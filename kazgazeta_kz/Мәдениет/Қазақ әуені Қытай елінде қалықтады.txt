Қазақстан Республикасының Қытай Халық Республикасында өткен Мәдениет күндері екі елдің достық қарым-қатынасының нәтижесі

Қырқүйек айында Қазақстан Республикасының Президенті Нұрсұлтан Назарбаев Қытай Халық Республикасының Төрағасы Си Цзиньпинді қабылдаған болатын
Екі ел басшыларының өзара ықпалдастығын, ынтымағын бүгінгі күнгі шаралардан байқауға болады.
Бұған дейін де Қазақстан Республика­сының Мәдениет және ақпарат министр­лігінің ұйтқы болуымен екі ел арасында шығармашылық байланыс орнап, талай игі істер атқарылған
Үстіміздегі жылдың сәуірінде Бейжіңде Қазақстан киносының апталығы өтті
Кино көрсету және кітап басу саласында да жасалып жатқан жұмыстар жетерлік
Мәселен, Қазақстанда қытай жазушысы Ло Гуаньчжуанның романдары қазақшаға аударылып жатыр, ал жақында Бейжіңде қытай тілінде жарық көрген «Елін сүйген, елі сүйген Елбасы
Қазақстан Республикасының Президенті туралы очерктер» атты Махмұт Қасымбековтің кітабының тұсаукесері өтті.

Осындай жарқын істердің тағы бірі Қазақстанның Қытайдағы Мәдениет күндері аясында Қытайдың Мемлекеттік үлкен театрында Құрманғазы атындағы академиялық оркестр өнер көрсетті
Гала-концертте қазақстандық және әлемдік музыкалық мәдениет мұрасынан классикалық әрі қазіргі таңдағы опералық шығармалар, вокалды-аспапты және би өнері қамтылды.
Қытайдың Ұлттық мұражайында еліміздің Мәдениет және ақпарат министрлігінің ұйымдастыруымен «Ұлы дала қазынасы» атты көрменің ашылу салтанаты өтті
Алтын бұйымдардан тұратын бұл экспонаттар кешені әлемді Тәуелсіз Қазақстанымыздың бай мәдени мұрасымен, тарихымен, өнерімен, дәстүрімен таныстырып, мазмұнды мәліметтер берді.
Үрімжі қаласында жалғасқан концерттік бағдарлама да көрермендерін шексіз алғысқа бөледі
Шымылдықты ашқан Құрманғазы атындағы Қазақ мемлекеттік академиялық халық аспаптар оркестрі шыққанда зал іші ду қол соғып, құрмет көрсетті
Халықаралық конкурстардың лауреаты Арман Жүдебаев дирижерлік еткен оркестр Құрманғазының «Сарыарқа» күйін орындап, көрерменді тамсандырды
«Біржан-Сара» операсындағы «Айтыс­ты» оркестрмен қосыла халықаралық конкурстардың лауреаты Нұржан Бәжекенов, Қазақстан Республикасының еңбек сіңірген қайраткері Айгүл ­Ниязова орындағанда айтыс өнерінің құдіреті, тапқырлық пен шешендік қатар өрілді
Ал Қазақстан Республикасының еңбек сіңірген артисі, Мемлекеттік сыйлықтың лауреаты Бекболат Тілеухан А.Сейдімбектің «Дәурен-ай» және «Молдабайдың әнін» тамылжыта шырқағанда әннің сазы мен орындаушының шеберлігі көрермен қауымды сүйсіндірді.
Осы шаралар аясында Бейжіңдегі «Opera House of National Grand Theatre» залында «Astana ballet» би ұжымы тұңғыш рет өнер көрсетіп, тұсауын кесті.
«Astana ballet» би ұжымы ең үлкен сахналарда өнер көрсетіп, халқымыздың болмысы мен жетістігін, би өнерінің ерекшелігін, әсемдігі мен көркемдігін бүкіл әлемге танытпақ
Құрылтайшысы «Н.Назарбаевтың мәдениет, білім және әлеуметтік бағдарламалар қоры» болып табылатынын ескерсек, балериналарды іріктеудегі талаптың күшті болғандығын айтпасақ та түсінікті
Сол себептен де «Astana ballet» труппасын құруға екі жыл уақыт кеткен екен
Ұжымның белсенді мүшесі болу үшін кәсібилікпен қатар, сұлу да сымбатты болу шарт.
«Ғасыр театрында» өткен концертте де анау-мынауға иіле бермейтін көршілеріміз залды лық толтырып, қазақ өнерінің алғашқы қарлығаштарына бас иді
Осы елде білім алып жатқан студенттеріміз тайлы-тұяғы қалмай түгелге жуық жиналды
Осылайша қазақ биі тағы бір сатыға жоғары көтерілді.
Бейжіңдегі шараның тұсауы А.Сер­кебаевтың «Арулар шеруімен» кесілді
Нәзік қимылдарымен қазақ қыздарының сұ­лулығын, тәкаппарлығын, инабат­тылығын көрсете білген бишілер тобының әр қимылы жіті назарда
Асау импровизацияға құрылған «Қуанамын» биін де жүрекпен жеткізді.
Кезек әлем халықтарының биіне келді
Мұнда да тосылмаған «Astana ballet» ұжымы Кара Караевтың «Жеті ару» биін Нұрғиса Тілендиевтің «Ата толғауы» күйімен өрнектеді
К.Дженкинстің «Қарлығаш», кәріс халқының «Пуче чум», Н.Римский-Корсаковтың «Альмеялар биін», үндінің «Сарасвати», түріктің «Шығыс алауы», хань цзу халқының «Тао Йао» билерін асқан шеберлікпен сомдады.
Сахнадағы тамаша қойылымдардың бірі – «Әшекей» биі болды
Өн бойынан ұлттық нақыш есіп тұратын сұлуларымыз білезік-сақиналарын тағынып шыға келгенде жүрегі елжіремеген адам қалмады
Осылайша өзге ұлтты қадірлей отырып, қазаққа деген сүйіс­пеншілікті, ыстық ықыласты көрсете білді.
Қазақстан Республикасының Мәдениет күндерін Қытай Халық Республикасында өткізу бүкіл қытай көрермендерінің қазақ мәдениетіне деген қызығушылықтарын оятып, қазақ елінің абыройын биіктен көрсетті
Ал 2014 жылы Қазақстанда Қытай Халық Республикасының Мәдениет күндері өткізілмек.
Бағдагүл МҰРАТҚЫЗЫ
