Сұлтанғали Қаратайұлы өзіне әкелік қамқорлық жасаған үлкен ағасы Молда­ғалидың кәсіби жолын қуып, 1950 жылы Ақтөбедегі теміржол училищесіне түседі
Сонда ұйымдастырылған бокс секциясына қатысады
Сұлтекең сол кезден бері өзін спорт саласында жүрмін деп есептейді
Кейін, Қарабұтақ орта мектебінің жанындағы интернатта болған жылдары тәрбиеші-ұстаздар оған осындағы 60 балаға таңертеңгі бойжазу (гимнастика) жаттығуларын жүргізуді жүктейді
9-сыныпты бітірген оны пионер лагеріне денешынықтыру мұғалімі етіп қабылдап, оған кәдімгідей айлық төлейді
Университетте аса білікті бокс маманы Г.Ф.Рожковтың қарауында жаттығып, оқу орнының чемпионы, жүлдегері атанады.
Ол – теледидар мен радиода республика бойынша қазақ тілінде репортаж жүргізген тұңғыш спорт комментаторы
Атақты тіл ғалымы Ш.Сарыбаевпен бірге қазақ тілінде тұңғыш рет футбол анықтамаларын шығарды
Сұлтекең спорт тақырыбындағы тарихи-танымдық зерттеу материалдары Қазақ Кеңес Энциклопедиясының барлық 12 томына үзбей жарияланған бірегей журналист, Қазақстан спортының кайраткері, С.Бердіқұлов атындағы сыйлықтың лауреаты, Ақтөбе облысындағы Әйтеке би ауданының құрметті азаматы.
Ардагер әріптесіміз өзі қалаған спорт тақырыбында қазірге дейін өнімді еңбек етіп келеді
Ол талдау мақала, сұхбат, суреттеме, очерк, әңгіме жазумен бірге спортты поэзия тілінде сөйлетіп, оларды әнмен әдіптеумен де әуестенеді
Басқаша айтқанда, әріптесіміз өз оқыр­манына әрі ақындығымен де, әуесқой композиторлығымен де таныла бастады
Екі әні («Жарылқай бер, жасаған», «Алтын кілті жүректің») республикалық конкурста жүлде алды.
Біз төменде Сұлтекеңнің тек спортқа қатысты бір топ өлеңдерін жариялап отырмыз
Бұлардың барлығының да әні бар.
Сұлтанғали ҚАРАТАЙҰЛЫ
Оқушылар Спартакиадасының әнұраны
Қасиетті жердің,
Егеменді елдің
Біз шыныққан шымыр ұланы.
Самғай биік ұшқан,
Ғарыш төсін құшқан
Құрыш қанат қайсар қыраны.
Ұстаздарды тыңдап,
Шеберлікті шыңдап,
Дайындалып келдік жарысқа.
Достарымды демеп,
Команданы жебеп,
Үлес қосам ортақ табысқа.
Сен де достым, алға
Ұмтыл!
Артта қалма!
Тайсалмағын тартыс шабыста!
Өз мектебің үшін,
Өз ауылың үшін
Барыңды сал.
Тырыс намысқа!
Спартакиада өтер қыста, жазда.
Қатысармыз оған бәріміз.
Жеңіп алсақ сонда
Алтын, күміс, қола,
Ақталады төккен теріміз.
Спорттағы жарыс,
Тасқындаған табыс
Қол жеткізіп мақтау, беделге,
Қазақстан халқын, Қазақстан даңқын
Шығарайық бүкіл әлемге.
«Қайрат» – чемпион!
Қазақстан футбол жарысы,
Тоқтап қалар сенсіз ағысы.
Сен жүрмесең атой салып, «Қайрат»,
Қызықтырақ дода барысы.
Айла-тәсіл, қарқын, айбатың,
Атыңа сай болып қайратың.
Әрқашанда бізге жеңіс сыйла,
О, сүйікті менің «Қайратым»!
Әдемі ойнап жасыл алаңда,
Елдің даңқын шығар бүкіл ғаламға!
Шеберлігің өнеге боп қалсын,
Футбол сүйер барша адамға!
Жанкүйердің жаны,
Шырқап салар әні –
«Қайрат»! «Қайрат»!
Алға ұмтылып бар да
Доп түсірші торға!
Бойды билеп намыс
Тасқындасын табыс!
Биыл тағы болшы,
Биыл тағы болшы
«Қайрат» чемпион!
Жеңімпаздар вальсі
Дүбірлі додаға қатыстың, сендер.
Көкесін көрсетіп тартыстың, сендер.
Айла, күш асырып қарсылас жақтан,
Табыстың қазанын тасыттың, сендер.
Елімнің спортта мақтаны, сендер!
Халықтың сенімін ақтадың, сендер!
Жауапты жарыста қола мен күміс,
Алтыннан алқа таққаны, сендер!
Толағай табыспен келдіңдер, сендер.
Сол жолда қиындық көрдіңдер, сендер.
Паш етіп қазақтың спорттық даңқын,
Тарихқа мәңгілік ендіңдер, сендер.
Алда да жарыс көп.
Бермеңдер намыс!
Жалғасып жеңіс жол,
Өрлеңдер алыс!
Осы әнім сендерге болсын деп шашу,
Бәріміз, кәнеки, билейік вальс.
«Қайрат», алға!
(Шағын футболдан Еуропаның екі рет қола жүлдегері болған «Қайрат» командасының Әнұраны)
Ойнасаң да шағын алаңда,
Даңқың шықты бүкіл ғаламға.
Тасқындаған табысыңа «Қайрат»,
Мен мақтанбай тұра алам ба?!
Жолында сен ұлы мақсаттың,
Ұлт намысын ұстап асқақ тым.
Талай мықты қарсыластың, «Қайрат»,
Қабырғасын сөгіп қақсаттың.
Орындалып айлаң ойдағы,
Сен тепкен доп торда тулады.
Жанкүйерлер шат-шадыман болып,
Жеңісіңді ел боп тойлады.
Доп тебудің құрып өрмегін,
Ширата түс ойын өрнегін!
Бүгін тағы жеңіп шықшы «Қайрат»!
Көп болсыншы алда бермегің!
Ұмтыл алға!
Доп сал торға!
Алға «Қайратым»!
