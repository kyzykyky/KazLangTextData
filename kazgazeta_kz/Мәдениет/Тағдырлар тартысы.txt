Астанадағы Қ.Қуанышбаев атындағы Мемлекеттік академиялық қазақ музыкалық драма театры драматург-жазушы Әкім Таразидың «Люстра» пьесасының желісімен «Үкілі жұлдыз» атты қойылым премьерасын көрермен назарына ұсынды. 
Пьеса осыдан он бес жыл бұ­рын жазылғанымен, бүгінгі қоғамдағы өзекті мәселелерді баяндайды
Автор қараусыз қалған ата-ананың халі мен баладан мейірім кеткен өмірдің келбетін дөп басып, дәл суреттеген
Қойылымда небәрі бес-алты адам ойнайды
Оларды драматург қысқа ғана Ай (Бақыт Исабеков), Би (Күлия Қожахметова), Си (Сая Тоқманғалиева), Ри (Алтынай Нөгербек), Ру (Жанат Оспанов) деп атаған екен
Қысқаша баяндап өтер болсақ, сұрғылт тартқан сұсты қаладағы бір театрдың белгілі актрисалары, жалғызбасты қос құрбы Ай мен Бидің және сол театрдың жас актрисасы, болашақ жұлдыз Сидің басынан бір күнде өткен шым-шытырық оқиға
Оқиға Айдың пәтерінде өрбиді
Ол кезінде бала-шағасымен бақытты өмірін өткізген, даңғарадай бес бөлмелі пәтердің бір бөлмесінде тіршілік етеді
Себебі бес бөлмелі пәтерді ұлдардың көзі кеткесін келіндері бір бөлмесін ғана бұған қалдырып, қалған жағын таспен қалап, бөліп алған
Айдың бар сүйенері де, сырын айтып мұңын шағатыны да жалғыз ғана құрбысы – Би
Ол құрбысының ыстығына күйіп, суығына тоңып, қиналғанында демеу бола білетін жалғыз ғана адам
Екеуі ұрысса да, керіссе де жандары бір кеменің үстінде
Әйтсе де, бұл бейбақтың да бір басында өзіне жетерлік қайғысы бар
Өйткені ол өз қызының тағдырына балта шапқан күнәкар ана
Күйеу баласының «қымбат көлік алып берем» деген сөзіне сеніп, қызын онымен ажырасуға көндірген сорлы ана
Иә, иә, ол өз қолымен жалғыз қызының өміріне балта шапты
Сол үшін мына өмірмен қош айтыспақ болып, қалта-қалта дәрі ішкенімен, онысынан түк шықпады
Өлмеді
Өлмегесін Айдың пәтеріне келді
Мұнда да соңғы сөзін айту үшін келген еді
Бірақ өлтірмеді
Ай құрбысы мен жас қыз Си оның өліміне араша болады
Ал Си болса, театрға жаңадан келген жас актриса
Қаршадай қыз театрдың анасы, ақылшысы, панасы Айдың табынушысы
Сол себепті де өзінің сүйікті актрисасының пәтеріне полковник болып киініп, іздеп келеді
Ол өзінің артистік қабілетімен Ай апасын мойындатқысы келгендегі түрі еді
Алайда сүйікті актрисасын іздеп келгенде, жас қыз сұмдық оқиғалардың куәсі болады
Алдымен Бидің өлімімен арпалысады
Бұрын мұндайды көрмеген бейшара қыз шошынып, шырылдаса, кейін тағы да бір сұмдықтың бар екенінен бейхабар еді
Өлім мен өмірдің арасында жатқан Бимен арпалысып жатқанда, Айға немересінің үйленгелі жатқаны туралы сүйінші хабар келеді
Бірақ кішкентайында өзінің етегіне оратылып өскен құлыншағының бұл қуанышы, өзіне жаманат хабар боларын байғұс ана білмейді
Алдағы күнге немересінің қуанышын көрсем деген үмітпен өмір сүріп келген ананы, келіні Ри мен немересі Рудың ашкөздігі мен қатыгездігі қатты күйзелтеді
Олардың самайын ақ шалған ананы өзектен тебуі, өзінің келісімінсіз пәтерін алып қойып, баспанасыз далада қалдыруы жанына қатты батады
Қойылымның кісі өлімімен аяқталуы Сидің жүйкесіне қатты әсер етеді
Бұл бүкіл адамзат баласының басындағы, бүгінгі қоғамдағы қатыгез тіршілікті, ашкөздікті суреттейді
Ашкөз келін, мейірімсіз немере, қымбат көлік үшін қызының бүкіл өмірін тас-талқан еткен ана! Қойылым басталғанда комедия көріп отырғандай күлкіге қарық боласыз
Бірақ ол күлкі соңында мысқылға айналады
Қойылым сондықтан да, күлдіріп отырып ойландыратын, ойландырып отырып жылататын, нағыз фарс-трагедия.
Сырт көз қашанда сыншы болады
Бірақ театр сыншысының пікірі әрдайым қажет
Театрдың әр кездегі қойылымдарына қатысып, сын-пікірлерін білдіріп жүретін, белгілі театр сыншысы Әшірбек Сығай бұл қойылымға «таза актерлік спектакль» деп баға берді.
– Бұл траги-фарс деген ұстараның жүзінде ойналатын өте қиын жанр
Жалпы,трагедияны ойнау аса бір шындықты, реалистікті талап етеді
Тартыс, тағдырлар тартысы, ой мен идеялардың тартысы, сөз тартысы, тіл тартысы, ең бастысы мұнда өнер туралы толғаныс басымырақ келеді
Міне, осы жанрды тайқытып жібермей, аунатып алмай артистер үлкен шеберлікпен ойнап шықты
Әсіресе, Ай рөліндегі Бақыт Исабекова, сол сияқты Би рөліндегі Күлия Қожахметованың екеуара тандемі ғажап шеберлікте құрылған
Актерлер құрамының ойнау шеберлігіне театрға келген көрермендер де дән риза болды.
Бейбітгүл ӘБДІҒАППАРҚЫЗЫ
