Жеке бір адам мен тұтас қоғамның рухани өмірін, мәдени құндылықтар мен мұраларды бір жерге тоғыстырып, оны көпшіліктің игілігіне айналдыру жолында қызмет етіп келе жатқан Ақтөбе облыстық тарихи-өлкетану музейі де 80 жылдық даму жолынан өтті.
1920 жылдардың алғашқы жартысында республиканың ғылыми өмірінде ерікті түрде құрылған қоғамдық ұйым – Қазақстанды зерттеу қоғамы сол кезде бұқаралық сипат алған өлкетану қозғалысының бастауында тұрды
Оның шежіресіне көз салсақ, түрлі кезеңдерді бастан өткергеніне куә боламыз
Өлкетану тақырыбына ұйымдастырылған көрмелердің және оған дейін 2 жыл педтехникум оқушыларына қызмет еткен мектеп музейі негізінде 1929 жылғы желтоқсанда дербес мекеме болып ашылды

Алғашқы кездерде музей «Жергілікті өлкетану музейі», «Округтің өлкетану музейі» деп те аталған.
1932 жылы облыс құрылуына байланысты музей бір жылдан кейін қалалық музейден облыстық музейге айналып, 1934 жылдың шілдесінен қала орталығына көшіріледі

Ал музейдің 1965-1972 жылдары директоры болып, зор күш-қайрат жұмсаған Рақила Сәрсенова бүгінде тоқсанның төріне шықты

Еліміз егемендік алып, тәуелсіздік желі ескен 1991-ші жылдары музей жұмысына да түбірлі өзгерістер әкеліп, уақыт талабына сай қайта құрылды.Ұлттық салт-дәстүрлерді насихаттаудың бастауында музей тұрды десек артық айтқандық емес
«Наурыз» мейрамы кезінде қала көшелері мен алаңдарынан музейдің киіз үйлерін, ұлттық киім киген қызметкерлерін, қазақы ұлттық бұйымдардың көрме-жәрмеңкесін көру тұрғындар үшін дәстүрге айналды
Музей қорын толықтырудың «Болашаққа мұра болар сыйлықтар» акциясы да осы кезде өмірге келді
Облыстық мұражай ғасырлар тоғысында музейлердің аймақтық фестивалін өткізудің бастамашысы болды
1980-2003 жылдар арлығындағы музей директоры, Қазақстанның мәдениетіне еңбегі сіңген қызметкер Рысжан Ілиясқызы музей саласының білгірі ретінде облыстық музейдің ғана емес, облыстағы музей жүйесінің дамуы мен музей ісінің қалыптасуына өлшеусіз үлес қосты
Сол кезеңде еңбек етіп, бүгінде зейнеткерлік демалыста отырған: Бағила Қалиева, Людмила Чичаева, Нағима Қошқарбаева, Әлима Сағиданова, Толқын Нұрғалиева т.б.музей ардагерлерін өнеге тұтамыз
Сондай-ақ, Роза Болдағарина, Мәрия Сейтқалиева, Алтын Мәмбетова музей ісінде өзіндік қолтаңбаларын қалдырды.
Қазақстан Республикасының Президенті Нұрсұлтан Назарбаевтың бастамасымен жүріп жатқан «Мәдени мұра» мемлекеттік бағдарламасы музей жұмысына үлкен серпін берді
Өлке тарихы мен табиғаты дамуының түрлі кезеңдеріне қатысы бар Қобда, Ойыл, Темір, Алға, Хромтау, Байғанин аудандарына экспедициялар ұйымдастырылды
Жинақтау жұмыстары жалғастырылуда.
Қазақстан тарихының жаңа концепциясына сәйкес музей залдары мен экспозициялары жаңғыртылуда
Ғылыми қызметкерлер әзірлеген баяндамалар, хабарламалар түрлі деңгейдегі конференцияларда оқылып, жинақтарға енген
Музей жұмысы мен өтіп жатқан шаралар БАҚ арқылы қарапайым жұртшылыққа кеңінен насихатталып отыр
Музейдің күнделікті өміріне қазіргі заманғы ақпараттық технологиялар белсенді түрде еніп, интернет жүйесіне қосылып, арнайы сайты ашылған.
Музей облыстың түгелге жуық аудандарында құрылған аудандық музейлердің методикалық орталығы
Музей директоры, ҚР Мәдениет қайраткері Еркін Құрманбек басқарған ұжымның алдыңғы толқын: Зада Мұқашева, Дәметкен Уксукбаева, Сара Сүйінтаева, Орал Өтепова, Құралай Мырзақанова, В.В.Щукин, Орынғали Хайруллин, орта буын: Светлана Сужикова, Базаргүл Тұрлыбаева, Күнзия Үмбетова және кейінгі толқын жастар легі өткен кезеңнің жақсы дәстүрлерін жалғастыра отырып, қазіргі кезең талап етіп отырған міндеттер тұрғысынан қызмет етуде.
Бүгінгі күні 95 мыңнан астам бірлікті құрап отырған музей қорының көпшілік бөлігін тапсырған  абзал жандардың есімдері музей құжаттары арқылы қатталып, келер ұрпақтың алғысына бөленері сөзсіз
Өлкеміздің өткен тарихы мен бүгінгі жетістіктерінің куәсі болып отырған бұл мұралар талай ұрпақтың кәдесіне жарап, келешек ұрпаққа да солай қызмет ете береді.
Қаламыздағы ұлы ұстаз, ағартушы, педагог Ыбырай Алтынсарин көшесінде орналасқан музейіміздің есігі өз өлкесінің тарихын, өнері мен мәдениетін сүйетін әрбір адамға әрқашан ашық.
 
  Рысты Досова,  Музейдің жетекші ғылыми қызметкері
