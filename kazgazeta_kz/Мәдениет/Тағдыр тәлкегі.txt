Жақында «Целинный» кинотеатрынан «Біз, балалар үйіненбіз» атты фильмді тамашалап, өмірде кездесетін түйткілдердің куәсі болдық
Режиссер Уәлихан Исабайдың айтуынша, фильмнің дүниеге келуіне соңғы кездері көбейіп кеткен тастанды балалардың тағдыры себеп болған
«Дүние есігін ашқаннан-ақ тағдырдың тауқыметіне тап болған балалардың болашағы, келешегі қалай болады деген ой мені қатты мазалады
Сол себепті де балалар үйі тәрбиеленушілерінің өмірін көрсетуге тырыстық» дейді режиссер.
Ойнақтап жүріп от басқан қыз сүйген жігітінің адалдығына, бойы­на біткен сәбиіне қарамастан, байлыққа қызығып, жағдайы келіскен жігітке тұрмысқа шығады.
…Перзентханадағы көрініс
Бауыр еті баласынан айырылған Әсия мең-зең, меңіреу күй кешіп отыр
Кенет қарсы төсекте сәбиін қолына алып, жылап отырған қызға көзі түседі
Түсініксіз жағдай
Бұл баласынан айырылып қайғырып отырса, мына келіншек неге жылайды… Себебі белгілі болды
Оның бай жігіті «бойыңа біткеннен құтыл» депті
Жас келіншек тығырықтан шығар жол таба алмай, сәбиін не істерін білмей, дал болып отырғаны…
Әсия көз жасына ерік бере отырып, сәбиді құшағына қысады
Әрине, бұл қуаныштан төгілген көз жасы еді
Еміреніп, иіскеп те қояды
Ал қатыгез жас келіншек «бала өскенде тағарсыз, мынау әкесінің сыйлығы еді» деп алқаны қоса қолына ұстатты.
Әлеуметтік теңсіздік
Бай мен кедей
Өмірдің ащы шындығы
Есірткіге еліткен, еліріп жүрген ауқаттылардың балалары кафеде отырған қызға қарадан-қарап тиісіп, қызын арашалаған Арман­мен байланысады
Текетірес кезінде өзі келіп ұрынған бала ажал құшады
Оның өліміне тікелей қатысы бар деп Арман қамауға алынады
Өлген баланың шешесі өте бай болады
Арманды сот­татқызу үшін ақшаны аямайды.
Фильмнің басты кейіпкерлері Құралай мен Арман балалар үйінің тәрбие­ленушілері
Қол ұстасып бірге өмір ке­шуді жоспарлаған жастар небір қиын­дық­тарға, кедергілерге тап болады
Қазіргі қоғамдағы қатыгездік, екіжүзділік, ақшаға сатылу сияқты адам бойы­на жат қасиеттер көрініс тауып, оқиға желісін күрделендіре түседі.
Бізді ойландырғаны – Арман­ның адвокатының іс-әрекеті
Ақшасы көп әйел баласы үшін «детдомовский» жастың қалайда көзін құртуды ойлап, адвокатқа ақша ұсынған тұста, адвокаттың адалдығына сен­ген едік
Бекер екен
Үмітіміз ақталмады.
Көңілімізді мұңайтқан сәттің тағы бірі – Құралайдың Арман өзіне сыйлаған алқаны сот төраға­сына ұсынуы
Қолында артық-ауыс тиын-тебені жоқ кейіпкеріміз махаббатын қалайда құтқарып қалудың жолын іздейді, онсыз өмір сүру мүмкін еместігін сезінеді.
…Сот залы
Арман ақталып шықты
Құралай мен Арманның адал да таза махаббатына ешнәрсе кедергі бола алмады.
Сот төрағасы Арманның әкесі, ал ақшасы көп бай әйел, яғни Арманды соттатпақ болып жүрген әйел өзінің туған шешесі болып шығады
Өмірде байлыққа шылқып отырған келіншек Арманға қолдағы барын мұраға қалдыруға дайын
Ал Арман үшін өзін бағып-қаққан Әсия анасынан, жанында еркелеп жүрген Құралайдан артық ешкім жоқ.
Фильмнің продюсері Қайрат Мүтә­лиевтің бұл алғашқы туын­дысы
Өнер институтын бітірген жас маман басқа салаға кеткенімен, оның ішкі жан дүн­иесімен астасып жатқан өнерге деген сүйіспеншілігі, махаббаты қайтадан кино әлеміне алып келген
«Фильм желісімен танысып шыққан соң, бірден келісім бердім
Мұның бәрі осы өмірде болып жатқан жағдайлар
Өмір ғой бәрі, тағдырлы өмір
Күштілердің билеген заманы
Осыны кино арқылы жеткізсек, жастар өздеріне керегін алар деген үміт
Қарап отырған адамға тәрбиелік мәні, мағынасы зор фильм
Жастарымызға ой сала отырып, қоғамдағы келеңсіз құбылыстардан сабақ алса, біздің мақсатымыздың орындалғаны» дейді продюсер Қайрат Мүтәлиев.
Реті келгенде басты кейіпкер Арманды белгілі актер Ерлан Кәрібаев, Құралайды Өнер академиясы колледжінің студенті Балжан Төкен, сот төрағасының рөлін танымал актер Байғали Есенәлиев, бай әйелді Гүлжан Қалыбаева, Арманды бағып-қаққан анасының рөлін Салтанат Медетбаева сомдағанын айта кетелік.
Басты кейіпкерлер Арман мен Құралай арқылы қазіргі қоғамдағы қарама-қайшылықтарды нанымды, боямасыз жеткізе білген бұл фильм көпшілік көңілінен шығары даусыз.
Бағдагүл Балаубаева
