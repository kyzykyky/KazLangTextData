Ел қоржынында 1 алтын, 2 күміс және 3 қола бар
Бүгінгі таңда қазақ боксы әлемге жақсы танымал
Жасындай жарқылдаған сайыпқырандарымыз байрақты бәсекелерден жүлдесіз оралған емес
Спорт болған соң, оның сәтсіздіктері де қатар жүретіні заңдылық
Жеңістің ауылы бәріне бұйыра да бермесі анық
Десек те, қазақ боксшылары әр салмақта лайықты өнер көрсетіп келе жатқан­дары көңілге қуаныш ұялатады. 
Жуырда Германияның Гамбург қаласында әуесқой бокстан кезекті 19-шы әлем чемпионаты аяқталды
Дүбірлі додаға бокстан Қазақстанның ұлттық құрамасы да қатысып, жақсы өнер көрсеткенін айта кеткеніміз жөн
Бокс мамандары мен сарапшылары қазіргі таңда осы чемпионаттың қалай өткенін айтып, баға беруде
Сонымен…ел құрамасы бұл жарыста алғашқы үштіктен көрінді
Енді бәрін рет-ретімен баяндасақ…
Жарыста әлемнің 85 елінен 279 боксшы бақ сынады.Тоғыз күнге жалғасқан дүбірлі додада Қазақстан құрамасы барлық 10 салмақ дәрежесінде сынға түскен болатын
Бір алтын, екі күміс, үш қола медаль еншілеген Қазақстан құрамасы жалпы есепте үшінші орын алды.
Додаға еліміздің атынан 10 бокс­шы аттанған болатын
Оның ­алтауы жүлдегерлер қатарынан көрінді
Атап айтар болсақ, Жомарт Ержан (49 келі), Абылайхан Жүсіпов (69 келі) пен Василий Левит (91 келі) жартылай финалда сүрініп, қола медальді қанағат тұтты
Ақтық сынға шыққан боксшылар арасында Қайрат Ералиев (56 келі) чемпион атанды
Ол финалда америкалық Дюк Роганды жеңді
Бұдан басқа жерлестеріміздің ішінде Әбілхан Аманқұл мен Қамшыбек Қоңқабаев финалда қарсыластарына есе жіберіп, күміс медальмен күптелді
75 келіде сынға түскен Ә.Аманқұл финалда украиналық Александр Хижнякке, 91 келіден жоғары салмақта Қ.Қоңқабаев әзербайжандық Магомедрасул Меджидовке ұтылды.
Жалпыкомандалық есеп бойынша Куба елінің боксшылары алдына жан салмады
Барлығы жеті медаль жеңіп алды
Оның бесеуі – алтын, екеуі – күміс
Екінші орынды Өзбекстан құрамасы иеленді
Олар бір алтын, үш күміс, екі қолаға ие болды
Ал бір алтын, екі күміс, үш қола медаль еншілеген Қазақстан құрамасы үштікті түйіндеді
Австралия, Ұлыбритания, Армения, Германия, Грузия, Үндістан, Камерун, Колумбия, Моңғолия, Эквадор және Оңтүстік Корея елдері бір-бір қола медальмен қайтты
Ұлттық құраманың бас бапкері БАҚ өкілдеріне берген сұхбатында қазақ боксының жарқын белестері алда екенін айтты
«Ұлттық құрамада ұлттық намыс, рух бар
Жанымыз да, жүрегіміз де қазақ деп соғады
Әлем чемпионатына үлкен үмітпен барып, бас-аяғы алты медальді еншіледік
Бір алтын, екі күміс, үш қола медаль
Екі алтын алуымыз керек еді
Бірақ мұның өзіне төккен тер, табанды еңбектің арқасында жеттік
Қайрат Ералиевтің жеңісі – бүкіл елдің жеңісі! Қалған боксшыларымыз да намысты қолдан берген жоқ» деді
Айта кетейік, әуесқой бокстан келесі 20-шы әлем чемпионаты 2019 жылы Ресейдің Сочи қаласында өтеді.
Нұрлан ҚҰМАР
