Алматы облысы, Қарғалы өзенінде болған сел тасқыны қалың жұртшылықты бейжай қалдырмай, алаңдатқаны белгілі
Жасыратын несі бар селдің пайда болу себептерін, одан қорғану шараларын көпшілік біле бермейді
Осы орайда он жылға жуық уақыт «Қазселденқорғау» мекемесінде қызмет еткен, бүгіндері әл-Фараби атындағы ҚазҰУ-дың география және табиғатты пайдалану факультеті метерология және гидрология кафедрасының профессоры, география ғылымының кандидаты Марат МОЛДАХМЕТОВПЕН сұхбаттасудың сәті түсті

–Ең алдымен селдің болу себептеріне тоқтала кетсеңіз.
– Сел тасқыны кенеттен туындайтын жойқын күшке ие, жолында кездескен кедергілердің барлығын жайпап кететін, таудан буырқанып құлайтын су мен лай, тас аралас қоймалжың ағын
Қазақстанда сел тасқыны тау баурайында және тау алды аңғарларда орналасқан көптеген елді мекендерге қауіп төндіреді.
Сел тасқынына анағұрлым жиі ұшырайтын аймаққа Алматы облысының таулы және тау алды аумақтары жатады
Қазақстан Республикасының сел қаупі бар 13 мың км шаршы сел қауіпті аймағының 11 мың км шаршысы Алматы облысына тиесілі
Сел тасқыны әсер ететін аймақта өмір сүретін тұрғындардың жартысынан астамы Алматы облысында тұрады
Еліміздің 1226 сел ошағы анықталған.
Ал сел тасқынының туындау себептеріне келсек, климаттық, метеорологиялық, гидрологиялық, гидрогеологиялық, геоморфологиялық және геологиялық және т.б
жағдайлар әсер етеді
Бұл факторлардың сел үдерісіндегі рөлі әртүрлі
Сондай-ақ бұлардан басқа сел тасқынының қалыптасуына қосалқы факторлар да ықпал етуі мүмкін
Сел үдерісінің көп факторлығы, таулы аудандардағы әртүрлі табиғи-климаттық жағдай, таралу сипатының өзі айтарлықтай қиындықтарға алып келеді
Кей кездері жауын-шашынның да әсері мол болады
Десек те, бұл әр жерде әрқалай
Себебі әр жерде топырақтың құрамы бірдей емес
Сондықтан сел тасқынының пайда болуына әсер ететін себептер көп.
Сел нөсерлі, гляциалды және сейсмо­генді болып бөлінеді
Егер селдің негізгі көзі жауын-шашын болса, сел тасқындарын нөсерлі (жаңбырлы) деп аталады
Ал сел тасқындар қар жамылғысының еруінің нәтижесінде қалыптасса, онда олар қарлы сел тасқыны деп аталады.
Сел тасқынының туындауына алып келетін мұндай өзгерістер сейсмикалық құбылыстар нәтижесінде пайда болса, онда олар сейсмогенді болып табылады
Егер сел тасқындары адамның шаруашылық іс-әрекетіне байланысты туындайтын болса, онда олар антропогенді деп аталады.
Мұздардың еруі және гляциалды-нивалды белдеудегі көлдердің ақтарылуы нәтижесінде туындайтын сел тасқындарын гляциалды түрге жатқызамыз
Мәселен, күні кеше болған Қарғалы өзеніндегі селді осы түріне жатқызуға болады
Яғни мұнда күннің ыстығы мұздықтардың еруіне әсер еткен
Соңғы 10 жылда осы мұздықтардың әсерінен болатын сел тасқындары күшейіп келеді
Бұл ауа райының жылынуына да байланысты мұздықтардың тез еруінен, мореналық көлдердің ақтарылуынан орын алып отыр
Морена мұздықтардың қозғалысынан пайда болған өнім
Мореналық көлдер әртүрлі жағдайларға байланысты қозғалыстарға түсіп, қауіп тудырып отырады
Жалпы мореналық көлдердің тұрақты және тез жоғалып кететіндері болады
Суын ұстап тұратын мойнағы бар
Көп жағдайда сол көлдердің мойнағының ақтарылуы сел тасқынын тудыру қаупін әкеледі
Сондықтан осындай қауіптің алдын алу шаралары ретінде көл өз ернеуінен асып кетпеуі үшін олардың деңгейін сифондық трубалар арқылы түсіріп отыру қажет.
– Мұның қандай әдіс-тәсілдері бар?
– Қолданылатын әдістердің бірі – брезент арқылы суды арналар арқылы төмен жіберу кеңінен қолданылады
Жалпы сел тасқынындағы басты мәселе мониторинг, яғни бақылау, басқару, содан кейін болжау
Сел тасқынын басқару ұғымына осы бақылау мен мониторинг нәтижесі бойынша сел тасқынын болдырмау, оның алдын алу шарасын жасау, тасқын болған жағдайда атқарылатын шаралар, сел тасқынынан кейінгі қауіпті анықтау кіреді
Егер сел тасқыны болады деген қауіп болса, онда алдын ала ол қай аумаққа таралатыны, қаншалықты күшті не әлсіз болуы, сол маңдағы нысандарға қандай қауіп төндіретіні ерте есептеледі
Бұл да басқаруға жатады.
– Бүгіндері сел мәселесімен қандай мекемелер шұғылданады? Селді зерттеп жүрген ғалымдар бар ма?
– Бүгіндері сел тасқынымен айналысатын екі мекеме бар
«Қазселденқорғау» мемлекеттік мекемесі мен «Қазгидромет» мекемесі
«Қазселденқорғаудың» құзы­ретіне бақылау, мониторинг жүргізу, селден қорғау ғимараттарын салу, оларды пайдалану, олардың жай-күйін бақылау кіреді
КСРО кезінде бұл мекеме тек селмен ғана айналысатын
Ал қазір оның құзыретіне қар көшкіні сынды басқа да апатты жағдайларды бақылау кірген
Бұл мекеме жұмысына қиындықтар туғызып отырғаны сөзсіз.
КСРО кезінде Алматыда Қазақ гидрометеро­логиялық ғылыми-зерттеу институты жұмыс істеді
Соның құрамында сел тасқынымен айналысатын үлкен бөлім болды
Қазақстан бойынша емес, Кеңес Одағына кіретін барлық елдер сел тасқынына байланысты есептерін сол институтқа беретін
Себебі Алматы осы мәселемен айналысатын басты ғылыми орталық болған.
Кезінде «Қазселденқорғаудың» техникалық, ғылыми базасы ауқымды еді
Олар Қазақстанның таулы аймақтарындағы селден қорғаудың бас сұлбасын жасаған
Көптеген зерттеу жұмыстарын жүргізді
Алайда 90-жылдары бұл салада тоқырау бас­талды
Осылайша селтану ғылымы елімізде 2000-жылдарға қарай ғана жандана бастады
Сондықтан селмен айналысатын мамандар жеткіліксіз болды
Қазірдің өзінде селмен айналысатын Б.С.Степанов, Т.Л.Киренская, А.Р.Медеу, Ю.Б.Виноградов, Е.А.Таланов, Р.К.Яфиязова, В.Виноходов сынды ғалымдарды атап өтуге болады
Алайда бұл ғалымдарымыз бүгіндері алпысты еңсерген шақта
Осы аға буын өкілдері мен бүгінгі жастар арасында сабақтастық болмай отыр.
Мен өзім «Қазселденқорғау» мекеме­сінде сел проблемасы бойынша зертхананың меңгерушісі болдым
Бірақ мен өзімді селтану маманы болып қалыптастым дей алмаймын
Себебі бұл саланың ішінде жүрген соң 10 жылдың өзі тәжірибе үшін аз екенін ұқтым
Нағыз маман сел тасқынын сезіне біледі.
Бір айта кетерлігі, сел мамандары ешқайда даярланбайды
Селтану көптеген ғылымдардың ұштасуынан, кірігуінен туындайтын ғылым
Сол себепті кәсіби маман атану үшін геоморфология, геология, гидрология, метерология, сейсмология ғылымдарын жетік білу қажет
Ал мұндай маман бірден шықпайды
Ұзақ жылдар бойы жиналған тәжірибе де кей кездері аздық етеді
Яғни селтануды меңгеру үшін жан-жақты болу қажет
Ал осы аталған ғылымдардың ішінде ең жақыны гидрологтар
Алайда қазіргі білім жүйесіне сәйкес гидрологтар геология мен геоморфология пәндерін оқымайтыны өкінішті
Бүгіндері ҚазҰУ-дың гидрология мамандығында жылына 10-12 студент білім алады
Олар сұранысқа ие
Ал бітірген түлектердің көпшілігі түрлі жеке компанияларға, жобалау институттарына қызмет етуге кетіп жатады да, нақты ғылыммен, оның ішінде селтануға қызығушылық танытып жүргендері некен-саяқ
Ал бұл болашағымызға үлкен қауіп туғызады
Меніңше, болашақта география факультетінде нақты селмен айналысатын мамандарды даярлау керекпіз.
«Қазселденқорғау» мекемесі жыл сайын өзіне түлектерді жұмысқа шақырады
Алайда бүгінгі жастарды жоғары жалақы қызықтырады
Бұған қоса осындай үлкен қауіпті зерттеп, оның алдын алуға еңбек етіп жатқан ғалымдар мен ғылыми қызметкерлердің жалақысы көңіл көншітпейді
Бұл да ойланарлық мәселе.
– Сел тасқынын алдын ала болжау мүмкін бе? Апат болғанға дейін қанша уақыт бұрын болжам жасауға болады?
– Қазір сел тасқынын болжауға деген талпыныс бар
Оны болжау тіпті мүмкін емес
Болжаудың қиындығы сел тасқынының қандай түрге жататынына байланысты
Тау жыныстарындағы тас эрозияға ұшырап, біртіндеп төмен түсіп, бір ойысқа жиналады
Бұл ойыс сел ошағы деп аталады
Егер қатты нөсер болып, жауын-шашын мөлшері көбейіп кетсе, осы ойыстардың тепе-теңдігі бұзылып, селдің болуына әкелуі мүмкін
Бұл жерде жағдай жауын-шашын мөлшеріне байланысты
Бірақ ­жауын-шашын мөлшерінен бұрын, топырақтың құрамы да үлкен рөл атқарады
Селтанудың геологиямен байланысты дегенім осы
Мәселен, Ақжар өзен алабында сел тасқынының қаупі жоғары
Себебі бұл жердің топырағы босаңдау, жаңбыр жауса тез қозғалысқа түсіп, тепе-теңдікті жоғалтады
Бір жерлерде жауын-шашын мөлшері 100 мм-ден аспауы керек болса, топырағы босаң жерлерде 70 мм-ден аспау керек
Егер нөсер жаңбыр сел ошағына тура түсетін болса, онда сел жүреді
Ал кей кездері жаңбыр сел ошағын жанап өтіп жатады
Сондықтан бұл қауіпті алдын ала болжау қиын
Біз тек сел қаупін ғана айта аламыз
Т.Л.Киренская деген ғалым гляциалды селді болжаудың жүйесін жасаған
30 күн бұрынғы температуралар жиынтығы, 10 күн бұрынғы температуралар жиынтығы, 30 күн бұрынғы жауын-шашын мөлшері, 10 күн бұрынғы жауын-шашын мөлшерінің жиынтығы және нөлдік изотерманың көрсеткіші
Міне, осы бес есеппен селді болжауға болады
Нөлдік изотерма бұл таудың 0 градус сызығынан 3000-нан бастап көтеріліп түсіп отырады
Осы нормадан асып кетсе, мұздықтар еріп, қауіп тудырады
Болжаудың тағы бір қиындығы көлдер кенеттен пайда болады
Мореналық көлдердің астында, жер астында бос кеңістіктер болады
Олар кейде толысып отырады
Оны «Қазселденқорғау» мекемесі де, «Қазгидромет» мекемесі де бұның барлығын бақылап отыр
Кенеттен пайда болған көлдерді бақылау мүмкіндігі төмен
Мәселен, Қарғалы өзеніндегі апатқа дейін бұл мекемелер тікұшақпен барлығын алдын ала тексергенде су деңгейі тұрақты болған, көлдер болмаған
Бұл кенеттен пайда болған көл
Қарғалы өзеніндегі сел тасқынына адами фактор да әсер етті
Себебі бөгет өзінің қызметін атқарды, суды ұстап қалды
Ал үлкен тастардың қозғалысқа түсіп, елді мекендерді қиратуының бірден-бір себебі, өзен арнасын көркемдеп, габиондарды салудан деп айтуға толық негіз бар
Негізінде өзеннің арнасынан заң бойынша 50-100 метр қашықтықта ешқандай ғимараттар, нысандар салынбауы керек
Бұндағы басты кемшілік, қандай ғимарат салынса да, арналарды абаттандырса да гидрологтардың рұқсатынсыз жүргізілмеуі қажет
Заңсыз салынған ғимараттар да кедергі болды.
– Тағы қандай шешімін таппай отырған мәселелерді атап өтер едіңіз?
–Қазақстанның таулы аймақтарының сел тасқынынан қорғаудың бас сұлбасын әзірлеу шешімін табуы тиіс үлкен мәселе
Өйткені қазіргі сұлба заман талабына сай келмейді
Климаттың өзгеруіне байланыс­ты параметрлер де өзгеріске ұшырады
Көп жағдайда бөгет салумен ғана мәселе шешілмейді
Бүгінгі күндері бұған көзқарасты түбегейлі өзгерту қажет
Селді болжау мүмкін емес
Біз селді болдырмауға күш салуымыз керек
Бұл дегеніміз, арнасынан асқан көлдердің деңгейін төмендетіп отыру
Сел ошақтарына түсетін суды бұру мәселелерін ойластыру қажет
Дамыған елдерде бөгеттер таудың жоғары жағына салынады
Ал бізде бөгеттер тау етегінде салынған
Еуропа елдері мен Қытайда бөгеттен бұрын, таудың жоғары жағында торланған құрылғылар орнатылған
Осындай қорғаныс жолдарын жасау қажет
Алайда осы торлар мен бөгеттерді қай жерде, қалай салу керектігін зерделейтін ғалымдар азайып барады
Тағы бір айта кетерлік мәселе, сел қаупі жоғары аймақтардың картасы жасалынуы керек
Және бұл карта көпшілікке түсінікті түрде болуы қажет.
– Сел тасқыны кезінде не істеу керек?
– Сел тасқыны болады деген қауіп болса, ұялы байланыс операторлары ғана емес, бүкіл телеарналар, радиоарналар дабыл қағу керек
Халықты алдын ала құлақтандыру жағы әлі де кемшін түсіп жатыр
Мұндай жағдайда не істеу керектігі айтылуы керек
Сел қаупі бар аймақта тұратын адамдар бәріне дайын болуы керек
Қаншама шығын болса да, оның барлығын Үкімет өтеп бере алмайды
Сондықтан сел қаупі жоғары елді мекендердің тұрғындарына үйлерін міндетті сақтандыру талап етілу қажет
Шетелде өмірді, мүлікті сақтандыру жақсы жолға қойылған
Біз әлі күнге дейін осы мәселені шеше алмай отырмыз.
–Әңгімеңізге рақмет!
Әңгімелескен 
Ақбота ИСЛӘМБЕК
 
