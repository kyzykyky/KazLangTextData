Өнер тарихында кейбір елге белгілі сәулет жұмыстарын айтқанда бірден авторы еске түсетіні бар
Мәселен, «Көкпар» мен «Атамекенді» айтқанда Қанафия Телжанов, «Абай» ескерткішін алсақ Хакімжан Наурызбаев есімі бірге айтылса, «Сұлтан Бейбарыс» ескерткіші десек Қадырхан Кәкімов бірден ауызға ілігеді
Ендеше, мүсіншінің айсбергтің көрінбейтін бөлігіндей салмақты шығармашылығы туралы сөз қозғауды жөн көрдік.
Мүсінші Қадырхан Кәкімов туындыларынан отандық мүсін өнері мен мәдениетіне тән үлкен шығармашылық өрлеудің ізін байқауға болады
Мүсіншінің болмысты түсіну, көркемдік ізденістерінің алуан қыры айқын көрінеді
Назар аударуға тұрарлық стильдік жанрлық ыңғайдағы ізденісіне тоқталу да артық етпейді
Өйткені мүсін өнерінің жалпы жай-күйін көбіне өткен тарихтың еншісімен бағалап, жаңа үрдістер жайлы тұшымды ештеңе айтпай келеміз
Ең бастысы, Қ.Кәкімовтың даралығы – оның шығармаларында
Шығармалары болғанда монументалды мүсіндері мен сәндік композициялық туындыларын ерекше атап айтуымыз керек
Оның шығармасын зерттегенде осы екі қырын анық байқаймыз.
Монументалды мүсін өнерінде сұлбаның нақтылығы мен біртұтастылығы маңызды
Сырт пішіні мен детальдарды фактуралық өңдеу мүсіндік бейненің пластикалық шешімінің көркемдігін күшейте түседі
Мүсінші материалдың табиғи ерекшелігін пайдалана отырып, оны жобалаған туындының мазмұнына байланысты таңдайды
Қадырханның шығармашылығындағы бір ерекшелік – ол гранит тасты көп қолданады және оны сүйсініп жасайды
Мәрмәртас сияқты материалдардан детальдарды өңдеу қиынға соғады, сондықтан бұл материалдар монолитті монументалды пішіндерге қолданылады
Қатты материалдардан орындалған алып мүсіндер сәулет кеңістігінде өзіндік сипатын сақтап тұрады.
Жалпы бүгінгі монументалды мүсін өнерінің тақырыптық шегін барлай отырып, ұлттық тарихи, мәдени, әдеби тұлғалар тақырыбының озық екендігіне көз жеткіземіз
Себебі заман талабы, нарықтық тапсырыс көзі осылай болып отыр
Егемендік алғалы ұлттық тақырыпқа, рухани жаңғыруға деген рухани сұраныс аса күшті болды
Кәсіби мүсін өнерінің бастау бұлағында көтерілген тақырыптық шек бүгінде сол төңіректен алыстай қойған жоқ
Біздің елдігімізді таныту мен таныстыру барысында барлық өнер адамдарының алдындағы маңызды мәселе – ұлттық құндылықтарды жаңғырту, ұлттық рухты көтеру болып табылады
Дегенмен, бұл үрдіс суретші мен мүсіншінің ой елегінен түрлі жолдар арқылы өтіп, бірі нақты жеткізсе, ал енді бірі адастыру мен шалыс басуға әкеп соқтыруда
Мәселен, елімізде батырлар мен ұлт тұлғаларына арналған ескерткіштер көп салынды
Бірақ соның бәрі бірдей көркем шығарма деп айту қиын.
Мүсін өнерінде образ басты орын алады
Образдың саналуан толғанысы мен жан шері оның портретінен көрініп тұруы мүсінші шеберлігінің дәлелі
Туындыға қараған кез келген адам оның қалай орындалғанына емес, оның кім екендігіне және де бұл образдың қоғамдағы рөлінің қандай екендігіне назар аударатыны айғақ
Яғни туынды көрермен назарына арналып жасалу керек.
Қадырхан сомдаған Бейбарыс сұлтан үздік образ ретінде өнертанушылар тарапынан да жоғары бағасын алған
Тәлім-тәрбиелік маңызға ие, қоғамдық талас-тартыспен тікелей байланыс­ты, бұқара қауымның қызметіне, қарапайым халық пен мемлекеттің тарихына тікелей байланысты асқақ идея Сұлтан Бейбарыс ескерткішінің бойынан табылады және бүкіл образын ашып көрсетуге тырысқан
Оған қол жеткізу үшін көбіне көрерменнен анағұрлым алшақ, ашық кеңістікте, далада, таза ауа астында тұратын, ірі көлемді мүсінді сомдағанда керекті нәтижеге қол жеткізуге мүмкіндік беретін әдіс-тәсілдер мен көркем тілді таба білген
Әсіресе екі жағындағы Мысырдың Пирамидасы мен Даланың отау киізінің образды берілуі ойымызды нақтылай түспек
Сұлтан Бейбарыс та тарихта туған жермен байланысын ешқашан үзбеген
Осының бәрі сәулеттік кеңістікте поэтикалық жаңа серпінмен жасалған.
Басты тақырыбы Сұлтан Бейбарыс болғандықтан, оның сыртқы келбеті арқылы тарихын, туған жермен байланысын, ішкі рухани дүниесіндегі жоғары сезімін, күштілігін, ерік-жігерін, күрделі психологиялық күйін ашып көрсеткен
Образды кескін, кең сермелген дәлдік пен нақтылық, мүсіннің тұтас граниттен дәл және анық шабылып, сомдалуы Қадырхан сомдаған Сұлтан Бейбарысты жасаған бейнесіне тән ерекшелік
Мүсінді де, тұғыртасты да, қосымша пішіндерді де, бедерлерді де қамтитын жалпы ескерткіш композициясының шешімі өте сәтті шыққан
Монументтің айнала қоршаған сәулет ортасымен және кеңістікпен байланысының шешімін табуы Атырау қаласының салтанаты мен әлеуетін асқақтатып тұр
Қала жоспарымен анықталған алаңның орталығы, адам көп жүретін негізгі бағыттарға қарай орналастырылуы мен ескерткіш композициясына сәйкес жалпы пішіннің биік тұғырға орналастырылуы сәтті шешімін тапқан
Асқақтай қондырылған ескерткіштің органикалық бүтіндігі жалпы пішіннің, оның биік тұрған тұғырының және олардың дұрыс тепе-теңдікте орналастырылуының пластикалық бірлігін сақтаған.
Адам психологиясының сан қырлылығын терең зерттеу, оның көңіл күйінің алуан түрлілігін мүсін өнерінде сұлбалау асқан шеберлікті талап етеді
Қадырханның ұстанымы – ұлттық рухты жандандырып, ұлы тұлғаларды болашаққа таныстыру, сонымен қатар ой еркіндігіне ерік беріп, түрлі қиялдың ғажап тереңдігіне бой алдыра отырып жұмыс істеу
Әлбетте, пішіннің алатын орны ерекше, бірақ пішінді дәл анықтап, соған сәйкес шешуші, жетекші рөлді атқаратын мазмұнның маңызы зор екені белгілі
Халықтың айтар ойы мен жан-дүниесін кернеп жатқан сезімін сомдау арқылы тарихи маңызды көріністің болуы ерекше қадағалануы тиіс.
Қадырхан сомдаған жазушы «Оралхан Бөкей», «Көкжал Барақ батыр», «Өмірбек Жолдасбеков» ескерткіштері, Тараз қаласына қойған «Үзілген сапар» атты екі ғашыққа арналған махаббат ескерткіші керемет әсер қалдырады
Бұдан басқа автор еліміздің түкпір-түкпірінде тұрған үлкенді-кішілі тоқсаннан аса ескерткішті сомдаған.
Бүге-шүгесіне дейін айнытпай түсірілген, көрермен көкейіне сенім ұялататын шынайылық пен табиғилықты топтастыра білген
Мүсінші ескерткішпен көрермен көңіліне жеткізгісі келген ойын дәйектеп, анықтап алған
Бұл ой бейнеленетін тұлғаның қоғамдағы маңызы жөніндегі нақты түсінікке негізделеді
Ол қоғам қайраткері жөніндегі халықтың пікірін нақты білдіруі, оның осы өмірде бағалаған құндылықтарын, бұқара халықтың оған деген сүйіспеншілігі мен құрметінің осы сомдалып тұрған ұлы тұлғаның жүрегіне жетер кілті екенін көрсетуі міндет екенін жақсы түсінеді.
Мүсінші, ең алдымен, өмірдің өзінен, адамның өзінен сол бір ұлы, асқақ сезімдерді, тақырыптың асқақтығына сай келетін ойлар мен әрекеттерді, өзі сомдайын деп ­ниеттенген кейіпкерлерінің қадір-қасиеттерін, сол кейіпкерлерінің айнадан көрінгендей бет-жүзін, қимыл-қозғалысын, дене бітімін және жалпы мінез-қылықтары мен әдеттерін іздеумен болады.
Қадырхан Кәкімовтың Астана қаласындағы Дипломатиялық қалашыққа арнап салған сәндік мүсінді композициялар сериясы ешкімге ұқсамас қолтаңбасын айшықтай түседі
Мұнда мыс пен гранитпен астастырылып жасалған «Үлкен қақпа», «Кіші қақпа», «Сәндік мүсін», «Биші», «Әуен», «Музыка дыбысы», «Бақыт құсы», «Уақыт шығыршығы», «Бүркіт» сияқты тоғыз жұмыс қойылған
Мүсінші жан-жақты қоршаған кеңістік пен жарықтың ортасындағы шынайы дүниені материалды түрде сезілетін көлемді пі­шін­дер түрінде бей­нелейді
Монументалды өнер туындысы өзі көркейтіп, әрлеп тұруы міндетті ғимараттың кеңістігімен немесе алаңының сәулетімен тығыз байланысты
Сәндік міндетпен ғана шектеліп қалмай, әрқайсысы өз бетінше идеялық-көркем маңызға ие
Мүсінші қиял еркіндігіне бой ұрып еркін көсілген
Пластикалық байлық осы субұрқақ ескерткіштерде мәрмәртасқа металдың қосылуымен ерекше сипат алған.
Заманауи сәулет ансамблінің мәселелерін өнердің тек дәстүрлік әдет-ғұрыптарына әкеліп тіреп қоюға болмайды
Біздің күнделікті тұрмысымыздың көптеген пішіндері қалыптасатын тым маңызды элемент­терді ұмытуға да жол жоқ
Бұл сериялы жұмыстарда композицияның бірлігі, бөлшектерінің арасындағы қатынас пен байланысты беретін ырғақтылық та, тепе-теңдік күйі де бәрі қолмен қойғандай анық, дәл
Бірлік негізінен, лаконизм сияқты оған назар аударылуына, үлкен зейін қойылуына ықпалын тигізеді
Бірақ, алайда, өз бетінше эстетикалық маңызға да ие
Ең ­бастысы, көріністегі де, пішіндегі де абстрактіліктің маңызы ерекше орын алған
Сериялы жұмыс өте жоғары поэтикалық леппен сомдалған
Мүсінші жасаған дүниелерін шынайы ортамен байланыстыра отырып сомдаған.
Мүсін өнері туындылары қор­шаған ортаның тұрақты факторы болғандықтан көрерменнің санасына еріксіз ықпал етіп, ойға бөлейді
Сондықтан олардың мазмұны аса мәнді, өзгеше тұрпатты көркем ой тудыратындай болуы тиіс
Қадырхан сомдаған монументалды дүниелер, біздер үшін тек сәулеттің ажырамас бөлшегі болып қана қоймай, эстетикалық талғамға сай келеді
Сонымен бірге, қоғам үшін аса маңызды тәлім-тәрбиелік және идеологиялық міндеттерді лайықты деңгейде атқара отырып, сәулет саласын зор тарихи мазмұнмен байытады, жадымызды жаңғыртады, адамзаттың қоғамдағы орнын асқақтатып, оған жалыны сөнбес мәңгілік ғұмыр сыйлайды.
Жанарбек БЕРІСТЕН,
профессор, 
ҚР Мәдениет қайраткері
