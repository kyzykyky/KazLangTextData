Алматыдағы әл-Фараби атындағы Қазақ ұлттық университетінің спорткешенінде Тілеуғали Күзембаевты еске алуға арналған шағын футболдан ашық турнир болып өтті
Аталмыш турнирді Алматы футбол федерациясы мен «Жігер» спорттық-сауықтыру клубы ұйымдастырды
Барлығы сегіз команда бақ сынаған турнир тартысты да қызғылықты дәрежеде өткеніне жанкүйер қауым куә болды
Жарыс ережесі бойынша сегіз команда екі топқа бөлінді
Бірінші топта ҚазҰУ, «Дауыс», «Жігер-2», «Таң» сынды командалардың аяқдоп шеберлері кездесті
Ал «Жігер-1», «Арлан», Алматы облыстық соты және Алматы қалалық сотының футболшылары екінші топта өнер көрсетті
Өз тобында бірінші орын алған команда финалға шығатындай мүмкіндік алса, ал екінші орынға ілінгендер үшінші орын үшін жарыс өткізетін болып келісілді
Нәтижесінде топта екінші орынға іліккен «Дауыс» пен «Жігер-1»-дің жартылай финалда жолдары түйісті
Айқын басымдылықпен жеңген «Дауыс» қола жүлдеге қол жеткізді
Ал өз тобында барлық қарсыласынан басым түскен ҚазҰУ мен Алматы облыстық сотының командасы ақтық сайыста кездесті
Шиеленісті дәрежеде өткен бәсекеде есеп 1:1 есебімен тең аяқталды
Алайда 7 метрлік пенальти бойынша жоғары білім ордасының аяқдоп шеберлері 2:0 көрсеткішімен алға шықты
Осылайша ҚазҰУ командасы жеңімпаз атанды
Бұл команданы ұлттық университеттің бірінші проректоры Мұхамбетқали Бүркітбаев бастап шыққан болатын
М.Бүркітбаевтың ұйымдастырушылық шеберлігінің арқасында ҚазҰУ барлық ойындарын сәтті өткізді.
Жеңімпаз пен жүлдегер атанған командаларға бағалы сыйлықтар табыс етілді
Бас жүлдені олжалаған ҚазҰУ-ге Кубок берілді.
Тілеуғали Күзембаев 1951 жылы Шығыс Қазақстан облысының Аягөз қаласының маңында туған
Ол 1970 жылы теміржол училищесін тәмамдады
Әртүрлі салада жұмыс істеген Тілеуғали Отарұлы өз өмірінің соңғы жылдарында Қазақстан Республикасы Жоғарғы Сотының Сот әкімшілігі комитеті төрағасының бірінші орынбасары қызметін атқарған еді.
Міне, биыл осымен Т.Күзембаев атындағы 6-шы рет өткізілген турнир де өз мәресіне жетті
Бұған дейін «Жігер» – 4, ал ҚазҰУ командасы 2 рет жеңімпаз атанған болатын.
Нұрлан ҚҰМАР,
Мұхит БЕКМЫРЗАҰЛЫ
