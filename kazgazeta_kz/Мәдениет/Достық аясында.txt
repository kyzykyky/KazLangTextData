Оралдағы А.Островский атындағы облыстық орыс драма театрында Қазақстан халқы Ассамблеясының жылы аясында ұйғыр мәдениетінің күні өтті.
Театр алаңында ұйғыр халқының өмірі мен мәдениетінен сыр шертетін қолданбалы өнер туындылары, Қазақстанның өркендеп, дамуына сүбелі үлес қосқан қайраткерлер туралы жазылған кітаптар көрмесі ұйымдастырылды
Мерекеге «Қазақстан ұйғырлары республикалық мәдени орталығы» ҚБ төрағасы Шаймардан Нұрымов, «Қазақ газеттері» ЖШС-на қарасты «Уйғур авази» газетінің бас редакторы Ершат Асматов, республикалық орталық жанындағы әйелдер кеңесінің төрайымы Санат Бешірова және басқа меймандар қатысты
Шарада алдымен сөз алған Ш.Нұрымов Қазақстандағы ұйғырлардың өз мәдениеті мен тілін, салт-дәстүрін сақтап, әдебиеті мен өнерін одан әрі өрістетіп отырғандығын атап өтті
Қазақстан халқы Батыс Қазақстан облысы Ассамблеясы төрағасының орынбасары Ғайса Қапақов Қазақ­стан халқы Ассамблеясы жылы аясында этностар күнінің осындай шырайлы шаралармен айшықталып отырғанына тоқталса, өңірдегі ұйғыр этномәдени бірлестігінің жетекшісі Әсиям Үсенова аталмыш мерекенің Оралда тұратын ұйғырлардың мерейін бір өсіріп тастағанын жеткізді.
А.ОСПАН
