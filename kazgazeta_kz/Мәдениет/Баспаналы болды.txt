Жуырда Алматы облысы Талдықорған қаласында 120 отбасы баспаналы болды
Төрт қабатты су жаңа пәтер кілттерін Алматы облысының әкімі Амандық Баталов өз қолымен салтанатты түрде табыс етті.
– Елбасы Нұрсұлтан Назарбаевтың тапсырмасымен өңірімізде ірі-ірі жобалар атқарылуда
Бүгінге дейін біз бірнеше тұрғын үйді табыс еткен болатынбыз
Бұл – сол жарқын істердің жалғасы
«Өңірлерді дамыту – 2020» және «Нұрлы жол» мемле­кеттік бағдарламаларын жүзеге асыру шеңберінде тұрғын үй құрылысы қарқынды дамып келеді
Жаңа баспаналардың маңынан инфрақұрылым жасалып, алдағы уақытта балабақша, мектеп, Салтанат сарайы, Көрме павильоны, Драма театры ғимараты сияқты көптеген әлеуметтік маңызы зор нысандар осы маңда салынып, жаңа аудан көркейе түсетін болады, – деді облыс әкімі А.Баталов
Бүгінде облыс орталығында құ­ры­лыс жұ­мыстары қарқынды жүріп жат­қаны белгілі
А.Баталов келешекте Талдықор­ған қаласында бірнеше жаңа нысандар бой көтеретінін атап өтті
Әсіресе, Талды­қорғанның оңтүстік-батыс аймағы ажарына ажар қосып, көрікті ғимараттармен толыққанын, таяу күндері мұнда Жастар орталығы, Талдықорған оқушылар сарайы, 16 қабатты қонақүй пайдалануға беріледі.
Баспаналы болғандардың қата­рында мүмкіндігі шектеулі жандар мен жетімдер үйінің балалары да бар екенін айта кеткеніміз жөн
Алматы облысының әкімі осы ретте толық емес отбасының санатына кіретін Күлән Жинақованың, Қ.Сәтбаев атындағы Қазақ ұлттық техникалық зерттеу университетінің студенті Дәрия Әбдрахманованың, жастайынан арбаға таңылған І топтағы мүгедек Эльмира Смағұлованың жаңа пәтерлерінде болды
Ауған соғысының ардагерлері, бір топ мемлекеттік қызметкерлер, үкіметтік емес ұйым мүшелері, бюджеттік мекеме өкілдері баспанаға қол жеткізді.
Қуаныш ТҰНҒАТАР
Алматы облысы
