Елордадағы Президенттік Мәдениет орталығында белгілі күйші-композитор, «Құрмет» орденінің иегері, Қазақстанның халық әртісі Тұяқберді Шәмеловтің асқаралы алпыс жасқа толуына орай шығармашылық кеші өтті
Мерейтойлық кештің пердесі Құрманғазының күйі «Сарыарқамен» ашылды
Содан кейін сахнаға ҚР Мәдениет вице-министрі Асқар Бөрібаев шығып, мерейтой иесіне ҚР Мәдениет министрі Мұхтар Құл-Мұхаммедтің құттықтау хатын табыс етті.Ағалық жолмен Тұяқберді Шәме­ловті мерейтойымен құттықтаған академик Мырзатай Жолдасбеков: «Алпыс деген әдемі жас
Мұны Шерхан Мұртаза ағаң «алпыс – талтүс» деген
Себебі мына жақта кемінде жарты ғұмыр бар
Сен осылай халықтың сусынын әдемі күйлеріңмен қандыра бер», – деп Президенттік Мәдениет орталығының атынан мерейтой иесі­не «Берел» қорғанынан табылған Сақ патшасының алтын жалатқан кие таңбасын сыйға тартты
Ата салтымен иығына шапан жапты
Бұл күн мерейтой иесіне ақ тілек пен сый-құрметтің жауған күні болды
Шығармашы­лық кеште Астана қалалық Мәдениет басқармасының өкілі қала әкімі Иманғали Тасмағамбетовтің құттықтау хатын оқып берді
Тұяқберді Қажыгерейұлы жайында елге танымал ағаларымыз өлең де арнаған, өнеріне де табынған, бата да берген
Мәселен:
О, құдірет! О, ғажап!
Оркестрдің қасында:
Бүкіл өнер бармақтың ілулі тұр басында!
Біле алмадым дүние ұйқыда ма, ояу ма?
Домбырадан шыққан үн айналды
мың бояуға!
Қай күйшіден үйренген,
қай ұстаздан оқыған?
Сиқыр екен саусағың,
үннен шілтер тоқыған! –
деп Тұяқ ағаға арнап Қадыр Мырза Әли өлең шығарған
Ал мемлекет және қоғам қайраткері, Халық жазушысы  Әбіш Кекілбаев: «Тұяқ дүрілдеткен Құрманғазының күйлерін лирикаға айналдыра отырып, сазымен жеткізе біледі», – десе, атақты күйші Қали Жантілеуов «Тұяқ баламды күй жөнінде ешкім де кеміте алмайды
Мен оны мұрагерім деп санап, батамды бердім» деген
Міне, осындай ағалардың құрметіне бөленген өнер шеберінің домбыраны қолына алуына атақты күйші Аманғали Иманмағзомұлының септігі тиген екен
Төрт жасынан бастап осы кісіден дәріс алған ол күйшілік өнерге балалық шағынан ден қойған.
«Осы сүрлеу кейін мені Құрманғазы атындағы консерваторияның даңғыл соқпағына түсіргені тағдырымды түпкілікті қазақтың күй өнерімен са­бақтастыруыма себепші болды», – дейді күйшінің өзі
Сонау жетпісінші жылдардан бері Қазақтың мемлекеттік академиялық халық аспаптар оркестрі құрамында домбырашы, концертмейс­тер және жеке орындаушы болып абыройлы қызмет еткен Тұяқберді Шәмеловтің кешінде өнеріне табынушылар көп жиналды
Күйшінің өз орындауында Құрманғазының «Кішкентай», «Арба соққан», Мәменнің «Ақшолпан», Дәулеткерейдің «Байжұма», Ұзақтың «Ақжелең», Динаның «Қазақстан», Мөңкенің «Шалқыма» күйлерін тыңдап, құлақ құрыштарын қандырды
Бүгінгі тыңдарманның рухани асыл қазынасына айналған Тұяқберді Шәмелов – бірнеше әндердің авторы
Кеште сол әндерден «Асқаралы Азамат», «Ауылым – аңсарым», «Ақ әжем», «Шағала-сағыныш», «Астана көктемі», «Нұрғиса ағаға сағыныш» және тағы басқа әндері орындалды
Сонымен қатар, ҚР Еңбек сіңірген әртісі С.Таудаева, республикалық конкурстардың лауреаттары Д.Есентеміров, Ж.Нұрымбетова, Г.Хамзина, республикалық байқаудың жүлдегері Е.Өтегеновтер өнер көрсетті.
Тәттімбет, Құрманғазы, Дина, Сейтек, Мәмен, Дәулеткерей, Абыл сынды қасиетті бабаларымыздың үнін ХХІ ғасырға өз қадір-қа­сиетінде жеткізген Тұяқберді Шәмелов Құрманғазы атындағы академиялық ұлт аспаптар оркестрінде қырық жылға жуық қызмет етіп келеді
Оркестрдің құрамында жүріп жұмыр жердің талай елдерінде болып, сахналарында домбырасын күмбірлетті
Көрерменін өзіне тәнті етті
Сонымен қатар, ҚХР-ның Шыңжаң өлкесі Құлжа қаласында қазақ, ұйғыр, дұңған, хансу сияқты ұлттардан құралған оркестрді алты ай басқарып, сондағы өнерпаздарға кәсіби тұрғыдан дәріс берген
Соңғы жылдары ол халық композиторларының күйлерін іздеп, зерттеумен айналысып келеді
Күйшінің ең үлкен жұмыстары­ның бірі – Мөңке бидің «Жиын, алқа, кеңес», «Қиқу дәурен», «Шалқыма», «Өттің жалған-ай» атты күйлерін тауып, солардың табиғатымен тарихын зерттеуі
Осы туындыларды нотаға түсіріп, халық­қа жеткізді
Иә, белгілі күйші-компози­тор Тұяқберді Шәмеловтің әлі де алар асулары мен бағындырар белестері алда деген сенімдеміз.
Бейбітгүл Әбдіғаппарқызы
Астана
