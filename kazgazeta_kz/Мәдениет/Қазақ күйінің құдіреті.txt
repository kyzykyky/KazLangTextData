Қазақтың қасиетті өнерін дәріптеп, насихаттап жүрген Дина Нұрпейісова атындағы Атырау облыстық академиялық халық аспаптар оркестрі Еуропа көрермендерінің ыстық ықыласына бөленді
Халық «Күй қағаны» деп атап кеткен марқұм Рысбай Ғабдиевтің өзі құрып, керегесін кеңейтіп, уықтарын бекіткен өнер ұжымы Наурыз мерекесі қарсаңында Түркия, Германия, Австрия елдерінде гастролдік сапарда болды
Қазақтың ұлттық музыка өнеріне тамсанған шетелдік өнерсүйер қауым оркестр ұжымына жоғары баға берді.
Түркияның Маниса қаласындағы мәдени орталығында өткен концертті оркестр Түркештің «Көңілашар» күйімен ашып, көрермендерді бір желпінтіп алды
Құрманғазының «Адай» күйі, В.Моцарттың «Түрік маршы», Н.Тілендиевтің «Махамбет поэмасы» мен әнші Қайрат Какимовтың орындауындағы Мұхиттың «Айдайы» көрермендер қошеметіне бөленді.
Мұнан соң академиялық оркестр Стамбул қаласындағы Наурыз мерекесіне арналған концертіне қатысып, бауырлас елдің шексіз ілтипатына бөленіп, мерекенің шырайын келтірді
Қандастарымыз көп шоғырланған Стамбулдың Зейтинбурну ауданында болған атыраулық өнер ұжымының концерті ерекше ықыласпен қабылданды. 

Концерттің ашылу салтанатында облыс әкімінің орынбасары Шыңғыс Мұқан «Екі мемлекеттің арасын Каспий мен Қара теңіз бөліп жатқанымен, бір-біріне деген бауырмалдық сезімін он ғасырлық уақыт та бөле алмаған
Экономикалық байланыс кәсіпкерлерді жақындастырса, мәдениет халықты бауырластырады» деп ақжарма тілегін білдірді.
Құрманғазының «Серпер» күйі орындалғанда қошемет көрсетпеген жан болмады
ҚР Мәдениет қайраткері, күміс көмей әнші Маржан Төреханова шырқаған Л.Хамидидің «Қазақ вальсі», күйші Ғатау Ібішевтің «Мұнайшы» шығармасы, Аманжан Басығараевтың орын­дауындағы Н.Тілендиевтің «Өз елім» әні жиналған қауымды тамсандырып, тәнті етті.
Академиялық оркестрдің Германиядағы гастрольдік сапары да сәтті болды
Берлиндегі өнер университетінің үлкен концерт залында, этнология мұражайында өткен концертте Түркештің «Көңілашар» күйі, И.Штраустың «Аң­шылар полькасы» қанат қақты
Тағы да басқа орындалған шығар­маларға көрермендер риза болды.
Өнер ұжымының концерттік бағдарламасы Австрия астанасы Вена қаласында жалғасын тапты.
Вена шаһарында Құрман­ғазының «Серпер» күйі жиналған көрермендерді бірден өзіне бау­рап алды
Ұлттық аспаптар оркестрі қазақтың күйлерінен бөлек, Дж.Бизенің «Кармен» операсына увертюра, И.Брамстың «№5 Венгер биі» және тағы да басқа классикалық шығармалар орындады.
Сөйтіп, атыраулық өнер ұжымы ел-елді аралап, рухы мықты, пейілі кең Қазақ елінің өнерімен Еуропа халқын тамсандырып қайтты.
Өтеген НӘУКИЕВ
АТЫРАУ
