«Атадан ұл туса – игі, ата жолын қуса – игі» деген халық даналығына сай атакәсібі – ағаш ұсталығынан үлкен нәсіп, зор абырой тауып, ел алғысына бөленген өнегелі азамат, қолөнер шебері – Қызылордадағы «Шаңырақ» шеберханасы қожайыны Қанибек Сәдуақастың есімін Сыр бойының жұртшылығы орынды мақтан тұтады
Өйткені ол – ағаштан түйін түйген ұсталық өнердің қыр-сырын терең меңгерген, сондай-ақ осы саланың кәсіптік тұрғыдан өркен жаюына түрткі болып жүрген ұлт жанашыры, білікті кәсіпкердің бірі.
Сыр өңірінде соңғы жылдары мәдениет пен өнер саласында кәсіпкерлікпен айналысқысы келетін өзінің ой-жоспары, қабілет-қарымы бар тұлғаларды қолдау ісі нақты қолға алынған
Міне, осы тұста белгілі қолөнер шебері Қ.Сәдуақастың да айы оңынан туып, облыстық кәсіпкерлер палатасының қолдауымен жеке шеберханасын ашып алуға зор мүмкіндік алған еді
Ол өз кезегінде жаңа кәсіпкерлерге берілетін жеңілдіктерді тиімді пайдалана білді
Киіз үйлі қазақта шанырақтан асқан киелі де, қасиетті ұғым жоқ
Ол өзінің шеберханасын «Шаңырақ» деп атап, әулетінде бар атакәсіпті абыроймен жалғастыруға бұрынғыдан да зор ынта-құлшыныспен кірісті…
Қанибектің арғы атасы Баймахан – Қорқыт Ата өңірінде (Қармақшы ­ауданы
автор.) ХІХ ғасырдың екінші жартысы мен ХХ ғасырдың бас кезінде өмір сүрген кісі екен
Ағаш ұсталығы оның әулетіне көне заманнан, яғни «Ұраны – алаш, уығы – ағаш» бұрынғы өткен ата-бабаларынан жұғысты болып келіпті
Қанибектің әкесінің айтуынша, Баймахан ұста кезінде қазақтың бай-шонжарларының мініс аттары үшін құранды ер-тұрманды күмістеп соғудың және басқа да ат әбзелдерін жасаудың хас шебері болыпты
Ондай сәулетті ер-тұрманды дәулетті даңғой байлар атақ-дәрежелерін анағұрлым асыра түсу үшін бір-екі қара (жылқы, сиыр) беріп те көп саудаласпай алып кетеді екен
Ал Қанибектің өз әкесі Сәдуақас қарт та ата кәсібіне мейлінше адал, оған еш кір жуытпаған Сыр өңіріне белгілі ағаш ұстасы еді
Ол кісі әкесі сияқты ер-тұрман, қобыз, домбыра, ағаш ыдыстар, т.б
тұрмыстық бұйымдар жасаудың хас шебері болған
Текті өнер қанмен келеді ғой, Қанибекке бұл үрдістің осы екі қарттан ауғаны еш күмән тудырмайды
Оның бала кездегі арманының ұшталуына майдангер әкесінің мына бір айтқан әңгімесінің де көп септігі тиген еді.
– Әкем 1942 жылдың шілде ­айында Ұлы Отан соғысы майданына ­Жосалы стансасынан аттанған екен, – дейді Қанибек бір әңгімені бастап
– Күн ыстық
Перрон басы ығы-жығы халыққа толы
Майданға жүргелі тұрған азаматтардың арасында Сәдуа­қастың Рүстембек досы да бар
Екеуі де туған жерді қимай тұр… Бір сәтте бұйрық естіліп, майданға баратын жігіттер шығарып салушылармен қимай қоштасып, эшелонға қарай лап берген еді…
Бағыт – батыс
Рүстембектің жырау аты белгілі ғой
Жігіттер көргені бар, көрмегені бар, былай ұзағасын оны жырлатқысы келіп, қолқа салады
Бірақ домбыра табылмайды
Сөйтіп, әңгімемен Қазалы стансасына келіп тоқтағандарын да байқамай қалады
Командирдің айтуынша, мұнда бұлар төрт сағат тұрады екен
Сыртқа шығуға рұқсат етіледі
Осы мүмкіндікті пайдаланып, бір-екі жігіт домбыра іздеуге кетеді
Перронда бір бала кезігіп, одан қолындағы домбырасын қоярда-қоймай ақшасына сатып алады
Әп-әдемі ақ домбыра екен
Рүстембек оны шертіп көріп, Сырдың терме сазын төгіп-төгіп жібереді
Жігіттер сонда жігерленіп, көңілдерін біраз сергітіп алған еді
Сол домбыраны олар майданға да бірге апарған еді.
Сәдуақас пен Рүстембек алғашқы Сталинград түбіндегі қиян-кескі шай­қастарға қатысып, үлкен сынақтан өтеді
Содан кейін атқыштар полкінің қүрамында Волга өзені жағалауындағы елді мекендерді жаудан тазарту шайқастарына қатысады
Екеуі бір ротада болады
Бірақ елінде ағаш ұстасы болған қатардағы жауынгер С.Баймаханов танктердің істен шыққан шынжыр табандарын жөндейтін арнайы топқа жіберіледі
Ол бұл тапсырманы мінсіз орындап, танктердің жылдам шайқасқа қосылуына жағдай жасайды
Оның төсіндегі «Қызыл Жұлдыз» ордені, басқа да жауынгерлік ерлігі үшін алған медальдары көп сырды аңғартқандай… Жауынгер майданнан елге Ұлы Отан соғысының І топтағы мүгедегі болып оралады.
Соғыстан Рүстембек жырау да аман-сау келеді
Екі дос кездесе қалғанда майдан эпизодтарын жиі әңгімелейтін.Кейде ақ домбыра оқиғасын да еске түсіріп, бір күліп, бір мұңайып отырушы еді, жарықтықтар
Сол майдан әңгімелерінің ғажап әсері болуы керек, Қанибек мектепте оқып жүрген кезінде суретші бала атанады
Жас кезінде әкесінің ұстаханасынан шықпай, көп нәрсеге көзі үйреткен ұшқыр ойлы бала есейген соң қолөнеріне ерекше бейімделіп, өзінің бұл саладағы тұңғыш туындысын «Ақ домбыра» деп атаған еді…
– Әркімнің өз таңдауы, өмірлік көзқарасының болғаны қандай жақсы, – дейді
Қанибек өз кәсібінің қыр-сыры төңірегіндегі әңгімені ашық жеткізіп
– Бұрынғы өткен ата-бабаларымыз ағаштың жанын түсініп, оны қажетіне ұқсатар алдында, ең алдымен, сол ағаштың қандай ерекше қасиеті бар екеніне терең зер салып, дұрыс таңдап алатын болған
Сосын олар кез келген өсіп тұрған ағашты орынсыз кеспеген
Біздің өңірде Сыр талы, жиде ағашы көп өседі
Мен әкемнен үйренгенімдей, көбінесе осы ағаштардан қобыз бен домбыраның неше түрін жасайтын қабілетке ие болдым
Осы кезге дейін қандай жетістікке, қандай дәрежеге жетсем де – оның бәрі сол қара шалдың арқасы деп білемін…
Жылдар, жылдар… Өмірдің белестері кейде ойға түскенде ­Қани­бектің бойын ерекше сағыныш сезімі билейтіні бар
Ол Қармақшы ауданындағы №26 Шоқан Уәлиханов атындағы орта мектепті бітірген соң, аудандық тұрмыс қажетін өтеу комбинатындағы суретшілер цехына қатардағы суретші болып орналасады.Бұл жетпісінші жылдардың іші еді
Аталмыш цех негізінен ­аудан шаруашылықтарын көрнекі үгітпен безендірумен шұғылданатын
Осы цехты басқарғанда тіпті жап-жас жігіт болатын
Кейіннен Алматыда политехникалық институтта оқып, жоғары білімді маман атанады
Туған ауданында халыққа қызмет көрсететін бірнеше мекемелерді басқарады
1988 жылы аудан орталығында тұңғыш рет қазақтың ұлттық бұйымдарын жаңғырту мақсатында «Мұрагер» кооперативін ашып, халықтың ыстық ілтипатына бөленді
Ал 2009 жылы теміржол вокзалының бастығы болады.
Сыр елінің бас шаһары – Қызылор­даға қоныс аударғанына да біраз жыл­дың жүзі болыпты
Атакәсіпке қайта оралып, өзі құрған «Шаңырақ» шебер­хана­сының жұмысын жандандыру бағытында кәсіпкер азаматтың елдегі рухани жаңғыру үдерісіне қосып жүрген үлесі де елеулі
Өйткені ол – материалдық байлықтан гөрі, рухани байлықтың басты орын алатындығын сөзімен де, ісімен де нақты дәлелдеп, елдің құрметі мен абыройына бөленген қарапайым азаматтың бірі
Кәсіпкерлік палатасының қолдауымен ашылған «Шаңырақ» шеберханасында бүгінде қазақтың батырларының сауыттарынан бастап, қасиетті қара қобыз, домбыра, ұлттық нақыштағы өрнектері қанық ағаш астау табақтары, түрлі кәдесыйлар, т.б
қолөнер бұйымдар ­жасалады
Ол осындай бай жәдігерлермен ­республика және Халықаралық көрмелерге жиі қатысып, үлкен жетістіктерге қол жеткізіп келеді
Атап айтқанда, Мәскеу және «ЭКСПО – 2017» көрмелеріне қатысып, шетелдік туристердің де зор қошеметіне бөленуі – оның алдағы алатын абыройлы асула­рының мол екендігін айқындаған еді.
« Ар-ожданын алмастырмас алтынға, Қазағымда жігіттер көп нар тұлға!» деп ақын жырлағандай, біз әңгімелеп отырған Қанибек Сәдуақас – болмысы бөлек, бойында бекзаттық қасиеті мен мұндалап тұрған адамгершілігі, парасаты жоғары, үлкенге де, кішіге де мейірімді, кішіпейіл, кімге де болса жақсылық жасағысы келіп тұратын, қазіргі заманның Атымтайы деуге лайық жомарт азаматтың бірі
Оның есімі бүгінде республикамыздан тыс алыс-жақын шетелдерге де таныла түсуде.
Қанибек отбасының асқар тауы, Асыл жары екеуі 4 қызды тәрбие­леп өсірді
Олардың үшеуі тұрмыста
Ал үйлеріне келсе атасының құшағына енетін жиен немерелердің «Ата!» деген сүйкімді дауыстарын естудің өзі – бір ғанибет дүние екен-ау!
Ибрагим Бекмаханұлы,
ҚР Ақпарат саласының үздігі
