Жуырда Алматы қаласы күні қарсаңында «Алатау» дәстүрлі өнер театры «ТҮРКСОЙ» ұйымымен бірлесіп, Алматы қалалық әкімді­гі­нің қолдауымен «Алатау алабында» халықаралық дәстүрлі өнер фес­тивалін ұйымдастырды
Алматының Алатауын әнге бөлеп, түркі елдерінің өнерпаздарының басын қосқан додаға Қазақстан, Түркия, Әзербайжан, Өзбекстан, Қырғызстан, Бурятия, Татарстан, Баш­құрт­стан, Таулы Алтай, Саха (Якутия) елдерінен өнер шеберлері қатысты.
Түркі елдерінен жиналған өнер­­паздар алдымен Абай атын­дағы опера және балет театрынан бастап, Панфилов, Жібек жолы көшелерін әнге бөлеп, алматылықтарды ән-жырмен тербеді
Көше бойын аралап, өнер­лерін көрсеткен өнер­паз­дар­ды қала тұрғын­дары жылы қарсы алды.
Келесі күні ұйымдастырушылар мен қатысушылар баспасөз жиынын өткізіп, БАҚ өкілдері алдында дәстүрлі өнер фестивалі туралы ойларымен бөлісті.
Баспасөз жиынында ­«Алатау» дәстүрлі өнер театры дирек­торының шығармашылық ­жө­ніндегі орынбасары Азамат Ақан жыр фестивалінің өтуіне қолдау көрсетіп отыр­ған Алматы қаласының әкімі Бауыржан Байбекке, ТҮРКСОЙ ұйымының Бас хатшысы Дүйсен Қасейіновке алғысын білдірді.
– Жалпы «Алатау алабында» деген брендтік атау болып отыр, кез келген әлемдік іс-шарамызға осы атауды береміз
Мұндағы мақсат – түркі әлемінің өнерін бүкіл әлемге паш ету
Сондай-ақ түбі бір түркі елдерінің өнері қай деңгейде екенін, айырмашылығы немесе ортақ тұстары қандай деген сұраққа көрермен осы фестивальге бастан-аяқ қатысқанда өздері көз жеткізіп, көкейдегі сұрақтарына жауап таба алды деп ойлаймыз, – деді Азамат Ақан.
Фестивальде Қазақстанның әр өңіріне тән дәстүрлі ән мектептері таныстырылды
Атап айтқанда, Қаратау-Сарысу мектебінен Саян Ақмолда Ықыластың «Жалғыз аяқ» күйін, Жетісу өңірінен Тілеулес Құрманғалиев Бармақтың «Мәті дәуренін», Қарағанды-Семей өңірінен Клара Төленбаева ­Ша­шу­байдың «Ақ қайыңын», Сыр өңірінен Ұлжан ­Байбосынова «Көрұғлы» жырынан үзінді, Оңтүстік Қазақстан өңірінен Жәкен Омаров Майлықожаның «Ата-ананың қадірі» термесін, Маң­ғыстау өңірінен Нұрым Асқанов Н.Шыршықұлының «Насихатын», Арқа өңірінен Ардақ Исатаева Үкілі Ыбырайдың «Гәккуін», Батыс өңірінен Қайрат Кәкімов Мұхиттың «Кіші айдайын» өз мақамдарында орындап, көптің көңілінен шыға білді.
Жаһандану дәуірінде дәстүрлі өнеріміз жат мәдениеттің тасасында қалып, жұтылып кетпеуі үшін ежелден қалыптасқан бұл мектептердің туындыларын халықаралық деңгейде насихаттау аса маңызды
Ұйымдас­тырушылар да осы мақсатты негіз етіп, елімізде ғана емес, түркі елдеріне тереңнен наси­хаттау жолында еңбек етіп келеді
Шараның өтуіне ықпал еткен ТҮРКСОЙ ұйымы түркі халықтарының ортасындағы үзіліп қалған мәдени қатынастарды жандандыру мақсатында құрылған
Түркі әлемінің ЮНЕСКО-сы деп танылған ұйымның негізгі мақсаты мен міндеті де осы түркітілдес халықтардың әлем мәдениетіне қосқан үлесін, мәдени мұраларымыздың ең озық үлгі­ле­рін алдымен түркітілдес халықтарға, сосын адамзатқа таныту және осы құндылықтарды келешек ұрпақ санасына сіңіру
Мұның дәлелі осы халықаралық дәстүрлі өнер фестивалі екені сөзсіз.
Дүйсен ҚАСЕЙІНОВ, 
ТҮРКСОЙ 
Халықаралық ұйымының 
Бас хатшысы:
–Жаһандану дәуірі әрбір эт­ностың алдына үлкен міндет­тер қойып отыр
Бүгінде әрбір ұлт ірі мәде­ниеттердің ықпалына түсіп, жойылып кетпеудің амалдарын жасап бағуда
Алайда осындай күрделі кезеңде бас-басына жеке сүрлеу іздегенше, түбі бір, тілі ортақ туысқан халықтар руханият саласында бірігіп қимылдау керек
Сонда ғана тығырықтан шығар жол табылады
Осындай жолдың бірі – дәстүрді дәріптеу
Оны келешек ұрпақ санасына сіңіру екені сөзсіз.
Сондай Ұлы мұралардың бірі қазақтың дәстүрлі өнері
Оны игеру, халықтың қажетіне жарату бәріміздің ортақ міндетіміз
Осыдан отыз жыл бұрын, сонау кеңес кезеңінде ұлттық музыка оқыту жүйесінің ұмытылуға шақ қалған уағында дәстүрлі ән мектептері мен ұлттық консерваториядан жеке кафедра ашқан басшы ретінде, бүгінгі дәстүрлі әншілік мектептердің қайтадан жаңғырып, дәстүрлі әншілердің жаңа толқыны қалыптасқанын көру мен үшін ерекше қуаныш.
Халықаралық фестивальге қатысқан Қырғыздың «АКАК» комузшы қыздары көрерменнің ыстық ықыласына бөленіп, қырғыз күйшісі Ниязаалы Борошевтің «Кара озгой» күйін түрлі қимыл-әрекетпен орындады
Сондай-ақ Таулы Алтайдан келген Чейнеш Байтушкина халық күйі «Ақ тілекті», бурятиялық Жаргал Омоктуев «Саянай-мақтыаал» көмей әнін, түркиялық Ченгиз бутун Түріктің халық әні «Ата Қорқытты», Татарстаннан келген Альфис Галиуллин «Татар халық саздарын», Алтай-Тарбағатай өңірінен Қазыбек Әдікей «Ағажай-Алтай» халық әнін орындаса, өзбекстандық Равшанжон Ильбаков «Зарбга-зарб» композициясымен жиналған қауымның көңілін бір көтеріп тастады
Ал Әзербайжаннан келген Чинара Гейдарова Шуштер стиліндегі импорвизация орындап, үлкен қошеметке ие болды
Ол Қазақстан мен Әзербайжан елдері арасындағы достыққа шексіз риза екенін атап өтті.
– Қазақстанға келгелі үлкен қонақжай­лылықты көріп жүрміз
Тәуелсіз, егемен, халықтар достығы жасаған мықты ел болса сіздердей-ақ болсын
Мен, әсіресе Ықылас атындағы Ұлттық музыкалық аспаптар мұражайында көрген құнды дү­ниелеріме таңғалдым
Мәселен, осы мұражайда түркі елдерінің ұлттық аспаптары қойылған арнайы бұрыш бар екен
Соның ішінде Әзербайжан елінің де халық аспабын көріп дән риза болдым
Мен осы фестивальде қанон аспабымен өнер көрсетемін, бұл біздің ұлттың мақтан етер музыкалық аспабы
Осындай түркі елдерінің өнерпаздарының басын қосқан ұйымдастырушыларға алғысымды білдіргім келеді, – деді әзербайжандық Чинара ­Гейдарова.
Сондай-ақ Саха қызы Юлияна ­Кри­вошап­­кинаның «Отанымның сұлулығы композициясы» ерекше ықыласқа бөленді
Якутиялық өнерпаз өз композициясында жылдың төрт мезгілін айшықтайтын табиғат дауыстарын шаңқобызбен көрсетті
Сондай-ақ түркі жұртына тән тотемдік бейнелерді, бұлбұл, Көкбөрі, жылқы дауыс­тарын ерекше орындады
Шаңқобызда шебер ойнап, көрермендер ықыласына бөленді.
Іле-Алтай өңірінен қандасымыз Сәулежан Тақзия «Гүлдариға» халық әнінен шашу шашса, Башқұртстаннан келген ­Ишморат Ильбаков «Тавтилау» халық күйін ұсынды
Қурай аспабымен көптің көңілінен шыға білген Ишморат Ильбаков елімізде сыбызғы аспабының қайта жаңғыруына бірден-бір үлес қосқан адам
Замандасы, ҚР Мәдениет қайраткері Талғат Мұқышевтің сыбызғы аспабын үйреніп, оны елімізге қайта әкелуде өзіндік ықпалын тигізген
Бабаларымыздың қайғысы мен қуанышын күймен насихаттаған «аспаптардың атасы – қоңыр үнді қобыз болса, анасы – қасиетті домбыра, жан бауыры – сұлу сазды сыбызғы» деген сөз бар халық арасында
Қазақ музыкасының алтын тұғыры – ән мен күй
Аспаптық музыканың негізі күйден бас­талады
Сыбызғы бертінде пайда болған аспап емес, пәлсапасы қобыз бен домбырамен бірге басталып, бірге түйінделетін күллі түркі жұртына ортақ өнер
Бір кездері қазақ музыкасы мен мәдениетінде ұмыт қалып бара жатқан сыбызғы аспабы мен әуенін қайта жаңғырту және дамыту мақсатында 1992 жылы ҚР Мәдениет министрлігінің жолдамасымен Талғат Мұқышев Башқұртс­тандағы Уфа мемлекеттік консерватория­сының қурай-сыбызғы сыныбында білім алады
1995 жылы еліміздегі алғашқы кәсіби сыбызғышы ретінде Алматы мем­лекеттік консерваториясының халық аспаптары факультетіне оқытушылыққа қабылданады
Кезінде академик А.Жұбанов, зерттеуші ғалым Б.Сарыбаев сынды өнер қайраткерлері бастаған игі шаралар қайта жанданып, оқу орнында сыбызғы сыныбын ашуға мүмкіндік туады
Т.Мұқышев 1997-2000 жылдары Республикалық Ұлан президенттік оркестрінде жеке орындаушы-сыбызғышы болды
Құрманғазы атындағы академиялық ұлт аспаптар оркестрі және Н.Тілендиев атындағы академиялық фольклорлық-этнографиялық оркестрлермен көптеген концерттерге шығып, өнер көрсетті
1995 жылдан Қазақ ұлттық консерваториясында сыбызғы сыныбы бойынша аға оқытушы болып келеді
Бүгінде қазақ жастарын сыбызғы сазымен тәрбиелеп жүрген ҚР Мәдениет қайраткері
Бұл туралы «Алатау алабында» халықаралық дәстүрлі өнер фестиваліне келген Башқұртстанның халық артисі Ишморат Ильбаков та еске алды.
Ишморат ИЛЬБАКОВ, 
Башқұртстан Республикасының 
халық артисі:
–Біріншіден, шақырғандарыңыз үшін көп алғыс айтқым келеді
Қазақстанға келудің өзі бір мейрам
Барлық ұлттар, халықтар жиналған фестиваль болып отыр
Өте қуаныштымыз
Осындай фестивальдер халықтардың бірлесуіне, мәдениетін дәріптеуде, әр ұлттың ұлттық аспаптарын көрсетуде, бір-бірінің мәдениетімен танысуда өте үлкен маңызға ие.Мен қазақтың көп үлкен, танымал артистерімен жақын таныспын
Әсіресе Нұрғиса Тілендиевпен бұрыннан таныс болатынмын.
Сіздерде сыбызғы аспабының қайта жаң­ғыр­ғанына қуаныштымын
Талғат ­Мұқы­шевтің Башқұртстанға барып, сыбызғы аспабын оқып-тоқып, үйренгені жөн болған екен
Бүгінде ол мықты маман, білікті педагог болып, талай жас өнерпаздарды тәрбиелеп жүр
Әріптестік байланыстың ұзағынан болғанына шын қуандым
Қазір Башқұртстанда бірнеше қазақ өнерпаздары үйреніп, білім алуда
Сол балалар сыбызғыда жақсы ойнайды
Осы дәстүр сақталып қалады деп сенемін
Бұл біздің ортақ өнеріміз бір-бірімізге жақындастыра түсері сөзсіз
Бірлігіміз, достығымыз нығая берсін.
Алматының алатауын жырмен тербеген дәстүрлі кеш осылайша өз деңгейінде өтті
Елбасының «Мәдени мұра» бағдарламасы бойынша ұлтқа пайдасы зор талай тірліктер тындырылуда
Соның ішінде, әсіресе қазақтың дәстүрлі өнерінің өркен жаюы­на, олардың кейінгі ұрпаққа жетуіне жол ашатын қомақты шаруалар жасалуда
Соның бірі бір жыл бұрын ашылған, түркі халықтарының басын қосқан «Алатау» дәстүрлі өнер театрында әлі талай жыр кеші болары хақ
Үлкен қолдау барда, іздеуші халқы барда дәстүрлі өнер ешқашан өлмек емес.
Ұлжан БАЙБОСЫНОВА, 
ҚР Еңбек сіңірген қайраткері:
– Жалпы бұл түркі идеологиясында сонау ғасырлардан бері жалғасып келе жатқан біздің түркі халықтарының өнері, мәдениеті, мәдениетінің насихаты болып табылады
Түркі халықтарының өнерінің музыкасының, түптамыры тереңде жатқандығы белгілі
Қала берді осы халықтардың жалпы өнерінің ортақ екендігі, тіпті қолдарына ұстаған аспаптары, өлең, ән, жыр айтудағы үрдісі, барлығы бір арнада тоғысып жатқан жайы бар
Өнерпаз ретінде бүгінгі күндегі дәстүрлі өнеріміздің кең ауқымда дәріптелуіне, әрі қарай жалғасуына, келешек ұрпаққа жетуіне бұл үлкен насихат болары анық
Алатау дәстүрлі өнер театрын басқарып отырған азамат, дәстүрлі өнер майталманы Берік Жүсіп мырзаның мұрындық болуымен, ТҮРКСОЙ ұйымы мен Алматы қалалық әкімдігі қолдап өткен бұл шара әрі қарай да жалғасын табады деп ойлаймын.
Альфис Галиуллин, 
Татарстан өнерпазы:
– Татарстан мен Қазақстанның достығы жасай берсін
Әртүрлі елдерден келген өнерпаз­дармен музыка арқылы бірігеміз
Тіліміз әртүрлі болғанымен, мәдениетіміз, музыкамыз ортақ деп білемін
Өнерде шекара жоғын тағы бір дәлелдеп отырмыз
Мұндай шараларда түркі елдері бірігіп, бірлігімізді көрсетсек, бізді ешкім басына алмайды
Аспаптарымыздың да ортақ екенін көріп отырсыздар
Мына мен ойнайтын баян аспабы Орта Азияда да, Еуропада да кеңінен тараған
Түркі елдерінің мәдениетін жалғастырушы біз болашақ ұрпаққа барымызды бағалай отырып жеткізе алсақ, ұтқанымыз сол болмақ.
Ақбота МҰСАБЕКҚЫЗЫ
«Ана тілі»
