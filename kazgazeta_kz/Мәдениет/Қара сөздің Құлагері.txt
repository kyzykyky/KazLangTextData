Дүние – жалған
Ғұмыр өлшеулі
Ой толғанысын сапырып, өткенге көз жіберсек, адал өмір сүрген адамға кешегі көрген бейнетің бір-ақ күндік дүние екен
Елі, ұрпақ келешегі үшін тер төккен адамдар ешқашанда ұмыт қалмаған
Бұл дүниеден өтіп кетсе де оларды ұрпақ, келешек ұмытқан емес
Уақыт бәріне төреші.
Сол уақытымыз шынымды айтсам, тым баяу жылжитын секілді еді
Енді, міне, баяғы қозғалуы қиын жалқау күндер мен апталар зымыранға мініп алғандай жүйткіп зулайтын сияқты
Күн, апта емес, жай, жылыңыздың қалай өткенін де байқамай қалып жүрміз-ау.
Зейнеткер болсақ та уақыт жетпей жататын сияқты
Дегенмен де бір сәтті пайдаланып, Ш.Уәлиханов атындағы «Жас ұлан» мектеп лицей-интернатына сыйлыққа арнайы кітаптар әзірлей бастап едім, қазыналы қария, жомарт мінезді, жанарында бекзаттықтың нұры ойнаған, жаны да, ары да шықтай таза, ішкі рухани мәдениеті жоғары, сыпайы да сарбаз, мейірбан да қамқор, арда туған ардақты Бәтағамның (Бәтташ Сыдықовтың) шағын көлемді, көкшіл мұқабалы «Сүйемін туған тілді» атты кітабы көзіме оттай басылды
Кітап авторы Бәтташ Сыдықов ағам көзі тірісінде де, бүгін де тұлғаның бірегейі.
«Сүйемін туған тілді…»
Бір ғана менің жеке басыма емес, көпке, көпшілікке әрқашан қамқор, жанашыр болған, ізгілік шапағаты мейлінше мол, жаны сұлу жайсаң жанның үлкенді, бауырды сыйлауы, іні-қарындасты демей білуі, адамшылықтың ақ туын биік ұстауы үлкен бір мектеп, әр адамның бойынан табыла бермейтін асыл да қымбат қасиет
Әрине, бұл атаның қанымен, ананың ақ сүтімен дарыған
Бір сөзбен айтсақ, Бәкең текті атаның, ұлы Абай еліндегі Саржал атты қасиетті топырақтың ұрпағы, төл тумасы
Заманында Саржал қасиетін өз дәуірінің аса көрнекті тұлғасы Құнекең (Құнанбай қажы) ұғып кеткен
Бұл өңір Алаш ардақтылары Ахметжан Қозбағаровтың, Шаймардан Төкжігітовтың, от ауыз, орақ тілді ақын Тәңірберген Әміреновтың, сыршыл сазгер Бекен Жамақаевтың отаны
Ал, Бәтташ Сыдықұлын алатын болсақ, асылдардың бірі.
Содан да болар, Семей-Ертіс өңіріне жолы түскен мейманның «Ағаң кім, панаң кім, шешең кім?» – деген сауалдарына, «Құдайға тәуба, адамшылықтың ақ туын жоғары көтерген, қара сөзді қамырша илеген, Баукең (Бауыржан Момышұлы) бауырына басқан Бәтташ ағамыз бар», – деп сан жауап бергенбіз.
Бәтташ ағамыздың елуінші жылдардың аяғы мен алпысыншы жылдардың басында Саржал орта мектебіндегі ұстаздық, басшылық кезеңі, ұстаздық өнегесі, елге көрсеткен тәлім-тәрбиесі жайлы адал, сүйікті досы, қоңыр қаздай сыңары болған Қайырлы (Қ.Жанбаев) ағамнан, өмір ауыртпалығын бірге арқалаған досы, замандасы Семейдің Н.К.Крупская атындағы педагогикалық институтын бірге тәмамдаған Өзіхан Сағынаевтардан жиі естігем, сан сүйсініп, ғибрат алғам.
Қайсысын айта берейін
Бәкеңде кісілік қасиет те, ұлт мүддесі үшін тындырған іс те көп
Сонау тоқсаныншы, тіл туралы күрес басталған жылдары ана сүтімен дарыған қасиетті тіліміздің мүддесі үшін қажымай, талмай еңбек етті
Қайраткерлік танытты.
Аға іргетасын қалаған «Қазақ тілі» қоғамының Семей облыстық ұйымы 1990 жылы құрылды
Қазақ тілінің аясы Алаш отанында алғашқы бірер жылдың ішінде кеңіп, республика көлемінде бірден бедел алды
Олай болатын жөні де бар еді
Себебі, сол кезеңде Семей қаласында қазақ мектебі екеу болса, оның саны 9-ға жетті, жалғыз балабақша әлденешеге көбейді
Бүгінгі республикамыздағы білікті мектеп-лицейге айналып отырған №37 орта мектеп «Қазақ тілі» қоғамының Семейдегі төл тумасы
Ал, тәуелсіздігіміздің құрбаны – «Халық қаһарманы» Қайрат Рысқұлбековтың жасырын жерленген зиратына тұңғыш тізе бүгіп, тағзым ету, гүл-шоғын қою секілді рәсімдер де осы «Қазақ тілі» қоғамының батыл белсенділігімен жұртшылыққа мәлім.
Иә, «Қазақ тілі» қоғамы талай игілікті шаралар өткізсе, атадан қалған байлығы болған жоқ
Сол аса қадірлі Бәкеңнің «Жігіттер, бізде осындай ой бар
Қолдаңдар!» деген аталы сөзін жерде қалдырмай, есті азаматтар қаражат бөлді
Бәтташ Сыдықұлын аға тұтып, күні бүгінге дейін ұстазым дейтін «Қазақ тілі» қоғамы Шығыс Қазақстан облыстық филиалының төрағасы Орал Шәріпбаев «Тілім тірі болған соң, тірімін мен…» атты мақаласында: «Қазақ халқы – сан ғасырлар бойы көзі жасты болып қырғын соғысты, қасіретті, аштықты, сталиндік зұлматты, тоталитарлық заман тауқыметтерін тартқан ер халық
Сонымен бірге, бағзы шежіресін тасқа қашап қалдырған көнеден қалған мәдениеті, саф алтындай көркем әдебиеті бар, бүгінде елдікке жетіп, әлемнің нұрлы таңымен оянып, жер жаһанға танылған шешен халық.
Сол халықтың бір баласы, тіл тағдырын ел тағдырымен қабат шешуге атсалысқан, «тіл теңелмей, ел теңелмейді» деп ұрандап ел рухын көтерген Бәтташ Сыдықұлы» – деп жазған еді.
Бәтташ ағамыз 70 жасқа толғанға дейін қазақтың тілі, ұлтының ертеңі үшін қажымай, талмай жемісті еңбек етті
Ерен еңбегі жоғары бағаланып, Халықаралық «Қазақ тілі» қоғамының ұйғарымымен бірнеше рет марапатталды.
Өзіңді өлді деуге аузым бармайды, кетті деуге көңілім қимайды
Өйткені, сенің артыңда өлмейтін сөз, өшпейтін іс қалды.
Көнеден қалған көзі бар,
Естіден қалған сөзі бар
Қазақтардың Бүкілдүниежүзілік Құрылтайын өткізу жөніндегі ой Елбасымыз Нұрсұлтан Әбішұлы Назарбаевтың Түркиядағы отандастарымызбен кездесуінде туып, тұңғыш рет «Ана тілі» газетінде 1991 жылы жазылды
Көп кешікпей үкімет шешімі де қабылданды
Ұмытпасам, дүниежүзі қазақтарының тұңғыш құрылтайын өткізу жөніндегі комиссияның төрағалығына Қазақстан Жазушылар одағының төрағасы Қалдарбек Найманбаев сайланды ғой
Мұны айтып отырғаным, бұл ұлы Абайдың туғанына 150 жыл толуына дайындық жұмыстарына орай Семейде республикалық Абай қорының құрылып, ол өз қызметіне қызу кіріскен мезетпен тұспа-тұс келген шақ болатын.
Егеменді еліміздің өміріндегі осы елеулі шараға Абай қорының қатысуын жанымыз қалайды
Естуімізше әр облыстан делегаттар сайланатын секілді
Әдеттегідей жөн-жоба сұрау мақсатпен Бәтташ ағама телефон шалдым.
– Келе ғой, – деді.
Ақырында ағаның көмегімен белгілі журналист Бекмұқан Елеуғожаұлы екеуіміз құрылтайға делегат болдық.
Әлемнің түкпір-түкпіріне тарыдай шашылып, сергелдеңді көп көрген қандастарымыз 1992 жылғы қыркүйектің соңғы күндерін ала қазанның 4-жұлдызына дейін атамекендерінде бас қосты
Дүниежүзі қазақтарының айтулы құрылтайына 38 елден 775 өкіл жиналды
Арнайы шақырумен шет мемлекеттен 350 қонақ келді
Кешегі «одақ көлеміндегі республикалар мен облыстардан 300-ден астам қазақ бауырлар бастарын қосты.
Тұңғыш Құрылтайдың ең басты шарасы – салтанатты мәжіліс Республика сарайында өтті
Ине шаншар жер жоқ десем, артық айтқандығым бола қоймас
Сәті түскен болар, Бекмұқан екеумізге алдыңғы қатарлардың бірінен орын бұйырыпты
Бар назарымыз сахна төрінде
Кенет өз көзімізге сенер-сенбесімізді білмей қалдық
Бекмұқан «Әне, Бәкеңді қара» дейді
Жалма-жан көзәйнегімді іздедім
Тесіле қарасам, Димаш ағамыздың тура дәл қасында жүздері жайнаған Бәкең мен Аякөз ауданының әкімі, ініміз Аманкелді Керімтаев тұр.
Ішіміз жылып сала берді… Қандай жарасымды көрініс
Бұл қауышу халқымыздың біртуар азаматы, кесек тұлға Дінмұхаммед Ахметұлы Қонаевтың Абай елінде болған сапарларын көз алдымызға елестетті…
СОКП Орталық Комитеті Саяси Бюросының мүшесі, Қазақстан Компартиясы Орталық Комитетінің бірінші хатшысы Д.А.Қонаев 1974 жылдың мамырында ұлылар еліне – Абай ауданына келетін болды
Құрметті қонақты Семей-Қарауыл қара жолының бойындағы «Еңлік-Кебек» ескерткіші басында аудандық партия комитетінің бірінші хатшысы Насен Сембаев, ауатком төрағасы Рымхан Ғабдуллин қарсы алады
Бәтташ Сыдықұлына Абай туған елді, Мұхтар өскен жерді Димекеңе таныстыру жүктеледі
Сонда Бәкеңнің шамалы уақытқа сиғыза айтқаны:
«Қадірлі Димаш аға! Алматымыз көне тарих куәсі, зиялылардың ұясы, жүздеген ұлттың бесігі, бар қуаныштың есігі болса, Алматының бел баласы Абай елі де, Алатаудың бір саласы – Шыңғыстау да көнеден қалған көзі көп, естіден қалған сөзі көп, күзетте тұрған құзы бар, сайрап жатқан ізі бар атамекен
Сәл ғана төңірекке көз жүгіртіңізші, қоңыр жон мен жотаны Қалқаманның қасы ма деп қаласыз
Сылдырап аққан бұлақты Мамырдың көз жасы ма деп қаласыз
Селдіреп тұрған селеуді Еңлік қыздың шашы ма деп қаласыз, жазықтағы жалғыз тасты ер Кебектің басы ма деп қаласыз
Сол ер Кебек пен ару Еңліктің моласы осы
Егер Еңлік қыз бір сәтке ғана тірілсе, «Қаратаудың басынан көш келеді, қара көзге мөлтілдеп жас келеді»… деп зарлар еді
Ал, қазіргі қазақ қыздары: «Жоқ, аға, Қаратаудың басынан көш келмейді, қара көзге мөлтілдеп жас келмейді
Қаратау, Алатау, Шыңғыстаулар енді ешкімге дес бермейді, қазақ қызы ешкімнен сескенбейді» деп әндетеді
Иә, Қазақстандай панасы бар елдің қызы, Димаш ағасындай данасы бар елдің қызы кімнен сескенгендей, кісіге дес бергендей?…».
Дәл осы тұста Бәкеңнің сөзін бөлген Димекең қос генерал Лященко мен Тілеулиевке қарап: «Поняли, надо понять» – деп, әрі қарай айта бер дегендей Бәкеңе көз қиығын тастайды
Сол бір жылы жүзді, үлкен жүректі адамға ел мен жерді таныстыруды ақиық ақын Қалихан Алтынбаевтың мына шумақтарымен аяқтайды:
Құрметті Димеке!
Миллион қойын өрбіткен,
Көде сайын төл біткен,
Жусанын жұлған серкеге,
Сере қарыс шел біткен,
Топырағы – торқадай,
Қара суы – сорпадай,
Шыңғыстаудан – бір сәлем!
Шалдары шешен жаралған,
Шежіреден нәр алған
Жігіті бағлан жаралған
Жеңістерден нәр алған,
Қыздары отты жаралған,
Махаббаттан нәр алған
Абайлықтардан көп сәлем!
Сол қарт Шыңғыс
Туғызған екен Мамайды.
Туғызды ғой Абайды
Тоқтамыс пен Тәукедей
Сайып қыран талайды
Шәкерім, Шәкір, Көкбайлар,
Шалқар шабыт, отты ойлар,
Оңды-солды борайды
Ең соңында толғатты
Мұхтарды – Гималайды
Бұдан артық қайт депсіз,
Туғызбаса Құдайды?
Алыптардың ауылынан.
Алыңыз қабыл мың сәлем!
Сөз желісін басынан аяғына дейін мұқият тыңдап тұрған Димекең Бәкеңнің қолын алып, ризашылық сезімін білдіреді.
Содан арада үш-төрт жыл уақыт өткенде егін орағына байланысты Семейге келген сапарында Бәтағам Димаш Ахметұлын екінші рет көреді
Ол кезде Бәкең Семей облыстық теледидары мен радио комитетінің төрағасы болатын
Бар жоғы бір-ақ рет жолыққан Бәкең өзінен жоғары лауазымды басшылардың алдында Димекеңе барып қол беріп амандасуға батылы жетпейді
Бірақ, көзі шалып қалған Димекең маңындағы адамдардан:
– Анау жігіт Абай ауданының хатшысы еді ғой, ол қазір қайда? – деп сұрастырып, біраз мақтау арнағанын тілектес азаматтар Бәкеңе жеткізеді.
Жадымызда күні бүгінге дейін жаттаулы тұңғыш құрылтайдан оралған соң естіп, білсек, Димекең Бәкеңнің қолын қыса, ол жайында қасында отырған өнер дүлдүлі Асқар Тоқпановқа тәптіштей әңгімелепті.
Қайран, Бәке! Сіз ана тіліміздің, егемен еліміздің қайратты да айбынды азаматтарының бірі едіңіз
Ер қанаты – ат болса, сол қасиетті сезімтал жылқы мінезін де тани білдіңіз
Бір Семей емес, республикамызда ат спортының дамуына сүбелі үлес қосқан абзал жансыз
Мен білсем, Сіз соңғы деміңіз біткенше «Елім, жерім, ұлтым, тілім, дінім» деп кеткен асыл тұлғасыз.
Баукеңнің батасы
Ұлы Абайдың туғанына 125 жыл толуына арналған мерейтой дүрілдеп өтті
Тойдың біраз белді-белді меймандарын күту «Бірлік» (директоры О.Әбеуов) совхозына жүктелген
Жұрт шөл басып, біраз әңгіме желісі шираған мезетте қазақы аласа үстелге ет салынған дәу табақ әкелініп, Баукеңнің (Бауыржан Момышұлы) алдына қойылды
Ол үнсіздікті бұзып:
«Мен бұл ауылға күйеумін, күйеудің сыбағасы төс, ал мына табақта ол көрінбейді» деп отырғандарды оқты көзімен атып жібере жаздайды
Совхоздың беделді азаматы Жұбайхан Қаратаев Баукеңе тура қарап: «…Батыр, Сіздің бұл ауылға күйеу екеніңізді білеміз
Бірақ, данагөй бабамыз айтып кеткен ғой, күйеу қартайса жиен болады, деп
Жиеннің сыбағасы төс емес, бас пен жамбас болса керек деген бар емес пе?» дейді
Орынды айтылған сөзге тоқтаған Баукең ризалық сезіммен қолына басты алыпты.
Батыр аға Абай ауданына жолы түскен тағы бір сапарында Бәтташ Сыдықұлының құрметті қонағы болады
Тамақ ішіліп, Баукең үлкен асқа бата беруге ыңғайланады
Жеңгеміз Үміт ас үйде жүрсе керек
Осы сәтте Баукең Бәтекеңе бұрыла қарап: «Осы сенде әйел бар ма?» дейді
Сонда Бәтташ ағамыз: «Сізді күні бойы тік тұрып күтіп, қызмет етіп жүрген Үміт менің әйелім» – дейді
Сөйткенше, Үміт жеңгеміз де дастарқан басына жайғасады.
Батыр ағамыз ерлі-зайыптыларға кезек қарап, сосын Үміт жеңгемізге бұрыла, Бәкеңді оң саусағымен нұсқай: «Қап-қара ғып мынаған неге тигенсің?» – дейді.
Құдай берген ұшқырлықтың пайдасын Бәкең нақ сол жерде көреді:
– Иә, Бауке, – дейді іле-шала – «өзі де шығайын деп тұрған көз еді» демекші, қысқа күнде қырық төбелесіп, айырылысуға аз-ақ қалғанда, құдай сізге кездестіріп отырғанына тәуба
Айттыңыз бітті, кестіңіз, үзілді, Сізден артық сотты білмеймін, біз ажырастық, батаңызды беріңіз, – деп бастырмалай түседі.
Мұндайдың талайын көріп жүрген Баукең де іле-шала:
– «Бауыржан Момышұлы келіп, Райкомның секретарын әйелінен ажыратып кетіпті» деген сөз маған абырой әпереді деймісің, сыпылдама, онан да ана балаларыңды шақыр, мен бата берейін», – депті.
«Ағынан жарылып, таза ниетпен айтылған өлең сияқты батасын жазып алмағаныма әлі өкінем» дегенін Бәтташ ағамыздың өз аузынан сан естігеніміз бар.
Құлагердей хас жүйріктің сипатын өлеңмен өрген Ілияс Жансүгіровке «Қазақ өлеңінің Құлагері» деген баға берілгені белгілі
Ал, маған Бәтташ ағам қара сөздің, шешендік өнердің Құлагеріндей көрінеді де тұрады.
Балтабек Ерсәлімов,
Республикалық Абай қорының президенті, ҚР-ның еңбек сіңірген қызметкері.
СЕМЕЙ
