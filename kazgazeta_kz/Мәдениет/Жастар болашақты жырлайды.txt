Елордада тамаша жыр додасы өтті
«Қазмедиа орталығының» киноконцерттік залында «Жастар болашақты жырлайды» атты жас ақындар айтысы ұйымдастырылды
Еліміздің әр түкпірінен келген дарынды қыз-жігіттер айтыстың көрігін қыздырды.
Белгілі ақын, «Дарын» жастар сыйлы­ғы­ның лауреаты Қалқаман Сарин тізгінін ұстаған айтыста халықтық өнердің бар болмыс-бітімін бойына жиған 30 ақынның өнері бірінен-бірі озып, ақтық сынға үздіктері шықты.
«Тәуелсіз Қазақстанмен бірге қайта түлеген айтыс өнерінің деңгейі қазіргі таңда өте жақсы деп толық сеніммен айта аламыз
Заманауи айтыс өзінің құндылығын арттырмаса кеміген емес
Дарынды жас айтыскерлердің көптеп шығуы, олардың кәсіби шеберліктерінің өсе түскені көңіл қуантады
Ақындар ұлттық өнердің ұйытқысы болып қана қоймай, өз жырларымен қоғамның өзекті мәселелерін дөп басып айтуға шебер» деп атап өтті «Болашақ» қауымдастығы кеңесінің төрағасы міндетін атқарушы, ҚР Парламент Мәжілісінің депутаты Бақтияр Мәкен.
Суырып салма жас ақындар өнеріне ЕҰУ журналистика және саясат факультетінің деканы Қайрат Сақ бастаған қазылар алқасы баға берді
Келісті ой, төгіліп түскен маржан сөз жұртшылықты риза етті
«Жүйелі сөз жүйесін табады» деген осындайда айтылса керек
Ең бастысы, жас ақындар әділдік пен ақиқатты ту етуге ұмтылды.
Сөйтіп, екі кезеңнен тұратын айтыста семейлік Нұржан Өмірбаев үздік деп танылды
Оған 300 мың теңге табысталды
Екінші орынды Мұхаметжан Мансұров (Қызылорда) иеленіп, 200 мың теңге алса, үшінші орынға Нәрия Ақбабақызы (Қостанай) лайықты саналып, 150 мың теңге олжалады
Екінші кезеңге шыққaн қатысушылардың бәріне дипломдар берілді
Айтысқа «Болашақ» қауымдастығының белсенді мүшесі, ұлттық өнеріміздің жанашыры Дастан Аспан қаржылай көмек көрсетті.
Дүбірлі доданы Астана қаласы әкімдігі Жастар ісі жөніндегі басқармасының мемлекеттік әлеуметтік тапсырысы бойынша «Болашақ» қауымдастығы ұйымдастырды.
Ғазиз ҚҰРМАШҰЛЫ
