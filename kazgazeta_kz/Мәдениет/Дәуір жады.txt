Бүгін сіздің қолыңызға «Мысль» журналының айрықша нөмірі түсіп отыр
Өйткені журналымыздың бұл саны жарыққа шыға бастағанымызға 90 жыл толуына орайласып шықты
Қалай десе де, аумалы-төкпелі жиырмасыншы ғасыр көпірі ә дегеннен-ақ «апаттар ғасыры» атанып үлгерген жиырма бірінші ғасырға ұласып барады
Осынау жаңа дәуірде адамзат баласын не күтіп тұр? Жағдаят қалай дамыса да, біздің журнал шырқыраған шындықтар турасында еш бүкпесіз, қаз-қалпында жазатын болады
Дәл бұған күмәніңіз болмасын.
Бүгінгі таңда «Мысль» – өзіндік сүрлеуі қалыптасқан, қайталанбас та бірегей, сындарлы жолы бар басылым
Неге десеңіз, Қазақстандағы бірде-бір «ақпарат алыбы» дәл біздей кең де ауқымды шығармашылық жол мен айрықша өрлеу тарихына ие емес.
Журнал үлкен абыроймен ғасырлық жолды артқа тастады
Сондықтан да қазір журналды қайсыбір әріптесіміз айтпақшы, құйындатып өткен онжылдықтардың жылнамасы һәм деректермен бекітілген ескерткіші деуге болады
Оның бір ғана аталым алмастыру тарихының өзі қандай десеңізші! Оның аты «Известия бюро Киркрая» аталымынан басталып, «Красный Казахстан», «Большевик Казахстана», «Коммунист Казахстана», «Партийная жизнь Казахстана» сынды айдарлы атаулармен жалғасып кете береді
Ал мұрағаттарда дамыл тап­қан журналдың қоңырқай-сарғыш парақтары уақыт бедерінің бет-бейнесін дәлме-дәл беретіндей
Мысалы, өткен ғасырдағы мақалалары оқырман ықыласына бөленген ұлтжанды тұлғаларымыз қаншама десеңізші?! Атап айтар болсақ, Ораз Жандосов, Тұрар Рысқұлов, Сәкен Сейфуллин, Мұстафа Шоқай, Қаныш Сәтбаев сынды қайраткерлер мен ондаған қоғамдық және саяси алымды тұлғаларды бұл қатарда атасақ, артық айтқандық емес
Олардың да қаншасы сталиндік саяси қуғын-сүргін құрбандарына айналды?! Қаншасы журналға өмір беріп, өздері ұмыт қалды?!
Иә, олардың қолтаңбасы түскен әрбір материал маңызын жоғалтпақ емес
Сол себепті де оларды ауық-ауық қайтара жариялап отырамыз
Бұған да тұрақты оқырмандарымыз куә.
Ал бергі жаңа дәуірде, яғни егемендік алған белеңде журнал өзіндік табиғатын адам танымастай жаңғыртты
Бұрынғы идеологиялық көнетоз шапанын лақтырып, сілкіне, қанаттана келе, тәуелсіздіктің идеал­дарын насихаттайтын заманауи «Мысль» журналына айналды
Бұл ретте мәтіндерді беру мен олардың тәпсірінің де өзгеріп сала бергені өз-өзінен түсінікті болса керек
Аталмыш өзгерістер, әсіресе, 2006 жылдан бас­тап айқын байқала бастады
Жалпы, біздің бастамашыл топ сондағы басты зейінін азаттықты бекіту мәселелері мен демократиялық дамуға, адам құқығының сақталуына аударуда
Осылайша ұжым уақыт ырғағымен бірге адымдап, өзіндік кіші «қайта құру» үрдісін жеделдете жүргіз­ді
Сөйтіп, ақпарат айдынындағы мә­селелерді байыптау үдерісінде кө­біне теориялық призмаға бой ұратын алыпқа кейіптенді
Және де осындай қиын міндетті алғашқы серпінмен-ақ оңай жүзеге асырды
Осымен қоса қабат, журналымыз жаңа оқырман­дар аудиториясын қалыптастырып, қоғамдық сұхбаттар мен дискуссия алаңына айналды
Онда жарияланған материалдарды ғалымдар мен экономистер, заңгерлер мен кәсіпкерлер асқан қызығушылықпен оқитын болды
Олардың арасында көбіне-көп шығармашыл зиялы қауым өкілдері, үкіметтік сатылардың бар­лық қа­баттарына тән мемлекеттік қызметкерлер армиясы бар.
Әрине, әрбір өзгеріс соны стильді талап етеді
Сол себепті де жаңғырған топқа жазуға қатысты мәселелерге жаңаша әдіспен келуге тура келді
Редакция қызметкерлерінің талайы мәтінді беру тұрғысымен фразеологияны ауыстыруға көшті
Жасыратыны жоқ, «жүзден жүйрік, мыңнан тұлпар» демекші, кім жаңа талапқа көндіге алмады, кім жаңа шарттардың үдесінен шықпады, ондайлар үздіксіз басқа орындарға ауысып отырды.
Ең әуелі – сұрғылт, мәні бұ­лыңғыр, ісқағаздар стилінде жазылатын материалдарға тоқтау салынды
Ондай мақалалар оқыр­ман­ның ақылына да, жүрегіне де әсер бермейтін бірсыдырғы еңбектер-тін
Құр орын алғаннан басқа түкке керегі де жоқ болатын
Өз кезегінде осынау кемшіндерді жою үшін авторлық контингентке түсіндіру жұмыстарын жүргізу керек болды
Яғни қандай тақырыпта жазса да, материал терең, байыпты, талдамалы, оқылатындай қызықты және де позитивті, жаңа ойлар мен идеялар тудыра алатын жасампаз туынды болуға тиіс қой.
Бұдан біз не ұттық? Авторлармен «қайтара байланысты» күшейту жолға қойылды
Редакция мүшелері жиі-жиі ЖОО-лар мен кәсіпорындарға бас сұғып, іссапарларға шығып, конференция және ғылыми пікірталастарға белсене қатысты
Бейнелеп айтқанда, редакциялық кеме бірте-бірте өз ағысын тауып, желкені соны серпілістермен керілді
Осыдан келіп, авторлар мен оқырмандар да оянды, редакцияның хат қоржыны жаңа мақалаларға толып, жаңа бетбұрысқа тың күш келіп қосылды
Бұл «қайтара байланыс» айдарында айрықша көрініс тапты
Бағасын да сонда алды, нәтижесінде журналға жазылу да арта түсті
Бұл бізге жаңа жауапкершіліктер артып, жұмысқа деген ыждаһаттылығымызды арттырды
Сондағы жанашырлықпен айтылған әрбір жылы сөз болашаққа деген сенімімізді күшейтіп қана қоймай, еңбегіміздің қайтарымындай көрінді.
Күнделікті өмірде біздің редакция журналдың редак­циялық кеңесі мүшелері болып табылатын мәдениеттанушы Мұрат Әуезов, аудармашы һәм жазушы Герольд Бельгер, ақын-дипломат Олжас Сүлейменов, академик Салық Зиманов, Эрвина Госсен, Парламент Мәжілісі төрағасы Орал Мұхамеджанов, Сенат тө­рағасы Қасым-Жомарт Тоқаев, сенатор Қуаныш Сұлтанов сынды тұлғалардың қолдауына сүйенеді.
Орайы келіп тұрғанда басылы­мы­мыздың тұрақты авторларына рахмет айтып өткен жөн
Олардың талайы қоғамда тың серпіліс туғызған материалдар жазды, мыңдаған адамдарды ойлануға, ой толғауға итермеледі, өрлеуге ден қоюына мұрындық болды
Бұл да өз кезегінде заңды болса керек-ті
Олардың қай-қайсысын алсаң да мазмұны кемел, экономикалық жағынан білікті, мәдени үдерістерде бағдарлы, әлеу­меттік салада маңызды материалдар ұсынды
Дағдарыстан шығар шешімдерге жол сілтеді.
Журналдың шын достарының қатарында академик, экономика ғылымдарының докторлары Ораз Баймұратов, Оразалы Сәбден, академик, философия ғылымдарының докторлары Досмұхамед Кіші­беков, тарих ғылымдарының докторы Бейімбет Ирмұханов, профессор, тарихшы Несіпбек Жағфаров, саясаттанушы Тимур Козырев, өнертанушы, кино тарихшысы Гүлнар Әбікеева, философия ғылымдарының кандидаты, Философия және құқық институтының ғылыми хатшысы Әсел Мансұрова, ҚазҰУ түлектері ассоциациясының директоры, тарих ғылымдарының кандидаты Күлғазира Балтабаева, Астана қаласы әкімінің орынбасары Аида Балаева, Қостанай педагогикалық колледжінің директоры, педагогика ғылымдарының докторы Римма Бектұрғанова, кинодраматург Маргарита Соловьеваны атауға болады.
Журнал әрбір басылым сайын жаңа оқырман табады, жаңа авторлар шоғырымен толығып отырады
Мұны да естен шығаруға болмайды
Әдеттегідей бұлар нағыз азаматтық ұстанымы бар, халықтың белсенді мүшелері – патриот жандар
Оларға редакция есігі әманда ашық.
Өмір бірде олай, бірде былай
Бірақ біздің редакциялық кеме бағытынан, өз темірқазығынан таймақ емес
Мұнда ғылыми дайын­дығы бекем, өз ісінің нағыз хас шеберлері істейді.
Айталық, редакциялық жұмыс­тың басы-қасында жүрген редак­циялық топ мүшесі Әбдеш Қалмыр­заевтың бір өзі қаншама ондаған еңбектер мен неше кітаптардың авторы болып үлгерді?! Оның басшылығындағы он жылдың журнал үшін мазмұны жағынан қандай бай болғанын айтуға тиіспіз.
Николай Гора есімді жауапты хатшымыз ше? Өзінің шығармашы­лық жолын ҚазҰУ-ды бітіргесін, облыстық «Прикаспийская коммуна» газетінен бастаған ол бүгінде қандай шыңдарды бағындырды?! Оның журналистикадағы алғашқы тәй-тәйлеген шағында, қатал ауа райы бар аймақта алғашқы теміржолдар салынып, мұнай барлаудың кең ауқымды жұмыстары жүргізіліп жатты
Осындай мектептен өткен алғыр журналист жерде, көкте, суда бір тыным алмай, очерктер мен репортаждардың майталманы болып алды
Қысқы маусымдарда боранда қалып, жазғы шақтарда құм шөлдердің аптабына күйді
Кейін «Советы Казахстана» газетінің бас редактордың орынбасарлығы дәрежесіне көтерілді
Онан кейін біздің журналда соңғы 5 жылдан бері еңбек етіп келеді
Ағымдағы жылы сол еңбеккерлігінің өтеміндей «Мәдениет қайраткері» атағына ие болды.
Экономика бөлімінің редакторы Юрий Барсуков болса, ең бір тәжірибелі қызметкерлеріміздің бірі
Ол да – ҚазҰУ түлегі
ЖОО-ны бітірген соң, Юрий республикалық теледидар мен радиода жұмыс істеді
Кейін біздің редакцияға ауысты
Оның мұндағы еңбек өтілі, керек десеңіз, 15 жылды артқа тастады
«Баспаның ыстығына күйіп, суығына тоңды, ең қиын шақтарды бірге басынан өткерді» деген осы.
Осыдан бір жыл бұрын редакцияға макроэкономика саласы бойынша асқан білгір саналатын Бақытжан Әуелбеков есімді маман келді
Оның да талдау тәсілі ерекше
Соның қолынан ондаған мықты да шымыр мақалалар жарық көрді
Сонымен қатар редакцияның техникалық қанаты да өз міндеттерінің хас ше­берлері екенін танытып келеді
Бұл – корректор Диляра Хамзеева
Ол да соңғы бес жылдық еңбек өтілінде зерттеуші журналист деңгейіне дейін өсті
Бір ғана мысал, жыл басында ол журналымыздың шығармашылық болмысы мен ешбір өзге басылымға ұқсамайтын тағдыры туралы мақала жариялады
Айлық «Памятные даты» атты айдарды тұрақты түрде жүргізіп отырады
Техникалық редактор Зумрад Абдримова да журнал кескінін қалыптастыруда шеберлік танытуда
Оператор Саида Имирова да әрбір сан сайын біліктілігін танытады, ал автокөлік жүргізушісі Марат Қуанышбаев бүкіл редакцияның тасымалын абыроймен атқарып келеді.
Журнал біз үшін не? Нендей құндылық? Бұл, біріншіден, ұзақ күтім мен ыждаһаттылықты, шыдамдылықты талап ететін егін тәрізді
Журналдың 90 жылдық тарихы – оның даналық тарихы
Яки ұлтымыздың олжалану мен жоқ іздеу тарихы
Алайда өзінің осындай қарттығына қарамастан, ақсақал журнал Қазақстанның бүгінгі ұранына айналған «Тек қана алға» деген ұстанымына берік
Жаңа белестерге, өзгеше секірістерге ұмтылады
«Мысль» жиырма бірінші ғасырдың деректі жылнамасын жүр­гізіп келеді, жүргізе де береді
Ал бұл деген – сіз бен біздің өміріміз, қадірлі оқырман! Оның қалыптасу ерекшеліктері баршамыздың ойша бекуіміз бен саналық өсуімізден көрінеді
«Мысль» журналының ұтатын тұсы да осы, ағайын.
Сейдахмет Құттықадам,
«Мысль» журналының
бас редакторы
