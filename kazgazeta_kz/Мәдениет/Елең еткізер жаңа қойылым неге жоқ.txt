Қазақ театрын тануда, оны бағалау барысында қазақ драматургиясын көтермелеп мақтаушылар да, сын айтып даттаушылар да баршылық
Осы саланың ішінде жас драматургтердің жұмысын көре алмай келе жатқанымыз бесенеден белгілі
Бар болса да елеулі шығармашылық күш болып өзін таныта алған жоқ
Осы мәселені көтерген «Ана тілі» газетінің тілшісі Ақбота Исләмбектің  аталған газеттің №26 (1232) 3-9 шілдеде шыққан «Жас драматургтер неге аз?» атты мақаласы шешімін таппай келе жатқан өткір де түйінді мәселеге назар аудартады.   Осы мақалаға орай пікірімді білдіруді жөн санадым.
кті, сыналған жолымен бар драматур­гиялық материалды қанағат тұтып осы сылбырт аяңымен де өмір сүруге болатынын қазіргі халіміз көрсетіп жүр
Театр репертуарының басым бөлігін бұрын жазылған материалдармен толтырып, қалғанын режиссер өзі жазып, оны өзі қойып та «әләуләйін айтып» күн көруіне де әбден болады екен
Жылдың басында ҚР Үкімет басшысының қатысуымен талқыланған қазақ театрының хал-жайы талқыланғаны белгілі
Министрдің, өзге де мамандардың айтуынан ұлт театры шылқыған май шелпекте отырмағанын ұғындық
Байқауымызша, театрлардың жұмыс істеуіне мүмкіндігінше жағдай жасалған
Алайда бұл бүгін мен ертеңгі қазақ театрына қажетті, замана талабына сай спектакль әкелетін, көркемдік белеске көтеретін жол емес.
Қазақ театрының да салып тастаған көз тартар театр ғимараты, труппасы, аты мен заты, азды-көпті жұмысы бар
Бірақ уақыт талабынан шығатын, көрерменнің соңында ілбімей оны алға сүйрейтін, қоғам мен адам жанын ашатын құбылыс боларлық көркемдік деңгейі биік драматургия, селт еткізер спектакль  жетіспейді
Жоғарыда аталған мақалада айтып кеткендей, жазыл­ған қойылымды жасы мен жасамысы бар көрермендеріміз қауымдасып келіп көріп қызу пікір таластыратындай,оны кез келген елге апарып ұялмай көрсететіндей, сөйтіп қазақ драматургиясы, қазақ режиссурасы, қазақ актерлік өнері, жалпы заманауи қазақ театрының бұрқ-сарқ қайнап жатқан қазаны жайлы кәсіби театр мамандарының тарапынан толағай пікірлер айтылатындай, спектакльдермен өзгелерге танылатындай деңгей жоқ
Солардың ішінде отызында орда бұзар жігіттер мен қыздардың драматургия ауылына ат басын бұра алмауы кәсіби мамандарды алаңдатуда.
Бұған өткен 2013 жылы ҚР Мәде­ниет және ақпарат министрлігі тарапынан балалар мен жасөспірімдер театры репертуарына арнайы назар аударып жариялаған үздік пьеса бәй­гесінде драматургия қоржынына ке­ліп түскен пьесалар саны мен сапасы осының айғағы
ІV Республикалық «Тәуел­сіздік толғауы» конкурсының негізгі мақсаты мен міндеттері заман талабына сай қоғамдық маңызды жаңа драмалық шығармаларының жазылуына жол ашу, отандық авторларды қолдау, республикалық театрлар репертуарларын көркемдік деңгейі жоғары жаңа туындылармен толықтыру, өнер туындылары арқылы қазақстандық патриотизм мен ұлттық мәдениетке деген сүйіспеншілікті қалыптастыру, еңбекке, адал кәсіби та­бысқа, Отанға қызмет етуге, жоғары патриоттық ниеттерге оң көзқа­растар қалыптастыратын мәдени өнімдерді жасау екені бесенеден белгілі
Бұл шараға жас авторлар көптеп қатысады деген үміт болғаны анық
Үмітіміз толық ақталмады.
«Балалар мен жасөспірімдерге ар­налған ең үздік драмалық шығарма» аталымының жеке-дара болуы бұл сала­ның маңызын көрсетсе керек
Бізде жастар мен балалардан тұратын қалың көрермен бар екенін, олар ертеңгі күні саны мол ересектерге арналған театр­лардың тұрақты көрермені болатынын мүлдем ұмытып кеттік пе деп жүргенде, осы саланың қажетін еске алып арнайы бәйге жария­лау Мәдениет министрлігі тарапынан өте орынды
Алайда жастар мен балалар тақырыбын көтеруге мәселені өз ішінен жақсы білетін жас драматургтер, ақындар, жазушылар белсенді атсалысады деген ойымыз жүзеге асқан жоқ
Ұйымдастыру жұмыстары ойдағыдай өткенімен, пьесаның  аздық етуі бізді ойға қалдырды
Бар-жоғы он-ақ шығарма бәйгеге түсіпті.
Осы жолы біз балалар әлемі, олардың жүрек соғысы мен ой-армандарын көрсе­тетін туындының өзіндік ерекше атмос­ферасы бар кесек туындыны көре алмадық
Қиындығы мол, көп еңбектенуді талап ететін жұмысқа кез келген «мен драматургпін!» деп кеудесіне нан пісірген авторлардың бармауы да осыдан болар
Қазақ театрының балалар аудиториясы үшін ауадай қажет бүгінгі күн тақырыбын қозғайтын, өзіне қажетті серпіліс беретін толыққанды туындыларды жеткілікті көлемде ала алған жоқ
Авторлардың еңбегіне төленетін қаламақы мәселесі оң жолға қойылып авторларды ынталандыратын материалдық жағынан елеулі сома бөлінгендігіде белгілі
Үш жүлделі орынға қомақты қаламақы қойылып, жеңімпаз шығармалар республика театрлар сахнасына қойылу құқығына ие болатыны белгілі еді
Алайда бұған қарамастан жас авторлардың қызығушылығын оятпағаны ойландырды
Демек, драматургиядағы біздің көптен күткен серпіліс, алға өр­леу мәселесі қаламақыда болмағаны
Театрға қажет заманауи драматургия­ны тудыру мен жаңа драматургтерді бел­сенді тарту жұмысын басқаша жолмен ұйымдастыруды қажет ететіндігін көрсетті
Мұндай шығармашылықпен айналысатын авторлардың селқос көзқарасы тек қана драматургияда ғана емес, басқа да мемлекет тарапынан қолдауды қажет ететін өнер жанрларын (музыка, сахна, бейнелеу т.б.) алға дамытудағы ортақ мәселе деп білгендіктен, бұл мәселені кешенді түрде қарастыру қажет.
Мұндай олқылықтың орнын қайтып, қашан, қандай жолдармен толтыруға болады? Ойлана келсек, дәл қазір балалар мен жастарға арналған пьеса жазуға қайтадан бәйге жарияласақ та мәселенің түйінін шешу қиын
Себебі жаңа пьесаны осы күнге дейін жүріп келген үйреншікті сүрлеумен авторларымызға жаздыра алмаймыз
Автор театр табиғатын білмейді, ал жазылған пьесаны қоятын режиссер ұнатпайды
Сондықтан пьеса жазудың, сахнаға арналған туындыны өмірге әкелудің  басқаша жолын, жаңа механизмдерін іске қосу керек
Ол үшін:
– Жарияланған бәйге туралы әрбір қолына қалам ұстаған жазушы, ақын, драматург білетіндей болуы керек
Осы жанрда, осы бағытта жұмыс істейтін жас­тар мен балалар театрын (әрине, олар қызығушылық танытса), ұрпақ тәрбиесіне тікелей қатысы бар қалалық, облыстық, аудандық үкіметтік емес ұйымдарды, қызу жұмыс шеңберіне тарту керек
Қоғамның нақтылы әлеуметтік тобымен, саласымен тікелей айналысатын ұйымдарды, топтарды жақындастырмаса, өзара шы­ғар­машылық негізде біріктірмесе, әркімнің жеке-жеке тартқылағанымен бәрімізге ортақ жүк орнынан қозғалмақ емес
Белгілі әдебиет классигінің мыса­лын­дағыдай, бірі суға, бірі нуға, бірі көкке бағыт ұстаған бүгінгідей тырбаң әрекеттен нақтылы нә­тиже көруіміз екіталай шаруа болмақ.
– Бұл жұмысқа жергілікті жердің қо­ғам­дық ұйымдары мен театрлар әде­­биет бөлімі меңгерушілері немесе театрдың пьеса жазатын авторлары бел­сенді ара­ласқаны жөн
Жергілікті бел­сенді авторларды пьеса жазушылар қатарына ендіруі арқылы театр процесінің барысына қызу араластыруымыз керек.
– Бүгінгі заманауи театр мен заманауи драматургия жасау жолында көрші ресейлік әріптестердің ұжымдасып, жұ­мыла жұмыс жасау жолын біз де бел­сенді ендіруіміз қажет
Сахнаға арналған заманауи туындыны жалғыз автор – драматург жазып шығады деу, дүниеге шала туған ертеңі бұлыңғыр баланы әкелумен бірдей
Тарихшы мен драматург, режиссер мен жазушы, ақын мен актер, жалпы қаламгерлер мен сахна қайраткерлері бірлескен одағымен шеберлік шыңдау қазақ театры үшін тұшымды дүниелер әкелуге болады деген ойдамыз.
– Театрларға өз авторларымен жұ­мыс жасауда ерік берілгені жөн
Театрлар өздері драматургтерге тапсырыс беру арқылы бұл саланы жандандыруға белсенді атсалысуы керек
Келіп түс­кен шығармамен әдебиет бөлімінің меңгерушісі, режиссер, актерлер бірігіп бірнеше мәрте талдау, талқылаудан кейін пісіріп барып сахнаға шығару жолын қарастырған жөн.
– Министрлік жанынан репертуар­лық-редакциялық топ жұмысын жандана бастады
Сондықтан республика бойынша жаңадан жазылған пьесаларды сараптап, талдап, тұщымдыларын сахнаға қоюға болады деген арнайы сертификаттармен театрға ұсыну керек
Бұнымен қоса өзге ұлт театрларының репертуарын назардан шығармаған абзал.
– Бәйге қорытындысын шығарар кез­де насихатталу жұмысына ерекше мән берілуі керек
Жеңімпаздарға берілетін соманың мөлшері, алған адамдардың еңбегі, жазған қоғам өмірін алға бастыруға қосқан үлесі аталынып, баса назарда болуы керек.
Алматы қаласындағы «Янот» студия­сы­­ның арнайы жүргізген әлеуметтік зерт­ теу­лері нәтижесіне көз жүгірте отырып, шұ­ғыл дабыл қағу керектігіне тағыда көз жет­кіземіз
Мәдени астанамыздың жастар пікіріне құлақ түрсек, 16-25 жас ара­лығындағы жастардың 80 пайыздайы театрды бос уақытты мазмұнды етіп өткізетін орын емес деп санаған екен
Бұған қоса қаладағы мәдени мекемелерге, көрмелерге, мұражайлар мен галереяларға, негізінен, орта жастағылар немесе одан асқандар барады екен
Осындай сорақы статистикалық мәліметтен кейін болашақ ұрпақтың рухани әлемін сауықтыру ісіне тек министрлік, тек жекеленген адамдар ғана емес, жалпы қоғам болып жұмыла атсалысу керектігі өз-өзінен белгілі шаруа
Елбасымыздың келешекке аманат етіп жария еткен Мәңгілік ел болу идеясы қоғамды, елдің зор үміт артар келешегі – балалар мен жастарды туған жері мен Отанын сүйетін патриот етіп тәрбиелеуді, тәуелсіз Қазақстанның рухы мықты саналы да ойлы азаматтары етіп өсіруді бүгінгі күннің басым бағыты еткені белгілі
Ал бұл мақсатты жүзеге асыру үшін театрға бүгінгі заманның көзқарасымен қарайтын жаңа пьеса және оны жазатын жас драматургтер қажет екені сөзсіз.
Аманкелді МҰҚАН, 
өнертану кандидаты, театртанушы
