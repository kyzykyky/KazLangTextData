Астанадағы Бейбітшілік және келісім сарайында Вьетнам Социалистік Республикасының Қазақстандағы Мәдениет күндерінің салтанатты ашылуы болды.
Бейбітшілік және келісім сарайына жиналған жұртшылық назарына «Вьетнам – сарқылмас сұлулық мекені» атты фотосуреттер көрмесі ұсынылды
 Көрменің нақ ортасына Елбасы Нұрсұлтан Назарбаевтың былтырғы жылы Вьетнам Социалистік Республикасына барған ресми сапарын баяндайтын фотосуреттер қойылды
Шынында да, осы Мәдениет күндерінің өткізілуінің өзі сол сапардың жемісі, арада салынған көпірдің нығыз екенінің көрінісі
Ол жайында журналистерге арналған брифингте екі елдің – ҚР Мәдениет және ақпарат министрі Дархан Мыңбай мен ВСР Мәдениет, спорт және туризм министрі Хоанг Туан Ань айтқан.
– Екі елдің көп ұқсастықтары бар, – деп бастады брифингті Дархан Мыңбай
– Екі елдің де халқы жауынгер, екі ел де тәуелсіздік­ті сүйетін рухты халық, еңбекқор халық
Өткен жылғы Елбасы сапарында Вьетнам халқының бізге деген құрметі, сыйы көрінді, біздің ел­дің қалай даму үстінде екендігінен бұл жұрттың хабардарлығын көрсетті
Енді міне, сол сапардан туындаған игілікті істер жалғасып жатыр
Тек қана мәдениет саласында емес, ауылшаруашылығында да көптеген жобалар қолға алынады
Екі ел арасындағы достық байланыстар қай тарапқа да тиімді түрде жалғаса беретін болады, – деген әріптесінің ойын жалғаған Хоанг Туан Ань: «Қазақ-вьетнам қатынастары, оның ішінде мәдени байланыстар дамуының бір көрінісіндей көрмені тамашалап, енді салтанатты ашылудағы гала-концертті тамашалайсыздар
Қазақстанда тұңғыш рет өткізіліп отырған біздің еліміздің Мәдениет күндері екі халықты бір-біріне жақындастыра түседі, сонымен бірге олардың қаншалықты ерекшеліктері бар екендігін де ұғындырады
Мәдениет көпірі арқылы екі халықтың біріне-бірі ықыласы артады
Білсем, көрсем, танысам деген ниет туып, екі ортада түрлі байланыстар орнайды
Бұл қай тарапқа да тиімді
Сондықтан бұл шара біз үшін ауқымды мәдени оқиға болып отыр» деді.
Өткен жылы Президент Нұрсұлтан Назарбаевтың Вьетнамға сапары кезінде 2012 жылы Вьетнамның Қазақстандағы Мәдениет жылы, ал 2013 жылы Қазақстанның Вьетнам Социалистік Республикасындағы Мәдениет жылы өтетінін мәлімдегені белгілі
Міне, сол келісім бойынша арадағы рухани сабақтас­тық сан алуан нақышта жалғасып келеді.
Н.ҚҰМАР
