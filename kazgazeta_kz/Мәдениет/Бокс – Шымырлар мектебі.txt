Бүгінгі жас жеткіншектерге тәлім-тәрбие беруде спорттық ұйымдардың атқаратын рөлі аз емес
Бос уақытын ұтымды пайдаланып қана қоймай, салауатты өмір салтын ұстануына ұйытқы болып әрі еліміздің болашақ азаматтарының бойында қайсар мінез бен темірдей тәртіптілікті қалыптастыру маңызды мәселелердің бірі.
Еліміздің әр аймағында жұмыс істеп жатқан спорттық ұйымдар осынау ізгілікті дәстүрді жандандырып, ұрпақ тәрбиелеу ісінде аса қажетті шараларды атқарып-ақ келеді
Десек те, бүгінгі жас жеткіншектердің спортқа, соның ішінде боксқа деген қызы­ғу­шылығы, құлшынысы қандай екен? Бала тәр­биесінде бокстың қаншалықты пайдасы бар? Осы сауалдарды біз жақында Алматы қаласындағы олимпиада резервіндегі №10 балалар мен жасөспірімдердің спорт мектебінің жаттықтырушысы, бокстан жоғары дәрежелі бапкер, КСРО спорт шебері, халықаралық деңгейдегі төреші Марат Шалабаевпен кездесіп, қойған едік.
– Жалпы бүгінгі жас жеткіншектердің спортқа деген, әсіресе боксқа деген құл­шынысы жаман емес
Жастардың салауат­ты өмір салтын ұстанып, елімізде түрлі спорттық үйірмелердің жұмысын жандандыруда Үкімет тарапы да үлкен қолдау көрсетіп келеді
Әлемдік аренада қазақ спорты өзіндік орнын айқындап алғанын да жақсы білесіздер
Бұл көп жылдық еңбектің, мемлекеттің қолдауының арқасында жүзеге асырылып келе жатқан дүние.
– Жастардың, оның ішінде мектеп жасындағы балалардың спортқа деген құмарлығы жыл өткен сайын артып келе жатқандығы қуантады
Бұл жақсылықтың нышаны
Осы ретте өзіңіз қызмет ететін спорт мектебі туралы айтсаңыз?
– Біздің Самат Нұржановтың басқа­руындағы спорт мектебі Қазақстандағы бокс өнерінің дамуына айтарлықтай үлес қосып келе жатқан бірден-бір орталық дер едім
Баланың бойындағы мінез бен ерік-күшін тәрбиелеуде, табандылық пен төзімділікті қалыптастыруда бокстың пайдасы өте көп
Бокста жетістікке жеткен бала кейін өмірде де табысқа жетеді
Оның денсаулыққа зияны бар деген шындыққа жанаса қоймайды
Бәрі де шеберлігін игеруге байланысты
Мен мұндай пікірді өмірлік тәжірибесі мол маман ретінде айтып отырмын
Әрине, барлық спорттың түрінде кездесетін байқаусыздықтар, кездейсоқтықтар болатын шығар, алайда алдын ала сақтық шаралары және тағы басқаларын біз әркез ұстанып отырамыз
Бокс шындығын айтқанда қазаққа тән спорттың түрі
Қазақ жастары бұл спорт түрін тез игеріп алады
Көптеген ата-аналар көрегенділік танытып, өздері ұйытқы болып, балаларын боксқа әкеліп жатады
Мен мұндай ата-аналарға шын мәнісінде тәнтімін, алғысым шексіз
Кейде әке-шешесіне көнбейтін ерке балалар осы спорт түріне келгенде сабасына түсіп, үлкендерге деген, достарына деген көзқарасы өзгере кетеді.
– Осы орайда бала тәрбиесінде маңызды міндет атқаратын бапкерлік мамандық туралы не айтасыз? Бапкерлік мамандықтың ерекшелігі неде?
– Жас жеткіншектерді тәрбиелеу мен олардың ішкі жан дүниесін тани білу, мінезі әрқилы балалармен жұмыс істеуде белгілі бір әдіс-тәсілдерді ұстану, жеңіске деген құлшынысын ояту–бұның бәрі әрине үлкен тәжірибе мен мол дайындықты, терең білімді қажет етеді
Егер өз ісіңе деген құштарлығың, махаббатың болмаса, ол ісіңнің нәтижелі болуы екіталай
Бапкер негізінен педагог болуы керек, бала психологиясының білгірі болуы тиіс
Көлденең көк аттының бірі келіп, «мен бапкер болсам» деген ниетінен түк те шықпайды
Бапкерлік негізінен адамның табиғатында, қанында болуы шарт
Бапкер болдың ба, бапкер болып өмір сүруің қажет
Жақсы бапкер балаларды жаттықтыра жүріп сан-алуан тәсілдерді үйретіп қана қой­майды, олардың өзіне деген сенімін оятып, адамгершілік, тұлғалық қасиеттерін қалыптастырады
Бойына жігер беріп, жеңіске деген құлшынысын арттырады.
– Қазақ спортының әлеуетін көтеріп дамытуда айтарлықтай үлес қосып келесіз
Тәжірибесі мол, кәсіби бапкер Марат Мұхаметдиұлының спорттағы жолы қандай болып еді? Өткенге бір көз жүгіртсеңіз…
– Мен негізінен солтүстіктегі Петропавл қаласының тумасымын
Жастайымнан спортқа деген әуестігім, қызығушылығым жоғары болды
Тәжірибелі бапкер Геннадий Федорович Сутулов «Авангард» балалар мен жасөспірімдердің спорт мектебінде айналысып жүргенде маған көп қолдау көрсетіп, ерекше дайындаған еді
Есімде, Шымкент қаласында өткен бокстан VІ Бүкілқазақстандық спартакиадаға қатысып, жеңіл салмақтағы Қазақ КСР чемпионы атағын жеңіп алған едім
Осылайша үлкен додаларда бақ сынасып, КСРО көлемінде ғана емес, халықаралық деңгейдегі сайыс­тарда жүлдегер атандым
Петропавл қаласындағы педагогикалық институтының түлегімін, денешынықтыру пәнінің мұғалімі деген дипломым бар
Қазір міне, осы салада жүргеніме отыз бес жылдан асыпты
Тіпті тәуелсіздіктің алғашқы жылдарында көптеген спорттық ұйымдардың жабылып жатқанында, біз жұмысымызды тоқтат­пай, жасөспірімдерді үлкен-үлкен жарыстарға дайындаумен болдық.
– «Шәкіртсіз ұстаз – тұл» демекші, үлкен белестерден көрінген шәкірттеріңіз бар шығар
Солар туралы аз-кем айтып кетсеңіз…
– Бұл жылдар аралығында қаншама шәкірттерді дайындап, қаншасының биіктен көрінгендігін тізіп айтып бере алмайтын шығармын
Олар көптеп саналады
Әрқайсысы өмірде өз орнын тауып, еліміздің келешегі үшін еңбек етіп жатқан жайы бар
Олардың бірқатары бапкерлік мамандықты таңдап, біз айтып отырған бала тәрбиесіне ден қоюда
Ал соңғы кездері мына шәкірттерім топ жарып, үлкен биіктерден көрініп келе жатыр
Олар: ағайынды Сұлтан Абдраим мен Елік Абдраимов
Бұл шәкірттерім спорт шеберлері, жастар арасында Республика чемпиондары, көптеген сайыстарда жақсы нәтиже көрсетіп келеді
Сондай-ақ Аян Калибеков – Республика және Азия чемпионы, спорт шебері, Қайсар Сабитбеков, ол да спорт шебері, болашағынан зор үміт күттіретін спортшы
Өткен күндерге көз жіберсем, өмірімнің қызығы да, қуанышы да осы шәкірттеріммен бірге өткен сияқты
Әр шәкіртке туған балаңдай қарайсың, баптайсың, биік белестерге жетуіне күш салып жатасың
Олар қуанса, сен де қуанып, жеңіске жетсе, сен де жеңіске жеткендей боласың.
– Әңгімеңізге рақмет!
Әңгімелескен
 Қанат ЕДІГЕТЕГІ
Алматы
