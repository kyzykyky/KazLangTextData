Ілияс Омаров атындағы облыстық қазақ драма театрында республикалық «Абай оқулары» байқауы өтті
Көптен күткен шараға облыс әкімі Нұралы Садуақасов қатысып, үміткерлерге табыс тіледі
Қазақстан Республикасы мәдениет және ақпарат министрлігі Тіл комитеті талдау және мониторинг басқармасының басшысы Гүлбадан Тәуел өз сөзінде мұндай байқаудың тек қатысушыларға ғана емес, сөз өнері мен мәдениетімізге құрметпен қарайтын әрбір азамат үшін орны бөлек екендігін тілге тиек етті. 
Байқауға жоғарыда аталған министр­ліктің басқарма басшысы Гүлбадан Тәуел бастаған әділқазылар төрелік етті
Оның құрамында Қазақстан Жазушылар одағы облыстық филиалының директоры, жазушы Ғұмар Ахметчин, Қазақстанның халық ақыны Әсия Беркенова және осы жолдардың авторы болды.
Жалпы он алты қатысушының бәрі де өздерін осы сайысқа әзірлеген ұстаз­дарының сенімін ақтауға барын салды
Олар Абайдың шығармаларын мәнерлеп және ұлы ақынның «Абай жолы» эпопеясынан үзінділерді шеберлікпен жатқа оқу және Абай әндерін нәшіне келтіре орындаудан бақтарын сынады.
Сонымен байқау барысында Атырау гуманитарлық колледжінің студенті Әсемгүл Стомма топ жарып, өзінің жан-жақты қырларымен көзге түсті
Ұлы Абайдың шығармаларын таза қазақ тілінде оқып, «Көзімнің қарасы» әнін орындағанда тәнті болмаған адам жоқ.
Жүлделі бірінші орынды Тараздан келген Абай атындағы Жамбыл гуманитарлық колледжінің студенті Виктория Муртазина жеңіп алды
Ақылына көркі сай бойжеткен өзінің тынымсыз ізденіс үстінде екендігін жиналған қауымға көрсете білді.
Сонымен қатар жүлделі екінші және үшінші орындарға Астана және Павлодар­дан келген Анастасия Богданова мен Ольга Борисовалар ие болды
Бұл қос қыз­дың да Абайдың туындыларына ерекше құр­метпен қарап, оларды тынбай оқып, көңіл­деріне тоқып жүретіндігі айқын сезілді.
Осы аталғандармен қатар Батыс Қа­зақ­стан, Қарағанды, Ақтөбе, Алматы облыстарынан қатысқан жастар да «Үздік шеберлігі үшін» аталымы бойынша көпшіліктің ыстық ықыласына бөленді
Оларға сый-сияпат жасалды
Барлық қатысушыларға Алғыс хаттар салтанатты түрде тапсырылды.
Байқаудың соңында Бас жүлде мен алғашқы үш жүлдеге ие болған үміткерлерге дипломдар мен бағалы сыйлықтар тапсырылды
Басқа да өздерінің тың ізденістерімен көзге түскен талапкерлерге де лайықты құрмет көрсетілді.
Ал Қостанай облысының әкімі Нұралы Садуақасов тағайындаған арнайы сыйлықты Оңтүстік Қазақстан облы­сының атынан қатысқан Шәмші Қалдаяқов атындағы мектептің 10 сынып оқу­шысы Иван Клименко иеленді.
Оразалы Жақсанов
ҚОСТАНАЙ
