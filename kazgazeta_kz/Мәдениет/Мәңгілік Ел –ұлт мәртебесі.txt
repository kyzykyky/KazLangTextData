Ұлттық  зерде орталығы ел мұраты – еңбек пен ерлікті, өнер мен намысты паш етеді 
Қай халықтың да еңсесінің жоғары болуы ерен еңбек пен ерлікке, өршіл өнер мен намысқа тәуелді
Бұл туралы айтуда да кемдік жоқ
Бірақ сөздің аты – сөз
Көбінеки айтылған бойда «желге ұшады»
Сөздің «сұйылып» кетпей, «жеміс» беруі, оның «салмағына» байланысты, өмірлік тәжірибе мен ақыл — парасаттың таразыға түсер тұсы да осы
Амал не, тірлікте  бұған жете мән бере қоймаймыз
Күнделікті күйбең, баяғы
Осы қалғып кеткен сана Астанадағы еліміздің Ұлттық музейіне қадам басқан сәтте селт етіп, «мың өліп, мың тірілген» қазағымыздың өзін-өзі сақтап қалуының және Мәңгілік Ел болу мәртебесінің терең сыры алдымыздан жайылып сала берді… жұртшылыққа әуелден мәлім, бірақ көңілден таса қала беретін сыр
Оған мынау қасиетті жер мен қаһарман ел куә… Музейдің шаңырағында қалықтаған алтын қыран бізді де өзімен бірге көкке шарықтата самғатып, көзімізді көлегейлеген «тұман» біртіндеп сейіле берді.
Аң-таңмын
Ұлттық музейге қадам басқанда талай тамсана тыңдаған, тіпті масаттана мақтан ететін, бірақ аға буынның өзі берік ұстана және ұрпаққа сіңіре алмай келе жатқан ұлттық қасиеттеріміздің айғақтары көзімізге оттай басылып, жан-тәнімізді баурап алды
Халқымызды талай зобалаңнан аман-есен алып өткен саф алтындай табиғатымыз, болмыс-бітіміміз бен қайсар мінезіміз солғын тартып, енді болмаса, құрдымға сіңгендей екен
Егемендікке қолымыз жетіп, небір қилы кезеңдерде елдігіміздің алтын арқауы болған барымызды бағалап, жоғымызды түгендейтін Күн туды.
Тәубе
Еліміздің Бас алаңы – Тәуелсіздік алаңында қанатын жайып, 74 мың шаршы метр аумақта көсілген, тұсауын Елбасы кескен Ұлттық музей «Қазақ елі» монументі, Тәуелсіздік сарайы, Бейбітшілік пен келісім сарайы, «Әзірет сұлтан» мешіті, Ұлттық өнер университеті секілді ­заманауи ғимараттармен жараса сән түзеп, Астанамыздың салтанатын асқақтата түседі
Оның алтын қорындағы «Мәдени мұра» мемлекеттік бағдарламасының аясында қайта оралған құндылықтар ел шежіресінен өнегелі сыр шертеді
Қалай таңданбассың, қалайша көңіл марқаймасын! Осындай тарлан тарихы бар кемеңгер халықтың ұрпағы біз қалайша ұлттық қазынамыздың алтын жүлгесін жоғалтып ала жаздадық?! Ұлт болашағы ұрпаққа тәуелді болса, біз ата-баба ұлағатын оларға қаншалықты дарыта алдық?! Біз ұлттық мақсат-мұраттарға қайтсек лайық боламыз?!
Ұлы даланың ұлық мұрасына үңілген сайын қазағымыздың қайсар мінезі мен мәңгілік ғұмырының сырына көзіміз бірте-бірте ашылып, жаратылысынан еңбеккер, қаһарман, өнерпаз, ойшыл әрі намысшыл қазақтың тұлғасы сомдала берді
Ұлттық музейдің Ежелгі және ортағасыр тарихы залындағы қадым заманнан бергі еңбек құралдары мен оның нәтижелері мәртебелі Еңбекке бас игізеді
Біздің жыл санауымызға дейінгі ХII-VIII ғасырларда жасалған тұрмыстық заттар мен шаруашылық құралдары… көненің көнермес көзіндей, өткеннің өнегелі сөзіндей әрбір жәдігер еңбек пен өнер есейтіп, намыс пен ерлік шынықтырған алты Алаштың Мәңгілік Ел болар асыл қасиеттерін паш етеді
Осы ер мінез қандай аласапыран замандарда да халықтың жігерін мұқалтпай, ертеңге деген сенімін жоғалтпады
Ақиқат жолынан адастырмаған да сол сенім темірқазығы болатын
Өз алдымызға отау тігіп, өз тағдырымызға өзіміз ие ел боламыз деген үкілі үмітіміздің ақталғаны да мызғымас сенімнің арқасы екені анық.
Сенім
Егемендік алып, еңсемізді тіктедік
Бұрыннан бар, әбден қатып, семген ұғымдарға жаңаша көзқарас қалыптасты
Алаң-пұлаң кезең еді
Ұлт мәртебесі Елбасының, оның серіктерінің, жалпы жанашыр ағайынның қабырғасына шындап батты
Жалаң тілек пен құрғақ қиял жетегінде кететін уақыт емес еді
Етек-жеңімізді жинап, барымызды түгендейтін «құс ұйқылы» кезең болатын
Бірақ осы ащы шындықты да көпшіліктің түсінуі созылып кетті
Сол бір алмағайып кезеңде халқымыз ел тағдырын қазағының құлдық заманында-ақ сұлтан туған қайраткердің қолына сеніп тапсырды
Ол билік тізгінін қымтай ұстап, қыруар шаруаның сәтімен сабақталуының экономикаға тәуелді екенін қадап айтып, қатаң талап қойды
Қызыл империядан «мұраға» тиіп, әбден қордаланып қалған әлеуметтік, шаруашылық, саяси және рухани мәселелерді «ойынға» айналдырмауды мықтап ескертті
Ел тағдырының ешкімнің ермегі емесі даусыз болатын

Ел тағдыры
Міне, егемендік пен елдіктің құтты қадамдары Ұлттық музейдің төрінен «менмұндалап», заманалар жүгін терең зерделетеді
Ешкімге жалтақтамай күн кешіп, әлеуметтік қана емес, ұлттық мәсе­лелерді де орайымен шешу үшін ең алдымен мықты базис, яғни сенімді іргетас қалау шапшаң қолға алын­ғанын көреміз
Шикізат шылауынан мейлінше тез құтылып, өндірісті өрістету бірінші кезекке шықты
Аса қиын да аласапыран заман еді ол
Сырттағысы өз алдына, ең өкініштісі, өз ішімізде де «осылардың қолдарынан не келеді екен…» деп аңдып отырған қырғи қабақ «достар» көп болатын
Сонау, 1917-нің қазанындағы қанды төңкерістен бастап-ақ тұрмыс-салтының түте-түтесі шығып, қасақана ашаршылықтан қайғы жұтқан, көш бастар арыстарынан айырылған қазақтың Күні батуға көп қалмаған еді
Олай болса, Тәуелсіздік таңы атқанда үш ғасыр отарлықтан әбден қажып, егемен ел болу елеске айналып, жарқын күндерден күдерін үзіп, зәбір-запа шегіп, торыққан халқымыздың тәуелсіздіктің игілігін қашан көргенше асығуы заңды еді
Егемендіктің игілігін де басқа ешкіммен бөліскіміз келмеуін әбден түсінуге болатын
Бірақ қызыл империяны «кең-байтақ елім менің, туған елім…» деп, еркін жайлаған «аға баласының» оған парасаты жетпейтін.
Сабыр
Елбасы қазағының зарық­қан арманын жан-тәнімен түсіне тұрып та «Асықсақ та аптықпайық, ағайын!» деп сабырға шақырды
Осы бәтуаға жығылған елжанды азаматтар ұлт мәртебесін көтеруге жұдырықтай жұмылды
Ата Заңымызда мемлеке­тіміздің аумақтық тұтастығы атап көр­сетіліп, шекарамыз бекітілді
Ядро­лық қарудан бас тартып, ҚХР, АҚШ, Ресей сияқты алып державалармен Мәңгілік достық туралы келісімге қол қойылды
Осы қайырлы қадамның қарымтасы ретінде олар Қазақ еліне қауіпсіздік кепілдіктерін берді.
Ұлттық музейдің экспозицияларымен дендей танысқан сайын егемендік шежіресі көз алдымызда шоқтықтана түседі… еліміздің Мемлекеттік рәміздері қазақтың қайсар рухының қайта түлеуінің айғақтары
Елдігіміздің басты белгілерінің бірі – Ана тіліміз бірқатар қиындықтарға қарамастан қоғамда өзінің Мемлекетттік мәрте­бесіне лайық тұғырға көтерілуде
Сол сияқты қос азаматтық деген арандату да тәуелсіздіктің табалдырығында жер қапты
Өркениетпен жан-жақты және өзара пайдалы байланыс өрістеді
Ұлтаралық келісім адамзаттың өзара түсіністікте өмір сүруінің баламасы жоқ үлгісіне айналды
Кәсіпкерлік қанат ­жайып, өндіріс өрістеді
Ең бастысы – адамды, оның бостандықтары мен құқыларын Ата Заңымыз өз аясына алды.
Адам
«Біздің мемлекетіміздің егемендік алғаннан кейінгі табыстары туралы айтқанда, – дейді осы орайда Ұлттық музейдің директоры Мыңбай Дархан Қамзабекұлы, – көбінесе Елбасының басшылығымен жүзеге асырылған және дүниежүзі мойындаған экономикадағы жетістіктер тілге тиек етіледі
Даусыз табыс
Сол табыстардың арқа­сын­да Сарыарқа төсінде ­заманауи шаһар – Астананың бой көтергені мақтан етіледі
Мақтануға әбден лайық
Алайда өз басым үшін Елбасының көрегендігінің жемісі және егемендіктің табысы мен баяндылығы, ең алдымен, егемен елдің еркін Адамы дер едім
Қазақ елінің аса қысқа мерзімде ғасырға тең жолдан өтуі де кемеңгер қазақтың ел басшылығының саясатына сенген, оған белсене атсалысқан тәуелсіз, еңбеккер, отаншыл ұрпағының арқасы
Халқымыздың сан ғасыр жинақталып, атадан балаға мұра болып келе жатқан рухани, әлеуметтік, еңбексүйгіштік және ерлік дәстүрлері егемендік алғанда ұлт болашағына, Мәңгілік Ел болудың биік те терең мұратына қызмет ете бастады».
Мәңгілік Ел
Музейдің ­заманауи өнер залының төрінен орын алған көрнекті өнер қайраткері Ерболат Төлепбай бастаған бір топ суретшінің «Жаңарған дала» панорамалық суретін қазақстандықтардың сан-саладағы қажырлы еңбегіне тағзым және ел болашағы – жастарды ардақ тұтудың айғағы десек жарасады
Қазір де тамыры терең тарлан тарихымыз бен салт-дәстүрлеріміз ұлт мақтанышы бола отырып, ұрпақ намысын жаниды және оны өркениет бәйгесіне қамшылайды
Жас жігіттер мен қыздар үшін өнер мен білім, еңбек пен ерлік, мақтаныш пен намыс қастерлі мақсатқа айналуда… бір ел, бір тағдыр, бір болашақ
Бұдан басқа ойдың болуы, тіпті мүмкін бе?! Елін сүйген перзент айналасын бауырына тартып, атамекеніндегі ауызбірлікті бәрінен де жоғары қойып отыр
Өз тағдырларын Қазақстанның тағдырынан бөле-жара қарамайтын, ел табысына қуанып, қиындығына жаны ауыратын барша қазақстандықтардың ел ұйытқысы – қазақтың бұл терең адамгершіл мезіретін дұрыс түсінеріне сенгің келеді.
Ой көп
Ұлттық музейдің орталық залындағы құрыштан құйылған жұдырықтай ғана бейне «Тобыл ойшылы» деп аталады
Аспанға телміріп отырған адам мүсіні 1977 жылы Қостанай қаласының маңынан, Тобыл өзенінің оң жағалауынан табылған екен
Ғалымдардың пікірінше, ол «қола дәуіріндегі мүсіншінің қолынан шыққан, әлемдік өнердің үздік үлгісі» болып табылады
Кейбір «жаңашыл» суретшілер мен ақындардың «жатбауыр» туындысындай емес, жүрекке аса жақын
Шынайылық пен шеберліктің ғажайып «жемісі» болған соң солай… кемеңгер бабамыздың кемел бейнесі көзге оттай басылады
Ой тереңіне шомған оның құныса ширығып, жұдырықша түйілгені көрерменін еріксіз ұйытады.
Бар зейіні аспанға ауған ер адам­ның алға қарай ұмсынған кесек басы мен жуан да қысқа мойны, ірі де қолақпандай мұрны, ауыр да жігерлі иегі жанарыңды байлайды
Еріндерін жымқырған күйі жақтары қарысып қалғандай
Айналасы білемдене бұлтиған көздерінің ұяшықтары оның бет-жүзінің жартысына жуығын алып жатыр
Жарықтың түсуіне қарай ойшылдың назарының бағыты өзгеріп отыратыны байқалады
Ертедегі мүсіншінің анатомияны терең білгені және тастан таспа тілген хас шебер екені көрініп-ақ тұр
Оның кейіпкері ой сәйгүлігіне құрық салып, бар ықыласымен еркін қалықтайтындай
Бәлкім, ойшылды елінің бақытты да баянды болашағы алаңдататын шығар? Жұдырықтай бейнеден ересен энергия, шығармашылық тұлпар серпіліс пен табанды еңбек шиыршық атады.
Біз әуелден еркін де еңбеккер халықтың ұрпағымыз
Дүниежүзіндегі ең сәулетті музейлер ондығының ортасынан ойып тұрып орын алған ұлттық музейдің тарих қойнауынан жеткен аса құнды жәдігерлері көрерменін бірте-бірте өзіне баурап алып, оның көз тартарлық ғажайып ғимараты енді бай да баға жетпес мұрасы арқылы жаңа қырынан таныла береді
Осыған қарап тұрып Ұлы далада еркін ой мен шығармашылық қуатының шалқарына сенгің келеді
Бұл орайда музей басшылығының қаламгер қауыммен әріптестік байланыстарға ерекше маңыз беруі өз-өзінен түсінікті.
Бас музей мен БАҚ
Халықтың жан-жақты өсіп-өркендеп, толысуында және кемелденуінде өткеннің, бүгін мен болашақтың өзара байланысы мен сабақтастығының маңызы зор
Мұны бұқаралық ақпарат құралдарының, соның ішінде ұлттық мұраның алтын арқауы – Ана тіліміздің жанашыры «Ана тілі» газетінің де жіті назарда ұстап отыратынын олардың толғаған тақырыптары мен көтерген мәселелерінен аңғаруға болады.
Тарихи-танымдық, насихаттық-ағартушылық Зерде орталықтары болып табылатын музейлердің қоғамда алар орны мен атқарар рөлі ерекше екені мәлім
Ел шежіресінің «жалаулы» кезеңдерімен қатар «жылауық» жылдарын да мейлінше жанашырлықпен сауатты көрсетуде авторлардың білім-білігі өз алдына, олардың музей жәдігерлері бүккен «бай мұраны» көрмеуі ағаттық болар еді.
Осы орайда, әлбетте, қазағымыздың ерлік пен елдігінің баға жетпес қазынасы – Ұлттық музейдің «Қазақстан Республикасының Ұлттық музейі және БАҚ: өзара ықпалдастық жолдары» тақырыбында «дөңгелек үстел» басында әңгіме өткізуі екі жақты пайдалы әріптестіктің орнығуына қызмет етеді.
Мақсат
Халқымыздың Мәңгілік Ел болу мұратына жетудегі Ұлттық музейдің рөлін ашып көрсету, мә­дени құндылықтарды насихаттауда бұқаралық ақпарат құралдарымен өзара тиімді ынтымақтастық орнату­дың жолдарын айқындау болып табылады.
Шара барысында музейдің БАҚ-пен өзара әріптестік байланысының жолдары жан-жақты талқыланып, нақты ұсыныстар айтылады деп күтілуде
Журналистер музейдің көрмелерімен және тұрақты залдарымен танысып, оның ресми сайтының және виртуалды саяхат турының тұсаукесеріне қатысады
Мәселен, заманымыздың атақты мүсіншілерінің бірі – Цадок Бен-Давидтің (Англия) «Түн ортасының арғы беті» көрмесі және Қытай форфорының көрмесі мен оның экологиялық мәдениетінің фотокөрмесі БАҚ өкілдерінің қызығушылығын туғызарына күмән жоқ.
Қазіргідей ақпараттар тасқыны заманында журналистердің елең еткізер тақырыптарды іздеу, табу мен таңдау мүмкіндігі мол
Сондықтан өзара бәсекеде олардың «шулы», тіпті үрейлі оқиғалардың «құрығына өздері барып ілінуін» түсінуге де болады
Дегенмен, жантүршіктірерлік оқиғалар қай заманда да болған және «сырқат адамдардың» әлегі мен азабын соншалықты дабыра жасау қаншалықты қажет?! Мәселен, өздеріне-өздері қол салған жасөспірімдердің көбейіп кетуін жұртшылықтың тележурналистердің қызметімен байланыстыруы негізсіз емес.
Шындығында, көрсететін де, айтатын да, жазатын да мәселелер бүгінде толып жатыр
Көрерменді, тыңдарман мен оқырманды арзан ақпаратпен «тұсағанша» тартымды тақырыптармен баурау ләзім емес пе?! Соның бір ғана ұлағатты саласы – ел тарихының музейлерде сақталған бұлтартпас айғақтары арқылы халықтың өзінің өткенін бүгінімен салыстыра отырып, одан сабақ алып, «темірқазығын» табуына көмектессе құба-құп
Демек, бұл «дөңгелек үстелдің» Бас музей мен ­БАҚ-тың өзара байланысының одан әрі өрістеуіне және жұртшылықтың өз тарихын жақсырақ тануына септігі тиері анық.
Еңбек
Ұлттық музейдегі тарих қойнауынан жеткен жәдігерлер Ұлы даланы мекендеген біздің ата-бабаларымыздың ерен еңбеккер әрі жанкешті қаһарман рухына бас игізеді
Жақында осында, еңбеккер халықтың қолтаңбасы сайрап жатқан Зерде орталығында «Жалпыға ортақ еңбек қоғамына қарай 10 қадам» республикалық форумы болып өтті
Оған кең-байтақ еліміздің түпкір-түпкірінен жүздеген адам қатысты
Тұңғыш рет қыркүйек айының соңғы жексенбісінде «Еңбек күні мерекесі» тойланды
Мақсат – мемлекет басшысының тапсырмасына сәйкес еңбекті ынталандыру, жастар арасында жұмысшы кәсібін насихаттау және жұмысшы әулеттерінде көпжылдық дәстүрді жалғастыруға келіп саяды
Аталмыш форум барысында Қазақстанның экономикасының дамуына және нығаюына қосқан елеулі үлестері үшін 10 адам «Еңбек ардагері» медалімен марапатталды.
Сол марапат иелерінің бірі – елі­міздің электроэнергетика сала­сының кезіндегі басшыларының бірі, еңбек майталманы Искаков Кежек Бершенұлы
«Еңбек етсең ерінбей, тояды қарының тіленбей» деп, қазақ тегін айтпаған ғой, – деп бас­тады өз әңгімесін ардақты Кежек аға
– Сондықтан еңбек адамының мәрте­бесін асыру арқылы өмірдің бір құндылығы еңбектің бағасын артыру керек-ақ
Өздерің білесіңдер, нарықты экономикаға көшер өтпелі кезеңде «сату мен сатып алу» деген алыпсатарлық қағидаты белең алды
Жастардың оңай ақшаға қызығушылығы әлі де болса, басым
Олар білікті де баянды еңбектің арқасында ғана берекелі тұрмыс құрудың мүмкін екенін түсінулері қажет»
Адамзаттың қазіргі даму деңгейі де сол бейнетті де зейнетті еңбектің арқасы екені аян
Біз ғой, қазіргі техника мен технология саласындағы жаңалықтарға тымағымызды аспанға атамыз… олар алғашқы адамдар өмір сүру үшін бәрін де өздері ойлап тапты
Тыңнан түрен салды
Олардың өмірлерінің әрбір сәті жарық дүние үшін жанталасқа айналды
Тұрғынжайдан бастап, тұрмыс құралдарына шейін өз қолдарымен, маңдай терімен жасады.
Зейнет
Ұлт ретінде қалыптасып және сақталып қана қоймай, салт-дәстүрін дамытып, шаруашылық жүргізу мәдениетін өркендете отырып алдыңғы қатарлы елдермен терезесі тең тұрмыс құруға ұмтылу өмір сүру мәдениетін меңгерудің тамаша үлгісі болатын
Біздің қаһарман ата-бабаларымыз айналасын ақылмен де «арқандап», алдаспанның айбатымен де ықтыра білді
Өмір сүру өнерін жете меңгерді және соның арқасында бай рухани және материалдық қазынасын ұрпақтан ұрпаққа аманат етіп отырды
Бір ғана археологиялық іздеулер нәтижесінде табылған ерте ғасырларда алтыннан, күмістен және асыл тастардан сомдалған туындылар хас шеберлердің өнеріне таңдай қақтырады
Қола дәуірінен бас­тап бүгінгі заманға дейін ұлы далада қа­лып­тасқан көркем-эстетикалық талғам еріксіз тәнті еткендей
Жетісу өңірінің Есік обасы мен Мыңшұңқырдан (К.А.Ақышев қазбасы), Шығыс Қазақстанның Бәйгетөбесінен (Ә.Т
Төлеубаевтың қазбасы), Сарыарқаның Талдысынан (А.З
Бейсеновтің қазбасы) табылған алтын адам мен басқа да алтын әшекейлер өнерпаз халқымызға деген мақтаныш сезімін туғызады
Туған халқымыз мәңгілік жасау үшін аянбай күресті: бетпе-бетте жауын тізе бүктіріп, бейбіт күнде жан аямай тер төкті… бірте-бірте біздің ата-бабаларымыз өмір сүрудің өзін өнерге айналдырды

Өнер
Міне, Ұлттық музейге қонақ­тардың тағы бір үлкен тобы қадам басты
Аспан төсіне «Менің Қазақ­станым» Әнұраны самғай көтерілді
«Ежелден ер деген даңқымыз шық­ты ғой…»
Қазақтың өрімдей жас жігіт­тері мен қыздары сүйікті әуенге сүйсіне қосылады
Өршіл әуен жүйке-жүйкеңе жайылып, ерекше сезімге бөлейді
Өзіңді бүкіл еліңмен тағдырлас сезінесің
Бір сәтке болса да туған халқыңның тағдырымен біте қайнасып, бірге тыныстайсың
Кеудеңді мақтаныш кернеп, бойыңды намыс буады.
«Намысын бермеген қазағым мықты ғой…»
Әсем әуен мен сырлы сезімнің үйлесімі ғажап-ақ! Сұлу саз бен салиқалы сөз перзенттік адал сезіммен өріле үндеседі.Тебіреністі сәт
«Менің Қазақстаным!» жүрек толқытарлық әсерге бөлеп, бойға жасампаз жігер құяды
Тіршілік толқынында тербелген әуен
Әлбетте, ән де тірліктің тынысындай сан-алуан
Бірақ соның бәрінің ортақ алтын арқауы бар
Баршасы соған тәуелді
Мұнсыз әуен дегенің құр айқай-шу болады да қояды
Ондай даңғаза жүйкеңді жеп, құтылғанша әбден зәрезап етеді.
Музыканың адам жанына, тіпті суға әрқилы, яғни жағымды, бейтарап және жағымсыз әсерін, ғалымдар баяғыда-ақ дәлелдеген
Әдемі әуеннен судың молекулалық құрылымы ерекше мөп-мөлдір сән түзеді екен
Мәселен, рок музыка судың құрылымын быт-шыт қиратады екен
Демек, адам тәні 75-90 пайыз судан тұратын болса, біздің жанымызға отты әуеннің немесе саз сәулесінің әсер күші қаншалықты екені өз-өзінен түсінікті
Музей ішіндегі озық технология ауыздықтаған жасанды су сарқырамалары тарихты түйсінуге көмектеседі.
Құдіретті сезім! Әуен, ол – лапыл­даған От пен тасыған Судың сапырылысы
Дарын өз жүрегінен туған сырлы сазды сезім отында ширатып, сабырмен суарып, тірлік тебіренісімен тоқайластырады
Осылайша хас шебердің көкірегінен тұтанған ұшқын ән көрігін одан әрі маздатады дерсің
Табиғатпен, оның тыныс-тіршілігімен үндес әуен адамның жанын да, тәнін де баурайды
Сырлы саз көңіл пернесін, тірлік тебіренісін тап басады
Сезімнен өріліп, ақылмен безбенделсе солай.
Өмірдің өзі де – Ән, әрине сәулелі сезім үшін солай
Ол, бірақ әркімге бұйыра бермейді… көктен төгілген Күн сәулесінің, көз алдыңда көшкен қазбауыр бұлттардың, аспаннан төгілген жауынның, бұрала аққан бұлақ пен буырқанған теңіздің әрқайсысының дербес үні бар.
Сол сан алуан дыбыс пен сазды елін сүйген Шәмші Қалдаяқов дарынының сұңқар қанатынан суылдай төгілген әуен мәпелей құндақтап, үкілеп ұшырады
Жаныңа жігер құйып, намысқа қайрап салады
Ол бірде отқа орап, тұла бойыңды буып, күйдіре-жандыра көкке шарықтатса, енді бірде үстіңнен мұздай су құйып жібергендей селт еткізіп, салқын сабыр тереңіне сүңгітеді
Бұл – мынау қазыналы тарихтың иесі туған ел мен жерге деген жүрек тебіренісі мен көңіл қуанышынан туған ерекше хәл!
Мақтаныш
Терең де тарлан тарихы бар Қазақ енді ешкімге де, ештеңеге де кіріптар болмақ емес
Иықтан басқан бодандық бұғауына ерегесе еңсесін тіктеп, өксігі көп өткенге салауат айтады
Әнұран аспан төріне байланып қалғандай
Жан толқытарлық, асқақ та, айбынды
Жүнісбек атам айтушы еді: «Абылай ханның әскері Тарбағатайдың баурайында жоңғарлармен соғыс үстінде қатты қалжырайды
Сол кезде он салт атты қыр үстінен ұлттық саз аспаптарымен халық әуендерін шалқытады
Сарбаздардың бойына тың күш құйылып, найзаларын ойнатып, болдырған аттар қайта шиыршық атыпты»
Ұлттың арман-мақсаты мен уайым-қайғысы тұнған халық музыкасында осындай тылсым күш бар
Әнұран барған сайын әуелеп барады.
Әнұран
Ұлттық музейге келуші­лерді қазақтың Әнұраны қарсы алады
Әуен үзіле бергенде тағы бір дүр сілкінгендей халде боласыз
Салқар сезім бір демде асыр-тұсыр сарқылдай тасыр еді
Бұл да бір тоспада талай уақыт тосылып, тауаны шағылып, одан сәл саңылау тапқанда сарқырай жөнелген асау ағын секілді… кіл жүйрік ойпаңға қарай жалдары жайыла лақылдай кеп төгілер еді
Жаужүрек жанымыздың тапталған намыстан өртеніп, өне бойымызды қысқалы қаншама жыл
Отанға деген перзенттік сүйіспеншілік сезімі жұлын-жүйкемізге сел-сел тарап, торыққан жанымызға талай жыл тұншыққан өртке лақ ете құйылғанда өне-бойымыз мұздап қоя берер еді
Бірақ бақыттан жан толқығанымен, жүрек қысылмайды екен
Бір демде астан-кес­тен болған асау көңіл қайта орнына түсіп, ертеңге ел мәңгілігіне деген сенімді ширата түседі.
Аспан түстес Ту көк жүзінде Күн сәулесімен шағылыса жарқырай барып, көкпеңбек шаңырақ төсіне бояу­ша сіңіп жүре берді
Бодандық оты қанатын шарпып, қыстыға күн кеше жүріп, еркіндікке әбден сусаған қыран-қазақ шексіз де шетсіз, түпсіз де терең кең-байтақ өлкенің үстімен баяу қалықтайды
Ел амандығының қырағы күзетінде тұрғандай
Бейбіт өмірдің күзетінде… алтыннан өрілген ою-өрнектер келді көз алдыма
Оларда да сәулелі сезімге ғана ашылғандай терең сыр бар
Қазағымыздың өнерпаз да сұлу табиғаты мен қайыспас, қайсар тағдыры Ұлттық музейдің ғимаратын айшықтай көмкерген ою-өрнекте сайрап жатыр.
Ұлттық музейге бір мәрте болса да жолы түскен замандастың кеудесін мақтаныш сезімі кернейді
Біз тамыры терең тарихы, кемеңгер көшбасшылары бар, еңбегімен, ерлігімен, өнерімен бүгінгі күнге жеткен халықпыз
Біз сол ата-бабалар аманатына адал, білімді де, намысшыл, қандай да бір аламан бәйгеге білек сыбанып, дайын тұрған ұрпағы бар халықпыз
Ұлттық музеймен жүздесуден біз түйген Мәңгілік Ел мәртебесі осындай.
Болат Жүнісбеков,
жазушы
Астана
