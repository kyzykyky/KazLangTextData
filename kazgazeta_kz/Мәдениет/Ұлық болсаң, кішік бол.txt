Орталығы Ембі қаласы болып, 1966-1997 жылдар аралығында дәуірлеген Мұғалжар ауданын қазіргі күнде республикамыздың түкпір-түкпірінде лауазымды қызметтердегі талай азаматтар тебірене еске алады
Жеткерген Оралмағамбетов, Бауыржан Қаниев, Кеңес Абдуллин, Сағынадин Салықбаев, Жангелді Құрмашев және басқалары осында еңбек сатыларынан өтіп шыңдалды, қызмет өсіп, өзге аймақтарға жоғарылап кетті
60 жастың биігіне шыққан Серік Шаңғұтов та осы санаттан.
Теміржол бойындағы Жылан стансасында қарапайым теміржолшы отбасында туып-өскен ол Ақтөбе педагогикалық институтын бітірген бойда жолдамамен Ембі қаласындағы орта мектепте мұғалім болып еңбек жолын бастады
Сөйтіп, соңғы қырық жылға жуық уақытын Мұғалжар өңірінде өткізіп келеді
Ал Мұғалжар ауданы 1997 жылы Республика Президентінің Жарлығымен көрші Октябрь ауданына біріктірілді, аудан атауы Мұғалжар болып қалды да, орталығы Қандыағаш қаласына көшірілді.
Серік Тілеулесұлы қоғамдық ұйымдардың, спорт секцияларының жұмысына белсене араласты
Мұндай жігіт көзге түспей тұра ма?! Аудан басшылығы кеңшар комсомол комитетінің жетекшілігіне жіберіп байқады, сыннан өткен соң аудан жастарының бірінші басшысы қызметіне өсірді.
Қоғам өзгерді, егемен еліміз жаңа кезеңге аяқ басты
Нарықтық экономика бүйірден қысқан шақта бұған дейін өзі басқарып келген «Жұрын» кеңшары негізінде акционерлік қоғам құрған С.Шаңғұтов парасатты қалпымен ауылдастарының құрметіне бөленді
Мал-мүліктің орынсыз рәсуа болуына жол берген жоқ, адамдармен тіл табысып, оларға сүйеу болды
Кейін Алматы халық шаруашылығы институтын, саясаттану және басқару институтын сырттай оқып бітірген ол абыройға жету жолында ұстаздық мамандықтың әсері айрықша болғанын сүйсіне айтады.
Міне, жеті жылдан асты, Серік Шаңғұтов – бұрынғы екі аудан негізінде қайта құрылған Мұғалжар ауданының әкімі
Үш қалалық, он екі селолық округті біріктірген ауданда алпыс үш мыңнан астам адам тұрады
Өңір үстімен Мәскеуден Орталық Азия елдеріне қарай және Астана қаласы мен Ресейдің Орск қаласынан Атырау, Маңғыстау облыстарына теміржол осы өңірден өтеді
Қазақстан-Қытай мемлекеттерінің біріккен кәсіпорны «СНПС-Ақтөбемұнайгаз» акционерлік қоғамының әлеуетті құрылымдары, «Көктас» акционерлік қоғамы, Алтынды кеніші, Шилісай тыңайт­қыштар өндірісі кешені және басқа қуатты мекемелер аудан тірлігіне қан жүгіртті
Нәтижесінде қалалар мен ауылдардың келбеті ажарланып, жұмыссыздық азайды.
Серік Шаңғұтов әкімдік қызметке кіріскен 2006 жылдағы көрсеткішпен салыстырғанда 2012 жылы өнеркәсіп өндірісінің көлемі 234,6 миллиард теңгеден 488,8 миллиард теңгеге жетті
Ауыл шаруашылығы өндірісінің жалпы көлемі үш есеге жуық ұлғайды, жұмыссыздық деңгейі 1,2 пайыздан 0,4 пайызға кеміді
Ауданда мектепке дейінгі 21 балалар мекемесі, жалпы білім беретін 47 мектеп, 20 клуб, 17 кітапхана жұмыс істейді
Бұл деректер – Мұғалжардың облыс аудандары арасында көш бастаушы санатында екеніне айғақ
Қазіргі күнде үш асыл тұқымды жылқы шаруашылығында Мұғалжардың жабы тұқымды жылқысы, Құмжарған типтес жылқы өсірілуде
Асыл тұқымды қой өсіру әдіс-тәсілдерін арқау еткен диссертацияны сәтті қорғаған Серік Тілеулесұлы экономика ғылымдарының кандидаты атанды.
Қарапайым теміржолшы отбасын­да адал еңбекті бойына сіңіріп өскен Серік Тілеулесұлының сүйінтер қасиеті – қайырымдылығы, айналасындағыларға жақ­сылық жасасам деген пейілі
Әкімнің күн­делікті тірлігі қат-қабат шаруаларға толы, сонда да арасында уақыт тауып, Шалқар қа­ла­сында өзі оқып бітірген Кеңес Одағының Батыры Ідіріс Үргенішбаев атындағы мектепке соғады, ұстаздарына сәлемдесіп, оқу-тәрбиеге арналған қажетті құралдар ұсынады
Бір мысал, Аманбай Көздібаев деген әріптесіміз Ембі қаласында тұрып, аудандық газетке басшылық жасады
Сол кісінің үйіндегі Ұлмекен жеңгей көп ауырмай бақилық болды, аз ғана уақыт салып, Аманбайдың өзі де жалғанның көшіне ілесті
Серік отбасымен шаңыраққа арнайы келіп, көңіл айтты, марқұмның қырқын жеке қаржысына өзі басы-қасында жүріп атқарып берді.
Серік Тілеулесұлының зайыбы да мұғалім, Қазақстан Республикасы халық ағарту ісінің үздігі Базаргүл екеуі алтын асықтай Аслан мен Динараны тәрбиелеп өсірді
Екеуі де мектепті үздік бітіріп, Алматыдағы КИМЭП-те білім алды, одан әрі шетелдерде оқыды
Шаңырақ көтеріп, әке-шешеге немерелер сүйгізіп отыр
Осындай өнегелі ұландар әкесі Серік Тілеулесұлы балалық шағын өткізген Жылан стансасындағы бастауыш мектепке демеушілік көрсетіп, компьютер, интерактивті тақта сатып алып берді.
Жақсының жалғасқан жолы деп осыны айтатын болар.
Жанғабыл ҚАБАҚБАЕВ,
журналист
Ақтөбе
