
Таяуда Астанада сырнайымен саз төккен саңлақ, ақын, композитор Нартай Бекежанов атындағы республикалық әнші-жыршылар байқауы алғаш рет өтті
Қазақ ұлттық өнер университетінің «Шабыт» концерттік залында өткен «Өздерің білер – Нартаймын!» атты республикалық әнші, жыршылар байқауы «Мәдени мұра» мемлекеттік бағдарламасы аясында және «Астана – түркі әлемінің мәдени астанасы» болып жариялануына орай ұйымдастырылды. 
Нартайды сөз еткенде бірден оның жанжақты өнер адамы екені еске түседі
Оның ақындық шабытының орындау­шылық өнер арқылы жүзеге асуы бірін­шіден, өзіне тән ақындық өнерін танытса, екіншіден, дүниежүзілік сөз өнері тарихы мен қазақ поэзиясы мен өнері тарихындағы орындаушылық дәстүрдің заңды жалғасын аңғартады
Нартайдың ақындыққа қоса сирек кездесетін әсем дауысты әншілігі, композиторлығы – табиғаттың берген айрықша сыйы еді
Мұндай дарын ие­лерінің өнерін шыңдап, жетілдіре беруінің жалғыз жолы ел аралау
Содан да болар, ол домбырасын, гармонын арқалап, ел аралап, «әнші Нартай», «ақын Нартай» атанды
Оның әуенін өзі жазған «Бастау», «Ақайым, жалған», «Толқын», «Өздерің білер Нартаймын» сынды әндерін қазір де дәстүрлі ән өнерін жанына серік еткен өнерпаздар аузынан тастамайды
Әуелете шырқап, Нартай мектебінің танылуына үлес қосып келеді
Ол Сыр бойында Нартай мектебінің негізін қалыптастырған тұлға.
Ал енді кешегі өткен шараның мақсатына тоқталар болсақ, XX ғасырдағы қазақ өнері мен мәдениетінің аса көрнекті өкілі Нартай Бекежанұлының шығармашылығын насихаттап, жас ұрпақтың ұлттық дәстүрлі өнерге деген ынта-ықыласын ояту және оның шығармашылық тұлғасын жаңа қырынан тануға жол ашу екен
 Байқауға еліміздің түкпір-түкпірінен 45 жасқа дейінгі әнші-жыршылар қатысты
Ал оған негізгі демеушілікті Қызылорда облысының Шиелі ауданы әкімдігі жасады.
Өнер додасының алғашқы күнінде  БАҚ өкілдеріне арналған баспасөз мәслихатында Шиелі ауданының әкімі Нұрлыбек Нәлібаев, 2010 жылы Нартай бабамыздың 120 жылдық тойы тойланғанын, содан бастап жыл сайын Шиелі ауданында тұлғаға арналған республикалық байқау дәстүрлі түрде өтіп тұратынын әңгіме арқауына айналдырды
«Осы жолы Елордада өткізуге қол жеткізіп отырмыз
Бұл үшін жауапты министрліктерге, Қазақ ұлттық өнер университетіне алғыс білдіреміз» деген әкім ұлттық руханиятымыздың қаймағы саналатын әншілік-жыршылық өнерді жас ұрпақтың өнерге деген құштарлығын ояту мақсатында ұйымдастырылып отырған осы өнер бәйгесі келешекте де жалғасын тапса, еліміздің бас қаласында бұдан да жоғары деңгейде өтсе деген ойын жеткізді
Елордадан Нартай атына көше берілсе екен деген тілегін айтты
Расында, қызылордалық өнерпаздар – Нартайдың импровизаторлық ақындық әрі әнші-термешілік, жыршылық, композиторлық қасиеттерді қоса меңгерген дәстүрлі өнегесін жалғастырушылар
Нартай дәстүрін жалғастырған өнер мектебі қазіргі жас толқын өнерпаздар арқылы дамуда
Сондықтан артында осындай өшпейтін дәстүр ізін қалдырған Нартай Бекежановтың ақындық мұрасы – қазақ сөз өнері тарихындағы өміршең өнер қасиетін танытатын қымбат қазына.
Нартай Бекежанұлын зерттеуші, Сыр өңірінің тумасы Қошқарбек Тасбергенов болса «тума таланттың бір ерекшелігі – оның әнін екінің бірі нәшіне келтіре орындай алмайтынында» дейді
Бір өкінішті, әттеген-ай дегізетін тұсы – әншінің даусы кезінде таспаға жазылмағандығында екенін атады
 Сонымен екі күнге созылған өнер жарысында Нартай әндерінен бөлек 19-20-шы ғасырдағы қазақ өнерінің шоқ жұлдыздары, әншінің замандастары Тайжан Қалмағамбетұлы, Кенен Әзірбайұлы, Шашубай Қошқарбайұлы, Майра Уәлиқызы секілді әнші-жыршылардың шығармалары да орындалды
Ал айтулы өнер додасына Қайрат Байбосынов, Алмат Алмасов, Ақан Әбдіуәлиев, Ұлжан Байбосынова сынды дәстүрлі ән-жыр майталмандары қазылық етті
«Бәйгеге түсіп жарыспай, ер өнері білінбес» демекші, өнер додасының бас жүлдесі дауысының әуезділігімен, сырнайының сазды үнімен тыңдаушысын елітіп жүрген әнші Клара Төленбаеваға бұйырды
 Қазылар алқасының шешімімен, байқаудың бірінші жүлдесін Күнсұлу Түрікпенова иемденсе, екінші орынды Талғат Әбуғазин мен Жақсылық Майасаровтар еншіледі
Жүлделі үшінші орынды Мерей Кәрімов, Ақмарал Ноғай­баева, Айзат Қарабекова сынды өнер­паздар өзара бөлісті.
Бейбітгүл Исаева
Астана
