Биыл бүкіл әлем жұртшылығы үшін фашизмнің тас-талқан болып жеңіліс тауып, Ұлы Жеңістің тойланғанына 69 жыл толғалы отыр.Тарихымызда Кеңес Одағының адамдарына қаншама қайғы-қасірет әкеліп, тағдыр тауқыметін, тақсіретін тартқызған зұлмат, зауал жылдар Ұлы Отан соғысы деген атпен адамзат жадында мәңгі қалмақ
Шығыс Қазақстаннан 170 мыңнан аса жерлестеріміз жауға қарсы сұрапыл шайқасқа қатысты, 109-ы Кеңес Одағы­ның Батыры деген жоғары атаққа ие бол­ды
Осы жерлестеріміздің жартысынан көбі Отан үшін от кешіп, қаза тапты
Аға ұрпақ өкілдері еліміздің келешегі мен тәуелсіздігі үшін ерлік пен өрліктің, қайсарлық пен табандылықтың үлгісін көрсетті.
Біздің өр Алтайдан түлеп ұш­қан қыра­нымыз, нағыз халық қаһарманы, нар тұлғалы Қасым Қайсенов жау тылында партизан болып, неміс фа­шистеріне қар­сы шайқасқан еді
Тәуелсіз, егеменді елі­мізде батырлық символындай болған ұлтымыздың ұла­нын Украина халқы ту­ған пер­зентіндей қабылдап, «Біздің Вася» деп атады.
Бала кезінде «қара тентек» атан­ған батыр ағамыздың өр Алтайдың киелі то­пы­рағында туып, өсіп-өн­генін ерекше мақтан етеміз
Міне, осы батыр азаматы­мыз 2000 жылдың 8-мамыр күні туған жерге, Өскемен қаласына келіп қайтқаны белгілі
Осы сапарында батырмен бірге Теректібұлақтың тумасы, Қазақстан Жазушылар одағы төрағасының орынбасары болған, «Әдебиет айдыны» газетінің бас редакторы Талаптан Ахметжан да еріп келді
Қасым аға Талаптанды кішіпейіл, елгезектігі, азаматтығы үшін туған ұлын­дай жақсы көруші еді
Талаптанға «Енді қанша су ішкілігім барын кім білсін? Ұлым, туған топыраққа бір барып аунап-қунап қайтайық!» деп қолқа салған
«Кішкентайында бір бала, қартайғанда бір бала» деген бар ғой
Олар пойызбен Алматыдан Жаңғызтөбеге келеді
Та­лаптан батыр ағамызға жол бойы қамқорлық жасап, інілік ізет көрсетеді
Өскеменде қалың жұртшылық, облыс басшылары құ­шақ жая қарсы алды, астына темір тұлпар мінгізді
Ме­рейі өсіп, көңілі көтерілген ағамыз ел­ге келгенде жас сәбидей қуанып еді-ау… Өскеменнен кір жуып, кін­­дік кескен жері Асубұлаққа ба­­руды жоспарлады
Облыс басшылығы көлікпен қамтамасыз етті
Сөйтіп, қаладан жолсапарға шыққан жүр­гізуші Асубұлақтың тұсынан талай шақырым асып кеткен екен
Бәлкім, жер жағ­дайын білмегендіктен, бәлкім Батыр аға мен Талаптанның әң­гімелері қызғандықтан болар… Осы кезде Қасым аға жүргізуші жігітке: «Ұлым, біз Күршім трассасына түсіп кетіппіз, талай жер асып кеткенбіз-ау, шамасы
Менің болмысымда кері оралу деген болмаушы еді
Машинаңды тоқтатшы, біраз демалайық» дейді
Ақсақалды екеуі машинадан түсіріп алады
Туып-өскен топыраққа табан тірегенде батыр ағаның көңілі босайды
Бәлкім, балғын балалығы еске түскен болар
Әлде өткен өмір­ге көз жүгіртіп, ата-анасын, туыс-туғандарын еске ал­ды ма екен? Әй­теуір, толқығаны рас
Ал­тайдың әсем табиғаты, аспанмен тай­таласқан асқар тауларына сүйсініп ойға шомады.
Мамырдың майда самалы бетін өбіп, жан дүниесін желпіндіреді
Ту­­ған даланың самал лебі де батыр ұлын аңсағандай аппақ шашын тол­қын­да­тып, еркелеткендей болады
Көк мұнар таулар, сүмбілдей сұлу шыр­шалар, хош иісті жұпарымен, қайталанбас әсем­дігімен Қасым ағаны сиқырлап, байлап-матағандай әсерлі күйге бөлеген.
Сәлден соң батыр аға Талап­танға шұғыл бұрылып: «Ұлым, осы Күршім жақта апайым бар деуші едің ғой, солай қарай тартып кетсек қайтеді?» деп сұраулы өтініш білдіреді
Талаптан: «Жарайды аға, барып қайтайық, апа- жездем де бір қуанып қалсын
Күршім мен Теректібұлақтың дәмі тартып тұр­ған шығар» деп жымияды.
Машина Күршімді бетке ұстап, зырлай жөнеледі.
Сонымен, 8-мамыр күні Ақ­түбе­к­тегі Жеңісхан Төлеуханов пен Мәрәм­гүл апайдың шаңырағына Қасым аға ат басын тіреді
Қой сойылып, көрші-қо­лаң, туған-туыс жиылды
Батыр аға­ға сәлем беріп, жүздесуге көп адамдар келді
Қасым аға жи­налған қауымға соғыста басынан ке­шіргендерін әңгімеледі
Кешкісін Талаптан мен Жеңісхан ағамен сыртқа шығып, кешкі уақыттағы мал өрістен ке­ліп, ию-қию, азан-қа­зан болатын тамаша сәтті тамашалады
Үлкен ой жетегіне түсіп, ұзақ отырды
Ол «ақсақал, суық тиіп қа­лар, үйге кіргізейік» деген Жеңісхан ағаның сөзіне құлақ аса қойған жоқ
«Ауылдың ауасын-ай, тірлігі де бөлек» деді күбірлеп.
Үй иелері ақ дастарқан жайып, қонақжайлылықтарын көрсетті
Батыр аға дастарқанға бата жасады
Ертеңінде Барақ баба ескерткішіне келіп тәу етіп, үй иелеріне алғысын жаудырып, Алматыға қайтты.
Батырдың туған жерін аңсап, өр Алтайдың жұпар ауасымен тыныстап, жас балаша аунап-қунауы сол жолы жерлестерін де қуанышқа кенелткен еді.
Нұржаңыл ҚАДЫЛБЕКҚЫЗЫ
