Таяуда елімізге белгілі қолөнер шеберлері, Түркі дүниесіне еңбегі сіңген қайраткерлер ағайынды ­Айтберген, Тұрсынжан және Махмұт Құлментегілердің шеберханасында қызықты кездесу өтті
Сонау Швеция елінен келген Оддвар Лоннеркранц ағайынды ұсталармен сұхбат құру үшін арнайы ат басын бұрыпты.
Өзі де ұста әрі қолөнерін зерттеуші шетелдік қонақ ғаламтор арқылы ­Құл­мен­тегілердің еңбегімен танысқан
Содан қазақтың ұлттық қолөнер бұйымдарына қызығушылығы артып, Қазақстанға келген
Ол өзін шведтердің ата-бабалары мен көшпелілердің мәдениеті арасындағы ұқсастықтар қайран қалдырғанын айтты
Ұлттық ою-өрнектеріміздегі кейбір пішіндер, мысалы, крест викингтердің әскери ерекшелікті білдіретін таңбасына қатты ұқсайды екен
Қазақтар мәңгі қозғалыстың нышаны, күннің белгісі санайтын бұл өрнек қару-жарақ түрлері мен басқа да бұйымдарда қолданыс тапқаны белгілі.
Оддвар өзінің атасы ағаштан, темірден түрлі бұйымдар жасағанын, осы өнерді содан үйренгенін айтты
Ол өзін кезінде Еуропаға атпен келіп жеткен дала көшпелілерінің бір бұтағы, рухани туыс санайды
Оның айтуынша, қазақтар мен шведтердің кейбір аңыздары мен мифтерінде де ұқсастық бар
Бір-бірінен мүлде алшақ жатқан екі халықтың мәдениетінің осындай тұстары зерттеушіні қатты қызықтырды.
Бүгінгі күні де тарихы терең өнер мен мәдениет халықтарды бір-біріне жақындатып, өзара туыстырып отыр
О.Лоннеркранц ұстаханадағы әрбір затпен жіті танысып, алдағы уақытта деректі фильм түсіруді жоспарлап отырғанын жеткізді
Ол қазақ халқының осыншама бай мәдениеті әлемге танылып, жан-жақты қолдау табуы тиіс деп есептейді.
Дана Халық
