Сенбі күні Елордада заманымыздың заңғар тұлғасы, белгілі жазушы, қоғам қайраткері, ҚР Парламенті Сенатының депутаты Әбіш Кекілбаевтың 70-жылдық мерейтойына арналған шығармашылық кеші өтті
Салтанатты шараға Президент Нұрсұлтан Назарбаев қатысып, сындарлы жылдарда әрдайым қасынан табылған шынайы досы, ел тәуелсіздігінің нығая түсуіне барынша атсалысқан ерен еңбектің иесі Әбіш Кекілбаевты мерейлі мерекесімен құттықтады

Ерім дейтін ел болса, ер еңбегі еленіп, бейнеттің зейнетке айналатыны да шындық
Халық Әбіш Кекілбаевты ел алдындағы азаматтық парызын адал атқарған тұлға деп таниды
Сол үшін де Елбасы Нұрсұлтан Назарбаев Әбіш Кекілбаевты 70 жасқа толған мерейтойымен ғана емес, мемлекетке жасаған ерен еңбегімен де құттықтады.
– Тәуелсіздіктің жарқын жылнамасын жазуға атсалысқан жандардың ішінен мен Әбіш Кекілбайұлы есімін әр кез риза көңіл, риясыз сезіммен айтып жүремін
Бүгін еліміздің мәдени-рухани өміріндегі жарқын да жарасымды, абзал да ардақты мерекелі күннің бірі
Көрнекті мемлекет және қоғам қайраткері, сөз өнерінің сардары, қазақ әдебиетінің саңлағы Әбіш Кекілбайұлы 70 жасқа толып отыр
Мағыналы ғұмырының мазмұнды шақтарын, өнегелі өмірбаянының өміршең шектерін табиғи талантымен өрнектеген, еңбек жолдарын халқының ғұмырнамасымен өрнектеп берген айтулы дарын  Әбіш Кекілбайұлы, осындай тамаша да тағылымды күнін бізбен, бүгінгі замандастарымен бірге қарсы алып отыр
Жемісті жылдар мен жеңісті жылдарды қамтыған жайсаң жасыңыз құтты болсын! 
Ә
Кекілбайұлының халқына бергенінен берері әлі де көп деп санаймын
Сондықтан да, бүгінгі той тек Әбіш Кекілбайұлының ғана емес, күллі қазақ мәдениеті мен өнерінің, қазақ руханиятының тойы! Салтанатымыз жасасын, саңлақ саясаткер, тойыңыз тойға ұлассын! – деп сөз маржанын терген Мемлекет басшысы Әбіш Кекілбайұлын «Қазақстанның Еңбек Ері» атағымен марапаттады

Иә, Тәуелсіз Қазақстанның қалыптасу жылдарында, мемлекет құрудың ауыр жолында, күрделі міндеттерді жүзеге асыру кезінде Әбіш Кекілбайұлы үнемі Президенттің жанынан табылып, ақыл кеңес беріп отырды
Еліміз үшін аса маңызды тарихи сын күндерде жасампаздықпен еңбек еткен Әбекең мемлекеттік кеңесші, ұлттық саясаттың ұраншысы, кәсіби Парламенттің тұңғыш төрағасы болып, парламентаризмнің қалыптасуына үлес қосты
Мұндай қайраткерлікті Мемлекет басшысы да назардан тыс қалдырған жоқ

–  Әбекең қай қиырға салсаң да – қиядан көрінді, қай тереңге салсаң да – бойлатып та, ойлантып та шыға білді
Ойындағының орайын тапты, қай істе де қайраткерлік пен ерік-жігерінің үлгісін көрсетті
Мемлекеттік, қоғамдық қызметтің аласапыранында жүріп, қаламын одан әрі ұштай берді
Қазақ әдебиетін ғана емес, қазақ саяси ойлау жүйесінің жаңа белестерін қамтитын сындарлы толғаулар мен салмақты мақалалар жазды
Ел мен жердің бүгіні мен ертеңі туралы көсілген ой, көсемсөз арнады
Тіл тағдыры, діл тағдыры, дін тағдырын ұштастырған ұлағатты пікірлері менен ұрымтал ойлары жұрт жүрегіне жетті, – деді Мемлекет басшысы сөзін әрі қарай сабақтап

–  Шын мәнінде әдебиет – жаныңды жақсы әсерге бөлейтін, ойың мен санаңды сергітетін, арманың мен қиялыңа қанат байлайтын, үмітіңе жол сілтейтін құдіретті күш
Шын әдебиетті шынайы таланттар тудыратыны содан болса керек
Бұл тұрғыдан келгенде, Жаратқан Әбіш Кекілбайұлына осындай мүмкіндіктер мен қабілетті қапысыз берген
Ақиық ақын Мұқағали «Күпі киген қазақтың қара өлеңін, шекпен жауып өзіне қайтарамын» деп жазса, Ә.Кекілбайұлы қазақтың қара сөзін жаһанданудың жаухар бөзіне орап, шындықтың шапанымен әшекейлейді, – деді Елбасы тереңнен толғап
1982 жылы Германияның атақты  баспасы ХХ ғасырдың үздік жүз қаламгерінің тізімін жасап, портреттерін түзгенде М.Шолохов, Б.Пастернак, Ш.Айтматов, Р.Ғамзатов, А.Блок секілді әйгілі жазушылар қатарында Әбіш Кекілбайұлының да тұрғанын Президент Нұрсұлтан Назарбаев мақтанышпен жеткізді

Расында, қара сөзді көркем әдебиет деңгейіне көтеріп, қазақ мәдениетін әлем жұртшылығының назарына ұсына білген халық жазушысының есімі, отанымыздың тарихында алтын әріптермен жазылары анық
Салтанатты кеште қоғам қайраткері Мырзатай Жолдасбеков те Әбекең туралы толымды ой қозғап, жүрекжарды тілегін білдірді

– Өркениетті, мәдениетті, әдебиетті, руханиятты қадірлей, бағалай алған үлкен азаматтығы үшін, мәртебелі Елбасымызға осы отырған көпшіліктің атынан шын жүректен алғыс айтуға рұқсат етіңіздер
Әбіш, сен толқитындай оқиға болды, бауырым
Бұл атаққа Әуезов жете алған жоқ
Өзің білесің өзге де даналар жете алған жоқ
Сен жеттің
Сенің жеткенің бүкіл әдебиеттің жеткені
Сенің жеткенің бүкіл мәдениеттің, руханияттың, қазақ өркениетінің жеткені деп осындағы жұрт бәрі бағалап отыр, – деді ол

Иә, әулиелі өлкеден қанат қаққан қоғам қайраткері Әбіш Кекілбаевты қазір білмейтін қазақ кемде-кем

Кеш барысында мерейтой иесі де Елбасына алғыс айтып, ел алдында ағынан ақтарылды
 
– Бүгінгі кеште көрсеткен пейіл, ықыласыңызды Алла қабыл көрсін
Жұрт алдында аз-кем еңбегімді көптей көріп, аса жоғары бағаладыңыз
«Қазақстанның Еңбек Ері» атағын беріп, омырауыма   қададыңыз
Бұл аса зор баға, биік құрметтің басқа мемлекеттерде қадірі азайып, қасиеті кеміп жатқанда біздің елімізде бұрынғысынша ардақталып, ұлықталуда
Бұл үшін туған елімнің алдында шексіз қарыздармын
Мен бұндай жоғарғы атақты күтпеген едім.  Елбасымыз Нұрсұлтан Назарбаев мен туралы өте жақсы сөздерді көп айтты
Дегенмен, мен әрбір қазақтың тәуелсіз мемлекетті дамытуға күш қосуын – қасиетті парыз санаймын, – деді Әбіш Кекілбаев мінберде тұрып

Көсемсөздің зергері Әбіш Кекілбаев – қазақтың маңдайына біткен бақ
Мырзатай Жолдасбековше айтсақ, Кекілбаев адам мінезін, санадағы көзге көрінбейтін нәзік сезімдерді тамыршыдай дәл тауып білген, туған өлкесінің тағдыры мен шындығын эпикалық деңгейде тұтас бейнелей алған, көркем шежіре жасай алған шын мәнісіндегі эпикалық жазушы

 
Бейбітгүл ӘБДІҒАППАРҚЫЗЫ
