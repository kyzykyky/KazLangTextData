Облыс пен қала арасындағы рухани-мәдени байланысты нығайтуды көздеген Алматы облысының Алматы қаласындағы Мәдениет күндері жоғары деңгейде өтті.
Жамбыл атындағы филармониядан бастау алған мерекелік шараны Алматы қаласы әкімінің орынбасары Зәуреш Аманжолова ашып, одан әрі сөз кезегін Алматы облысы әкімінің орынбасары Серік Мұқановқа ұсынды.
«Өнерім саған, Жетісу» қолөнер шеберлері мен суретшілер көрмесін жиналғандар қызыға тамашалады.
«Жетісу – жұмақ мекенім» атты Сүйінбай атындағы Алматы облыс­тық филармониясы ұжымының концертімен жалғасқан шарада М.Төлебаев атындағы халық аспаптар оркестрі, «Алтынай» мемлекеттік халық би ансамблі, Қобыз сарыны фольклорлық-этнографиялық ансамблдері өнер көрсетіп, Қазақстан Республикасына еңбек сіңірген артис­тер Қанат, Айткүл Құдайбергеновтер, Қазақстан Республикасының еңбек сіңірген артисі Ұлжан Айнақұлова, Қазақстан Республикасының еңбек сіңірген қайраткері Гүлнұр Оразымбетова, т.б
өнер шеберлері әннен шашу шашты.
Шараның екінші күні Жамбыл атын­дағы республикалық жасөспірімдер кітапханасында «Жетісу ақын-жазушылары Алматы төрінде» деген тақырыппен кездесу ұйымдастырылды
Белгілі ақын Есенқұл Жақыпбеков бастаған кездесуде ашық жарқын әңгіме өрбіді.
Шараның әбден қызған шағы үшін­ші күн болды
Астана алаңын­­да ұйымдастырылған ауыл ша­руашылығы өнімдерінің жәрмеңкесінде Алматы облысына қарасты Қарасай, Жамбыл, Талғар, Іле, Еңбекшіқазақ ау­дандарының өнер ұжымдары өнерле­рін көрсетті
Одан әрі «Құ­лансаз» ансамблінің, Сүйінбай атын­дағы облыстық филармонияның үр­лемелі аспаптар оркестрі мен жеке орын­даушыларының концерті жалғасын тапты
Қазақстан Республикасының Мәдениет қайраткері Өмірқұл Айниязов, «Дарын» жастар одағы сыйлығының лауреаты Ерболат Құдайбергенов, Қазақстан Республикасының Мәдениет қайраткері Есенгелді Рза, т.б
өнер иелері қатысып, ән шырқады.
Бұл жолғы жәрмеңкеге облыстың әр аймағынан 60-тан астам өнім түрлері жеткізіліпті
Табиғи таза тағамға әрқашан зәру қалалықтар күздің қара суығына қарамастан көп жиналды
Не керектің бәрі бар
Өтімді тауарлардың көшін өзіміздің ұлттық тағамдарымыз бастап тұр
Жылқының еті, жал-жаясы, қазы-қартасы, құрт-ірімшік, қолдың сары майы, қымыз бен шұбатқа деген сұраныс өте жоғары
Қап-қабымен картоп арқалағандардың қатары да көп.
Көптің ішінен әнші Өмірқұл Айниязовты әңгімеге тарттық: «Талдықорған қаласындағы Сүйінбай атындағы облыстық филармонияда қызмет жасап жүргеніме он жылдың көлемі болып қалды
Мәдени шаралар жоғары деңгейде өтіп жатыр
Тұрғындар бізді ыстық ықыласпен қабылдады, көңіл-күйлері жақсы
Ал жәрмеңкеге келер болсақ, мұндай шаралар жылда ұйымдастырылып тұрады
Баға да көңілге қонымды, азық-түлік те сапалы
Мұндай жәрмеңкелер жиі өткізілсе жақсы болар еді» деді ол.
Өзін Жамбыл ауданынан келдім деп таныстырған Эльмира Әлібекова: «Бұған дейін Астана және Талдықорған қалаларына жәрмеңкеге барғанбыз
Бүгінгі Алматыдағы жәрмеңкеге өте ризамыз, елдің қарасы көп
Картоп пен сәбіздің әр келісін 50, капуста мен пиязды 40, болгар бұрышын 70, алманы 100 теңгеден саттым
Әкелген тауарларымыздың бәрі өтті
Осындай жәрмеңкелер әр сенбі, жексенбі сайын ұйымдастырылып тұрса деген тілегім бар» дейді.
Игі істің жалғасын табуына біз де тілектеспіз.
Бағдагүл Балаубаева
