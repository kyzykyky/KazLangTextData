Шахмат – әлемге танымал ойын
Оны біз әдетте интеллектуалдардың, ақылдылардың ойыны деп жатамыз
Бұл шын мәнінде солай
Ал енді қарап тұрсақ, осы ойынды күнделікті өмірінде жанына серік ететін адамдар аз емес екен
Бұл адамзат бойындағы туабітті қалыптасатын ақыл-ойға, соны шыңдауға деген талаптан туындаса керек-ті
Шахмат ойынын қазақтың белгілі қаламгерлері, ақын-жазушылары, журналистері серік еткен
Бүгінде де бұл дәстүр үзілген емес.
Олай дейтін себебіміз, соңғы үш жыл көлемінде «Қазақ газеттері» ЖШС-ның қолға алған үлкен жобаларының бірі бұл журналистер арасындағы шахмат турнирі
Аталған турнир «Қазақ газеттері» ЖШС-на қарасты республикалық саяси-қоғамдық журнал –«Ақиқаттың» жүлдесі үшін ұйымдастырылып келеді
Ең бірінші турнир Қ.Сәтбаев атындағы Қазақ ұлттық техникалық университетінде жалауын көтерсе, бүгінде ол қатарынан екінші жыл ұлтымыздың мақтанышы, дарынды да талантты шахматшы қызымыз Жансая Әбдімәліктің Шахмат академиясында өткізіліп келеді.
Биылғы шахмат турнирі шілде айының 24-і күні өтті
Қатысуға өтініш білдірген журналис­тер қатары да былтырғыдан едәуір көп болды
Бұл аталған турнирдің танымалдығы жылдан-жылға артып келе жатқанын байқататын жақсы нышан
Қазақ журналистикасының ардагерлері, орта және жас буын өкілдері өзара сайысқа түсіп, кіл мықтыны анықтады
Мамадияр Жақып, Аян Нысаналин, Ғазизбек Тәшімбай, Аманхан Әлім, Бекжан Әшірбаев, Мәди Алжан­бай, Зейнел Жекейұлы, Арсилан Аллахун, Нұрлан Құмар, Асқар Беков, Бейбіт Нәлібаев, ­Шерхан Әбше, Тілек Әбдрахимов, Нұрлан Жанай, Ғазизбек Тәшімбай, Амангелді Шопан, Серік Жарқынбек, Ғабит Қарабай және т.б
жиыны 26 журналист олимпиадалық жүйе бойынша ұйымдастырылған ойында шеберлік байқатты
Сайыстың бас төрешісі қызметін техника ғылымының докторы, профессор Бақдәулет Құмар атқарды.
Сонымен сайыстың салтанатты түрде ашылу рәсімінде «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин сөз сөйлеп, турнирдің ашылуымен құттықтады
Ж.Кенжалин турнирдің мақсаты журналистер арасында салауатты өмір салтын қалыптастыруға бағытталып отырғанын атап өтті
Аталған турнирдің танымалдығы артып келе жатқанын тілге тиек етіп, барлық сайыскерлерге сәттілік пен жеңіс тіледі
«Ақиқат» журналының бас редакторы Аманхан Әлім, Жансая Әбдімәлік Шахмат академиясы атынан Жансаяның анасы Алма Әбдімәлік сөз сөйледі.
Сайыстың ережесіне сай іріктеу өткеннен кейін ойын басталды
Әр ойыншының қарсылас жұбы анықталып, үстелге жайғасты
Шахматтың табиғаты тыныштықты тілейді ғой
Ойын залында тыныштық орнап, әр ойыншы өздерінің айла-тәсілдерін, жоба-жоспарларын алатақтада танытып бақты
Ойынды тамашалаған көрермен қауым небір тартысты кездесулердің куәсі болды
Турнирге ашылған кезінен-ақ қатысып келе жатқандары бар, жаңадан қосылған ойыншылар бар, барлығы бір-бірінің әлсіз тұстарын табуға тырысты
Жарыстың шартына сай ширек финал, жартылай финалдық кездесулер өтіп жатты
Олимпиадалық жүйе бойынша бір ойында жеңілген шахматшы ойынды әрі қарай жалғастыра алмайды
Әр ойынға он бес минуттан уақыт беріледі
Осы бес минут күллі ойынның тағдырын шешердей сезілгені де сөзсіз
Алайда кейбір ойыншылар он бес минутқа жеткізбей-ақ ойын тағдырын шешіп жатты
Бұл да әккілік.
Әріптестерінен оқ бойы озық шығып, ақтық сынға қарай жақындаған Хангелді Әбжанов, Нұрлан Құмар, Башмұхамед Оразов, Арсилан Аллахун ойындары тартысты өтті
Ақтық сында «Ана тілі» газеті әлеумет және ақпарат бөлімінің редакторы Нұрлан Құмар мен «Ұйғур авази» газетінің штаттан тыс тілшісі Арсилан Аллахун жолықты
Екі ойыншы да жарыстың соңғы минуттарына дейін бір-біріне дес бермей келгенімен, сәттілік Арсилан Аллахун жағында болды
Сонымен ол бас жүлдеге ие болды
Нұрлан Құмар тиісінше ІІ орын, ІІІ орынды «Отан тарихы» журналының бас редакторы Хангелді Әбжанов иеленді
IV орын – Башмұхамед Қоразовқа табыс етілді
Жүлдегерлер бағалы сыйлықтармен марапатталды
«Ардагер ойыншылар» аталымы бойынша Мамадияр Жақып, Аян Нысаналин, Ғазизбек Тәшімбай, «Жеңіске деген құштарлығы үшін» аталымында «Қазконтент» АҚ-ның портал редакторлары Серік Жарқынбек, Ғабит Қарабай, «Көрермен көзайымы» аталымы бойынша «Айқын» газетінің жауапты хатшысы Асқар Беков, «Ең жас ойыншы» аталымында «Қазақ газеттері» ЖШС-ның веб-редакторы Шерхан Әбше марапатталды
Жеңімпаздарға қымбат сыйлықтар мен кітап жинақтары табыс етілді
Жүлдегерлерді «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин марапаттады
Қазақстан Жазушылар одағы басқармасы төрағасының орынбасары Жанарбек Әшімжан құттықтау сөз сөйлеп, лебізін білдірді
Турнирге «Тамшы» ғылым және мәдениет қоры, Қазақстан Журналистер одағы демеушілік көрсетті.
Дәукен Жұматұлы
