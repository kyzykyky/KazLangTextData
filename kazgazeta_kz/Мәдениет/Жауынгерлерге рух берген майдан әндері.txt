Ұлы Отан соғысының отты жылдары Қазақ елінің тарихында айрықша орын алды
Сол жылдарда туған өлеңдер мен әндердің орны бөлек
Әсіресе, елге, туған жерге, отбасына деген сағыныш сазы әуелеген лирикалық әндер көп болды
Жалпыхалықтық сипат алған тәуелсіздік, бостандық, азаттық жырлары ел мен майдан даласының арасында хат-өлең, шығарма-өлең, сағыныш-ән түрінде ағылып жатты.
Сонымен бірге жұртшылықты Отанын қорғауға, құрметтеуге үндейтін әнұрандық әндер, азаматтық әуендегі туындылардың мәні зор болды
Бұлардың барлығы өскелең ұрпақ бойынан патриоттық сезімдерді қалыптастырып, халыққа рух беруді мақсат тұтты
Кейбір әндер қандай да бір дивизия немесе полктерге арналып жазылды
Бұл әндер сол кездегі әскери бірлестіктер арасында ерекше бағаланатын.
Кезінде 100-ге қадам басқан Жамбыл ата­мыздың «Ленинградтық өренім» өле­ңімен жаралы жауынгер кеудесін оққа то­сып, жауға қарсы төтеп берсе, оқ бораған майдан даласында шынжыр табан танкінің үстінде 19 жасар қазақ қызы, Халық Қаhарманы Роза Бағланованың әні әлемді жаңғыртып, жеңіске жетелеген жоқ па еді? Сол сияқты еліміздің белгілі артистері Рашид Мұсабаев, Нұрғали Нүсіпжанов, Люция Төлешова, Суат Әбусейітовтердің орындауындағы соғыс әндері халықтық сипат алып, ел арасында танымал еді
Бұл әндерді бүгінгі біздің бейбіт өміріміз үшін жанын берген ардагер ата-бабаларымызға құрмет белгісі деп түсінген абзал
Биыл Ұлы Жеңіске жетпіс жыл толып отырғанымен, бүгінгі әншілеріміздің соғыс тақырыбындағы әндерді жаңғыртып, орындап жатқаны некен-саяқ
Бүгінгі жас өренді патриоттық рухта тәрбиелейтін жаңа әндердің, сап түзейтін әндердің жоқтығы жасырын емес.
Отан соғысы жылдарындағы оқиғалар халықтық хат-өлең, дәстүрлі аспаптық музыкадағы авторлық шығармалар, кәсіби мамандардың ән-романстарынан бастап күрделі вокалды-симфониялық жанр түрлерінде де таралып, кеңінен орын алды
Тіпті кейбір туындылар философиялық толғау, тәрбиелік өсиет түрінде де болды
Ән – өмір, ән – саясат, ән – тарих десек жаңсақтық болмас
Зұлмат жылдардағы қай әнді алсаңыз да, әр сөзінде сол жылдардың тарихы, мұңы мен сағынышы жатыр
Әндердің бірсыпары жоқтау мен мұңға құрылса, тағы бірсыпырасы өршіл рухты оятуды көздеді
Соғыс жылдарының алғашқы әндерінің бірі «Қасиетті соғыс» әнін білмейтін жан кемде-кем.
1941 жылдың 24-маусымында В.Лебедев-Кумач «Известия» және «Красная звезда» газеттерінде «Қасиетті соғыс» өлеңін жариялады
Соғыстың төртінші күнінде сазгер А.Александров осы өлеңге ән жазды
Бірақ оның сөзі мен нотасын жариялауға уақыт болмағандықтан, ол жаңа туындыны бормен тақтаға жазып шығады
Әншілер мен музыканттар оларды өз дәптерлеріне көшіріп алады
Сосын тағы бір күн дайындыққа кетті
Ал 26-маусым күні Мәскеудегі Белорус вокзалында бұл әнді әлі майданға аттанып үлгермеген КСРО-ның Қызыл Тулы Қызыл әскер ән мен би ансамблі топтарының бірі орындайды
Ән радио арқылы таралды
Ол: «Вставай, страна огромная!» деп басталатын алғашқы жолынан тыңдаушысын еріксіз еліктіріп, тартып әкетеді
Сұрапыл соғыс жылдарында мұндай әндердің маңызы зор болды
Өлеңнің тез уақытта туып, халық арасында таралып кетуі әлі күнге дейін таңғалдыруда
Сол күннен бастап «Қасиетті соғыс» әні Ұлы Отан соғысының әнұранына айналды
Бұл ән майданда кең таралған әндердің бірі болды
Күнде таңғы уақыттарда радиодан берілетін
Мұндай әндер сарбаздарды мойымауға, жаумен арпалысқа ең әуелі өзінің туған жері мен жақындары үшін түсуге шақырды.
Соғыс жылдарында дүниеге келген әндердің арасында жоқтау сарынындағы хат-өлеңдерді көптеп кездестіруге болады
Мәселен, «Қайдасың, Рәшитім, қайдасың?!» әнін сөз етуге болады
Тақырыбынан аңғарылатынындай жауапсыз кеткен ұлын іздеген ананың сөзінің әр шумағы «Қайдасың, Рәшитім, қайдасың?» жолдарымен аяқталып отырады
Ана көңілі өлді деуге қимай, хабарсыз кеткен ұлына: «Тілеймін сені, құлыным, Қайда жүрсең аман жүр» деп өз тілегін білдіреді
Алайда бұл әнді жоқтауға да толық жатқыза алмаймыз
Себебі мұндай хат-өлеңдер адамның күйініші мен сүйінішін суреттегенімен, өршіл, оптимистік әуенмен аяқталып отырады
Хат-өлең майданнан жазылғаны елге медеу, елден жазылғаны майдандағы ерге медеу – екі жаққа да сүйеу болып отырғаны анық
Бұл жанрдың басты ерекшелігі – халықтың мұң-мұқтажын жыр етіп отыруында.
Отан соғысына қатынасып елін қорғауда от кешкен жауынгерлердің арасында Әли Базанов, Қасым Аманжолов, Рамазан Елебаев, Мәлік Жаппасбаев, Смағұл Көшекбаев сынды ақын, сазгерлер болды
Олардың шығармашылығындағы бірқатар әндер сол уақытта отансүйгіштік рухта шығып, жауынгерлер арасында айтылып жүрсе, лирикалық әндерінің бір бөлігі елге жетіп, танымал болды
Мәскеу мемлекеттік консерваториясының сту­ден­ті, компо­зитор Р.Елебаев қазақ атты пол­кінің әскери қызметінде жүргенде, осы полк маршына айналған «Жолдастар» әні, майдандағы солдаттарды ерлікке жігерлендіретін «Талғар полкінің маршы», «28 батыр», «23-полк маршы», және т.с.с
көптеген әндер жазды.Осындай әндерінің ішінде «Жас қазақ» әнінің алар орны бөлек
Бородино түбіндегі шайқас кезінде ерлікпен қаза тапқан Төлеген Тоқтаровты бүгінде біреу білсе, біреулер біле бермейді
Өзінің майдандас досының қазасын Рамазан осы әнімен жоқтап, оның ерлігін жеткізді
Өлең жолдарына зер салып көрейік:
Жас қазақ атылды оқтай көре сап.
Ел қорғаған майданда жас арыстан
Төлегендей артыңа қалдыр дастан.
Жас қазақ жатты жауын жаныштап.
Бұл өлең майдан суреттерін көз алдымызға әкеліп, батырдың бей­несін әсерлі етіп жеткізе білуімен ерек­шеленеді
Тіпті әуені мен сөздері әдемі үйлесім тауып отырғаны таң­дандырады
1942-1943 жылдар аралығында майдангерлерге жігер беру мақсатында қазақстандық концерттік бригада құрылады
Бригада құрамында көптеген өнерпаздары ­болды
Панфилов атқыштар дивизия­сынан аттанғалы тұрған бригадаға түнделетіп баян арқалаған, аяғына шаңғы таққан Рамазан Елебаев келіп, майдандас досы Төлегеннің ерлігі ұмытылмас үшін, кейінгі ұрпақ жырлап жүрсін деген мақсатта «Жас қазақ» әнін елге жеткізіңдер деген аманатын айтады
Жүсіпбек әуенді домбыраға салып алады
Елге аман-есен жеткен соң әуенді Ғабиден Мұстафинге тартып береді
Жүректен-жүрекке дәл жеткен бұл әуеннің сөзі осылайша туған екен.
Ұлы Отан соғысының алғашқы әндерінің бірі болып Кенен Әзірбаевтың «Біздің Отан жеңеді» шығармасы дүниеге келгенін атап өтуге болады
Ақын бұл шығарманы соғыстың бірінші күні радиодан Кеңес үкіметінің «Біз әділет жағындамыз
Жау талқандалады
Біз жеңеміз» деген хабарламасын естіп шығарыпты
Бұл әнмен ол ауылдарды, өз облысының аудандарын аралап та жүрген екен.
Біздің Отан жеңеді,
Жеңіске елім сенеді,
Жауына жаза береді,
Біздің батыр қызыл ер,
Соққыны мықтап береді,–дей келе, мына жолдармен елдегі адамдардың қорқынышын басып, үмітін арттыра түседі: «Аталар, аналар, Жеңгелер, ағалар, Жауды жеңіп жарқылдап балаларың келеді
Ура!»
Ал осындай жақсылықты жебеген әндер ол кездері кез келген ананың жүрегінде қуаныш пен үміт сезімін ұялатқаны анық
Осындай жігерлендіруші әндердің авторы Смағұл Көшекбаев есімі жалпақ жұртқа жақсы таныс
1942 жылы 100-атқыштар брига­да­сының құрамында майданға аттанған жауынгер-композитор, домбырашы «Ботагөз», «Жаз», «Май гүлі», «Біз­дің ән», «Жазғы кеш», «Дауыл», «Са­ғыныш», «Бригада жыры», «Біз келеміз», т.б
ән-романстардың авторы
Сазгердің «Қызыл сұңқар», «Сүйген жар» әндері соғыс уақытында туған.Мәселен, «Қызыл сұңқар» – қызыл Армия жауынгерлерінің көркемдік атауы
Бұл ән де марш екпінінде.
Қарға-құзғын – фашисті
жерге тапта,
Оған бақыт ұясын ойрандатпа!
Қарға-құзғын төбемнен төнбесін,
Бақ-жұлдызым бақшамда сөнбесін!
Ұлы Отан соғысы жылдары ең ауыр кезеңнің бірі болғаны рас
Бірақ соған қарамастан бұл жылдары Қазақ­станның өнер қайраткерлері жауды жеңуге үлес қосу, ерлікке үндеу тақырыбында жалынды әндер жазды
Е.Брусиловский, Б.Ерзакович, Л.Хамиди, М.Төлебаев және т.б
композиторлардың шығармалары елге тез тарап, өз орнын таба білді
Бұл уақыттың шығармашылық жетістіктері 1944 жылы Ташкентте Орта Азия мен Қазақстан халықтарының сол жылдар музыкасына арналған ІІІ декадасында ұсынылды
Мұнда көптеген әндер тұңғыш рет шырқалды
Ал 1942 жылы алғашқы «Көтеріл, ер халық» атты соғыс тақырыбына арналған әндер жинағы жарыққа шықты
М.Төлебаев осы тұста С.Бегалиннің сөзіне батыр қыз Зоя Космодемьянскаяның ерлігіне арнап «Таня туралы әнін» жазды
Бұл туынды республикалық конкурста бас бәйгені иеленген болатын.
Соғыс жылдарында туған шығар­малар ішінде патриоттық әндер де, сағыныш сезімі толы лирикалық әндер мен арнау, жоқтау әндерді кездестіруге болады
Соғыстан кейінгі жылдары бұл әндер қатары толығып отырды
Бұндағы мақсат елі үшін шейіт болған ата-баба аруағына тағзым ету екені сөзсіз
Отандық музыкатануда соғыс жылдарындағы ән жанрына арналған Б.Ерзаковичтің, М.Ахметованың, Д.Ахметбекованың, Г.Бәйтенованың зерттемелері бар
Сонымен бірге музыкатанушы-ғалым  Б.Тұрмағамбетованың музыкалық талдамаларынан да көп мағлұмат алуға болады
Десек те, соғыс жылдарының әндері әлі де толық зерттелмеген тақырыптардың біріне айналған
Әсіресе, бүгінгі көпшілік қауым үшін әндер тарихын насихаттау жағы кемшін түсіп жатыр.
Бүгінгі күндері соғыс тақыры­бын­дағы әндер Қазақ радиосының «Алтын қорында» ғана сақталған.  «Алтын қорда» 11 мыңға жуық әндер бар
Ал соғыс тақырыбындағы әндердің 93-і ғана бүгінгі электрондық қалыпқа сай көшірілген екен
Мұнда Ә.Бейсеуовтің «Соғыстың соңғы әні», Ә.Еспаевтың «Батальон», Т.Шәмеловтің «Оралмаған ағалар», Е.Рахмадиевтің «Жеңіс жыры», Б.Байқадамовтың «Мәншүк туралы әні» сынды әндермен қатар Ұлы Жеңістің 30 жылдығына, 50 жылдығына, 55 жылдығына арналған шығармалар бар
Осы қатарға көз жүгіртсек, бұлардың басым көпшілігін бүгінгі жас жеткіншек білмейтіні рас
«Қазақ радиосы» Жеңіс мерекесіне орай осы әндердің бірқатарын эфирге шығарғанда ғана ести алатынымыз өкінішті
Расында, еліміздегі басқа радиолар да, телеарналар да сол заман әндерін шығаруға құлықсыз екенін байқау қиын емес
Ал енді қаншама біз білмейтін әндер Мәскеудің Алтын қорында сақтаулы
Оларды елге таныту мәселесін ешкім де елемейді.
Биыл міне, Ұлы Жеңіске 70 жыл толып отыр
Осы орайда «Алтын қордағы» әндерді бүгінгі заман нақышына келтіріп орындауға ниет білдіргендер жоқтың қасы екен
Бүгінгі жас әншілер «Сүйдім, күйдім» деген сарындағы әндерден жоғары тұратын патриоттық әндерге тіпті қызықпайтын сияқты
Бұны айтып отырғаным, бүгінгі әскери сап түзеудегі әндердің төмен деңгейі мысал бола алады.
Жыл сайын республика көлемінде де, әр облыстарда да «Елім менің» атты пат­риоттық әндер байқауы өткізіліп жатады
Десек те, Тәуелсіз Қазақстанның төл әскері әскери әндерге зәру
Қазақстан әскерлерінің тұтас ротасы орыс тілінде ән орындап бара жатқаны  ешкімді таңғалдырмайды
Оның үстіне ән арқауы да босаңдау
Өздері не айтып келе жатқандарын түсінбей келе жатқандай әсер қалдырды
Ал тағы бір жолы «Қызыл гүлім-ай, қызықтырдың-ай, Аппақ гүлім-ай, ардағымсың-ай» деген бүгінгі әнші-сымақтардың әндерімен сап түзегені әскери ротаның куәсі болдық
Жақсы ән әскердің айбынына – айбын, сесіне – сес, сұ­сына сұс қосады
Сар­баз­дардың әскери се­зімін оятып, қалыптастыратын – ән
Әскердің, жауын­гердің әскери са­ла­дағы бірден-бір қаруы – ән
Сондықтан сап түзеуге арналған әскери әндерді өмірге әкелу маңызы зор мәселе ретінде қаралған абзал.

Ақбота ИСЛӘМБЕК
