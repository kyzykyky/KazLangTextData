Қайнаған заманауи тіршіліктің дәл ортасында көне қалаларымыздың, ежелгі ұлттық дәстүріміздің ұмыт бола бастаған бейнесі зерделі жұрттың санасына сіңіріліп жатқаны қандай ғанибет
Бұл – «Мен кешеден келдім бүгінге» деп Әбділда Тәжібаев жырлағандай, тарихтың сан-тарау қатпарларынан көшіп келіп, өркениет әлеміне қонақтай қалған, халық риза көңілмен тамашалап жатқан Отырар үлгісінде салынған көшпелілер қаласы елімізде өткен «ЭКСПО – 2017» көрмесі кезінде жұртшылықтың назарын аударды.
Осы орайда Елорда әкімдігі тарапынан дер кезінде қолға алынып, ұйымдастырылған игілікті шаруаның мән-маңызы туралы айтуды жөн көрдік.
Астананың «Ханшатыр» ойын-сауық сауда үйінің жанынан орын тепкен ежелгі Отырардың көрінісі менмұндалап тұрды
Айнала биік қорғаны бар қалашықтың қақпасы алдында қанатты арыстан көкке ұмтылып халық ұғымындағы мифтік көріністі әсерлі бейнеледі
Қала қақпасы алдындағы бірнеше киіз үй, қаз-қатар қойылған екі доңғалақты көшпелілер арбалары бірден ежелгі дүниеге қарай жетелей жөнеледі
Қақпадан ішке енсеңіз Отырардың тіршілігі тәнті етпей қоймайды
Күмбезді, сәукеле бейнесіндегі ғимараттар, киіз үй үлгісін­дегі сахналық орын, жорықта ат үс­тінде жүріп, сайын далада жылқы қайырып шапқылайтын көшпелі жұрттың найзаларын айқастырып жіберіп, лезде тігіп алатын қара қостары қандай? Қолдан соққан дүниелерін жарқырата ұсынып, жағалай отырған қолөнер ­ше­берлері көне дәуірдің қоңыраулатқан үнін құлағыңызға жеткізгендей әсер қалдырады.
Бұл жерде бүкіл елден жиналған ісмерлер мен қолөнершілер қазақтың салт-дәстүріне, мәдени-тұрмыстық тірші­лігіне байланысты дүниелерді көрсе­тіп, бір жағынан саудалап, жұмыс істеп келеді
Қазақтың ежелгі қалаларындағы белгілі ғимараттар үлгісінде бой көтерген шағын қалашық Астанаға атбасын тіреген туристер мен қонақтар міндетті түрде келетін қызықты орынға айналған.
– Мен Омбыдан әдейілеп келдім
Жақында ғана Елордамызда бүкіл әлем көз тіккен ЭКСПО көрмесін тамашалап, болашақтың энергиясына қатысты көптеген жаңалықтарға қанықтым
Ал мынау ежелгі дүниенің, Отырар заманындағы тіршіліктің көрінісі өте тартымды екен
Сәтті ойластырылыпты
Маған қатты ұнады… Бәрі көздің ­жауын алады
Қала басшылығына осындай ұлттық нақыштағы бөлекше шаралар ұйымдастырғаны үшін рақмет, – дейді қала қонағы.
Қазақ халқының ұлттық дәстүрі, болмысы, сан ғасыр бұрын бабаларымыз қолданған тұрмыстық заттар мен қару-жарақ, киім үлгілері мен әшекей бұйымдары, олардың қолданылуы, ерекшеліктері қақында қазақша, орысша, ағылшынша мәліметтер алуға мүмкіндік жасалыпты
Қалашықтағы қызмет көрсетіп жүрген таныстырушылар сырттан келген жұртшылыққа қазақ дәстүріне байланысты барлық дүниелерлі көрсетіп жеткізе білді.
Айта кету керек, Астана қаласы әкімдігі дәл осы Отырар үлгісіндегі қала­шықты «Ханшатыр» сауда үйі жанындағы алаңқайға орналастырғанда, шетелдік туристерді қызықтыратын тиімді мүмкіндікті ерекше ескерген сияқты
Өйткені қаланың дәл орталығындағы ғажайып қалашық кез келген шетелдік те, Қазақстанның әр түкпірінен келіп жатқан қонақтар да, қала тұрғындары да назарын аудармай қоймайды
Әкімдік қалашық жұмысына студенттерді тартқан
Елордадағы өнер университетінің бірқатар студенттері жаз бойы осы арада қолғабыс тигізіп, қазақтың өнері мен салт дәстүрін ­насихаттап, түсіндіруге көп көмегін тигізіп жүр
Бұл үшін оларға еңбекақы да төленеді
Қала әкімдігі студент жастарға жақсы жағдай жасаған.
Шерхан Мүсілімұлы – бір жағынан қалашықтың тәртібін қадағаласа, екінші жағынан гид ретінде қызмет атқарды
«Бұл қалашықтан «қазақ кім, тұрмыс-салты қандай?» деген сауалмен келген кез келген адам лайықты жауап таба алады
Өйткені халқымыздың өміріне қатысты ұлттық болмысымызды айқын­дайтын дүниелердің бәрі бар
Елордаға келген өзге жұрттың өкілдері, туристер мұнда бас сұқпай кетпейді, – дейді ол
– Әсіресе мұндайды көрмеген шетелдіктер қызыға тамашалап, тамсана бас шайқайды».
Расы осы… Көшпелілер қалашығы Астана әкімдігінің өзге түгіл өзімізді тәнті еткен сәтті жобасы десек артық айтқандық емес
Көне сүрлеулі бабалар ізі, сан ғасырлық тарихтың шежірелі парақтары санамызда жаңғырғандай…
Ғазиз ҚҰРМАШҰЛЫ
Астана
