Алматыдағы «Алатау» дәстүрлі өнер театрында «Алаш Орданың» 100 жылдығына орай Алматы қаласы Дін істері жөніндегі басқарманың қолдауымен «Адырна» ұлттық этнографиялық бірлестігінің ұйымдастыруымен «Азат рухтың алдаспандары» атты ұлттық музыка кеші өтті

Концерт А.Селезнев атындағы хореографиялық училищесі дайындаған «Тұран дала – Қыран дала» атты балеттік қойылыммен басталды
Сақтар, ғұндар, көне түрік дәуірінен басталатын ұлттық тарих өнер тілімен сахнада көрініс тапты
Оқу ордасының студенттері шебер орындаған балеттік шоу көрермен қауымды бейжай қалдырмады
Балеттік шоуға 70-тен астам студент қатысты
Бұдан кейін азаттық жолында құрбан болған халық композиторларының шығармалары, Тәуелсіздік рухындағы халық әндері мен күйлері сахнаға жол тартты.
Осыдан бір ғасыр бұрын Жаһан­ша Досмұхамедұлы: «Біздің ендігі мақсатымыз – халқымызға шын мәнінде тәуелсіздік, еркіндік алу
Жерімізге, суымызға, жер асты байлығымызға өзіміз қожа болуымызды көксейміз» деп армандаған-ды
Сол асыл арманға қолымыз жеткен тұста, оның жолында жанын қиған, өзі атылып кетсе де сөзі мен өнегелі ісі, аманаты мен арманы қалған тұлғалар рухына тағзым ету – біздің парызымыз
Сәкен Сейфулиннің «Бабаларыма» атты әнін Жезқазған қаласынан келген Қазақстанның еңбек сіңірген әншісі, Жүсіпбек Елебековтың шәкірті Ғалым Мұхамедин шебер орындап, әсем әннің көшін бастап берді.
«Туған ауылын, жерін сүймеген адам ұлтшыл да бола алмайды» деген еді кезінде Жүсіпбек Аймауытов
Ондай ыстық сезімді Үкілі Ыбырайдың әнінен байқауға болады
Үкілі Ыбырайдың әні «Елді сағынғанда» айдауда, қуғында жүргенде туған болатын
Міржақып Дулатовтың Алаш әскерін рухтандыруды, жігерлендіруді мақсат тұтып, ұран ретінде шығарған «Алаш маршы» деген әні бар
Осы қос әнді белгілі әнші Жоламан Құжиманов тамаша орындап жұртшылық ықыласына бөленді.
Ұлт жолындағы күресте белді бекем буған күрескер, балуан, саятшы, сан қырлы өнер иесі Иманжүсіп болатын
Оның күрескерлік әндері Алаш қайраткерлеріне рух беріп отырғаны аян
Асқақ әндерінің бірі – «Сарымойын»
Бұл ән арқалы әнші, белгілі өнертанушы Ерлан Төлеутайдың орындауында дүйім жұртты тамсандырды.
Ұлт жолында құрбан болған боздақ­тардың бірі – Қапез Байғабылұлы
Қазақ халқы басынан кешкен тарихты Қапез де өз басынан кешті
Ел ісіне ертерек араласқан ол қара бастың қамымен өмір сүрмеген
Ол әділетсіз, зорлықшыл саясатқа қарсы тұрды
Содан да 1937 жылы «халық жауы» деген жалған жаламен итжеккенге айдалып, оралмады
Ухта қаласында қаза табады
Ол өзінің соңына өлместей мұра қалдырды
Қапез салдың «Қоштасу» әнін Қазақстанның еңбек сіңірген артисі Рамазан Стамғазиев қалықтаған қоңыр дауысымен жоғары деңгейде шырқап шықты.
Өзге халықтармен салыстыра қара­ғанда қазақ халқында туған жер, туған ел тақырыбында шыққан әндер өте көп
Бұл халқымыздың елге деген ерекше ықыласын, құрметін білдірсе керек
Бірде әйгілі әнші Ғарифолла Құрманғалиев бір әннің тарихы жөнінде былай деп жазған еді: «Менің Отаным әлемге танылған ел, оны алғаш қазақтың әсем әнімен танытқан әнші Әміре Қашаубаев болатын
Әміреден кейін өзіміз де алыс-жақын шет елдерге гастрольдік сапарларда жүріп Отанымызды мақтан етіп, әнімізге қостық
Осындай көкірегімдегі мақтаныштан шыққан әнім «Сәлем» еді»
Ғ.Құрманғалиевтың «Сәлем» әнін әнші Эльза Карабалина әсерлі орындап, көрермен қауымның қошаметіне бөленді.
Алаш арыстарының ұлт болашағы, ел тәуелсіздігі жолында көрмеген қорлығы, тартпаған азабы жоқ
Сонда да бас имей, еңкеймей ерлік жырын жырлады
Мағжанның бастан кешкен қасіретін жырлайтын «Абақтыда Айдан, Күннен жаңылдым» әнін Жасұлан Сақаев жоғары деңгейде орындап, бір ғана Мағжанның емес, барлық боздақтардың тағдырын көз алдымызға елестеткендей болды
Қай кезде болмасын Алаш қайраткерлеріне деген құрмет жоғары болмақ, осындай ниеттен туындаған тамаша ән «Мағжан­ның махаббаты» деп аталады
Өлеңін жазған Ибрагим Исаев, әні Ақтоты Райымқұлованікі
«Мағжанның махаббатын» әнші Ерлан Құжиманов шырқады.
Көшпелі өмір аясында қалыптасып, хандық дәуірде айрықша дамыған өнер саласы — жыраулық
Жыраулық кәсіп — синкреттік құбылыс: әрі өнер, әрі дәстүр
Оның негізгі ерекшелігі — поэ­зия, музыка және орындаушылық шеберліктің бірлігінде
Жыраулық дәстүрдің өміршеңдігі оның ел тарихы мен ата-баба тағылымына негізделуімен айқындалады
Батырлықты көрсететін, ел қорғау идеясына құрыл­ған қаһармандық жырлар соның жарқын дәлелі
Наурызбек жыраудың «Жасымнан-ақ көп көрдім» атты жырын жас жыршы Күнқожа Қайруллаев сәтті орындап шықты
Ал Сыпыра жыраудың термесін төгілте жөнелген жас әнші Венера Қаржаубаева бабына келтіре айтып, ел назарын өзіне аудара білді.
1916 жылғы ұлт-азаттық көтері­лістің тарихынан сыр шертетін әйгілі әнді тыңдаған жан сол заманға өтіп кеткендей күй кешеді
Замана сырын сипаттай­тын әннің бірі – «Самалтау»
Талғат Әбуғазының орындауында халық әні «Самалтау» өнерсүйер қауымды тебірентпей қоймады.
Пішән жөнінде халық арасында аңыз, әңгімелер бұрыннан айтылып жүрсе де, кеңестік саясатқа қарсы шыққан адам ретінде мұралары елеусіз, ескерусіз қалған
Оған себеп сол уақыттағы ұстанған саясат
Пішәннің ең танымал әндерінің бірі «Ғайшаға» әнін сыршыл да талғампаз өнер иесі Тілеулес Құр­манғалиев орындап, қошеметке бөленді.
Қазақ­стан­ның еңбек сіңірген қайраткері Еркін Шүкіман Р.Елебаевтың «Жас қазақ» әнін әуелетсе, Қасым Аманжоловтың «Өзім туралы» әнін Санат Исаев нақышына келтіріп орындады
Қазақстанның еңбек сіңірген қайраткері Ардақ Исатаеваның орындауында халық әні «Аққұм», әнші Нұржан Жанпейісовтың орындауында Дәнеш Рақышевтың әні «Туған ел», Тарбағатайдан арнайы келген жас әнші Еламан Құжимановтың орындауында Т.Рахимовтың әні «Тәуелсіздік жыры» тәрізді шығармалар тыңдаушысына ерекше әсер сыйлады.
Концерттік бағдарлама «Арнау» этно-фольклорлық оркестрінің орындауында «Қазақ елі» композициясымен түйінделді.
Арман СЕРІКҰЛЫ
