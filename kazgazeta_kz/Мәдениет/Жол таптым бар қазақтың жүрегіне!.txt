Алматыдағы С.Мұқанов пен Ғ.Мүсіреповтің әдеби-мемориалдық музей кешенінде «Қазақфильм» киностудиясы 2002 жылы шығарған С.Мұқанов туралы «Жол таптым бар қазақтың жүрегіне!» атты деректі кинофильм көрсетіліп, фильм режиссері Орал Жүнісовпен кездесу кеші өткізілді
Деректі фильмнің авторы Тұрсынбек Кәкішов пен редакторы Әміртай Бөрі туралы еске алу лебіздері айтылды
Деректі кинокартинада 2000 жылы С.Мұқановтың 100 жылдық мерейтойы ЮНЕСКО шешімімен, ҚР Үкіметінің Қаулысымен жоғары деңгейде аталып өтілгені, Қызылжардағы жазушы тойына Елбасы Н.Назарбаев қатысып, сөз сөйлегені негізгі әңгіменің кіріспесі ретінде алынған
Академик-жазушының өміріне, шығармашылығына қатысты қадау-қадау құнды деректер қамтылған
Жұртшылық назарына ұсынылған сирек те құнды кино-фото құжаттары талғампаздықпен таңдалған
Жазушының сүйікті жары, 100 жастан асып өмірден озған Мариям Мұқанованың естелік әңгімесінің тартымдылығы да тәнті етеді
Әдебиет пен өнеріміздің ұлы тұлғалары туралы мұндай деректі дүниелердің құндылығы уақыт өткен сайын арта түсетіндігі, ұрпақ тәрбиесіне ықпалы зор болатыны айтылды
Деректі фильм режиссері О.Жүнісов кеш қонақтарының көптеген сауалдарына жауап қайтарып, фильм түсіру құпиясының қызықты тұстарын шебер әңгімеледі
Әдеби кешке зиялы қауым өкілдері, студенттер, мектеп оқушылары қатысты
Кешті Музей кешенінің басшысы, Халықаралық Алаш әдеби сыйлығының лауреаты, ақын Әділғазы Қайырбеков жүргізіп отырды.
Рашида ОТАРОВА
