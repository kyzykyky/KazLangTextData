Төрт айдан кейін Бразилияның ең ірі қаласы Рио-де-Жанейро шаһарында кезекті ХХХІ Жазғы олимпиада ойындары басталады
Олимпиада ойындары өз тарихында тұңғыш рет Оңтүстік Америка құрлығында өткелі отыр
Төрткүл дүниенің кіл мықтылары бақ сынайтын дүбірлі додаға әлем назары ауатыны анық
Бүгінде Бразилиядағы аламанға берілер жолдама жолындағы жарыстар қыза түсуде

Қысқы спорт болмаса, Жазғы олимпиададан қазақ спортшылары жүлдесіз қайтқан емес
Себебі бокс, күрес, ауыр атлетика сынды оң жамбасымызға келетін спорт түрінен жерлестеріміз үнемі жүлде алып келеді
Биылғы мешін жылғы олимпиада еліміз үшін Тәуелсіз ел ретінде қатысқалы отырған жетінші Олимпиада ойыны болмақ.

Сөз жоқ олимпиада ойындары әрдайым тартысқа толы болатыны белгілі
Кез келген байрақты додада бағы мен бабы келіскен сайыпқырандар үздік көрсеткішке қол жеткізіп жатады
Алайда спорттың өзі де өмір сияқты күтпеген оқиғаға толы болып келеді
Мәселен, 1996 жылы бессайысшы Александр Парыгин, 2000 жылы желаяқ Ольга Шишигина, 2004 жылы боксшы Бақтияр Артаев, 2008 жылы боксшы Бақыт Сәрсекбаев күтпеген жерден айды аспанға шығарғаны көз алдымызда
Ал 2012 жылғы Лондонда өткен ХХХ Жазғы олимпиада ойындарында спортшыларымыз, қазақтың қасиетті саны 7 бірдей алтын олжалағаны белгілі
Бұл олимпиадада жолы болып кеткен сайыпқырандарымыздың да саны көп болды
Атап айтқанда, алдымен велошабандоз Александр Винокуров, бұдан кейін зілтеміршілеріміз Майя Манеза мен Светлана Подобедова, жеңілатлет Ольга Рыпакованың бағы жанғанын көрдік.
Он алты күнге созылатын биылғы доданың да қызығы мен шыжығы толы болатыны анық
Қазір Олимпиадаға берілер жолдама үшін жарыстар толық аяқталған жоқ
Дегенмен, кейбір спорт түрлерінде дүбірлі додаға үйлестірілетін лицензиялық турнирлер өз мәресіне жетті
Алдымен зілтеміршілеріміз толық 10 жолдамаға ие болды
АҚШ-тың Хьюстон қаласында өткен ерлер 82-ші, ал әйелдердің 25-ші әлем біріншілігінің қорытындысынан кейін зілтеміршілеріміз барлық жолдамаға ие.
Атап айтқанда 10 жолдамаға ие болған спортшылардың алтауы ер, төртеуі әйел
Ендігі уақытта зілтеміршілеріміз жолдама мәселесіне алаңдамай, тек жаттығуға кірісіп, Олимпиада ойындарында жеңіс тұғырынан көрінуге күш салатын болады
Ал нақтылы Риоға кімдердің баратынын алдағы уақытта бапкерлер құрамы анықтайды
Лондон олимпиадасында ауыр атлетикадан 4 саңлағымыз жеңіс тұғырына көтерілді
Арада өткен 4 жыл ішінде осы төртеуі де санаттан шығып қалған жоқ
Бұлардың ішінен Зүлфия Чиншанло мен Илья Ильинді Рио-де-Жанейро олимпиадасында алтын алатын басты үміткерлер дей аламыз
Зүлфия мен Илья бұдан екі жыл бұрын Алматыда өткен әлем біріншілігінде топ жарды
И.Ильин Ресейдің Грозный қаласында өткен біріншілікте әлем рекордын тағы жаңартты
Ал 4 жыл ішінде тұрмысқа шығып қана қоймай, жұбы В.Седовпен жолын бөлектеп үлгерген Светлана Подобедованың бабы жайлы түйінді әңгіме айту әлі қиындау
Ол 2015 жылы Хьюстонда өткен әлем біріншілігінде төртінші орын алды
Қоссайыс қорытындысында чемпион атанған Ю Каңнан (Қытай) небары 6 келі ғана ұтылды
Бұл аса төмен көрсеткіш емес
Олимпиадаға барса, Светаның тастүйін өнер көрсететініне сенгіміз келеді
Ал Майя Манеза тұрмысқа шығып, перзентті болған соң, әлі бабына келе қойған жоқ
Оның үстіне, ұлттық құрама бапкерлері оны соңғы әлем чемпионатына 69 келі салмақ дәрежесінде сынға қосты
Майя Рио додасында 63 келіде өнер көрсетуі бек мүмкін
Жалпы, əәйелдер арасында соңғы 4 жылда керемет жетістігімен танылған Жазира Жаппарқұл екенін мойындауға тиіспіз.
Былғары қолғап шеберлеріміздің де жетістігі қуантады
Қазақстанның бокстан ерлер құрамасы толығымен екінші мәрте Олимпиада жолдамасына қол жеткізді
Дүбірлі додаға 10 спортшы бақ сынамақ
Олимпиада тарихына көз жүгіртсек, 1996 жылы Атлантада – 8, 2000 жылы Сиднейде – 7, 2004 жылы Афинада – 8, 2008 жылы Бейжіңде – 10, 2012 жылы Лондон Олимпиадасына – 9 ер боксшымыз қатысты.
Таяуда Қытайда өткен бокстан Азия және Мұхит аймағы елдері бойын­ша Олимпиада ойындарына жолдама берілетін турнирде Қазақстан Олимпиадаға жеті жолдама ұтып алды
Оның бірін қызымыз – Дариға Шәкімова (75 келі) иеленді, қалған алтауы ерлерге тиесілі – Олжас Сәттібаев (52 келі), Қайрат Ералиев (56 келі), Абылайхан Жүсіпов (64 келі), Жәнібек Әлімханұлы (75 келі), Әділбек Ниязымбетов (81 келі), Иван Дычко (91 келіден жоғары)
Бұған дейін былғары қолғап шеберлеріміз 4 жолдама ұтып алған еді
Ұлттық құраманың бас капитаны Данияр Елеусінов (69 келі) Дохада өткен әлем біріншілігінде жолдама жеңіп алса, Василий Левит (90 келі) – WSB жобасында, Біржан Жақыпов (49 келі) пен Берік Әбдірахмановтар (60 келі) – AIBA Pro-Boxing жобасында жолдамаға ие болды
Осылайша, Қазақстанның ерлерден жасақталған 10 боксшысы мен Риоға аттанатын командасы толық жасақталды.
Қалған 52 және 60 келіге дейінгі салмақ дәрежелеріндегі қыздардың жолдамасы бойынша әлі де мүмкіндік бар
Көктем мезгілінің аяғында Астанада бокстан әлем біріншілігі өтеді
Бұл чемпионатта әр салмақ дәрежесінде 4 жолдамадан сарапқа салынады.
Жүгіру, жүру, секіру, лақтыру сынды қарапайым әрі күрделі, бүкіл спорттың падишасы атанған желден жүйрік жеңілатлеттеріміз де біраз жолдаманы еншіледі
Жолдамаға иелік етіп Олимпиада ойындарына баратын жеңіл атлеттеріміз мыналар: Ольга Рыпакова, Виктория Зябкина, Ольга Сафронова, Гүлжанат Жанатбек, Михаил Красилов, Ирина Смольникова, Георгий Шейко, Ирина Эктова, Флорида Миниянова
Бұлардың ішінде тәжірибелі, Лондон олимпиадасының жеңімпазы О.Рыпакованың шоқтығы биік.
Жақында күрес түрлерінен Аста­надағы «Дәулет» спорт кешенінде Азия құрлығының Олимпиадаға іріктеу турнирі аяқталды
Жарыстың соңғы үшінші күнінде балуандарымыз сәтті өнер көрсетіп, Олимпиаданың төрт жолдамасын салып, жалпы есепте әзірге 12 спортшымыз Олимпиадаға баратын болды
Бұған дейін АҚШ-тың Лас-Вегаста өткен әлем біріншілігінде грек-рим күресінің шеберлері Алмат Кебіспаев (59 келі) пен Досжан Кәртіков (75 келі) қола медаль алып, лицензияға қол жеткізген еді
Ал еркін күрестен жолдама тек 75 келіде қола жүлдегер атанған Артас Санаға бұйырды
Астанадағы жарыстың қорытындысында грек-рим күресінен А.Кебіспаев (59 келі), Д.Кәртіков (75 келі) және Нұрмахан Тінәлиев (130 келі) ие болды
Ал еркін күресте А.Сана (57 келі), Ғалымжан Өсербаев (74 келі), Аслан Кахидзе (86 келі), Мамед Ибрагимов (97 келі), Дәулет Шабанбай (125 келі) қол жеткізді
Әйелдер күресінде Жұлдыз Эшимова (48 келі), Екатерина Ларионова (63 келі), Эльмира Сыздықова (69 келі), Гұзел Манюрова (75 келі) жолдаманы еншіледі
Енді келесі іріктеу турнирлері Моңғолия астанасы Ұлан-Батырда және екінші іріктеу Түркияның Ыстанбұл қаласында өтеді.
Велоспорттан 2 жолдаманы еншіледік
Оның біреуі тәжірибелі, «Аstana» кәсіби велокомандасының өкілі Алексей Луценкога бұйырса, екіншісін трек жарысы – омниумда Артем Захаров жолдаманы ұтып алды.
Нысана көздеу спортынан Рашид Юнусметов, Владимир Исаченко, Юрий Юрков, Елизавета Король төртеуі төрт жолдамаға иелік етті
Ал садақ атудан ерлер арасында Сұлтан Дүзелбаев пен әйелдер арасында Луиза Сайдиева бір-бір жолдамаға ие болды
Жүзу спортынан Дмитрий Баландин бір жолдамаға иелік етсе, қазіргі бессайыстан Елена Потапенко бір жолдама жеңіп алды
Нысана көздеу спортынан Рашид Юнусметов, Владимир Исаченко, Юрий Юрков, Елизавета Король төртеуі төрт жолдамаға иелік етті
Ал садақ атудан ерлер арасында Сұлтан Дүзелбаев пен әйелдер арасында Луиза Сайдиева бір-бір жолдаманы алды.
Қазіргі кезде Қазақстан тұтастай алғанда спорттың әр түрінен 50 лицензияға қол жеткізіп отыр
Алдағы уақытта Ұлттық құрама Рио-де-Жанейродағы Олимпиадаға 27 спорт түрінен 110 спортшыдан артық құраммен баруды көздеуде
Бразилияның Рио-де-Жанейро қаласында алауы тұтанатын ХХХІ Олимпиада ойындарында да Қазақстан спортшылары үздік көрсеткіштерге қол жеткізіп, көк байрағымызды желбіретіп, мемлекетіміздің Әнұранын шырқатады деген сенімдеміз.
Нұрлан ҚҰМАР
