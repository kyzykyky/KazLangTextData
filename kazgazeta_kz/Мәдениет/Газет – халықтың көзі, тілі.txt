
Жақында «Қазпошта» АҚ-ның Алматы қаласы филиалының бас ғима­ра­тында «Жазылушылар күні» аталып өтті
Оған «Қазпошта» қызметкерлері мен респуб­лика­лық және қалалық мерзімді басылым өкілдері, оқырман қауым қатысты. Шараға қатысқан «Қазпошта» АҚ бас­қарма төрағасы­­ның орын­басары Асқар Құсайынов «Қазпошта» АҚ директорлар кеңе­сі­нің төрағасы – «Самұрық-Қазына» ұлттық әл-ауқат қоры басқармасы төрағасының орынбасары Қуандық Бішімбаевтің «Жазылушылар күніне» арнаған құттықтау хатын оқыды
«Қазақ газеттері» ЖШС-ның Бас директоры – Редакторлар кеңесінің Жұмабек Кенжалин өз сөзінде: «Біз қоңыр күзде, жылда осы уақытта бас поштаға жиналамыз
Бас поштаның қызметкерлерімен бірлесіп өзіміздің үлкен мерекемізді өткізіп жатамыз
Бұл тек қана пошташылардың мерекесі емес, бұл – қаламгерлердің, жалпы баспасөз атауын сүйіп оқитын, жақсы көретін азаматтардың мерекесі деп есептейміз» дей келе «Қазақ газеттері» ЖШС-ның басылымдарына жазылу барысын ресімдеп жүрген пошташылар мен тұрақты оқырмандарға сый-сияпат көрсетті
Атап айтар болсақ, «Алматы почтамты» №35 бөлім­шесінің пошташысы Анаргүл Шағылбаеваға, №8 пошта бөлімшесінің пошташысы Ақбота Есімсейітоваға, тұрақты оқырмандар – Шора Сарыбаев пен Әкім Дәрібаев­қа мақтау қағаздары тапсырылып, бағалы сыйлықтар табыс етілді.
Бұл ретте атақты тілші, ғалым, академик, қазақ тілінің жанашыры Шора Сарыбаев атамызға ерекше тоқталғымыз келіп отыр
90-ға жақындап қалған қадірлі ақсақалымыз әр жыл сайын 20 шақты атаулы газетке тұрақты түрде жазылады екен
Пошта қызметкерлері Шора атамызға арнайы пошта жәшігін де жасатып қойыпты. Ақсақалымыз бұл күні жеңілдікпен жазылған оқырман­дар­дың арасында болды.
Бір айта кетерлігі, «Жазы­лушылар күніне» қатысқан еліміздің басылымдары бүгінде жаңа деңгейге шыққандай, түр мен мазмұн жағынан да байытыла түскендей әсер қалдырды
Басылым беттеріндегі тың тақырып, ұшқыр идея, өзекті мақала, сараптамалық зерттеу материалдары талғамы биік оқырманның жүрегіне жол табуда
Иә, бас­пасөзге жазылу науқаны – ортақ іс
Осы уақыт өз газетінің таралымы көбейгенін асыға күтетін әрбір редакция үшін де жауапты кезең
Әрине, журналистер мен тілшілердің жазған мақалалары мың сан оқырмандар қауымымен қауышып жатса, нұр үстіне нұр
«Газет – халықтың көзі, құлағы һәм тілі»
Алаш арыстарының бірі Ахмет Байтұрсынұлы осылай демеп пе еді?
Бұл күні газет оқыр­ман­дары өздерінің сүйікті басы­лымдарының басшыларымен, тілшілерімен кездесіп, еркін пікір алмасты
Әңгіме өзегі де баспасөзге жазылу жайлы болды
Мәселен, «Ана тілі» га­зе­тінің тұрақты оқырманы әрі авторы Молдияр Серікбайұлы «Жазылушылар» мерекесіне арнайы келіп қатысып, басылым­ға ақ тілегін жолдады
«Ана тілі» газетіне мемлекеттік тілге жанашырлықпен қарай­тын әрбір адамның жазылуы – парыз
Онсыз болмайды» деп ой толғаған Молдияр ағамыз газет таралымының өсе түсуіне, оқырмандар санының көбеюіне тілектестігін білдірді.
«Жазылушылар күні» «Қазақ газеттері» ЖШС басылымдары­на жазылған оқырмандарға ар­нал­ған лотерея ойнатылды
Ойын қорытындысы бойынша «Ана тілі» газетіне жазылған оқыр­ман Д.Сәтімбеков, «Ақиқат» журналына жазылған оқырман­дар Ш.Елеукенов, А.Қожамқұлов, К.Қойшыбаев, Т.Әлімбекұлы, Т.Кәкішұлы, «Үркер» журналына жазылған №147 қазақ гимназиясының кітапханасы бағалы сыйлықтарға ие болды.
Дәуіржан Төлебаев
