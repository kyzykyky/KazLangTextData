Алматы қаласының «Атакент» көрме орталығында халықаралық «Ұлы Жібек жолымен» атты кітап және полиграфия көрмесі өтті
Осымен сегізінші рет өткізілген шараны ҚР Мәдениет және спорт министрлігі, ҚР Ұлттық мемлекеттік кітап палатасы және Кітап таратушылар қауымдастығы, «Атакент-Экспо» халықаралық көрме компаниясы ұйымдастырды.
Көрмеге Қазақстан, Ресей, Бела­русь, Германия, Украина, Қытай, Түркия, Иран және басқа елдерден келген 75-тен астам баспалар қатысты
Көрермен назарына көркем әдебиет, ғылыми-техникалық бағыттағы кітаптар, діни және балалар әдебиеті ұсынылды
«Ұлы Жібек Жолымен – 2015» VIII Халықаралық кітап және полиграфия көрмесінің ресми ашылу рәсіміне Қазақстан Республикасы Мәдениет және спорт министрлігінің жауапты қызметкерлері, Қазақстан Жазушылар одағының, Алматы қаласы әкімдігінің өкілдері қатысты
Шараның ашылу салтанатында ҚР Мәдениет және спорт министрлігінің хатшысы Қуатжан Уәлиев «Ұлы Жібек жолымен» көрмесі Қазақстанның мәдени өмірінде, кітап шығару және тарату саласында өте маңызды оқиға екенін жеткізді
«Ең бастысы, көрме Қазақстан, Орталық Азия, ТМД және алыс шетелдердің кітап нарығында өзара тиімді ақпарат алмасуға ықпал етеді
Осы көрме арқылы қазіргі заманғы Қазақстанның әдебиетін паш етуге, отандық кітап шығару және тарату саласын дамытып нығайта түсуге мүмкіндіктер жасалады» деді ол.
Кітап жәрмеңкесі аясында С.Бегалин атындағы балалар кітап­ханасымен бірлесе отырып, Ұлы Жеңістің 70 жылдығына арналған «Жер бетінде өмір үшін» көркемдік-поэтикалық сурет көрмесі өткізілді
Мұнда алматылық оқушылардың ең үздік суреттері көрерменге ұсынылып, әскери тақырыпта өлең оқылды
Белгілі балалар жазушысы С.Востоков пен Б.Сәрсенбаев оқушыларға арнап әдеби тақырыпта дәріс өткізді.
Іс-шара барысында әріптестік байланыс жөніндегі шарттар жасалып, ол шарттың негізінде кітап индустриясы саласын дамытудың жаңа перспективалары айқындалды
Қалай дегенмен, «Ұлы Жібек жолымен» көрмесінің маңыздылығы тек бас­пагерлер үшін ғана емес, сонымен қатар қарапайым оқырмандар үшін де пайдалы болғаны сөзсіз
Бұл күні алыс­тан ат арытып келген меймандар, қала тұрғындары да көп жиналды
Талғамы биік оқырмандар өздерінің сүйікті баспаларының өкілдерімен емен-жарқын сұхбаттасу мүмкіндігіне ие болды
Қонақтар мен делегация мүшелері кең сарайдай көрме залына жағалай орналасқан баспалардың өнімдерін тамашалады.
Үш күнге жалғасқан көрме ая­сын­да «Ұлттың интеллектуалдық дең­­гейін көтерудегі кітаптың рөлі» тақырыбындағы ғылыми-тәжірибелік конференция, мемлекет тарапынан шыққан кітаптарды насихаттау мақсатында Қазақстан Республикасы Мәдениет және ақпарат министрлігінің стенді ұйымдастырылды
Әртүрлі аталымдар бойынша баспагерлерді, баспа ісімен айналысатын ұйымдарды марапаттау рәсімдері өткізілді
Осындай марапатқа әл-Фараби атындағы Қазақ ұлттық университетінің аға оқытушысы Бақыт Әсембаева ие болды.
Шара соңында саясаткерлер мен қоғам қайраткерлеріне, алдыңғы қатарлы баспалар мен кітапханаларға «Кітап мәдениетіне қосқан үлесі үшін» атты медалі табыс етілді
Сонымен бірге ҚР Ұлттық мемлекеттік Кітап палатасы және Қазақ еңбек және әлеуметтік қатынастар академиясының бастамасымен «Жылдың үздік оқулығы» халықаралық байқауының қорытын­дысы өткізілді.
«Ұлы Жібек Жолымен» көр­месі Қазақстанның мәдени өмі­ріне, алыс және жақын шетел­дік кітап шығарушылар мен кітап таратушылар, полиграфистердің қызметтері үшін маңызды оқиға болғаны сөзсіз
Көптеген мемлекеттердің бас­па по­лиграфия және кітап сатушы ком­па­ния­лары арасындағы мәдени және іс­кер­лік бай­ланыстардың кеңеюі көрменің бірден-бір көрсеткіші болып табылады
Болашақта серіктес мекемелер және елдер арасындағы байланыстардың дамуы, тәжірибе алмасуы, кітап шығару, полиграфия және кітап саудасында жаңа технологияларды енгізу жоспарланған
Осылайша VIII Халықаралық кітап және полиграфия көрмесінде халықаралық және мәдени ынтымақтастықты дамыту, алдыңғы қатарлы технологиялар мен баспа саласындағы дүниежүзілік тәжірибелерді қамту, жетістіктер мен инновацияларды көрсетуге баса мән берілді.
 
Нұрлан ҚҰМАР
