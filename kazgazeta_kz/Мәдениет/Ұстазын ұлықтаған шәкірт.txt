Ембі қалалық мәдени орталығы жанындағы халықтық ұлт-аспаптар оркестрінің жетекшісі Сәлима Дүйсенбіқызының ұйымдастыруымен Мұғалжар ауданының 20 жылдығы және Қандыағаш қаласының 50 жылдығына орай ақын Нұрпейіс Байғаниннің баласы, күйші Момын Байғанинге арналған «Ұстазға құрмет» атты әдеби-сазды кеш өтті.
Кеште Сәлима Дүйсенбіқызы құ­діретті күйдің қазақ болмысындағы орнын зерделеуші, күйші, Қазақстанның еңбек сіңірген қызметкері, Құрметті профессор, Ақтөбе өңірлік мемлекеттік университетінің ардагер-ұстазы Момын Байғаниннің еңбек жолымен таныстырып, өзінің дәулескер күйшіні алғаш көрген сәті туралы сөз етті.
– 1969 жылы №456 мектепте 9 сыныпта оқып жүріп, Ақтөбе қаласында өткен облыстық күйшілер байқауына қатысып, сол жерде алғаш қазылар алқасының төрағасы Момын Байғанинді көрдім
Сайыс аяқталысымен Момын ағай мені өзі қызмет жасайтын Ақтөбе республикалық мәдени-ағарту училищесіне оқуға шақырды
1970 -1973 жылдар аралығында сол училищеде Момын ағайымнан домбырадан сабақ алып, содан бері осы салада жалықпай ұс­таздық қызмет атқарып, күйші атандым, – деп мақтанышпен әңгімесін аяқтады.
«Ұстазы жақсының – ұстанымы жақсы» деген осы болар
Сәлима Дүйсенбіқызы жасы сексенге келген ұстазына деген ерекше құрметпен Ақтөбе қаласына барып амандасып, артта қалған ұстаздық-шәкірттік кезеңдерді еске алып, қарт ұстазының көңілін бір сергітіп, ­арнайы бейнетаспаға түсіріпті.
Осы бейнефильмнен біз Момын Байғаниннің өзі тәрбиелеген шәкіртімен бірге Құрманғазының, композитор Ахмет Жұбановтың күйлерін шебер орындағанын көрдік
Сәлима Дүйсен­бі-қызы ұлағатты ұстазының әлі де қуатты болып қарайып отыруына тілек білдіріп, асқар тау ұстазының иығына шапан жапты.
Ұстаз бен шәкірттің арасындағы бір­неше жылғы әдемі сыйластықты көре отырып, әрбір шәкірт өз ұстазының ерен еңбегін бағаласа, бұл ұстаздың жүрегіне төгілер нұр екенін сездім.
Анархан Самиғұллақызы,
 Ағайынды Жұбановтар мемориалдық 
музейінің қор сақтаушысы
