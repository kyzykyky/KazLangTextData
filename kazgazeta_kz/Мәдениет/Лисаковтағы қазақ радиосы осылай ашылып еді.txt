1979 жылдың  жазы болатын
Жолдасымның Краснооктябрь боксит кені басқармасына қызметке ауысуына байланысты Лисаков қаласының іргесіндегі шағын поселкеге қоныс аудардық
Коммунистік партияның дәуірлеп тұрған заманы
Қазақша бала-бақша немесе мектебін ашу ауызға алынбайды
Тіпті мектеп басшыларының өз ыңғайларына қарап орыс мектептерінде қазақ тілі сабағы бірде өтіп, бірде өтпейді. 
Бірде қалалық радионың хабарын әдейілеп мұқият тыңдағаным бар
Әрине, бірыңғай орыс тілінде жүргізіледі
Көңіл, шіркін, қайда кетпейді
(Қанша дегенмен облыстық радионың қызметкері болған адаммын ғой)
«Осы радионы неге қазақша сөйлетпеске» деп ойлаймын.
Е, ондай орынды маған бұл жерде кім бере қоюшы еді, – деп көңілім төменшіктей берді
Дегенмен, осы ой көңіл түкпірімнен кетпей қойды
Ақыры редакцияға баруға бекіндім
Тым болмаса, әріптестермен сөйлесіп, танысып қайтайын деп ойладым
Бірден редактордың өзіне кірдім.
– Тыңдап отырмын шаруаңызды айта беріңіз, – деді.
Әрине, бейтаныс жандармен бірден сөйлесіп кете қоюдың өзі ыңғайсыздау екенін де біліп келген едім
Сәл-пәл кібіртіктеп қалдым да, «сіздер әріптестерім болған соң, әдейі танысқалы іздеп келдім» дедім
Ол орнынан тұрып көңілді дауыспен.
– О, онда тіпті тамаша болды деп өзін Василий Летрович Аверкин, – деп қол беріп таныстырды.
Мен де бұрын Торғай облыстық радиосында қызмет еткенімді, ал енді бұл жерден мамандығым бойынша жұмыс таба алмай жүргенімді айттым.
– Қалалық радио болып аталғанымен дербес штаттары жоқ
Редакция қызметкерлері әр түрлі өндіріс орындарынан жалақы алады
Ал редакция тікелей қалалық партия комитетіне бағынады
Солардың нұсқауымен жұмыс істейді
Егер, менің қолымда билік пен ақша болса сіздей маманды жұмысқа қуана-қуана қабылдар едім, – деді Василий Петрович менің келгендегі түпкі мақсатымды дөп басып.
Василий Петрович өте елгезек жан екен, келесі кабинеттегі отырған тілші қыздар – Светлана Настенхо, Галина Шумакова, Надя Присижнюктармен таныстырды
Өздерің сияқты радиотілші әріптесіміз деп көңілімді көтермелеп жатыр
Мүмкіндігіміз болса, шығармашылық байланыс жасайық, келіп тұрыңыз, жазып тұрыңыз деп аса бір жылы ықыластарымен шығарып салды.
Алғаш рет болашақ әріптестеріммен осылайша танысқан едім
Әрине, дәл сол сәтте мен де осылардың қатарына келіп бірге жұмыс істермін деген ой болған жоқ
Ол мен үшін армандай іс болатын
«Үмітсіз шайтан» демекші, мені үнемі үлкен бір үміт алға жетелей берді.
Бағымды сынайтын тағы бір сәт туған сияқты
Осыдан біраз бұрын Краснооктябрь боксит кен басқармасының директоры Қоқыш Иісұлы Итемгенов біздің үйге бас сұғып:
– Жеңгей-ау, осылай үйде босқа қарап отыра бересіз бе? Біздің кадр бөліміне жұмысқа келсеңізші, – дегені бар еді
Өмірі кеңсе қызметінде болып көрмеген соң, оның ықы­ласына рахметімді айтып қала бергем.
Жаңа редакция жұмысымен танысқаннан кейін, орысша хабарларға штат берген директор манағы маған ұсынған кадр бөліміндегі штатын қазақша хабарларға неге бермеске деген ой туды
Бұл ойымды жолдасыма айтып көріп едім, ол мынауың тапқан ақыл деп қоштай кетті
Түптеп келгенде қалалық партия комитетінің рұқсатынсыз еш мәселе шешілмейді
Демек, жұмыс сұрап қалалық партия комитетінің идеология саласын басқаратын үшінші хатшысына баруға тура келді
Әдетте, барлық жерде де үшінші хатшы әйел болатын
Орыс әйелі екен
Бірден келген шаруама көштім
Радио журналисі екенімді, мамандығым бойынша жұмыс табылмай тұрғанын, егер мүмкіндік туғызсаңыздар, қалалық радионы қазақша сөйлетіп беретінімді айттым.
– Өте тамаша идея ғой мұныңыз, – деп рахаттана күліп алды
Әрине, күлкінің астарында әртүрлі мағына жатқанын да сезіп отырмын.
– Құптарлық бастама, – деді біршама үзілістен кейін
– Бірақ өкініштісі сол – бізде штат жоқ қой.
– Әзірге қоғамдық негізде ақысыз-пұлсыз істей берейін
Кейін өздеріңіз көз жеткізіп көре жатарсыздар.
– Ой, ол дегеніңіз… олай болмайды ғой, – деп басын шайқап қойды
Енді бұнысы маған мені маңайларына жолатқысы келмейтін ыңғай танытқандай болып көрінді
Әдейі келген соң, мәселені не олай, не былай бір жақты етіп тиянақтап қайтайын деген оймен мен де шегініс жасамадым.
– Ал, егер де штат тапсам ше? – дедім артымда бір тірегім тұрғандай сенімді түрде
Ол мынау өзі қалай-қалай сөйлейді, қандай адамсың дегендей, маған таңдана қарады.
Ойлана отырып, үлкен үзіліс жасады
Дегенмен, жауапты қызметтегі адам ғой, сөзімді жауапсыз қалдырмады.
– Әрине, штат болса мүмкіндік болғаны, онда құба-құп.
Сөз осымен бітті
Маған керегі де осы еді.
Хатшы мені штат таба қояды деп ойламаған да шығар
Тек сұлу, сыпайы түрде шығарып салғаны болар.
Ендігі мәселенің кілті Краснооктябрь боксит кен басқармасының директоры Қоқыш Итемгеновтің өз қолында еді
Ұлтжанды, еркөңілді, іске батыл кірісетін жайсаң азамат еді ол (қазір өмірден ерте өтіп кеткеніне өкінемін).
– Ау, жеңгей-ау, ондай бір игі іс бастамақ болсаң, орысқа берген штатымды қазағымнан аяп қалмақпын ба? Штат бөлемін
Тек, анау горкомыңнан осындай қазақша хабар жүргізу үшін бір штат бөлуіңізді сұраймыз деген менің атыма қатынас қағаз әкел, – деді.
Сөйтіп, жаңағыдай құжат қағаздарды әрі-бері тасумен біршама уақыт өтті
Ақыр соңы нәтижелі болды
1982 жылдың ақпанында қалалық партия комитетінен жолдамамды алып, Лисаков қалалық радиосына қазақ тілінде хабар ұйымдастырушы-тілші болып орналастым
Василий Петрович те, қыздар да қуана қарсы алып, шынайы ықыластарын білдіріп жатыр
Алғашқы хабарымды «Радио тыңдаушылармен танысу» деп атадым
Алғашқы хабарыма сол жердің байырғы тұрғыны, қаланың құрметті азаматы, қаланың іргетасын тұңғыш қаласқандардың бірі – Жандарбеков Мағұзым ағайды және рудник директоры, қазақ жігітін (атын ұмыттым) шақырғаным әлі есімде
Олар жақсы бастамаға игі тілектерін білдірді
Әрине, хабарды ұйымдастырып жазатын тілшісі де, оның жүргізушісі де, дикторы да, операторы да бір өзім.
Сөйтіп, 1982 жылдың ақпан айының орта тұсы болуы керек, Лисаков қалалық радиосы тұңғыш рет қазақша сөйлей бастады.
Ойлап тұрсам, 1971 жылдың ақпан айында Торғай облыстық радиосы да тұңғыш рет эфирге шығып еді
Біз оны улап-шулап үлкен мереке ретінде атап өткеніміз есіме түсті
Ал қазіргі мына игі бастамаға дәл сол сәтте бір өзімнен басқа бөркін аспанға ата шаттана қуанған жан болмады
Қазағымның тілі мәңгі жасай бергей деп тіледім
Жаңағы күн сәйкестігі де тегін болмағаны деп, оны да өзім іштей ырым еттім.
Ханзипа КӘКІМЖАНОВА,
Қазақстан Журналистер 
одағының мүшесі
