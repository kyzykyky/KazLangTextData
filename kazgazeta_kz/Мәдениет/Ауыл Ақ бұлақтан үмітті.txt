Минералды суымен аты мәлім Сарыағашта сапалы ауызсу мәселесі өзекті болып тұрған ауылдар аз емес
Жыл бойы минералды су көздерінің маңында орналасқан сауықтыру орындарында демалып, әрі ем алып қайтатындар аудан тұрғындарының 39 пайызы ғана ауызсу құбырын пайдаланады десек, сене қоймас
Яғни аудан тұрғындарының басым бөлігі канал, ұңғыма, құдық суларын қанағат тұтуда
Десек те, «Ақ бұлақ» бағдарламасы шеңберінде ауданда ауқымды жұмыстар атқарылуда. 
Оңтүстік Қазақстан облысы, Сарыағаш ауданының 26 ауылдық округінде 154 елді мекен болса, соның 61-і құбыр суымен қамтылған
Оншақты ауыл тасымал суға тәубе етіп отыр
Сондықтан да су құбырының жүргізілгені ауылдар үшін айтарлықтай үлкен оқиға
Жуырда Жартытөбе ауылдық округіне қарасты Ынтымақ ауылының тұрғындары үлкен қуанышқа кенелді
Ауылда су желісін толық іске қосу үшін тиісті сынақ жұмыстары жүргізілді
Қазақтың жалпақ тілімен айтсақ, облыс, ауданнан келген басшылар ауылға берілер судың дәмін татып көрді
Негізі ауыл тұрғындарына ауызсу 2012 жылы берілуі көзделген-ді
Алайда, қаржы жетіспеушілігінен құрылыс тоқтатылған
Енді мердігер «МБН иК» ЖШС су құбырларының кем-кетік жерлерін түзеп, Ынтымақ, Келес, Төңкеріс және Құрама ауылдарын ауызсумен қамтамасыз етпек.
Жоғарыда айтып өткеніміздей, 93 елді мекен су құбырымен қамтылмаған
Оның 44 елді мекені – ұңғыма суын, 10-ы – ашық су көздерін, 39-ы – құдық суын пайдалануда
Су құбырымен қамтамасыз етілмеген 93 елді мекеннің 8-і экономикалық жағынан тиімсіз шалғайда орналасқан ауылдар
Аудандық тұрғын үй-коммуналдық шаруашылық бөлімінің мәліметтеріне жүгінсек, «Ақбұлақ» бағдарламасы бойынша Қошқарата ауылдық округінің 11 елді мекеніне, атап айтқанда, Мақташы, Алғабас, Бәйтерек, Қарабұра, Жамбыл, Аманжар, Ұшқын, Бесауыл, Жаңақоныс, Қошқарата, Шынар ауылдарына су құбыры жүргізіліп, тұрғындарға сапалы ауызсу берілуде
Сонымен қатар Ошақты ауылдық округінің 10 елді мекені бағдарлама шеңберінде ауызсумен қамтылған.
Жылға ауылдық округі Шайхана, Шымырбай, Қарақалпақ елді мекендерінің тұрғындары да «Ақ бұлақ» бағдарламасының шапағатын ұмыта қоймас
Бұл ауылдарда тереңдігі 1300 метр су ұңғы­масы қазылыпты
Барлық жұмыстардың сметалық құны 79,7 млн
теңге
Ал Ұшқын ауыл округі Ұшқын, Дихан баба ауылдарында су құбырының құрылысы аяқталған соң Мемлекеттік комиссия қабылдап, пайдалануға берілді.
Қапланбек ауылдық округі Горный, Ташқұлақ және Зах елді мекендеріне су құбырлары құрылысын жүргізу жұмыстары өткен жылдың соңында аяқталған болатын
Бүгінгі таңда, бұл елді мекендерде су есептегіш құралдары орнатылып, тұрғындарға ауызсу берілуде
Аудан орталығы Сарыағаш қаласын ауызсумен қамтамасыз ету бойынша құрылыс жұмыстарының 3 кезеңіне құжаттар дайындалуда.
«Ақ бұлақ» бағдарламасы аясында жер асты су қорларын анықтау, барлау жұмыстарына республикалық бюджеттен қаржы қаралып, барлау жұмыстары жүргізілуде
Барлау жұмыстарының қорытындысы негізінде елді мекен тұрғындарын ауызсумен қамтамасыз ету жұмыстары жоспарланатын болады» дейді аудандық тұрғын үй-коммуналдық шаруашылық бөлімінің басшысы М.Сейтімбетов
Осы арада айта кетелік, Сарыағаш ауданында жер асты су қорларын анықтау-барлау жұмыстарының 1974 жылы берілген қорытындысы бойынша ұңғымалар қазылған
Алайда 1-2 жылдан кейін ұңғымадан шыққан судың құрамы өзгеріп, кермектігі мөлшерден асып кеткен
Осындай жайттар ескеріліп, аудан бойынша 49 елді мекеннің жер асты суы қорын анықтауға ұсыныс берілді
Осы мақсатта республикалық бюджеттен бөлінген қаржыға барлау жұмыстары жүргізілуде.
Еркін ДОСЫМБАЙ
Оңтүстік Қазақстан облысы
