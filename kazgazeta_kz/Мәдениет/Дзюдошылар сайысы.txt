Суретті түсірген Жеңіс ЫСҚАБАЙ
Алматыдағы Балуан Шолақ спорт сарайында дзюдодан халықаралық гран-при сайысы аяқталды
Шараның ашылу рәсіміне ҚР Мәдениет және спорт министрі Арыстанбек Мұхамедиұлы, Алматы қаласының әкімі Бауыржан Байбек, Халықаралық дзюдо федерациясының президенті Мариус Визер қатысты.
ҚР Мәдениет және спорт министрлігі, Алматы қаласының әкімдігі, ҚР Ұлттық Олимпиада комитеті, Спорттық жекпе-жек және күш қолданылатын спорт түрлері конфедерациясы мен ҚР дзюдо федерациясы ұйымдастырған дүбірлі сайысқа 98 елден 595 спортшы бақ сынады.
Жарыстың алғашқы күні ерлер 60-қа дейінгі және 66 келі салмақтарда, ал қыздар 48, 52, 57 келі салмақ бойынша белдесті
Ерлер арасында 60 келіге дейінгі қазақстандық дзюдошы Рустам Ыбыраев финалға шықты
Алайда ол итальяндық Т.Элиосты жеңе алмай, екінші орынға ие болды
Өкінішке қарай, дзюдошыларымыз Асхат Тельманов пен Айбек Имашев та өзбек спортшыларымен айқаста қола медальға қол жеткізе алмады
Олар бесінші орынмен ғана шектелді
Осы салмақ санатында тағы бір спортшымыз Қылыш Еренғайыпов жақсы ойын өрнегін көрсеткенімен, жетінші орынды місе тұтты.
Бірінші орта 66 келіге дейінгі сал­мақта дзюдошы Жансай Смағұлов жа­пондық Маруями Жоширодан айласын асыра алмай, күміс медальді иеленді
Елдос Жұмақанов үшінші орынға ие болып, итальяндық Басиле Фабиодан басым түсті.
Қыздар арасынан Галбадрах Отгонцецег ерекше көзге түсті
Финалдық айқаста ол Корея спортшысы Жеонг Бо Кеёнгтен айласын асырып, қоржынымызға алғашқы алтынды салып берді.
Гран-придің екінші күні ерлер 73 келіге дейінгі және 81 келі салмақта, ал қыздар 63 келіге дейінгі және 70 келілік салмақта күш сынасты
Финалға 73 келіге дейінгі Дидар Хамза ғана жетті
Ол қола медаль үшін моңғол дзю­дошысы Санжаргал Ниам-Очирмен айқасып, соңғы секундтарда жеңіске жетті
Санжаргал Ниам-Очир әлем чемпионатының және Олимпиадалық ойындардың қола жүлдегері екенін атап өткен жөн
Өкінішке қарай, біздің қыздарымыз 63 келіге дейінгі және 70 келілік салмақ санаттарында жеңіске жете алмады.
Жарыстың соңғы күнінде татамиде ерлер арасында 90, 100 келі дәрежесі бойынша, қыздар арасында 78 және 78 келіден жоғары салмақтарда тартыс­ты кездесулер өтті
Ауыр салмақтағы 90 келіге дейінгі салмақ сана­тында финалдық ойындарға Дәулетхан Жа­қыпов жетті
Ол қола медаль үшін татамиге шықты
Алайда словак Зганк Михаэльді жеңе алмай, бесінші орынды місе тұтты.
Қыздар арасында 78 келіге дейінгі салмақ санатында қазақстандық дзюдошы Альбина Амангелдиева Аспан асты елінің спортшысы Жанг Жехуйге жол беріп, күміс медальға ие болды
Жарыс қорытындысында Қазақстан медальдар есебінде төртінші орын алды
Дзюдошыларымыз қоржынға 1 алтын, 3 күміс және 1 қола жүлде еншіледі
Дзюдошыларымыз өз жерімізде өткен дүбірлі додада нәтижелі көрсеткішке қол жеткізе алмады
Оның алдында Өзбекстан астанасы Ташкентте өткен Азия чемпионатында бұған қарағанда әлдеқайда мол жүлдені еншілеген еді
Бұл сайыста жерлестеріміз 9 мәрте жеңіс тұғырына көтерілді
Дегенмен, Азия біріншілігіне қарағанда халықаралық Гран-приге әлдеқайда тәжірибесі мол спортшылар қатысатынын ескерсек, балуандарымыз алдағы жарыстарда сәтті өнер көрсететініне сенімдіміз.
Нұрлан ҚҰМАР
