Ұлыстың Ұлы күнін Семей шаһарының жұрты да жылдағы дәстүрмен жоғары деңгейде атап өтті
Наурыз-думанды тойлауға орталық алаңға жиналған қала қонақтары мен Семей жұртшылығын қала басшысы Айбек Кәрімов құттықтап, жылы лебізін білдірді
Қала әкімі өз сөзінде: «Наурыз мейрамы – табиғи жаңарудың, жасампаздықтың белгісі
Достықтың, татулық­тың, ынтымақтың мерекесі
Төл Жаңа жылымыз Наурыздың ерекшелігі – дәл осы мерекеде халық арасында береке-бірлік пен өзара түсіністіктің жарасым табатындығында
Адамдар Ұлыстың Ұлы күніне аман-есен жеткеніне шүкіршілік етіп, өкпе-реніштері болса ұмытып, алдағы уақыттың жақсылық әкелетініне сеніммен қарамақ
Бұл күні көпшілік ортасында кешірім мен мейірімнің, үміт пен сенімнің, ізгілік пен сыйластықтың үйлесім тапқанына қарап қуанып, көңілің марқаяды» деді
Сонымен қатар Айбек Мүталапханұлы жиналған жұртшылыққа «Биыл семейліктер Наурыз мерекесін жаңа сипатта қарсы алсын деген тілекпен, мереке белгісі ретінде орталық алаңға Тайқазан орнатуды ұйғардық
Тайқазан – тоқшылықтың, ырыс-берекенің белгісі
Халқымызда ежелден айтылып келе жатқан «Қазаның ортаймасын» деген жақсы тілек бар
Біз де сол тілекті баршаңызға тілейміз
Әз Наурыздағы әр тілек қабыл болсын
Әр шаңыраққа Қыдыр қонып, бақ дарысын!» деп жүрекжарды лебізін білдірді.
Қала әкімінің тікелей ұсынысымен жүзеге асқан Түркістандағы Қожа Ахмет Ясауи кесенесіндегі Тайқазанның көшірмесі енді Семей қаласында да көз тартып тұр
Орталық алаңның ортасынан орын алған алып Тайқазан көпшіліктің қызығушылығын туғызды
Мамандардың айтуынша, алаңға орнатылған қола түстес Тайқазанның барлық ою-өрнектері, әшекейлі бедерлері түгелдей Түркістандағы Тайқазанмен бірдей
Тіпті 2,5 метр болатын диаметрі де тап сондай
Тек айырмашылығы – композиттік материалдар қоспасынан құйылған
Салмағы шамамен 200 келі тартады
Осы жұмыстың басы-қасында жүрген сәулетші Асхат Бәкіровтің айтуынша, Тайқазан Семейдің ауа райына да лайықталып жасалған
Яғни қар-жаңбыр суына төзімді, аязға да шытынамайды
Тайқазанның негізгі биіктігі 1,5 метр болса, ал орнатылған тұғырының биіктігі 2 метр
Мұның кісі бойынан жоғары болуының да өзіндік мәнісі бар
Наурыз мейрамында халық қарасының көп болатыны белгілі
Сондықтан алыстан көз тартарлық болуы үшін Тайқазан биік тұғырға орнатылған.
Бағдагүл Балаубаева
