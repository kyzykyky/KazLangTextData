«Қызымын Тастанбектің атым Сара, Ішінен ер Қаптағай шықтым дара
Он үште домбыра алып сөз сөйлеп ем, Келемін бір сүрінбей, жалғыз қара» деп жырлаған ақын Сара өмірден өтсе де соңында қалған алтыннан да қымбат қазынасы ешқашан да өлмек емес.
Сара қыз атақты Біржан салмен айтысқанда: «Шырағым Сара, сендей тумас бала, Шежіре болармысың мұндай дана» деп айтуының өзі қыз да болса әкесінің ұлындай болып талай сыннан сүрінбей өтіп жүрген нәзік жанға деген құрметі пен қошеметі деп білеміз
Ұлтымыздың рухы биік, қыз да болса өнерімен өрен жүйріктердің қатарында қырандай самғап, өлең сөзді өрімшідей өрнектеген Сара Тастанбекқызының суретін салған Ресейлік мүсінші, сәулетші әрі суретші Маргарита Ващенконың қызы анасының қолөнерін елімізден барған делегаттарға табыс етті.
Атақты суретшінің қолөнер ­туындылары дүниежүзінің танымал көрмелерінен орын алған
Өзі тұрған шаңырақтағы бір бөлме суретшінің бүкіл ғұмырынан хабар береді екен
Мұнда суретшінің бірінші салған суретінен бастап, өмірінің соңына дейін қылқаламды серік еткендегі еңбегі бар.
– Шамамен 1960 жылдары анам Талдықорған облысының бас сәулетшісі болған
Сол кездері қазақ жеріндегі, әсіресе Жетісу өңірінің танымал тұлғаларының бейнесін ақ параққа көптеп түсірген екен
Өзінің естелігінде үнемі: «Тіршілігімде қазақтай кең әрі дарқан халықты көрген емеспін
Олардың қыздары өте сұлу
Табиғаты мен кең пейілді халқының үндестігінен менің де ­туындыларым өте жақсы шығады» деп айтып отыратын
Анама ақын Сара туралы аңыз қатты ұнағандықтан, ақын жайлы терең білгісі келіп, оның туыс-жұрағатын іздейді
Бұл суретті анам Сараның ең жақын деген туыс­тарымен сөйлесе отырып, көз алдына елестетіп салған
Бастапқыда ақын әулетінің ұрпағын салады
Әр туындысын салып бітісімен бізге тарихын айтып беретін
Өмірінің соңғы күніне дейін қылқаламын қолынан тастамаған анам талай керемет туындының өмірге келуіне себепші болды
Бұл мен үшін үлкен мақтаныш
2005 жылы ол кісі дүниеден озған соң, артында қалған мұралардың құнды екенін біліп, Қазақстанға хабарласып, сіздермен сөйлесуге мүмкіндік алдым
2018 жылы қазақ қызының туғанына 140 жыл толатыны туралы ақпаратты естіп, сол мерейтойға біздің әулетіміздің атынан үлкен тарту болсын деп табыстауды жөн көрдім, – деп Гелия Тимофеева туын­дыны табыстаған.
Осыдан кейін қаны, болмысы өзге болса да қазақ жайлы жылы пікірлер мен өшпес естеліктер қалдырған атақты суретшінің еңбегіне қалай бас имейміз? Міне, өнердің өрге жүзгені осы болмақ.
– Маргарита Ващенко еңбегін қазақ еліне, қазақ өнеріне деген сый-құрметі деп бағалауымыз керек
Бұл екі ел арасындағы достық пен ынтымақтастықты одан әрі нығайтады деп ойлаймын
Болашақ үшін жасалып жатқан әрбір іс – ертеңгі ұрпақ үшін мұра, – дейді «Нақ-Бірлік» қоғамдық ұйымның төрайымы, Мәскеу қаласына барып, ақын мұрасын елге алып келуге көп еңбегі сіңген Салтанат Меңлібаева.
Міне, ақын Сараның маржандай туындылары жүйелі түрде жарыққа шығып отыр
Бұл ұлт руханиятына қосылған үлкен үлес деп білеміз
Арғы-бергі ғасырлардағы арыс ұлдарымыз бен аяулы қыздарымыздың өмірін, өнегесін, артында қалған бай мұрасын осылайша жаңғыртып отырсақ, кейінгі толқын ұрпақ сабақ алып, жақсы дәстүр жалғасары сөзсіз.
Ақбота САҒЫНДЫҚОВА
Алматы облысы
