Ей, мұсылмандар! Біреу бай болса, біреу кедей болса, біреу ауру; біреу сау болса, біреу есті, біреу есер болса; біреудің көңілі жақсылыққа мейілді, біреудің көңілі жаманшылыққа мейілді – бұлар неліктен, – десе біреу, сіздер айтасыздар: Құдай тағаланың жаратуынан, бұйрығынша болған іс деп.
Жә, олай болса, біз Құдай тағаланы ғайыбы жоқ, міні жоқ, өзі әділ деп иман келтіріп едік
Енді Құдай тағала бір антұрғанға, еңбексізге мал береді екен
Бір Құдайдан тілеп, еңбек қылып, пайда іздеген кісінің еңбегін жандырмай, қатын-баласын жөндеп асырарлық та қылмай кедей қылады екен
Ешкімге залалсыз бір момынды ауру қылып, қор қылады екен
Қайда бір ұры, залымның денін сау қылады екен
Әке-шешесі бір, екі баланың бірін есті, бірін есер қылады екен.
Тәмам жұртқа бұзық болма, түзік бол деп жарлық шашып, жол салады екен
Түзікті бейіске шығарамын, бұзықты то­заққа саламын деп айта тұра, пендесінің біреуін жақсылыққа мейілдендіріп, бі­реуін жаманшылыққа мейілдендіріп, өзі құдайлық құдіретімен біреуін жақсылыққа бұрып, біреуін жамандыққа бұрып жіберіп тұрады екен
Осының бәрі Құдай тағаланың ғайыпсыз, мінсіз ғафур рахимдығына, әділдігіне лайық келе ме? Жұрт та, мүлік те – өзінікі
Бұл қылғанын не дей аламыз? Өз мүлкін өзі не қылса қыла береді.
Оны ғайыпты болды дей алмаймыз десең, ол сөзің Құдай тағаланың ғайыбы, міні жоқ емес, толып жатыр, бірақ айтуға бата алмаймыз дегенің емес пе? Олай болғанда, пенде өз тырысқандығыменен не табады? Бәрін қылдырушы өзі екен
Пенде пендеге өкпелейтұғын еш нәрсе жоқ
Кім жақсылық, кім жамандық қылсадағы Құ­дайдан келген жарлықты қылып жүр екен дейміз бе?
Әрбір ақылы бар кісіге иман парыз, әрбір иманы бар кісіге ғибадат парыз екен
Және де әрбір рас іс ақылдан қорықпаса керек
Жә, енді біз ақылды еркіне жібермесек, Құдай тағаланың ақылы бар кісіге иман парыз дегені қайда қалады, «Мені таныған ақылменен таныр» дегені қайда қалады? Дініміздің бір жасырын тұрған жалғаны жоқ болса, ақылды, оны ойлама дегенімізге пенде бола ма? Ақыл тоқтамаған соң, діннің өзі неден болады? Әуелі иманды түзетпей жатып, қылған ғибадат не болады? Жоқ, сен жақсылық, жамандықты жаратқан – Құдай, ләкин қылдырған Құдай емес, ауруды жаратқан Құдай, ауыртқан Құдай емес, байлықты, кедейлікті жаратқан Құдай, бай қылған, кедей қылған Құдай емес деп, нанып, ұқсаң болар, әйтпесе – жоқ.
