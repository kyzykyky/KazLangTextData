АСТАНА.1991 жылдан бері мемлекеттік мәртебеге ие болған Наурыз мерекесі жыл өткен сайын қанатын кеңге жайып, халықтың қуанышын толықтырып келеді
Биыл да Астана төрінен бастау алған жалпыхалықтық мереке еліміздің әр өңірінде жалғасты
 
Қазақстан Республикасының Тұңғыш Президенті Н.Ә.Назарбаев барша қауымды Ұлыстың Ұлы күні – Наурыз мерекесімен құттықтап, жүрекжарды тілегін жеткізді
«Құрметті қауым, қазақстандықтар, отандастар баршаларыңызды Әз Наурыз мейрамымен шын жүректен құттықтаймын
Біздің бұл мерекеміз – ата-бабамыздан келе жатқан үлкен мереке
Көп мемлекеттер бұл күнді жаңа жыл деп санайы
Біздің тарихымызда бірнеше жүз жылдан бұрын атап, көктемнің алғашқы күнінде ағайындар бір-бірімен қауышып, туысқандар бірін-бірі қыстан шығып көріп, барлық орын алған жаманшылықтарды кешіріп, бір-біріне көмектесіп, наурыз көже үлестіріп жататын
Біз еліміздің ақ тілекпен, бірлікпен тәуелсіздігін орнаттық
Қазақстанды дүниежүзіне белгілі мемлекет жасадық
Қандай қиын-қыстау заман болса да бірге болып, бірлігімізден ажырамай алға басып келе жатырмыз
Еліміз көркейді, ел ордасы – халықтың, мемлекеттің жүрегі бүкіл дүниежүзіне белгілі болды» деді Елбасы.
Мемлекет басшысы Тәуелсіздік жылда­рын­дағы кездескен қиындық­тарға қарамастан, еліміздің қар­қын­ды дамып отырғанын да тілге тиек етті.
«Біз бәріміз бірге елімізді бүкіл әлемге таныттық
Қиындықтарға қарамастан, біздің халқымыз әрдайым тұтастығын сақтады және алға қарай сеніммен жүріп отырды
Әлемде дағдарыс көріністері байқалып отырған қазіргі кезде де Қазақстанның оларды еңсеруге қажетті ресурстары жеткілікті
Біздің еліміз өзінің бұдан әрі дамуының жос­парларын, соның ішінде «Қазақстан – 2050» Стратегиясын, «Нұрлы жол» бағдарламасын, жаңа әлеуметтік және инфрақұрылымдық нысандардың жобаларын әзірлеп, жүзеге асыруда.  Осының бәріне халықтың бірлігі, бір-біріне деген құрметі мен сенімі, елдің тұрақтылығы қажет
Егер біз таңдаған жолымыздан ауытқымай жүретін болсақ, Қазақстанның болашағы бұдан да жарқын болады» дей келе, Нұрсұлтан Әбішұлы Нау­рыз мерекесінде ел-жұртқа, бүкіл қазақстандықтарға бақыт пен береке, тыныштық тіледі.
Астана төріндегі Наурыз Ха­лықтар достығын арқау еткен театрландырылған қойылым мен тарихымыздан сыр шертетін 3D-шоудан басталды
Сондай-ақ «Са­­рыарқа» велотрегінде «Наурыз – Нұрлы жол» атты мерекелік іс-шара, қаз-қатар тізілген сәнді киіз үйлер еріксіз өзіне назар аудартады
Осындай киіз үйдің қасында Елбасы да әр ұлттың биін тамашалап, ән­дерін қосыла шырқап, көпшілікке көтеріңкі көңіл күй сыйлады.
АЛМАТЫ
Биылғы Наурызды алма­тылықтар Орталық мәдениет және демалыс саябағынан мереке­леуді бастады
«Қазақ ауылы» этно-реконструкциясы, аттылы шоу және аттракциондар, ұлттық спорт жарыстары, балалардың ойын-сауық саябағы, дәстүрлі мерекелік сый тағамдар, т.б
болды.
Мерекелік іс-шараға Мәдениет басқармасына қарасты мекемелер де белсене атсалысты
Қуыршақ театры артистерінің ғажайып шоу көріністері, Мемлекеттік цирк және «Сазген сазы» этнографиялық ансамблінің концерті өтті
Наурыз – отбасылық құндылықтар мерекесі, сондықтан да қала әкімшілігі көңілді демалысты ересектер үшін ғана ұйымдастырмай, кішкене бүлдіршіндерді де естен шығармады.

Қаланың әрбір ауданында ме­рекелік іс-шаралар өтті
Алатау ауданы – «Алатау» киноконцерт за­лының алдындағы алаңда,
Ал­малы ауданы «MEGA PARK» СОО-да, Әуезов ауданы – әкімдіктің алдындағы алаңда, Бостандық ауданы – «MEGA» СОО-да, Жетісу ау­даны – «Айнабұлақ» ық­шам ау­да­нындағы бақта, Медеу ауданы – Оқушылар Сарайы алдын­дағы алаңда, Түрксіб ауданы – С.Сейфуллин атындағы саябақта,
Нау­рызбай ауданы – №188 орта мек­тептің спорт алаңында өткізді.
ТАЛДЫҚОРҒАН.Күн мен түн теңелген көктемнің жайма-шуақ мере­кесінде қаладағы орталық алаңға қала тұрғындары мен қонақтар жиналып, мерекелік шараға қатысты әзірленген концерттік бағдарламаларды, театр­ландырылған көріністерді тама­шалады
Көпшілікке тарихи кезең­дердегі, аңыздардағы батырлар бейнесі сомдалған сахналық қойы­лымдар ұсынылды.
Осыдан кейін Алматы облы­сының әкімі Амандық Баталов қала тұрғындарын Наурыз мерекесімен құттықтап, мерекелік тілегін жеткізді: «Баршаңызды еңбек пен ырыстың, ізгілік пен жақсылықтың жарқын мерекесі – Наурыз мейрамымен шын жүректен құттықтаймын! Әз Нау­рыз елімізге бақ-береке, мол табыс алып келсін! Жаңа қой жылы тарихи маңызы зор оқиғалармен, айтулы мерейтойлармен ерекшеленбек
Ұлы Жеңістің – 70, Қазақстан халқы Ассамблеясы мен Конституциямыздың  – 20, Қазақ хандығының – 550 жылдығын атап өтетін боламыз
Осылайша тарихтан тағылым алып, өткенге тағзым етіп, болашаққа бағдар жасап отырмыз
Осының бәрі – Тәуелсіздіктің арқасы.
…Наурыз күні адамдар ақ тілеу айтады, адал көңілін, кең пейілін білдіреді
Бір-біріне бақ-береке, ынтымақ тілейді
Ендеше, Ұлыстың ұлы күні құтты болып, Күннің алғашқы нұры әрбір шаңыраққа бақыт, болашаққа деген сенімділік әкелсін! Ұлыс оң, ақ мол болсын, ағайын!» деп қорытындылады сөзін облыс басшысы.
Шара облыстық Сүйінбай атын­дағы филармония артистерінің мерекелік концертіне ұласты.
АҚТӨБЕ.Ұлыстың ұлы күні Нау­рыз мере­кесін ақтөбеліктер ерекше тойлады
Бұл күні Қазақстан Республикасының Тұңғыш Пре­зиденті Н.Назарбаев атындағы орта­лық саябақта «Армысың, Ұлы Наурыз!» атты мере­ке­лік театр­лан­дырылған қойылым көрсетілді
Облыс әкімі Архимед Мұхамбетов жұрт­шылықты Наурыз мерекесімен құттықтады.
Саябақ мерекеге орай безен­діріліп, об­лыстағы белгілі компаниялар киіз үй тікті
Мерекеде қала тұрғындары мен қонақ­тары Наурыз көжеден дәм татып, жастар ұлттық ойындар ойнады
Саябақтың кең сахнасында мерекенің шымыл­дығын қала­дағы мәдениет меке­мелерінің би ұжымдары мен театр артистері «Мәң­гілік Ел» атты театрландырылған қойы­лыммен ашты
Қойылымда Әбіл­қайыр хан бейнесі сомдалып, Қазақ хандығы тұсындағы тарихи оқи­ға­лардан үзінділер келтірілді
Сондай-ақ мерекелік қойылым аясында «Жібек жолы» керуені ортаға шығып, өзге ұлт өкілдері өз өнерлерін көрсетті
Сахнада ұлттық киім киген қыз-жігіттер жарапазан айтып, би билеп, ән салды
Театрландырылған көріністен кейін облыс әкімі А.Мұхамбетов құттықтау сөз сөйледі
«Барша ақтөбеліктерді ырыс пен берекенің бастауы, Ұлыстың ұлы күні – Наурыз мейрамымен шын жүректен құттықтаймын
Тарихи тамыры тереңге бойлаған Әз Наурыз дана халқымызда қай кезде де еңсесі биік елдіктің, ырыс пен ынтымақтың берекесі болып саналады
Сондықтан Наурыз мерекесі адамды ұлты мен нәсіліне, тілі мен діліне бөлмейтін жалпыхалықтық ізгі мереке
Бүгінгі күні тәуелсіз мемлекетіміздің қа­лыптасуымен бірге Наурыз мейрамы барлық қазақстандықтар үшін ең сүйікті мерекеге айналды
Бірлік пен ынтымаққа, адамгершілік пен имандылыққа үндейтін Нау­рыз мерекесі Отанымызға береке, хал­қы­мызға игілік, әрбір шаңыраққа береке мен шаттық әкелсін!» деді.
Бұдан соң облыс әкімі мерекеге арнайы келген соғыс және еңбек ардагерлерін құттықтап, 21 ардагерге Ұлы Жеңістің 70 жылдығына орай мерейтойлық төсбелгілер табыстады.
Жалпы, бұл күні қаладағы мә­дени-демалыс орындарының бар­лы­ғында Наурыз мерекесіне арналған қойылымдар қойылды.
АТЫРАУ.Адамзат қана емес, табиғаттың да жасарып, бой түзейтін шағы – Ұлыстың ұлы күнін Атырау тұрғындары да ерекше көңіл-күйде атап өтті
Исатай-Махамбет алаңына жиналған жұртшылық ән айтып, жыр тыңдап бір жасап қалды
Қытымыр қысты артқа тастаған ағайын өткенге салауат айтып, бір-біріне жылы лебіздерін білдіріп, облыстық әкімдік пен басқармалар, аймақтағы ірі компаниялар, аудандар атынан тігілген ақшаңқан киіз үйлерге бас сұғып, ұлттық тағамдардан дәм татып, көркемөнерпаздардың концерттік бағдарламасын тамашалады
Облыс орталығында 70-ке жуық киіз үй тігілді.

Осынау ұлық мерекеде облыс әкімі Бақтықожа Ізмұхамбетов тұрғындарға ақжарма тілегін арнады
«Тамырын тереңнен, бастауын көне ғасырлардан толғайтын Наурыз тойының тағылымы мен берер тәлім-тәрбиесі ынтымақ пен бірлікте
Елбасы Нұрсұлтан Назарбаев өз сөзінде «Қазақстан деп аталатын ортақ Отанымыз елімізді мекен ететін барлық ұлт пен ұлыстың алтын бесігіне айналуы керек» деген болатын
…Міне, біз бүгін бейбіт заман кешіп, ұрпағымыз ойнап-күліп, өркениетті қоғамда өркенді өмір сүріп келеміз
Бұл ынтымақ пен достығы, берекесі мен мерекесі жарасқан Қазақстанның соңғы ширек ғасырға жуық мерзімде қол жеткізген құнды қазынасы» деді Бақтықожа Салахатдинұлы.
Еңбектеген баладан, еңкейген кәріге дейін ұлыстың ұлылығын, дарқан халықтың гүлдене түсуін тілеп, жаңару мен жанданудың ән бесігін тербеген наурыз мейрамын шат-шадыман көңілмен қарсы алды.
ПАВЛОДАР.Ертістің Павлодар өңірінің тұрғындары да көктем мерекесін қарсы алып, қуанышқа бөленді
Қазақстан халқы Ассамблеясы облыстық филиалының өкілдері достық пен бірліктің нышанына айналған Тайқазанға Нау­рыз көже әзірледі
Осылайша еліміздегі түрлі этностардың ынталы ынтымақтастығын көрсетті
Айтулы мерекемен өңір тұрғындарын облыс әкімі Қанат Бозымбаев құттықтап, ізгі тілегін жолдады
«Ұлтымыздың мерейін өсіріп, бар болмысымызды айшықтайтын қасиетті Наурыз мейрамы құтты болсын! Тарихи тамыры тереңге бойлаған Әз Наурызды дана халқымыз елдіктің белгісі санаған
Ата-бабамыз бұл мейрамды жаңару, жақсылық пен берекенің бастауы деп білген
Әлемдік экономикалық қиын­дықтарға қарамастан, Қазақ­станның экономикасы тұрақты дамып келеді
Мемлекет басшысы Нұрсұлтан Назарбаевтың «Нұрлы жол» Жолдауы бойынша өңірде жаңа тұрғын үйлер, мектептер, ауруханалар мен балабақшалардың құрылысы жалғасын тауып, жолдар салынады, инфрақұрылым жаңғырады
Наурыз мейрамы бірлікті сақтауға, ата-баба дәстүрін құрметтеуге шақырады» деді аймақ басшысы.

Ұлыстың ұлы күні Павлодарда 1,5 тонна Наурыз көже, 2,5 тонна бауырсақ және 900 литр қымыз әзірленді
Қазақтың ақ дастарқаны игілікке жайылып, осы дастарқаннан әр павлодарлық дәм татты.
СЕМЕЙ
Қалада өткен Наурыз мерекесіне халық көп жиналды
Қала әкімі Айбек Кәрімов, Дос­тық үйінің өкілі Юлия Соснина Ұлыстың ұлы күнімен қала тұр­ғын­дары мен қонақтарын құттықтап, сөз сөйледі.
Орталық алаңда «Абай ауылы», «Достық ауылы», «Керей мен Жәнібек ауылы», «Жеңіс ауылы», «Нұрлы жол ауылы» атты 5 ауылдан тұ­ра­тын киіз үй қалашығы бой көтерді.
Мерекені өткізу орындарында театрлан­ды­рылған мерекелік қойылымдар, спорттық жарыс­тар, ұлттық ойындар, жергілікті қолөнер шеберлерінің туындылары және ұлттық нақыштағы бұйымдар көрмелері ұйым­дастырылды
Сонымен қатар қалалық және қала қонақтарына балалар аттракционы, алтыбақандар, балаларды атпен серуендету, жастарға арналған көңіл көтеру бағдарламасы, қаланың шығар­машылық ұжымдарының қатысуымен өткен мерекелік концерт, мерекелік сауда, ұлттық тағам­дардан дәм таттыру ұсыныл­ды
Мерекелік іс-шараларға 30 мыңнан астам қалалық қатысты.

Қазылар алқасы тігілген киіз үйлер арасында үздіктерін анық­тады
Мемлекеттік медицина уни­верситеті («Нұрлы жол» ауылы), қалалық білім бөлімі («Керей мен Жәнібек» ауылы), Шәкәрім атындағы мемлекеттік университеті («Абай» ауылы) ұжымдары құрған киіз үйлер үздік деп танылды.  Конкурс жеңімпаздарына дипломдар мен бағалы сыйлықтар табысталды.
ҚОСТАНАЙ
Биыл да Қостанай өңірінде жаңа жыл басы – Наурыз мерекесі жылдағыдай жан-жақты ұйымдастырылды
Әсіресе, облыс орталығындағы түрлі концерттік бағдарламалар, тағылымдық-та­нымдық шаралар баршаға тағы­лым боларлықтай өтті.
Таңертеңнен бастап үлкенді-кішілі қауым орталыққа қарай ағылды
Олардың арасынан жас­тарды да, ақсақалды қарттар мен ақ жаулықты аналарды да көресіз
Жиналған қауым бір-біріне ыстық ықыласпен: «Ұлыстың ұлы күні құтты болсын! Ақ мол болсын! Қой жылы халқымызға молшылық әкелсін!» деген ізгі тілектерін біл­дірді.
Орталыққа жиналғандарды облыс әкімі Нұралы Сәдуақасов Нау­рыз мерекесімен құттықтап, оларға отбасында бақыт, еңбекте табыс тіледі
Сондай-ақ қостанайлықтар облыстың өнер шеберлерінің концертін де ұйып тыңдап, одан үлкен рухани ләззат алды
Театрландырылған көріністер де жұртшылық көңілінен шықты.
Мереке барысында барша ұлттық мәдени орталықтар да нағыз достық пен ауызбірліктің жарқын үлгісін көрсетті.
…Бір айта кетерлігі, Наурыз мейрамы жылдағы дәстүрге сай еліміздің өзге де өңірлерінде жоғары деңгейде атап өтілді.
Бағдагүл Балаубаева
