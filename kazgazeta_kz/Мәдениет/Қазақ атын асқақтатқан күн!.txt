Алматыдағы Балуан Шолақ атындағы спорт сарайында әуесқой бокстан XVII әлем біріншілігі өз мәресіне жетті
Мырзағали Айтжанов баптайтын Қазақстан құрамасы 4 алтын, 2 күміс және 2 қола иеленіп, жалпыкомандалық есепте бірінші орынға көтерілді
Тұңғыш рет қазақстандық былғары қолғап шеберлері жалпы командалық есепте бірінші орын иеленсе, күміс кубалықтардың еншісінде
Ал Әзірбайжан елінің күрзі жұдырықты жігіттері үшінші сатыдан көрінді
Бұл жолы Ресей, Украина және Қытай мемлекеттерінің боксшылары үздіктер қатарынан табылған жоқ
Украина құрамасы 2011 жылы Әзірбайжан астанасы Бакуде өткен әлем чемпионатында командалық есепте бірінші орынға қол жеткізгені есімізде
Алматы төрінде өткен байрақты бәсекеде украиндықтар алтыннан құр қалып, бір ғана қоланы қанағат тұтты
Ал азулы ресейлік боксшылар 1 алтын, 2 күміс, 1 қола медальмен төртінші сатыдан әрі аса алмай, әзірбайжандықтарға жол берді
Соңғы жылдары Олимпиада ойындарында қазақ жігіттерінің негізгі қарсыластары атанып жүрген Үндістан мен Қытай боксшылары елдеріне жүлдесіз қайтты
Есесіне, Коста-Рика елі бокстан тұңғыш рет әлемдік сынның жүлдесін иеленді. 
Алматыда өткен Әлем чемпионатына Еуропадан 39, Азиядан 26, Оңтүстік және Солтүстік Америкадан 25, Африкадан 22, Мұхит аймағынан 4 мемлекет спортшылары қатысты.
Ең жеңіл салмақ болып саналатын 49 келіде жерлесіміз Біржан Жақыпов қарсыластарының барлығына мықтылығын танытып, алтыннан алқа тақты
Осылайша ол құраманың қоржынына алғашқы алтынды салды
Айта кету керек, Б.Жақыпов алтын алқаға оңай қол жеткізген жоқ
Ресейлік Белик Галановты, пуэрто-рикалық Чакон Риберуды, жартылай финалда кубалық Йосбани Вейтиа Сотоны тізе бүктірді
 Ал ақтық сында алжирлік ­Мохаммед Флиссиді сенімді түрде жеңді
Осылайша Қазақстан құрамасында 2005 жылдан бері тер төгіп келе жатқан Оңтүстік Қазақстан өлкесінің тумасы Әлем чемпионы атанды
Күміс жүлде алжирлік Мохаммед Флиссиге бұйырса, ал қола жүлделерді кубалық Йосбани Вейтиа Сото мен коста-рикалық Давид Родригеске бұйырды.
–Бұл менің соңғы жарысым болуы мүмкін
Спорттағы баспалдақтарымды жеңіспен аяқтауды армандайтынмын
Рио-де-Жанейрода өтетін олимпиадаға қатыспайтын шығармын, – дейді Біржан Жақыпов
Мұны енді уақыт көрсетер.
52 келіде салмақ дәрежесінің ақтық сынына өзбекстандық Жасурбек Латипов пен ресейлік Миша Алоян көтерілді
Жасурбек жақсы-ақ жұдырық түйістірді, алайда Миша мықтылығын танытып кетті
Осылайша Алоян Ресей құрамасына турнирдегі алғашқы алтынын сыйлады
Ал 52 келіде ел намысын қорғаған қазақстандық Ілияс Сүлейменов ширек финалдан аса алмаған еді
Ол британдық боксшы Эндрю Селбиден жеңілді
Лондонда кеткен есені қайтарады деген үмітіміз ақталмады
Естеріңізде болса, дәл осы британдық спортшы Ілиясты 19:15 есебімен жеңіп, ширек финалға жібер­ме­ген еді
Бұл салмақ дәрежесінде үшін­ші орындарды таиландтық ­Чатчай ­Бутди мен уэльстік Эндрю Селби еншіледі.
56 келі салмақ дәрежесінде алтын алқа әзірбайжан былғары қолғап шебері Джавид Чалабиевқа бұйырды
Ол финалда ресейлік Владимир Никитиннен басым түсті
Ал жартылай финалда осы салмақта ел намысын қорғаған Қайрат Ералиев дәл осы Джабидтен өте алмай, қола жүлдені місе тұтқан еді
Сонымен қатар қола жүлдеге украиндық Мыкола Бутценко да ие болды.
Екінші жеңіл салмақ дәрежесі болып саналатын 60 келіде бірінші орынды кубалық боксшы Лазаро Эстрада еншіледі
Ол финалда бразилиялық Робсон Консеисаодан басым түсті
Ал жерлесіміз Берік Әбдірахманов үшінші сатыдан көрінді
Итальяндық Доменико Валентино да үшінші орынға ие болды.
64 келі салмақ дәрежесінде көк туымыз екінші мәрте көкте желбіреп, әнұранымыз биікте шарықтады
­Мерей Ақшалов ақтық сында кубалық Ясньер Лопес Толедоны жеңіп, Әлем чемпионы атанды
Кездесуден кейін журналистермен тілдескен Мерей Ақшалов жеңісін Қазақ еліне және дүниеге келген сәбиіне арнайтынын айтты
Финал өтерден үш күн бұрын Мерей Ақшаловтың жұбайы босанып, ол әке атанған еді
Қола жүлделерді бразилиялық Эвертон Лопес (Бразилия) мен моңғолиялық Мунх-Ерден Уранчимег еншіледі.
69 келіде қазақ боксшылары ешкімге дес бермей келеді
Мұны осы Әлем чемпионатында да дәлелдеді
Шаршы алаңға команда капитаны болып Қазақстан құрамасын бастап шыққан Данияр Елеусінов финалда кубалық Ариснойдис Диспэйнды 3:0 есебімен жеңіп, Әлем чемпионы атанды
Данияр өз жеңісін боксшыларды қолдауға келген Елбасына арнады.
–Әлем чемпионаты өте тартысты дәрежеде өтті
Барлық кездесу қиын соқты
Бастысы – мақсат орындалды
Мен бұл жеңісімді Қазақстан Республикасының Президенті Нұрсұлтан Назарбаевқа арнаймын, – деді ұлттық құраманың капитаны ­Данияр Елеусінов.
Бұл салмақта германиялық Араик Марутян мен венесуэлалық Габриэл Маэстрое қола жүлдеге ие болды.
75 келі салмақ дәрежесінде жиырма жастағы жерлесіміз Жәнібек Әлімханұлы топ жарды
Финалда отандық былғары қолғап шеберіміз ирландық Джейсон Куиглиденмен кездесті
Жәнібек алғашқы раундта ирландық боксшыны нокдаунға жіберіп, өз жеңісіне бір табан жақындай түсті
Сосын қазақ боксшысы епті қимылдап, ирландық боксшы жасаған шабуылдарға қарсы жауап қайтарып, әр сәтте айласын асырып отырды
Артық қимылға бара алмаған ирландық ақыры қазақ жігітінің мықтылығын мойындауына тура келді
Ресейлік ­Артем ­Чеботарев пен англиялық Энтони Фоулер қола жүлдені місе тұтты.
–Маған әлем чемпионаты алдында бапкерлерім «алтын ал» деген міндет қоймаған
Бірақ ол міндетті мен өзіме қойдым, – деді Жәнібек Әлімханұлы.
81 келіде Лондон Олимпиадасының күміс жүлдегері Әділбек ­Ниязымбетов ел намысын қорғады
Ол финалда кубалық Хулио де ла Круздан айласын асыра алмады
Әділбек Бакудегі әлемдік сынның финалында осы Круздан ұтылған еді
Бұл жолы да жерлесіміз күміс жүлдені иеленді
Өзбекстандық Ойбек Мамазулунов пен ирландиялық Жозеф Вард қола жүлдеге ие болды.
91 келіде Италия боксшысы ­Клементо Руссо алтыннан алқа тағынды
Ол финалда ресейлік ­Евгений Тищенкодан басым түсті
Ал бұл салмақта еліміздің атынан сынға түскен Антон Пинчук 1/8 финалда өзбек боксшысы Рустам Тулагановтан жеңіліп, жүлдеден қағылған болатын
Әзірбайжандық Теймур Маммадов пен аргентиналық Ямил Пералта қола жүлдені еншіледі.
Ең ауыр салмақ дәрежесі болып саналатын 91 келіден жоғары салмақ дәрежесінде шаршы алаңға Қазақ елінің атынан шыққан Иван Дычко ақтық сында әзірбайжандық ­Мохамедра­сул Меджидовпен қолғап түйістірді
Шиеленісті жекпе-жектің үшінші раундының ортасында боксшымыз 20:18 есебімен ұтып тұрды
Алайда сәл еркінсіп кеткен Иван өрескел қателікке жол берді
2011 жылы Бакуде, яғни өз жерінде өткен әлем чемпионатында алтыннан алқа тағынған Мохамедрасул жерлесіміздің қателігін сәтті пайдаланып, оны нокаутқа түсірді
Осылайша финалда жеңілген Иван күмісті қанағат тұтты
Италиялық Роберто Камарелле мен германиялық Эрик Пфайфер қола жүлдені алды.
Үздіктер есімі анықталды
Әлем чемпионатының «Үздік жаттықтырушысы» мен «Үздік боксшысы» анықталды
Қазақстан құрамасының жаттықтырушысы Мырзағали ­­Айтжанов AIBA-ның биылғы жылғы «Үздік жаттықтырушысы», Данияр Елеусінов «Үздік боксшы» атанды.
Дүбірлі доданың жабылу салтанатында Халықаралық әуесқой бокс қауымдастығының президенті Чинг-Куо Ву Алматыда өткен биылғы әлем чемпионаты өте жоғары деңгейде ұйымдастырылғанын айтты
«Дүниежүзінен жиналған былғары қолғап шеберлері жоғары деңгейде өнер көрсетті
Шараны ұйымдастыруға атсалысқан, ең алдымен Қазақстан бокс федерациясына және оған көмектескен бүкіл ұйым өкілдеріне, жанкүйерлерге, еріктілерге шын жүрегімнен алғыс білдіргім келеді
Әлем чемпионатының барлық жеңімпаздары біздің батырларымыз» деді Чинг-Куо Ву
Қауымдастық басшысының айтуынша, ересектер арасындағы келесі Әлем чемпионаты 2015 жылы Катарда өтетін болады.
Қазақстан құрамасының жаттықтырушысы Мырзағали Айтжанов боксшыларымыздың 4 алтын алып, жоспарланған меженің екі есе артық орындалғанына байланысты қуанышын жасырмады.
–Екі алтын аламыз дегенбіз, мақсатты екі есе орындадық
Біржан Жақып биылғы біріншілікте тамаша жұдырықтасты
Мерей Ақшалов пен Жәнібек Әлімханұлының чемпион болатынына көп ел сенбеген
Екеуінің жеңісіне ешкімнің дауы жоқ
Данияр Елеусінов чемпионат фавориті болған, мәртебесін сақтады
Өкінішке орай, Әділбек Ниязымбетовтың финалдағы қарсыласы сәл басым болды
Иван Дычко алғашқы екі раундта ұпай бойынша жеңіп жатқанын білді де, үшінші раундта босаңсып кетті
Болар іс болды
Бастысы – қазақ боксының дамуы дұрыс жолда екенін көрсеттік, –дейді бас бапкер.
Жеңісіміз ұзағынан сүйіндірсін
Тәуелсіздік алғалы бері Қазақстан құрамасының бокстан барлық әлемдік сындағы жүлделерінің саны 32 болды
Оның оны алтын, сегізі күміс, он төрті қола
Әзірге Куба, Ресей, бұрынғы КСРО, АҚШ елдерінен кейін бесінші орындамыз
Тарқатып айтар болсақ, 1993 жылы Финляндияның Тампере қаласында өткен VII біріншілікте 1 ғана қола медальді алған едік
1995 жылы Германияның астанасы Берлиндегі дүбірлі додада 1 күміс, 1 қола медальды олжаладық
1997 жылы Венгрияның астанасы Будапешттегі аламан сайыста сол көрсеткішті қайталадық
1999 жылы АҚШ-тың Хьюстон қаласында байрағын көтерген чемпионатта алғашқы алтын жүлдеге қол жеткіздік
Сонымен қатар 1 күміс, 1 қола жүлдені қоса алдық
2001 жылы Солтүстік Ирландияның басты шаһары болып саналатын Белфастында жалғыз күміс медальды қанағат тұттық
2003 жылы Тайланд астанасы Бангкокте өткен дүбірлі жарыста 2 алтын жүлдені мойынға тақтық
2005 жылы Қытайдың Миньянг қаласында өткен біріншілікте былғары қолғап шеберлері 5 медальды еншіледі
Оның екеуі алтын және үшеуі қола жүлде болды
2007 жылы АҚШ-тың Чикаго қаласында 1 алтын, 2 қола медальға шамамыз жетті.
Шыны керек, әлем біріншілігі өз жерімізде өткендіктен Қазақстан құрамасының боксшылары өте сәтті өнер көрсетті
«Үйде қабырға да көмектеседі» деген нақылды ұмытпауымыз керек
Әйтсе де боксшыларымыздың әрбір жекпе-жегі оңай соқпады
Кілең AIBA-ның өкілдері төрелік еткен біріншілікте қазақ боксшылары тыңғылықты дайындалып келгендігін дәлелдеді
Соңғы әлем біріншіліктерінде қазақстандық боксшылар алтын алып көрмепті
Мәселен, 2009 жылы Италияның Милан қаласында өткен XV чемпионатта Серік Сәпиев қола жүлдеге ие болған еді
Ал 2011 жылы Әзірбайжан астанасы Бакуде жалауы желбіреген әлем чемпионатында боксшыларымыз 2 күміс, 2 қола барлығы 4 жүлдені иеленген болатын
Бұл біріншілікте 56 келіде сынға түскен Ғани Жайлауов пен 91 келі жоғары салмақта Иван Дычко қола жүлдені, ал Серік Сәпиев (69 келі) пен Әділбек Ниязымбетов күміспен күптелген болатын
Десек те биыл Қазақстан боксшылары сәтті өнер көрсете білді
Жазда Йорданияның астанасы Амманда өткен Азия чемпионатында 7 алтын және 1 күміс жүлдемен жалпыкомандалық есепте бірінші орынға көтерілген едік
Бұған дейін Қазақстан бокс құрамасы ешқашан бұндай тамаша нәтижеге қол жеткізіп, бірден әр түрлі санаттағы сегіз медальды иемденбеп еді
Енді, міне бұл жеңісіміз әлем біріншілілігінде жалғасын тапты
Ең бастысы жерлестеріміздің жеңісі ұзағынан сүйіндірсін дейміз
Боксшыларымыздың жеңісі ауыр атлетшілерге де жұғысты болсын
Өйткені келесі жылы ауыр атлетикадан 81-ші әлем біріншілігі Астанада өтеді.
Спортшыларымыз халықаралық жарыстарда топ жарып, Қазақстанның жалауын көкке көтеріп, әнұранымыз шырқала берсін.
Нұрлан ҚҰМАР
