Алматыдағы «Динамо» стадионында қала тұрғындарының арасында қысқы спорт түрлерінен Президенттік сынақ тапсырудан жарыс өтті.
Алматы қаласы дене шынықтыру және спорт басқармасы ұйымдастырған жарысқа шаһардың барлық аудандарынан 300-ге жуық спортшы бақ сынады
Әртүрлі жас дәрежелері бойынша өткізілген сайыста әрбір ауданның үздік спортшылары 6 минут, яғни 360 секунд уақыт бойынша жүгірді
Алдымен ардагерлер, содан кейін балалар, ең соңында әртүрлі жастағы жеңіл атлеттер сайысқа түсті
Кез келген сайыста бағы мен бабы келіскен әрі күтпеген жерден жеңімпаз атанатындар да кездеседі
Мәселен, ардагерлер арасында күтпеген жерден Нұрым Желдібаев 6 минуттың ішінде 1550 метр қашықтықта жүгіріп өтіп жеңімпаз атанды
Азияның 6-дүркін жеңімпазы Марат Балтабаев жарақатына байланысты көңіл көншітерлік нәтиже көрсете алмады
Дегенмен, ол 1500 метр қашықтықты бағындырып, екінші орынды еншіледі
Бұдан басқа 50-60 жас аралығында Қайрат Әлімжанов үздік атанды
Ал әйелдер арасында әртүрлі жас дәрежесінде Земфира Чернухина мен Ирина Коржова топ жарды
Ерлер арасында 24-39 жас аралығында 6 минутта 1750 метрді бағындырған «Қазақ газеттеріне» қарасты «Ана тілі» газетінің қызметкері Нұрлан Құмар бірінші орынды иеленсе, бұл жастағы қыздар бәсекесінде Диана Мергенбаева (1345 метр) ерекше көзге түсті
18-23 жастағылар дәрежесінде Алмаз Ысқақов 6 минутта 1820 метрге жүгіріп өтіп, үздік көрсеткіштердің біріне ие болды
Ал 15 жастағы жасөспірімдер мен балалар додасында Диас Көмеков, Анастасия Андреева, Роман Кузнецов бірінші орыннан көрінді.
Жарыстың соңында әртүрлі жас дәрежесінде жеңімпаз пен жүлдегер атанған желаяқтар Алматы қаласы дене шынықтыру және спорт басқармасының мақтау қағазы мен бағалы сыйлығына ие болды.
Салтанат ЖАСБАТЫРҚЫЗЫ
