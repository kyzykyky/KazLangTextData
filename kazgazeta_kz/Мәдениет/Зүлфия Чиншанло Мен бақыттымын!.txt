Алматыдағы Балуан Шолақ атындағы спорт сарайында ауыр атлетикадан 81-інші ерлер және әйелдер арасындағы әлем чемпионаты басталды
Біріншіліктің ашылу салтанатында ҚР Мәдениет және спорт министрі Арыстанбек Мұхамедиұлы, Халықаралық ауыр атлетика федерациясының президенті (IWF) Тамаш Аян, Қазақстан ауыр атлетика федерациясының президенті Жанат Түсіпбеков қатысты.
Алматы қаласының әкімі Ахметжан Есімов шараның ашылу салтанатын құттықтау сөзбен бастады
«Құрметті жарысқа қатысушылар, алматылықтар мен қала қонақтары! Ел тарихында тұңғыш рет Алма­тыда өтіп отырған ауыр атле­тикадан Әлем чемпионатына қош келдіңіздер
Осыған орай Халық­аралық ауыр атлетика федерация­сының президенті Томаш Аян мырзаға алғыс білдіреміз
Және де Елбасы Нұрсұлтан Назар­баевқа Алматы қаласын әрдайым қолдап келе жатқаны үшін рахмет айтамыз
Ел Президентінің қолдауы­мен осынау әлемдік дода Алматыда өтіп отыр, алып шаһар жылдан-жылға дамып келеді
Соңғы уақытта Алматыда көптеген халық­аралық жарыстар өтіп, оң бағасын алды
Алда ірі халық­аралық шара – «Универсиада – 2017» ойын­дарын өткізу бар» деді А.Есімов.
Келесі сөз алған ҚР Мәдениет және спорт министрі А.Мұхамедиұлы чем­пионаттың басталуымен құттық­тап, Халықаралық ауыр атлетика федерация­сына Қазақстанға көрсеткен сенімі үшін алғыс білдірді
Халықаралық ауыр атлетика федерациясының президенті (IWF) Т.Аян әлемдік доданың Қазақ­стан үшін аса маңыздылығына тоқ­талды
«Сіздерді чемпионаттың бас­талуымен құттықтаймын
Осы доданы өткізуімен Қазақстан ауыр атле­тиканың 109 жылдық шежіресіне еніп отыр
Чемпионаттың барлық қатысу­шыларына табыс тілеймін
Және де Ақ Олимпиада – 2022 ойындарын өткізу­ге үміткер Алматының жеңіп шығуы­на тілектеспін» деді ол.
Әлем чемпионатының ашылу сал­танатын қорытындылаған ҚР Ауыр атлетика федерациясының президенті Ж.Түсіпбеков сөз соңында Ауыр атлетикадан 81-інші Әлем чемпионатын ашық деп жариялады.
ҚР Мәдениет және спорт ми­нистрлігі, Алматы қаласы әкім­дігі, Спорттық жекпе-жек және күш қолданылатын спорт түрлері кон­федерациясының ұйымдастыруымен өтіп жатқан біріншілікке 72 елден 538 ауыр атлетшілер, оның ішінде 223 әйел және 315 ер адам қатысуда
16-қарашаға дейін созылатын турнирге спортшылар A, B, C, D сынды төрт топ бойынша бақ сынайды
Біріншілікте үздік шыққан ауыр атлеттер 2016 жылы Бразилияның Рио-де-Жанейро қаласындағы жазғы Олим­пиада ойындарына жолдама жеңіп алады
Чемпионатқа еліміздің атынан 15 спортшы бағын сынауда
Бұлардың ара­сында Илья Ильин, Майя Манеза және Зүлфия Чиншанло сынды үш Олимпиялық ойындар чемпионы бар
Тағы бір Олимпиада чемпионы – Светлана Подобедова таяуда жаттығу кезінде жарақат алып қалуына байланысты чемпионатқа қатысушылар сапынан шығып қалды
Оның орнына жарысқа Анна Нұрмұхамбетова өнер көрсетеді.
Жарыс шымылдығын 56 келіге дейінгі ерлер ашты
Жерлесіміз Арли Чонтей жұл­қа көтеруде алдымен 120 келіні бағын­дырды
Содан кейін 124 келіні көтерді.
Вьетнамдық Тхат Ким Туан 135 келіні төбесіне көтеріп, бұл жаттығу бойынша бірінші орынға шықты
Азияның 2012 жылғы чемпионы, қытайлық Ли Фабин 134 келімен екінші болды
Ал Бейжің Олимпиадасының чемпионы, қытайлық Лун Цинцюань 133 келілік салмақпен үштікті тиянақтады
Төртінші орынға қазақстандық А.Чонтей көтерілсе, онымен жұлқа көтерудің бәсекесіне түскен Лондон Олимпиадасының чемпионы солтүстіккореялық Ом Юн Чоль бесінші болып қалды.
Серпе көтеруде А.Чонтей 145 келіден бастады
Бұдан кейін Қазақстан құрамасының бас жаттықтырушысы Алексей Ни тактикалық әдіске көшіп 146 келіге тапсырыс беріп тұрып, оны аттап өтуді жөн көрді
Ақырында оның тоқтағаны 150 келі болды
Өкінішке орай, оның шәкірті А.Чонтей бұл салмақты екі талпынысында да бағындыра алмады.
48 келіге дейінгі салмақта әйелдер күш сынасты
Осы біріншілікте Қазақстан намысын қорғаған Маргарита Елисеева таяуда ғана Оңтүстік Кореяның Инчхон қаласында өткен Азия ойындарында топ жарып айды бір-ақ аспанға шығарып қайтқандай болып еді
Оның тап осы жолы да солай алдына жан салмайтынына сенімді болмағанмен, құрама басшылары жүлделі орындардың бірінен көрініп, қажетті ұпай алып береді деген пікірде болғаны анық
Алайда ол бапкерлердің сенімін ақтамады
Сайыс алдында М.Елисеева қатты толқыды.
Ал чемпиондықты осының алдындағы әлем чемпионатының алтын жүлдегері, қытайлық Тянь Юань жеңіп алды
Ол жұлқа көтеруде – 85, серпе көтеруде 109 келі салмақтарды алып, жиынтығында 194 келіні бағындырды
Екінші орынды қоссайыста 189 келі салмақпен 2008 жылғы Бейжің Олимпиадасының күміс жүлдегері, түрік қызы Сибель Озкан иеленді
Ол жұлқа көтеруде – 84, серпе көтеруде 105 келілік көрсеткішті көрсетті
Чемпионаттың қола медаліне ие болған тайландтық Панид ­Хамсри де қоссайыста 189 келі (81+108) ұпай жинады
Бірақ жеке салмағының ауырлығынан үшінші орынға сырғыды.
Бұдан кейін 62 келіге дейінгі ерлер арасындағы жарыс өтті
Бұл салмақ дәрежесіндегі сайыста 2012 жылғы Лондон Олимпиада ойындарының чемпионы, 2014 жылғы Инчхондағы Азия ойындарының чемпионы, КХДР атлеті Ким Ун Гук алдына жан салмады
Ол жұлқа көтеруде 150, серпе көтеруде 175, жиынтығында 325 келіні көтерді
Екінші орынға индонезиялық Эло Юли Ираван 316 келі (141+175) салмақпен орын тепті
Үшінші орын алған Қытай зілтеміршісі Дин Цзяньцзюнь 312 келі (142+170) салмаққа қол жеткізді
Бұл сайысқа еліміздің атынан ешкім қатысқан жоқ.
Әйелдер арасында 53 келіге дейінгі салмақта 2012 жылғы Лондон Олим­пиа­дасының чемпионы Зүлфия Чиншанло бағын сынады
Ол екі бірдей әлем рекордын жаңарта отырып, алтын медальдің иегері атанды.
Ол бірінші жаттығу – жұлқа көтеруде 98 келімен екінші орынға тұрақтады
Инчхонда өткен жазғы Азия ойындарында жеңіс бермей кеткен басты қарсыласы тайпейлік Сюй Шу-Чин 99 келімен топ бастады
Серпе көтеруде жерлесіміз алдымен 121 келі, ал тайпейлік спортшы 125 келіге тапсырыс берді
Бірақ екеуі де мұны артынша өзгертті
Атап айтқанда, С.Шу-Чин 119 келіге тоқтады да, З.Чиншанло 127 келіге ауысты
Екеуі де осы салмақтарды оңай бағындырды
Алайда бұдан кейін тайпейлік 127-ні екі талпынысында да ала алмады
Ал З.Чиншанло 133 келіні игеріп, өзінің бұрынғы рекордын 1 келіге жаңартты
Содан кейін 134 келіні де алды
Сөйтіп, серпе көтеруде  екі бірдей рекордтың қаймағын бұзды
Осылайша қоссайыста 232 келі жинаған З.Чиншанло әлем чемпионы атанды
Тайпейлік спортшы С.Шу-Чин 218 келімен екінші болса, 2013 жылғы әлем чемпионы қытайлық Ли Яцзюнь (214 келі) үшінші орынды қанағат тұтты.
Осылайша жерлесіміз 2016 жылы Бразилияның Рио-де-Жанейро қаласында өтетін жазғы Олимпиадаға жолдама жеңіп алды
З.Чиншанло өз қуанышын жасырмады
«Мұны сөзбен айтып жеткізу қиын
Өте бақыттымын! Бұл – менің  екі жылдық үзілістен кейінгі алғашқы үлкен қадамым
Енді басты мақсатым – Олимпиадаға дайындаламын!»  деді ол
Сонымен бірге ол Олимпиадада әлем рекордын жаңартуға күш салатынын жеткізді
 «Рио-де-Жанейрода рекорд жаңартамын деп үміттенемін
Келешекте 136 келіні көтеруді жоспарлаудамын» деді  алтын медаль иегері.
Қазақстан ауыр атлетикадан Әлем чемпионатын өткізу мәртебесіне әлемдік деңгейдегі үлкен жетістіктері арқасында ие болып отыр
Тәуелсіздік тұсында біздің ел көптеген саңлақ спортшыларды дайын­дады
Ауыр атлетиканың өзінен Қазақстан 10 олимпиадалық медальға ие болып, 5 әлем чемпионын шығарды.
Әзірге қоржынымызда бір ғана алтын жүлде бар
Әйтсе де, алдағы уақытта И.Ильин мен М.Манеза сынды тәжірибелі тарландарымыздан мол үміт күтеміз
Әрдайымда спортшыларымызға жанкүйер болайық, ағайын!
Нұрлан ҚҰМАР 
Алматы
