Астана жұртшылығы ежелгі Отырардан жеткен көне қолжазбалармен және кітаптармен танысу мүмкіндігіне ие болды
Жуырда елордадағы ұлттық архивте «Отырар мемлекеттік археологиялық қорық мұражайы» республикалық мемлекеттік қазыналық кәсіпорнының «Киелі Отырардың қасиетті мұралары» атты жылжымалы көрмесі ашылды
Аталмыш шараға Парламент депутаттары, қоғам қайраткерлері мен мәдениет саласының өкілдері қатысты.
«Қолжазбалар мен сирек кітаптар» ұлттық орталығында өтетін іс-шара бір ай бойы елорда жұртшылығына қызмет етеді
Көрменің бірінші бөлімі «Отырардан шыққан ұлы ойшыл», ал екінші бөлімі – «Бабтар бабы – Арыстан баб» деп аталады.
Баға жетпес құнды дүниелер шын мәнінде келушілерді көне тарих сүрлеуіне салып, күмбірлеген ғасырлар қойнауындағы бабалар ізімен табыстырады
Қаншама уақыт өтсе де «сыры кетсе де сыны кетпеген» көне кітаптар, араб қаріпімен түзілген қолжазбалар тамыры тереңде жатқан ежелгі жәдігерлер қызықтырмай қоймайды.
Әрине, елордалықтар назарын ғұлама ойшыл Әбу Насыр әл-Фараби мұралары ерекше аударатыны сөзсіз
Қорық мұражайдың «Руханият Әбу Насыр әл-Фараби мұражайы» қорынан ұлы ғалымның араб тілінде жарық көрген «Ізгі қала тұрғындарының көзқарасы туралы» трактаты, «Аспан әлемі туралы ілім», «Музыканың ұлы кітабы» атты шығармалары әкелінген екен.
Көрмедегі тағы бір көңіл аударатын экспозиция Қожа Ахмет Ясауидің ұстазы болған ислам дінін уағыздаушы Арыстан баб әулие мұралары
Мұражай мамандарының айтуынша, мұнда әулие басына тұрғызылған кесенеге қатысты жазбалар мен заттай деректер де қойылған.
Жазба деректер Арыстан баб кесенесінде өткен ғасырдың 30-шы жылдарына дейін болған мұсылман кітапханасының жұрнақтары
Яғни мұнда XIX-XX ғасырларға тән қолжазбалар мен кітаптар – қасиетті құран, шариғат ілімдері, ислам тарихы, хикметтер, көне қисса-дастандар, тіл үйрену құралдары топтастырылған.
Ғазиз ҚҰРМАШҰЛЫ
