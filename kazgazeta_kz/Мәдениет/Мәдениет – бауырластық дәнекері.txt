Алматы – Ыстанбұл, Ыстанбұл – Анкара ұшағы түрік елінің астанасы Анкара қаласына кешқұрым жетті
ҚР Президенті Н.Назарбаевтың «Болашаққа бағдар: рухани жаңғыру» бағдарламалық мақаласына және екі елдің арасындағы ынтымақтасты дипломатиялық қарым-қатынасының 25 жылдығына орай Қазақстанның Түркиядағы елшілігі мен Қазақстан Республикасының Мәдениет және спорт министрлігі, Түркия Республикасының Мәдениет және туризм министрлігінің ұйымдастыруымен өткен Түркиядағы Қазақ мәдениет және кино өнері күндеріне Қазақстаннан 45-ке жуық делегация мүшелері қатысты. 
Анкара қаласында ҚР Мәдениет және спорт вице-министрі Ақтоты Райымқұлова мен Түркияның Мәдениет және туризм министрінің орынбасары Хусейн Йайман кездесіп, ресми кездесуде екі елдің арасындағы достық бай­ланыстың тамыры тереңде екендігі, ыс­тық ықылас пен кең пейілдің арқа­сын­да бауырлас елдердің арасында тығыз қарым-қатынас орнағандығы сөз болды.
Түркиядағы Қазақстанның мәдениет және кино өнері күндеріне арналған салтанатты кеш Анкара қаласындағы Yunus Emre орталығында өтті
Кеш алдымен Қазақстанның, сосын Түркияның Әнұранымен басталды
Сахна төріне Қазақстанның Мәдениет және спорт вице-министрі Ақтоты Райымқұлова, Түркияның Мәдениет және туризм вице-министрі Хусейн Йайман, Қазақстанның Түркиядағы Төтенше және өкілетті елшісі Абзал Сапарбекұлы және Анкара қаласы Кечиорен муниципалитетінің мэрі Мұстафа Ақ шығып, жиналғандарға ыстық лебіздерін білдірді.
«Салтанат» би ансамблінің «Тұяқ» биімен ашылған сахна шымылдығы көрерменін бірден өзіне баурап алды
Құрманғазының «Балбырауын» күйі мен Кененнің «Көк шолақ» әніне халықтың ықыласы ерекше болды
Халық әні «Бүлдірген» де елді елітіп әкетті
Ноғай жыршысы Арсланбек Султанбеков өзінің әні «Домбыраны» орындап, түркі жұртының қошеметіне бөленді
Осылайша, «Салтанат» мемлекеттік би ансамблі, Қазақ ұлттық өнер университетінің фольклорлы-этнографиялық ансамблі, Т.Жүргенов атындағы Қазақ ұлттық өнер академиясының өнерпаздары және т.б
өнер иелері қатысып, түбі бір түркі еліне домбыраның қос ішегінен төгілген күй мен жырды, ән мен биді тарту етіп, ән-жырдан шашу шашып, құлақ құрышын қандырды
Мың бұрала билеп, талайды тамсандырды.
Мәдени апталық аясында қазақстан­дық делегация ұлыларға тағзым етіп, М.Әуезов, А.Құнанбаев, С.Аронұлы, М.Жұмабаев саябағында болып, Жамбыл көшесінде кең тыныстадық
Мағжан Жұмабаевтың ескерткіші үстіміздегі жылы қайта жөндеуден өтетінін білдік.
Қазақстандық делегацияны басқа­рып келген ҚР Мәдениет және спорт вице-министрі А.Райымқұлова бастап Анкараның орталығы – Ұлыста бой көтерген Президентіміз Н.Назарбаевтың монументіне келіп, естелік суретке түстік
Іргетасы мәрмәр тұғырдан тұрғызылып, биіктігі бес метрден асатын, қоладан құйылған монументтің авторы түрік мүсіншісі Гюрсель Чаталтепе
Монументтің осыдан жеті жыл бұрын ашылғандығын, бұл Түркиядағы шетелдік президентке арнап тұрғызылған алғашқы ескерткіш екендігін айта кеткен жөн.
Келесі кезекте Түрік Республика­сының негізін қалаушы Мұстафа Кемал Ататүріктің мавзолейіне бет алдық
Түрік халқы бұл жерді «Аныткабыр» (Anıtkabir) деп атайды екен
Іргетасы 1944 жылы қаланып, 1953 жылы толық­тай пайдалануға берілген мавзо­лейдің аумағы 750 мың шаршы метр
Оның қабырғасы Түркияның әр қаласы­нан арнайы әкелінген тастармен қаланған­ды­ғын естідік
Бұл жерде саябақ және музей орналасқан
Музейдің ішінде су­ретке түсуге тыйым салынған
Музейден елдің тарихы мен Ататүріктің өміріне қатысты көптеген мәліметтер мен деректерге қанығасыз
Ататүріктің тұтынған заттарын, әртүрлі кезеңдегі фотосуреттерін, киім-кешектерін, оқыған кітаптарын және т.б
қажетті ақпаратты алуға толық негіз бар
Музей жұмысымен қазақстандық делегацияны елшіліктің дипломатиялық қызметкері, жазушы-аудармашы Мәлік Отарбаев таныстырды.
Халықтың Ататүрікке деген құрметі ерекше екендігі бірден аңғарылады
Музейде топ-тобымен жүрген, білсем-үйренсем деп көздері жанған оқушыларды, жан-тәнімен тарихтың сан алуан беттерін түсіндіріп жатқан ұстаздарды, бүлдіршіндерін ерткен ата-аналарды көп кезіктіресіз.
Былтырдан бері осымен бесінші рет елде төтенше жағдай болып жариялан­ғанымен, мұнда келуші туристер қарасы көп
Жергілікті тұрғындардың айтуынша, жылына шамамен 36-38 миллионға дейін турист келсе, соның көпшілігі бұл жерге зиярат етпей кетпейтін көрінеді.
Қазақстанның мәдениет күндерінің ая­сында өткен шараның бірі – көркемсурет көрмесі
Анкара қаласындағы Estergon мәдени орталығында еліміздің белгілі суретшілері, ҚР Суретшілер одағының мүшелері Гүлмарал Тәтібаева мен Наталья Баженованың FriendShip атты сурет көрмесінің тұсаукесер рәсімі сән-салтанатымен ашылды
Тұсаукесерде сөз алған Қазақстанның Мәдениет және спорт вице-министрі А.Райымқұлова екі суретшінің еңбектері еліміздің мәдениетін жоғары деңгейге көтеретінін атап өтіп, көп балалы ана Г.Тәтібаева және оның құрбысы Н.Баженованың жұмыстарына сәттілік тілеп, шығармашылықта өрлей берулеріне тілектестігін білдірді.
«Саяхат кемесі» деп аталатын ортақ көрмеге Г.Тәтібаева ағаш қабығын сөйлетіп, туған жерінің ағаштарынан, қайыңынан жасалған кескіндеме, коллаж жұмыстарымен қоса, кең байтақ даламыздың сұлулығын бейнелеген пейзаждар, Шығыс атмосферасын сезіндіретін натюрморттар алып келіпті.
Декоративтік-қолданбалы өнер туындылары жасалу техникасымен, тартымдылығымен ерекшеленетін Н.Баженованы сөзге тартып, көрме туралы сұрадық
«Көрмеміздің негізгі идеясы – кеме
Кеменің күші көп
Кедергілерге мойымайды
Қозғалысын тоқтатпайды
Алдынан не кезіксе де, тура тартып, ағысқа қарсы жүзе береді
Біздің көпшенділер де сондай
Ұлы дала жұрты үнемі қозғалыста болған
Қазақ та, түрік те – көшпенді халықтың ұрпағы
Сондықтан біздің суреттер түрік бауырларға ұнайды деген ойдамын» деді ізденімпаз суретші.
Самсун қаласындағы Он тоғыз мамыр (On Dokuz Mayis) университетінің студенттеріне Наталья Баженова қазақтың ұлттық дәстүрінен киіз басу мен шым-шиден шеберлік сабағын өткізді
Шеберлік сабағына қатысқан ұстаздар мен студенттердің қызығушылығы аса зор болды
Жан-жақтан сұрақтар қойып, суретшімен бірге еңбектеніп, бірге жұмыс жасап, ерекше сезімге бөленді
Тоқулы тұрған даяр шиге өрнек сала отырып, орап, оның бір-бірімен сәйкес келуіне мән беріп, жасалу технологиясын шешендік тілімен шебер жеткізді
Киіз басу өнерінде қатысушылардың қалауымен «Теңіз» тақырыбын таңдап алып, ылғал мен температураны сақтай отырып ширатып, көлемін кішірейтіп, тығыздығын арттырып, киіз басудың процестерін, технологиясын түсіндіріп, нәтижесінде жас буынды таңғалдырған туындыны білім ордасына сыйға тартты
Осылайша шеберлік сабағы жоғары деңгейде, сәтті аяқталды.
Қазақстандық суретшілер Г.Тәтібаева пен Н.Баженованың композициясы, техникасы ерекше, жан-жақты бағытта жұмыс істейтіндіктерін байқаған университет басшылары қос суретшіні университет галереясына көрме жасауға арнайы шақырып, суреттерімен жақынырақ танысуға қызығушылық тудырды.
Қазақстанның Түркиядағы мәдениет және кино өнері күндері аясында белгілі режиссер Ермек Тұрсыновтың қаты­суымен баспасөз мәслихаты өтті
Баспасөз мәслихатында Қазақстанның Түркиядағы Төтенше және өкілетті елшісі Абзал Сапарбекұлы, Түркі мәдениетін және өнерін дамыту ұйымының бас хатшысы Дүйсен Қасейінов және т.б
қатысып, екі елдің арасындағы ынтымақты қарым-қатынастың кеңейе беретіндігіне тоқталды.
Елші Абзал Сапарбекұлы: «Қазақ пен түрік – ежелден бауырлас елдер
Тарихы, мәдениеті, тілі, ділі ортақ
Соңғы жылдары екі елге ортақ әдеби шығармалар жазылып, екі елге ортақ қойылымдар сахналанды
Ендігі кезекте ортақ фильмдер түсірілсе» деген тілегін жеткізіп, Қазақстанның Түркия­дағы мәдениет күндерінің өтуіне қолдау білдірген Қазақстанның Мәдениет және спорт министрлігі мен Түркияның Мәдениет және туризм министрлігіне алғыс айтты
Белгілі режиссер Ермек Тұрсынов: «Түрік халқымен тарихымыз, мәдениетіміз, өмірге деген көзқарасымыз, дініміз бір
Сондықтан түбі бір түрік бауырларымызға менің туындыларым бөтен болмауы тиіс» дей келе, өз туындыларының түрік елінде алғаш көрсетіліп отырғандығын жеткізді

«Шал» фильмінің көрсетілімінен кейін сондағы білім ордаларында оқып жүрген студенттерді сөзге тарттық
Журналистика факультетінің студенті, тараздық Медина есімді бойжеткен киноның көңілден шыққанын айтып, елге деген сағынышын жеткізді.
Өзге елде жүріп, өзің жұмыс істеп жүрген ұжымың жөнінде жақсы пікір есту де бір ғанибет
Түркі мәдениетін және өнерін дамыту ұйымының бас хатшысы Дүйсен Қасейінов «Ана тілі» газетінен екенімізді біліп, біздің басылым жөнінде жылы лебізін білдірді.
Тілді сөз еткенде, көзбен көріп, көңілге түйген жайтты да айта кеткен жөн
Түбі бір түрік ағайындарымыздың ұлтшылдығы, туған тіліне жанашырлығы Ыстанбұлдан ұшақтан түскен бетте-ақ сезілді
Бізге де осындай ұлтжандылық, тілімізге деген сүйіспеншілік қажет-ақ.
Алматыдан барған журналистерді Қазақстанның Түркиядағы Төтенше және өкілетті елшісі Абзал Сапарбекұлы арнайы қабылдап, екі ел арасындағы мәдени, рухани, экономикалық бай­ланыс­тар жөнінде әңгіме өрбітіп, болашақта атқарылар жұмыстар жайын­да сөз етті.
Татулық туын берік ұстанған екі елдің туыстық, ағайындық қарым-қатынасы қанатын кеңге жая бергей!
Бағдагүл Балаубаева
Алматы – Анкара –
Самсун – Алматы
