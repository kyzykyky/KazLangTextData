“Бабалар сөзі” сериясының бесінші томына “Қағира мен Таймұс”, “Хикаят Сәлімжан”, “Хикаят Марғұба қатын”, “Балықшы илә ғифрит қиссасы”, “Қисса Тәжбақыт-Хоршаһра қыз”, “Қисса үш қыз” атты хикаялық дастандар енді.
Бұл шығармалардың тақырыбы сан алуан: әйелдің аярлығы, даналығы мен адалдығы туралы, шын достықты, асқан ақыл мен айланы дәріптеу, т.б
Дас­тандарда кейіпкерлердің өмірі мысалға алынып, олардың тағдыр-тауқыметі арқылы адам бойындағы жаман қасиеттер сыналып, ізгі қасиеттер дәріптеледі, халыққа үлгі-өнеге, ғибрат айтылады.
«Қағира мен Таймұс» дастаны дана уәзір мен адал дос (көмекшілер) туралы хикаялық сюжетті баяндайды
Қысқаша мазмұны былай: Перзентсіз патша мен уәзір орта жастан асқанда бала сүйеді, патшаның баласы Таймұс пен уәзірдің баласы Қағира қатар өседі
Сұлу қыз туралы хабарды бір тіленшіден кездейсоқ естіген жігіттер ешкімге айтпай жолға шығады
Бірақ  сұлу қыздың хабарын естіген бойда оны бір көруге асық болған Таймұс күндіз-түні қызды ойлап аһ ұрғанмен, белсенді әрекетке көшпейді
Көмекке адал дос Қағира келеді
Қалайда Шын-Машын жұртындағы Пағпұр ханның қызы Мәликені Таймұсқа қосу керек! Мақсатына жету үшін Қағира екі рет әйелше (әйелдердің айтуымен) киінеді: 1) Мәликеге молда шеше киімін киіп барып, қызды Таймұсты бір көруге үгіттейді; 2) қыз болып киініп, Мәликенің орнына ұзатылып барып, “қайын сіңлісін” көндіріп алып қашады
Осыған ұқсас сюжет үнді ертегісі “Тотынаманың” 24-түнінде ұшырайды.
Әдетте қазақ халқының үйлену салтында күйеу белсенді емес, есесіне күйеу жолдас барлық сынақтан өтеді: ән салады, күй шертеді, айтысқа да түседі, балуан күреске де қатысуы мүмкін
Сондықтан төл топырағымызда қайта жырланған кірме сюжеттің қазаққа жаттығы жоқ
Уәзірдің баласы Қағира ақылы мен айласын қолданып, патша ұлына деген достығы мен адалдығын  дәлелдеп шығады
Ақырында өзі де, патша ұлы да екі патшаның қызын қалыңсыз алады
Осыған ұқсас сюжет “Ханның қызы Күлше”,  “Шекер, бал”, т.б
қазақ ертегілеріне арқау болған.
«Дастан ХІХ ғасырда жырланып, ел арасында бірнеше нұсқамен тараған
Ал қағазға түскен алғашқы жазбасы – 1870-1900 жылдар аралығында Білтебайұлы Шорманның айтуынан жазылып алынған нұсқа
Ол ӘӨИ-дің Қолжазба қорында сақтаулы: Ш.128, 3-дәптер, 25 бет, араб әрпінде
Жинаушылар – Шорман молданың балалары Арон мен Жүсіп
Қолжазба қорына Ғ.Мұсабаев тапсырған
Өлең жолдары әр бетке екі қатардан орналастырылып, қаламмен жазылған
Жазуы өше бастаған әрі қолжазбаның бүлінуіне байланысты бірнеше бетте (18-23-б., әсіресе, 21-б.) кейбір өлең жолдарын оқу, тану  қиындық туғызды», – дейді томды құрастырушы Б.Әзібаева.
Томға еніп отырған «Хикаят Сәлімжан» атты тағы бір дастанның негізгі тақырыбы – опасыз әйел мен адал жар жайында.
Дастан оқиғасы былайша өрбиді: Һират қаласында Сүлеймен деген бай саудагердің Сәлімжан деген жалғыз ұлы болады
Сәлімжанның алдыңғы әйелі қа­йынатасынан қалған қазынаны күйеуі­нен жасырып, көңілдесіне білдіріп, опасыздық танытса, кейінгі алған жары Гүлжауһар бәстен ұтылып,  тұлдырсыз қалған күйеуін елге алып қайту үшін ер киімін киіп, керуенге еріп шығады
Күйеуінің хаты арқылы мән-жайға қаныққан ол керуеннің жолындағы аяр кемпірдің таң атқанша шам ұстайтын мысығына асыранды тышқанын салып, бәстен жеңіп, кемпірдің жүз түйе дүниесін қосып алады
Шын шаһарында азып-тозып жүрген күйеуін тауып алып, өзін танытпай, еліне алып қайтады.
Осыған ұқсас, әйел мекерлігін баяндайтын ертегілік сюжеттерді “Мың бір түн” желісіне енетін “Патшаның екі ұлы”, “Киік жетектеген кісінің әңгімесі”, “Қашыр мінген кісінің әңгімесі”, “Шала тас жігіттің әңгімесі”, “Бір сандыққа бес кісі салған әйел”, “Қатын тескен ін” әңгімелерінен, сондай-ақ Тұрмағамбеттің «Рауабану», Кете Жүсіптің «Сұрмерген», Базар жыраудың «Әмина қыз» дастандарынан кездестіреміз.
Дастан Қазан қаласындағы «Чиркова» (1896), «Университет» (1908), «Домбровский» баспаханаларында (1916) үш мәрте жарық көрген
Кітапты баспаға дайындаған – Жүсіпбек Шайхысламұлы.
«Хикаят Марғұба қатын» дастаны да осы тақырыптың айналасында өрбіген
Мұнда күйеуіне адал, діндар әйел жаланың кесірінен көп тауқымет шексе де, ақыл-төзімі мен тақуалығының арқасында қиындықты жеңіп шығады
Өзін орынсыз жәбірлегендерге кешірім жасап, ақырында күйеуіне қайта қосылғаны баяндалады
Дастан кейіпкерінің тағдыр тауқыметі арқылы аманатқа қиянат, көрсеқызарлық, жалған куә болу, нәпсіқұмарлық сияқты жаман қасиеттер сыналып, адам бойындағы ізгі қасиеттер: сүйген жарға адалдық, тақуалық, әлсізге қол ұшын беру, қайырымдылық дәріптеледі.
“Хикаят Марғұба қатын” дастанының мазмұны «Тотынама» ертегісінің 33-түнінде баяндалатын «Ұтарид әйелі Хұршид һәм үш жігіттің әңгімесін» сюжеттік арқау еткен
Дас­тан оқиғасына негіз болған – Әлем халықтарына кең тараған «жазықсыз қуғынға ұшыраған жандар» туралы сюжет.
Қолжазба қорларында дастанның бірнеше нұсқалары сақталған
Сонымен қатар «Хикаят Марғұба қатын» 1889 жылы Қазан қаласында «Императорлық университет» баспаханасында Шәмсидин Құсайынұлының қаражатымен және 1911 жылы “Қисса Марғұба” деген атаумен ағайынды Каримовтер баспаханасында басылған
Соңғы кітапты баспаға ұсынған –  белгілі қазақ шайыры Ақылбек Сабалұлы.
Бұған қоса дастанның Р.Мәзқожаұлы, Қ.Дүрбайұлы, т.б
ақындар жырлаған нұсқалары, басқа да авторы белгісіз бірнеше нұсқалары ӘӨИ және ОҒҚ қолжазба қорларында сақталған
Ал шығыстық сюжеттің проза түріндегі ертегілік варианты академик С.Қасқаба­совтың «Қазақтың халық прозасы» атты ғылыми-зерттеу еңбегінде талданған.
Ал томға енген мәтін 1889 жылы Қазанда басылған “Хикаят Марғұба қатын” атты кітаптың түпнұсқасы бойын­ша дайындалған.
Дастан ескі араб жазуынан көшіріліп, қазіргі қазақ [кирилл] әрпінде оқырманға алғаш рет ұсынылып отыр.
“Балықшы илә ғифрит қиссасының” – «Мың бір түннен» алынғаны аңғарылады
Оқиғасы қызық, сюжеті аса шытырман.
Сюжеті мынау: Балықшының ауына балық түспей қояды, ауын  4-рет салғанда аузы берік шелек ілінеді
Балықшы сыртына Сүлеймен патшаның мөрі басылған шелекті ашқанда құбыжық пері шыға келеді
Сүлеймен патша мың сегіз жүз жыл бұрын айтқанына көнбеген періні шелекке салып, суға тастаған екен
Пері ашуланып, құтқарушысын өлтірмек болады, балықшы айласын асырып, періні шелекке қайта тұтады да, оған уәзірінің азғыруымен Иунан патша өзін емдеген емшіні өлтіруге бұйырғаны туралы әңгіме бастайды
Оны Иунан патша баяндап берген Синдбад патшаның өз бүркітін қас көріп, өлтіріп алып өкінген тарихымен және уәзірдің тілін алып, киікті қуған байбатшаның оқиғасы туралы уәзірдің әңгімесімен жалғастырады.
Ел арасында осы дастанмен мазмұндас “Сырлы балық” ертегісі сақталған
Ертегіде төрт түрлі балық орнына он сегіз мың ғалам суреті салынған екі балық алынған және жартысы адам, жартысы ағаш жігіт оқиғасы айтылады
Ол өзін құтқарған патшаның қызын алып, әке орнына таққа қайта отырады.
Зерттеушілер “Мың бір түнге” енген әңгімелерді ежелгі үнді-парсылық, Х-ХІ ғасырларда жинаққа кірген бағдадтық және ХІІ-ХІІІ ғасырдағы мысырлық әңгімелер деп үш топқа бөледі
Бірінші топқа жататын рамалық композициялы көне үнділік әңгімелерді сөз ете отырып, солардың санатына балықшы туралы ертегіні де жатқызады.
“Балықшы илә ғифрит қиссасы” 1911 жылы Қазанда «Университет»  бас­паханасында басылған.
Томға енген мәтін осы басылым бойынша дайындалған.
Сонымен қатар «Бабалар сөзінің» кезекті 5-томына 1897 жылы (Қазан қаласында) Әли Махмұдұлы жариялаған «Үш қыздың қиссасы» және 1906 жылы Шаһнығмет Шаһсейітов бастырған  «Тәж­бақыт-Хоршаһра қыз» дастандары еніп отыр
Бұл шығармаларда, көбінесе, ал­дыңғылары секілді орта ғасыр әйел­дерінің адалдығы мен аярлығы туралы Шығыста кең тараған сюжеттер орын алған.
Жалпы, бұл шығармалардың тілі мен сөз саптау мәнері дастандық эпостың кітаби үлгілеріне тән
Мұнда араб, парсы сөздері жиі кездеседі
Олар қазақ тіліне аударылып, томның соңындағы арнайы сөздікте топтастырылған
Сонымен бірге мәтіндерде байырғы жалпытүркілік сөздер мен грамматикалық формалар, көне және жергілікті [диалект] қазақ сөздері баршылық
Олар түпнұсқалық қалпында берілді
Демек, шығармалардың сөз қолданысы толық сақталған.
Аталған хикаялық дастандар қазақ оқырмандарымен арада ғасырға жуық уақыт салып, алғаш рет қайта жүздесіп отыр.
Серікбай Қосан,
филология ғылымдарының
кандидаты,
Ежелгі және орта ғасырлар
әдебиеті бөлімінің меңгерушісі
