Астанадағы «Дәулет» спорт кешенінде биылғы маусымдағы Дүниежүзілік бокс сериясы (WSB) додасының ақтық сайы­сы өтіп, финалда «Астана арландары» мен «Куба домадорес» командалары кездесті.
Екі күнге созылған жекпе-жектің алғаш­қы күнінде «Астана арландары» 3:2 есебімен басым түсті
Қалың жанкүйердің қолдауымен алғашқы жекпе-жекке шыққан Теміртас Жүсіпов ұпай санымен жеңіске жетсе, ал 56 келіде Олимпиада ойындары мен әлем чемпионы Робейси Рамиреспен қолғап түйістірген жерлесіміз Қайрат Ералиев одан басым түсті.
«Астана арландарының» капитаны Самат Башенов қарсыласы Ясниер Толедамен, Мейірім Нұрсұлтанов Арлен Кардонамен кездесіп, мерейлері үстем болды
91 келі салмақ дәрежесінде Василий Левит Феликс Савоннан ұтылды
Осыған дейін екеуі де 2016 жылы Рио-де Жанейрода өтетін Олимпиада ойындарына жолдама алып қойған болатын
Дүбірлі доданың екінші күні 52 келі салмақта Азия чемпионатының қола жүлдегері Олжас Сәттібаев пен Йосвани Вейтиа Сотто арасындағы жекпе-жекпен жалғасты
Нәтиже ойдағыдай болды.
60 келіде Зәкір Сафиуллин Лондон олимпиадасының қола жүлдегері, екі дүркін әлем чемпионы атақты боксшы Ласаро Альварестен басым түсті
Ал 69 келі салмақта сынға түскен Асланбек Шымбергенов шиеленісті жекпе-жекте Роньель Иглесиас Сотолонгоны ұтты
Бірінші ауыр салмақта, яғни 81 келіге дейінгі салмақ дәрежесінде кубалық  Хулио Ла Круз қазақстандық Нұрдәулет Жармановты жеңді
Кездесу 3:0 (50:45, 50:45, 49:46) есебімен аяқталды
Финалдық кездесуде соңғы болып рингке қазақстандық Иван Дычко шықты
Ең ауыр салмақта, яғни 91 келіден жоғары салмақ дәрежесінде сынға түскен ол «Куба Домадорес» клубының Йоанди Ортега Тойракамен кездесіп, жалпы есепте қазақстандық клубқа тағы бір жеңіс сыйлады.
Осылайша финалдық кездесу 6:4 есебімен «Астана арландары» қазақстандық клубтың пайдасына шешілді
Бұл жерлес­теріміздің алғашқы жеңісі емес
Осыған дейін «Астана арландары» 2013 жылы жеңімпаз атанған болатын.
Нұрлан ҚҰМАР
