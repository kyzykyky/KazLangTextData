Астанада «Қазақстан барысының» кезекті турнирі өтті
Қазақ күресі елімізде жылдан-жылға дамып келеді
Кезінде кенже қалған бұл спорт түріне соңғы кездері ерекше көңіл бөлінуде
Өткен жексенбі күні Астанадағы «Сарыарқа» велотрегінде Ұлт көшбасшысы – Қазақстан Республикасының Президенті Н.Ә.Назарбаевтың жүлдесі үшін қазақ күресінен VІ республикалық «Қазақстан Барысы» турнирі ұлттық спорт түріне деген қамқорлықтың бір дәлелі. 
Мемлекет басшысы Нұрсұлтан ­Назарбаев тамашалаған бұл ­доданы Қазақ­стан­ның ұлттық арнасы мен «Kazsport», сондай-ақ Түркияның «ТРТ» арнасы және Ресей­дің «Боец» арнасы тікелей эфирден көр­сетті
Биылғы додаға еліміздің 14 облысы мен Астана және Алматы қалаларынан ірік­телген 34 палуан қатысты.
Бірден жарыс нәтижелеріне тоқта­латын болсақ, биылғы турнирде Жамбыл облысының намысын қорғаған Бейбіт Ыстыбаев жеңімпаз атанды
Ол Жұманазар Ерсұлтановпен шеберлік байқасып, таза жеңіске қол жеткізді
Айта кету керек, Б.Ыстыбаев «Қазақстан Барысы» турнирінің финалына осымен төртінші рет шықты, ал оның қарсыласы шешуші жекпе-жекке тұңғыш рет шыққан еді
Бұған дейін екі мәрте «Қазақстан барысы» атанған тәжірибелі палуан бұл турнирде үшінші мәрте жеңіске жетті
Осыған дейін Б.Ыстыбаев 2012 және 2015 жылы «Қазақстан барысы» атағын иеленген болатын.
Биылғы белдесуде Жамбыл облысы­ның тағы бір өкілі жеңіс тұғырына көтерілді
Қола жүлдені Айбол Айтбек иеленді
Қола үшін жекпе-жекке Дәулетхан Жақыпов пен А.Айтбек шықты
Төртінші минутқа дейін палуандар өте сақ жүрді, ал осыдан кейін А.Айтбек қарсыласынан айласын асыра біліп, жартылай жеңіске қол жеткізді
Ал бір минут өткеннен кейін ол қарсыласын тағы да жығып, жеңіске жетті.
«Қазақстан барысы – 2016» турнирінің жеңімпазы – Бейбіт Ыстыбаевқа 25 миллион теңге, алтын тайтұяқ және Астанадан бір бөлмелі пәтер берілді
Екінші орын алған Жұманазар Ерсұлтановқа 5,5 миллион теңге, үшінші орын иегері Айбол Айтбекке 1,8 миллион теңге көлемінде сыйлық табыс етілді.
Салтанат ҚАЖЫКЕН


