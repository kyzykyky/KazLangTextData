Арынды арқан
Ойыншылар дөңгелек шеңбер құрып тұрады
Бір ойыншы арқанның бір жақ ұшын ұстап, шеңбер ортасында тұрады
Екінші ойыншы арқанның екінші ұшына таяқша байлап, шеңбер бойымен айналдырады
Ал балалар тұрған орнында секіріп, арқанды аяқтарының астынан өткізіп тұрулары керек
Кімде-кім арқаннан секіре алмай қалса, сол бала ойыннан шығады да, көпшіліктің ұйғаруы бойынша ортада өз өнерін көрсетеді.
Бұл ойынды былай да ойнауға болады: арқаннан секіре алмай қалған бала ойыннан шығып қалады, сөйтіп, соңғы бір ойыншы қалғанға дейін арқанды айналдыра беруге болады
Осылайша ең соңында қалған ойыншы жеңімпаз атанады.
Бұл ойынды екі топқа бөлініп те ойнауға болады
Белгіленген уақыт аралығында қанша бала шеңберден шықпай қалса, солардың санына қарай балалары көбірек қалған топ жеңімпаз атанады.
Арқан тартыс
Ойынды жаздыгүні көкалда ойнауға болады
Ойыншылардың саны он баладан көп болмағаны жөн
Ойынға ұзындығы 8-10 метр екі ұшы түйілген арқан керек
Арқанның ортасына белгі ретінде қызыл мата байланады.
Ойынға қатысушылар бойына қарай қатарға тұрады да, ойын жүргізушінің тапсыруымен «бір, екі… бір, екі…» деп санап шығады
Содан кейін «екі» дегендері (жұп) бір жаққа, «бір» дегендері (тақ) екінші жаққа бөлінеді.
Арқанның қызыл мата байланған жерін күні бұрын жерге сызылған белгі сызықтың үстіне дәл келтіреді
Ал ойыншылар арқанның белгісінен бастап ұшына дейін қос қолдап ұстап тартып тұрады
Арқанның бойына сыймағандары бір-бірінің белінен ұстауға болады
Ойын жүргізушінің белгісі бойынша екі топ арқанның екі жағынан екі жаққа тартады
Ойынның мақсаты – қарсылас топтың бір не бірнеше ойыншысын ортадағы сызықтан өткізіп, өз жағына тартып шығару
Ортаңғы сызықтан қарсылас жаққа өтіп кеткен ойыншы ойыннан шығып қалады
Егер ойыншыларының сандары азайып қалған топ қаласа, ойын­ды тағы да жалғастыруға болады
Сөйтіп, ең соңында ойыншылары әбден азайып, арқан тартысуға шамалары жетпей қалған жақ жеңілген болып табылады.
Арқан тартыстың екінші түрін ойнау үшін он-он бес бала тартқанда үзілмейтін арқан және үлкен адамның алақаны көлеміндей екі тақтай дайын­далады
Ол тақтайлардың ортасы арқан өтетіндей етіп тесіледі
Содан кейін қар жентектеліп, аққала іспетті үйіледі
Оның орта шені таяқпен тесіледі де, әлгі арқан өткізіледі
Сосын тақтайшалар аққалаға екі-үш қарыстай тақап әкелініп, арқан түйілетін болады
Тақтайшалар өздігінен жылжып кетпейтіндей жағдайда болуы керек
Бәрі дайын болған соң балалар екі топқа бөлінеді де екі жаққа ерсілі-қарсылы тартыс басталады
Аққала қай топқа қарай құласа, жеңіс солардікі болады.
Таяқ жүгірту
Ойын он-он бес бозбаланың қатысуымен қарлы жерде өтеді
Олардың қолдарында ұзындығы 2-3 метрдей жонылған таяқтары болады
Таяқты қайыңнан, ырғайдан, самырсыннан, тіпті болмаған күнде талдан жасайды
Таяқтың ұшына үшкір қаңылтыр кигізіледі.
Ойнаушылар кезекпен өздері тұрған жерден он шақты адым жердегі жарқабақ қарға қолдарындағы таяқтарын құлаштай лақтырады
Лақтырылған таяқ жарқабақ қарды тесіп өтуі керек
Әр ойыншының таяқтары тесіп шыққан жеріне белгі қойылады да, содан таяқ түскен жерге дейінгі арақашықтық өлшенеді.Сөйтіп, қай алысқа түскен таяқтың иесі жеңімпаз атанады
Ойынды осы тәртіппен бірнеше рет қайталауға болады.
Жаяу аударыспақ
Мұны балалар «батырлар жекпе-жегі» деп те атайды
Ойынға қаты­су­шылар екі топқа бөлінеді
Әркім бір-бір баланы ат қылып мінеді де, «ат» үстінде отырғандар өзара тартысады
Астындағы ат-балалар қозғалмай тұруға тиіс
Аударысқандардың қайсы­сы құлап қалса немесе аяғы жерге тиіп кетсе, сол жеңілген болып есептеледі.
Қындық-сандық
Ойынға қатысушылардың ішінен екі ойыншы ортаға шығады да, біріне-бірі арқаларын тіреп қолтықтасады
Ойын жүргізуші белгі берген кезде екеуі бірдей алға еңкейіп, бірін-бірі жерден көтеріп алудың қамын ойлайды
Жерден қайсысы бұрын көтеріп алса, сол ұтқан болып есептеледі
Енді ұтқан ойыншы орнында қалады да, ұтылған ойыншының орнына кезектегі келесі ойыншы шығады
Ойын осылай жалғаса береді
Ойын барысында кім көбірек жеңсе, сол жеңімпаз атанады.
Дайындаған Қуанбек БОҚАЕВ
