Қостанай облысы Арқалық қаласында ауыр атлетикадан Қазақстанның алты дүркін чемпионы, КСРО спорт шебері Гайдар Саржановқа арналған ІІ республикалық турнир өз мәресіне жетті
Сайысқа әртүрлі жастағы зілтемірші өрендер қатысып, бақ сынады
Алдымен турнирдің ашылу салтанаты өтіп, республика және облыстық спорт саласының өкілдері, Қайыңды ауылынан келген жерлестері, туыстары құттықтау сөз сөйлеп, лебіздерін білдірді. 
Есімі елге белгілі Гайдар Саржановтың спорттағы жетісіктері айтылды
Дүбірлі додаларда Олимпиада чемпионы Юрий Варданян сынды атақты спортшылардан оза шапқаны тілге тиек етілді
Қазіргі таңда Г.Саржановтың жолын балалары мен шәкірттері және інісі Айдар ­Саржанов абыроймен жалғастырып келеді.
Гайдар Саржановтың туа біткен таланты, тұла бойына біткен тау қопарардай күші, оны әрі қарай дамыта білген өзінің қажырлы еңбегі – оны жалпақ жұртқа танымал етті, абыройын асқақтатты
Әйтпесе ол кезде Қазақстанның алты дүркін чемпионы, КСРО-ның спорт шебері атану әркімнің еншісіне бұйыра бермейтін
Қазіргі күнмен салыстырсақ, республика чемпионатын алты рет жеңіп, Одақтың спорт шебері атану әлем чемпио­ны болу дегенмен бірдей.
Енді Гайдар Саржановты еске алуға арналған турнирдің нәтижесіне тоқталсақ
Оған Алматыдан, Қостанай қаласы мен Қостанай ауданынан, Әулиекөл, Жарқайың мен Атбасар ­аудандарынан зілтеміршілер арнайы келді
Айта кетейік, аталған турнирді Гайдар Саржановтың Қобыланды Есмағамбетов бастаған туған-туыстары ұйымдастырды
Бұл игі іске Арқалық балалар мен жасөспірімдер спорт мектебінің ұжымы да өз үлестерін қосты
Бас төреші және ұйымдастырушылардың қатарында жарыстың жақсы өтуіне аталған спорт мектебінің жаттықтырушысы Күнтуар Жәнкішев те атсалысты.
Сайыста Тұрмағанбет Иманбаев, ­Сапабек Сәменов, Асқар Әлкешев, Айдар Есмағанбетов және Күнтуар Жәнкішев секілді ардагер спортшылар да өнер көрсетіп, көрерменнің ықыласына бөленді.
Осы жарыста ерлер арасында Арқалықтан Ернар Мақатай, Александр Тринко, Шалқар Серік, Алексей Чуркан, Қайнар Гайдар, Жаңабек Қабидолла, Нұрдәулет Еркенов, Аян Байзақов пен Ерболат Балғабаев жеңімпаз атанды
Ал қыздар арасында арқалықтық ­Лунара Сүйінғарина мен Айгүл Бейсенова құрмет тұғырының ең биік сатысына көтерілді
Жеңімпаздар мен ардагерлерге ақшалай сыйлықтар мен турнирдің арнайы дайындалған медалі табыс етілді.
Дархан ЕРМАҒАНБЕТОВ
Қостанай облысы
Арқалық қаласы
