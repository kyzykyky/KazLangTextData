Қашанда әсем ән мен тәтті әуен үлкен-кішінің үзілуге қараған үмітіне сәуле түсіріп, арман қиялына қанат жалғап, өмір сүруге ұмтылдырады, өмірге ғашық етеді, сезіміңді қозғап, көңіліңді тербейді, аялайды
Бір сөзбен айтсақ, ән дегеніміз – тұнған сурет пен философия және де тануға ұмтылған сайын сыры тереңдей беретін шегі жоқ қасиет.
«Қылышынан қан тамған батырды, Көмейінен жыр төгілген әнші ғана тоқтатады» деген сөзде терең мән бар
Ең бастысы жаныңа саумал әуезін себелеп қоя беретін халқымыздың сырлы саздары бүгінгі ұрпақты ұлттық рухта тәрбиелеудің ең басты құралдары екенін ұмытпағанымыз жөн
Ұлы ойшыл бабамыз Әбу Насыр әл–Фараби «Тәрбиелеу дегеніміз халықтардың бойына білімге негізделген этикалық игіліктер мен өнерді дарыту деген сөз» деп бекерге айтпаса керек
Сондай бір халықтық игіліктердің қаймағы бұзылмай сақталған үлгісін қазақтың дәстүрлі әнінен табамыз
Олай болса, жан біткенді жадыратып, тән біткенді балбыратып, жасарып-жаңғырып, өніп-өсіп жатқан жаратылыс атаулыны ерекше күйге түсіретін қазақтың халық әндерін жастарымыздың бойларына сіңіргеніміз абзал.
Қазақтың дәстүрлі әнін насихаттауда өнімді де жемісті еңбек етіп келе жатқан жас әнші Қарлығаш Аббасова туралы кеңірек әңгіме айтуды жөн санап отырмын
Қарлығаштың орындауындағы әнді алғаш рет елімізге танымал журналист, талантты жазушы, іздемпаз ғалым, білгір басшы Мақсат Тәж-Мұраттың бастамасымен ұйымдастырылған «А-Клуб» шығармашылық кешінде естіген едім
Көңіл күйіңнің хошын келтіретін, сезіміңді тереңдетіп, мерейіңді молайтып, қиялыңа қанат қақтырып, жаныңды шабыттандыратын адамзаттың әуезді үнін, яғни асқақ әнін қазақ бұлбұл дауы­сымен салыстырады ғой
Қарлығаш ән салған сол тұста мен де «Сөзді біреудің маңдайына береді, біреудің таңдайына береді» деген әдемі теңеудің әнге де тікелей қатысы барын және көрінбеген көлде естімеген аққудың үні бар екенін мейлінше сезіндім
Орындалған әнді әлемі тылсым, әсері гүлсім айрықша ән төресі деп таныдым, ал оны орындаушыны ән әлемінің кемесіне өзінің жаңашыл ескегін сайлап келген жан ретінде қабылдадым, сөйттім де оны жақынырақ білмекке бел байладым
Өз кезегінде әнші де сөйлескен адамын әп-сәтте өзіне үйіріп алатын, жаны жайсаң, зейіні зерделі, сезімі сергек, сенімі сетінемеген, ойы тұнық, кеудесінде сәулесі бар, жүзінен нұры төгілген мейірімді жан болып шықты
«Биік тауға шықсаң – көзің ашылады, жақсы адаммен сөйлессең – көңілің ашылады» демекші, Қарлығашпен сөйлесіп қалған әр сәтте жайма-шуақ күй кешіп, жас та болса онымен сырласқың, ақылдасқың, ой бөліскің келіп тұрады және мінезге бай, ішкі көкірек сарайы кең, көркі көз сүйсінтер осынау бір жанның табиғатының туа бітті тегі мен жерінен қалыптасқанына шүбә келтірмейсің.
Қарлығаштың туған жері, балғын балалық шағы, есею жылдары нұрлы да әсем Жетісу өлкесінен бастау алады
Жаңа айтқандай, әркім жеріне тартып туады десек, бүгіндері оның өн бойынан осы бір жер-жәннатының ғажайып қайыңы мен қарағайындай – шоқтығының биіктігін, таза көліндей – жүрек құмырасының мөлдірлігін ерекше аңғарасыз
Өнер атты киелі ұғым да адамға кіндік қаны тамған топырақпен даритыны белгілі, ал Жетісу өңірі қашаннан талантты жандарға бай өлке екені баршаға аян
Мәселен, Қарлығаштың аяулы анасы Дәмеш Шәкерқызы да өнерден құр алақан емес көрінеді, күні бүгінге дейін нақышына келтіріп ән салады, ақындығы да айтарлықтай
Қарлығаш өз жетістігінің қайнар көзі тек анасының қамқорлығында деп біледі
Өкінішке орай, ертерек дүние салған Қайбұлдаш әкесі де өнерді мейлінше түйсінетін жанашыр азамат ретінде сәбиінің ән әлеміне ден қоюына мүдделі болыпты
«1994 жылы «Әнші балапан» байқауында 34 үміткердің ішінен бас жүлдені ұтып алғанымда әкемнің қуанғаны әлі көз алдымнан кетпейді» деп мақала кейіпкері тебірене есіне алады.
Өзінің өнерге деген құштарлығын арттыруға себепкер болған мына бір оқиғаны да Қарлығаш әрдайым жадында ұстайды
Тек жадында ұстамайды
Оңаша қалған сәттерінде ой отауына кіріп алып, сол бір күндерді ет жүрегі елжіреп сағынады
Оның көңіл түкпірінде қалып қойған сонау кез 1996 жыл болатын
Осы жылы Ақтөбеде тұңғыш рет дарынды балаларға арналған Президент шыршасы өткізілді және оған қатысқан бақытты бүлдіршіндердің арасында Қарлығаш та болды
Бұл шараның басты сыйы сол – әр өңірден жиналған қаншама баланың ішінен таңдап алынған бес баланың бірі болып Қарлығаш Елбасы Нұрсұлтан Назарбаевты әуежайдан күтіп алып, ол кісіге өлеңін оқыды, ал Сара Алпысқызы болса оның бетінен сүйіп, әдемі қуыршақ сыйлады
Күні бүгінге дейін осы бір кәделі сый Қарлығаштың үйінің төрінде сақтаулы және ол қазір сүйікті сәбиі Ақнұрға оның болашағы жарқын болсын деген ниетпен аманат есебінде телініп отыр.
Мінеки, ардақты да абзал жандардың ыстық ықыласы мен ілтипатына бөленген Қарлығаштың өнердегі жолы осылайша басталған болатын
Әрине, өнер деген дүниені игеру оңай емес екені белгілі
Майшамның жарығындай әлсіз күй кешіп отырған өнерді аялап, қадіріне жете білсең ғана таңғалғаннан таңдайыңды талмап жұтып қоярдай тамаша жауһарларды өмірге әкелесің
Сондықтан өнер әлемінің сонау заңғар биігіне көтерілу үшін аз ұйықтап, көп жұмыс жасау керек екендігі айқын
Мынаған да мән берген жөн
Әр әнші тарих қойнауында жатқан алдыңғы көшке ілесуі тиіс
Сол көштің әсем әуезін, асыл меруертін бойына сіңіре отырып алдыңғы лектің асқақ рухына, мәңгі өшпес мақамына еліктеу арқылы, өз жолын, өз соқпағын табуы қажет
Осы бір ерекшелікті ескере отыра Қарлығаш бірінші кезекте біліммен сусындауды жөн деп тапты
Сөйтіп, Қазақ ұлттық өнер университетіне оқуға түсіп, Ербол Сариннен сабақ алды, ол кісінің көмегімен домбырада ойнауды игеріп, дауыс диапазонын қойды
Кейін осы оқу орынының магистратурасында оқығанда жезтаңдай әнші Қайрат Байбосыновтан тәлім алды.
«Ұстазы жақсының – ұстамы жақсы» демекші Қарлығаш қай кезде де өнер бәйгесінде алдыңғы шептен көрініп келеді
Ол аз ғана мерзімнің ішінде Мағжан Жұмабаев, Кенен Әзірбаев, Нұрғиса Тілендиев атындағы байқаулар мен «Шабыт» фестивалінің жеңімпазы атанып үлгерді
Осы ретте ол Мағжан Жұмабаевтың сөзіне жазылған Жоламан Тұрсынбаевтың «Сарыарқа» әнін бойтұмарым деп санайды
Өйткені 2011 жылы Қызылжар қаласында ол осы әнмен Мағжан Жұмабаевқа арналған «Қазақ елі, бір ауыз сөзім саған!» атты фестивальдің бас жүлдесіне ие болған еді
Осындай бас жүлдеге Қарлығаш биылғы 2013 жылғы сәуірде Ақтөбе қаласында өткен «Жұлдыздар шоғыры» өнер додасында дара шауып, қол жеткізді
Ал өз кезегінде бұл жеңіс оған конкурстан тыс Италияда ағымдағы жылғы маусым айында өткен халық шығармашылығына арналған «Giovanni cantano il mondo» халықаралық фестиваль-байқауына қатысуға мүмкіндік берді
Адриатика теңізінің жағалауында әртүрлі елдерден жиналған 365 өнер жұлдыздарының бәйге жарысында Қарлығаш халық әні «Бұлбұлым» және Естай Беркімбаевтың «Сандуғаш» әнін домбыраның сүйемелдеуімен орындап үздік атанды, сөйтіп, «Домбырамен ән орындау шеберлігі» номинациясы бойынша екінші жүлде лауреаты атағын иеленіп, қазақтың атын шет жұртқа жарқырата отыра Қазақ елінің мерейін үстем етті
Ісі ширақ, ойы сергек өнер иесінің Отанымыздың намысын қорғау жолында қол жеткізер табыстары әлі алда екеніне еш күмән жоқ
Өйткені оның өн бойынан өмірге деген шексіз құштарлық, оптимистік арман үнемі есіп тұрады.
Ал қазір Қарлығаш Қайбұлдаш­қызы Қазақстан Республикасы Қорғаныс министрлігі орталық ансамблінің әншісі ретінде жастарды отансүйгіштікке тәрбиелеу жолында тынбай еңбек етуде
Сонымен қатар ол өзінің азаматтық парызы ретінде халқымыздың айнасы, бет-бедері болып есептелінетін халық әнін айтып қана қоймай, оны қоғамдық ортада насихаттаудан және мүдделі орындар алдына мәселе қоюдан жалыққан емес
Атап айтқанда, Қабан жыраудың «Қайран дүние-ай», «Беу айдай» әндері мен айтыс әуендері зерттелмей жатқанына алаңдайды, дәстүрлі әндердің телеарналардан шырқалып, мағыналары заманауи әдіспен түсіндіріліп жатса құба-құп болар еді дейді, әр эстрада әншісінің ән қоржынында кем дегенде бір халық әні болуы керек деп есептейді
Көңілге қонарлық ұсыныстар
Егер олар тиісінше ескеріліп жатса нұр үстіне нұр болар еді.
Кенжеболат ЖОЛДЫБАЙ
