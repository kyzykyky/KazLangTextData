Қазақстан Жазушылар одағының Әдебиетшілер үйінде көңілге жылы нұр құйған тартымды кеш өтті
Ол «Жетпіс төрттің жеті ақыны» деп аталды
Бұған қоса «Жеті бояу» атты кітаптың тұсаукесері болды
«Жеті бояу» жетпіс төрттің жеті ақынының өлеңдер жинағы
Жеті ақынның жырлары бір кітапқа топтастырылған
Кешті ақын, «Қазақ энциклопе­дия­сының» бас директоры Бауыржан Жақып жүргізіп отырды.
Алғашқы сөз ақын, ҚР Мем­ле­кеттік сыйлығының лауреаты, «Жұлдыз» журналының бас редакторы Ұлықбек Есдәулетке берілді
Ол бүгінгі кештері өткелі отырған жеті ақынның шығармашылығымен жақсы таныс екенін, олардың өлеңдері жинақталған «Жеті бояу» кітабына алғы сөз жазғанын тілге тиек ете келе, ақындардың алдағы қадамдарына сәт сапар тіледі
Алғы сөзде айтылғандай: «Бұл ақындар жаңа заманның перзенттері, азаттықтың ауыздықсыз арғыма­ғындай, тәуелсіз ұлттың ұйыған уызынан жарыған ұрпағы, коньюктурадан ада, арда мінез бен бостан сезімнің бел балалары
Бір жылда туып, бір дәуірдің дауылын бастан кешіргенмен, екі түрлі қоғамдық формацияның кермек дәмін татып үлгерген көшелі буынға жатады
Бесіктен белі шықпай жатып өліарада өмір сүрген, өртеңге өскен талшыбықтай бұл ұрпақ жаңа ғасырмен тайталаса тірлік кешіп, бұғана бекітіп, жаңа уақытқа жаңа көзқараспен қарайды
Олардың жазу стилінде көнеден түп тартқан ескі ізге қоса, бұрын кездеспеген жаңа сарын, тосын қарым, соны сүрен, тың түрен көбірек кездесетіні сондықтан».
Ортаға шыққан Қазақстан Жазушылар одағы басқармасы төрағасының орынбасары Жанарбек Әшімжан кеш иелері – жеті ақынға Жазушылар одағының дипломын, кәде-сыйлар табыс етті.
1974 жылы өмірге келген бұл жеті ақын – Әлібек Шегебай, Талғат Ешенұлы, Бақытжан Алдияр, ­Бекжан Әшірбаев, Анар ­Шамшадинова, Мұратхан Шоқан, Руслан Нұрбай
Өкінішке орай, себепті жағдаймен Талғат Ешенұлы бұл басқосуда бола алмады да, оның орнын ақын Дәурен Берікқажыұлы толтырды
Кешті ұйымдастырушылар алдын ала жеті ақын қатысатынын хабарлағаннан кейін жеті санын сақтауды ниет етіпті.
Кезек ақындардың өздеріне келді
Олар көпшілікті жаңа жырлармен таныстырды
Ақындар өздері қалай бір-біріне ұқсамаса, жырдағы қолтаңбалары да өзгеше
Әрқайсысы өзінше жырлайды
Ұлықбек ақын айтпақшы, поэзияда соны сүрен, тың түрен салғысы келеді
Бұл мақсаттарынан шығып та жатыр.
«Жеті бояу» атты кітаптың тұсаукесер рәсімі өтті
Оған жазушы Қабдеш Жұмаділов, ақындар Темірхан Медетбек, Аманхан Әлім қатысты
Алдыңғы толқын ағалар соңдарына ерген ізбасарларына ақыл-кеңестерін айтып, оқырман жүрегін баурар жауһар жырлар тіледі.
Жыр кітабының шығуына демеушілік жасаған ақтаулық кәсіпкер, экономика ғылымдары­ның кандидаты Дайрабай ­Үсіп­­баев­тың қамқор еңбегін де атап өткен жан
Ол да жиналғандар алдына шығып, ақындардың жырлары жөнінде жылы лебізін білдірді.
Бұл ақындардың ерекшелігі олар өмірге өрнекті өлең әкелулерімен қатар, ән де шығарады, әнге арнап мәтін де жазады
Кеш барысында осындай музыкалық туындыларға да кезек берілді
Оларды әншілер Саят Медеуов, Роза Әлқожа, «Музарт» тобы және басқа да өнер иелері орындады.
Бұл басқосудан қандай ой түйер едік? Біздің қазіргі қоғамда талантты жастарға, мазмұнды, оқыр­манға ой салар шығармаларға қол­дау болады
Соның бір дәлелі – осы кеш.
Нұргүл ЖҮНІСОВА
АЛМАТЫ
