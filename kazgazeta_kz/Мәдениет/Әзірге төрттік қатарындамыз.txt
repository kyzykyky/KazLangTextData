Ресейдің Хабаровск қаласының «Ерофей» аренасында бендиден (допты хоккейден) 31-ші әлем чемпионаты өз мәресіне жетті
Финалда осы спорт түрінен ең мықты саналатын ресейліктер мен швециялықтар күш сынасты
Аса тартысты өткен матчты айдын иелері сәтті бастап, Алмаз Миргазовтың қос голынан кейін 2:0 есебімен алға шықты
Алайда скандинавиялықтар қарап қалмай, Пер Хельмюрс есепті қысқартты
Бұдан кейін Алан Джусоев 3:1-ге жеткізді.
Екінші таймда Юхан Лефстедт мергендігімен көзге түссе, оған Максим Ишкельдин жауап қайырды
Бұдан соң Даниэль Берлин мен Адам Гильям гол соғып, таразы басын теңестірді
78-минутта А.Миргазов ойын нүктесін қойды
Осылайша, ресейліктер 5:4 есебімен жеңіске жетіп, чемпион атанды
Сөйтіп, өткен жылғы есені қайтарды
Швецияда өткен былтырғы чемпионатта айдын иелері топ жарған болатын
Айта кету керек, Ресей спортшылары осымен 11-ші рет бендиден әлем чемпионы атанып отыр
Ал Швеция құрамасы 12 рет допты хоккейден үздік атанды
Жартылай финалда жерлестеріміз шведтерге 4:5 есебімен жол берді
Бұдан кейін қола жүлде үшін матчта Қазақстан құрамасы екінші скандинавиялық мемлекет Финляндиядан қол 4:8 есебімен ұтылып қалды
Бұл матч финдердің басымдылығымен өтті
Олар бірінші таймда 3:1 есебімен алда тұрса, кездесудің екінші бөлігінде 8:4-ке жеткізді
Қазақстанның команда капитаны Рауан Исалиев екі, Дмитрий Завидовский мен Артем Вшивков бір-бірден гол салды
Осылайша, бұған дейін әлем біріншілігінің алты мәрте қола жүлдегері атанған қазақстандықтар сол табысын қайталай алмады
Бір жұбатарлығы, биыл ресейлік маман Ильяс Хандаев жаттықтырған команда жартылай финалға шығып, үздік төрттіктің қатарына қайта қосылды
Дүниежүзілік додаға Оралдың «Ақжайығынан» қақпашы Нариман Такиров, жартылай қорғаушы Сұлтан Қадыржанов, шабуыл­шы Максим Өтебалиев қатысты
Р.Исалиевпен бірге Орал допты хоккейінің түлектері Денис Максименко мен Ескендір Нұғманов та ел намысын қорғады.
Осылайша, бендиден Қазақстан құрамасы әлемдік деңгейде өте мықты құрама екендігін тағы да дәлелдеді
Жерлестеріміз келесі жылғы біріншілікте сәтті өнер көрсетіп, қола жүлде еншілейді деп ойлаймыз
Келер жылы біріншілік Ресейдің Иркутск қаласында өтуі керек болатын
Алайда бұл қала 2012 және 2014 жылы біріншілікті өткізгендіктен, чемпионаттың қай қалада өтетіні алдағы уақытта белгілі болмақ.
Нұрлан ҚҰМАР
