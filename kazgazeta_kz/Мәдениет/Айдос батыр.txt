“Айдос батыр” жырының кейбір үзінділері 1883 жылы Ташкент қаласында басылып шыққан Я.Лютштің “Киргизская хрес­томатиясында”, 1964 жылы Алматыда шыққан “Батырлар жырының” үшінші томында жарияланды
Толық нұсқасы әлі еш жерде жарияланған жоқ
Осы ұсынылып  отырған “Айдос батыр” жырының қолжазбасы ОҒК-ның Қолжазбалар қорында (Ш
765
3-дәп.) сақтаулы
Қолжазба мәтіні дәптерге көк сиямен араб әрпінде жазылған
Көлемі – 889 жол
Жыршысы – Жұмаділ Айдарбеков
Жыр мәтіні  1937 жылы жазылып алынған
Жыршы халық аузында айтылып жүрген “Айдос батыр” туралы ертегі, аңыздарды өлеңге айналдырып жырлаған.
Мұнан басқа “Айдос батырдың” Ақтөбе облысының тұрғыны Қабай Бекназаров халық аузынан жазып алып тапсырған (Ш
1281, ОҒК) және ӘӨИ-дің Қолжазбалар қорында (Ш
242
ӘӨИ) сақтаулы үзінділері бар
Олардың арасында сюжеттік айырмашылықтар аз
Бәрі де Жұмаділ Айдарбеков жырлаған нұсқадан алшақ кетпейді.
Қарашаш Алпысбаева,
М.Әуезов атындағы Әдебиет және өнер институты фольклор
және қолжазба бөлімінің ғылыми қызметкері,
филология ғылымдарының кандидаты
Жүрегіміз бірде күліп, бірде жылап,
Сөз естіп тыңдайтұғын екі құлақ.
Баланың ата-анасы пірі болса,
Болады бірі – асқар тау, бірі – бұлақ.
Айдостың ерлік сөзін мен жазамын,
Жолдастар, құлағың сал, жақсы тыңдап.
Сөйлеуші қариядан білдім сұрап,
Бұл сөзім миға қонса, көңілге ұнап.
Қатесін жазуымның түзетіңіз,
Өлеңді оқыңыз да көріп-сынап.
Екенін қайсы қазақ біле алмаймын.
Айдостың, білуімше, нәсілі – қазақ.
Ойланса, ақыл кірер саналыға,
Тексерсе, сөз тоқтайды адалына.
Қазақ, қырғыз, қалмақ пен қазақ, орыс
Жауласқан қазақ отар заманында.
Бір шетке қазақ малы отар барған,
Бұл сөзден қазақ, орыс хабарланған.
Елінде қазақ қапыл жатқанында,
Аттанып иесіз жатқан жылқыны алған.
Бірнеше бұл отарда күндер өткен,
“Жылқыны кәуір келіп алды” деген
Қазақтың ерлеріне хабар жеткен.
***
Жолдастар, жалқау болма денің сауда,
Кегі бар мұсылманның кәуір жауда.
Ханы бар Барын деген, басшы болып,
“Жиыл, – деп, – елге бәрің!” бұйырады.
Ерлерге ілгері өткен сыйынады,
Бір жерді орталықтан белгі етіп,
Қалың қол бірнеше күн жиылады.
Халқына Барын ханы бұйырады,
Шапқыншы жасауылдар хабар берді.
Жарлығы Барын ханның осылайша,
Кәрі-жас найза ұстайтын бәрі келді.
Жатады бірнеше күн ойын қылып,
Бәрі де олжа алуға қылады үміт.
Ішінде жиырманың жасы жеткен
Бар екен Айдос атты жалғыз жігіт.
Ол жігіт өзі батыр, өзі палуан,
Бір істі қылмай қоймас көңілге алған.
Қырық жігіт жолдастарын үгіттейді:
“Бұл жанды қайтеміз, – деп, –
бұдан қалған?”
Ұрыста қол бастайтын маңғаз екен,
Біреудің батыр Айдос жалғызы екен.
Әйелі Тоты деген өліп қалып,
Қарашаш соңғы айттырған балдызы екен.
Қарашаш бір күн жатып түс көріпті,
Тамаша әрбір түрлі іс көріпті.
“Бұл жолға батыр өзі бармасын” деп,
Бір адам ер Айдосқа жіберіпті.
Қарашаш бұл түсінен қорқып еді,
Ішінен жамандыққа жорып еді.
Жүр екен қырық жігітпен ойын ойнап,
Хабаршы далада кеп жолығады.
Хабаршы ер Айдосқа келді жетіп,
Асығыс сөз сөйледі есі кетіп.
Жүр екен әрбір түрлі ойын ойнап,
Құралы үстіндегі жарқ-жұрқ етіп.
Сөйлейді батыр Айдос: – Жол болсын! –
деп,
Тұрады қайынағасы: – Мол болсын! –
деп
–
Жіберді мені сізге Қарашашың:
“Бұл жолға, батыр, сізге жүрмесін” деп.
Қарашаш бір күн түнде бір түс көрген,
Екенін түстің жаман өзі білген.
“Не қылса да, осы жолға барма” дейді,
Асығыс жұмысым сол сізге келген.
Қазылық, Қарқаралы – жердің мүлкі,
Көңілінде кәуір алған қалың жылқы.
“Әйелі өзі батыр, жақсы екен” деп,
Қырық жігіт қасындағы қылды күлкі.
Жылқының әдемісі – қара сұр ат,
Болады, жар құласа, жойқын суат.
Бірі іліп, бірі қағып өңшең жастар,
Батырды сөзге сынық қылады мат.
Бозбала сөзге сынық мазақ қылды,
Бойына ер Айдостың ашу кірді.
“Ауызша өзіменен сөйлесем” деп,
Ілесіп қайынағамен бірге жүрді.
“Ауылға жақсы болар қонсақ жете,
Бастыршы кертті белді жеке-жеке.
Дәл бүгін тамашалы той боп жатыр,
Баралық шапшаңырақ
Жүр, жездеке”.
Ер Айдос осы тойға келді жетіп,
Күлкіге ыза болып ашу етіп.
Қарашаш тойды бастап отыр екен,
Дауысы бала құстай шаңқ-шұңқ етіп.
Тұсына Қарашаштың келді жетіп,
Атына қамшы басып екпіндетіп.
Тұра қап ат үстінде, назар салса,
Екі адам отыр екен өлеңдетіп.
Айдос:
– Мінгенім астымдағы ойнақы кер,
Тоқыдым мақпал тоқым, күмісті ер.
Азырақ шайтан мойнын сындыралық,
Түрегеп, екі жолдас, орныңды бер.
– Жігіттер:
Тәуекел дариясына салдым кеме,
Жақсылар, жесір-жетім ақын жеме.
Айтысып Қарашашпен отырғанда,
Әдепсіз сөзді бұзған қандай неме?
Айдос:
– Мінгенім астымдағы Кердең жирен,
Жігіттер, ер Айдостан өлең үйрен.
Құшақтап керегені айырылмайсың,
Басыңа тәуір болмас қамшы тиген.
Жігіттер:
– Патшасы бұрынғының Омар, – дейді,
Бұл жерден тұрып кетсе, обал, – дейді.
Сөйлесіп Қарашашпен отырғанда,
Кім өзі сөзді бұзған?  Жоғал! – дейді.
Қасына батыр Айдос барды дейді,
Сөзіне ашуланып қалды дейді.
“Әдепсіз, қандай сөзді сөйледің?” деп,
Қамшыға сол екеуін алды дейді.
Қарашаш мұны көріп, тасып кетті,
Көпшілік тамашалап, басып кетті.
Білген соң ер Айдосты екі жігіт,
Жуымады, бұл қызықтан қашып кетті.
Қарашаш:
– Тай керім, құнан керім, дөнен керім,
Айдостың білмеуші ме ең өнерлерін.
Құшақтап керегені, айырылмайды,
Қарашы, қос жаманның өлерменін.
Айдос:
– Ішінде жиырманың менің жасым,
Құдайым осы жолда жарылқасын.
Көп айлар, көрмегелі көп күн болды,
Жүрмісіз жақсы болып, Қарашашым?
Қарашаш:
– Ішінде жиырманың, батыр, жасың,
Сақтаушы осы жолда жарылқасын.
Найзасын ат үстінен таянғанда,
Тұсынан алғанының орындалсын.
Айдос:
– Қарашаш, келдім саған түнейін деп,
Мәнісін, түнеп жатып, білейін деп.
“Әйелі өзі батыр, жақсы екен” деп,
Біздерге бозбалалар күледі көп.
Қарашаш:
– Дегендер бізді түскер бәле тапсын,
Үйіне талдан найза жалау ассын.
Уақытында түзге шықса әкесі үйден,
Үйінде шешелері бебеу қақсын.
Айдос:
– Кертөбелі Нарын бидің керіледі,
Жалқаулар олжа алуға ерінеді.
Бал ашып, бақсы болып, түс көріпсің,
Көзіңе қандай сәуле көрінеді?
Қарашаш:
– Суынан Нарын деген су ап жүрмін,
Көл қылып көзім жасым бұлап жүрмін.
Бармашы, тілімді алып, осы жолға.
“Мырзам” деп бетім жыртып,
жылап жүрмін.
Айдос:
– Бұл түстің, маған емес, кәуір жағы,
Малының бәрін алам, шабам-дағы.
Соғыста күйеуі мен бауыры өлген
Орыстың бетін жыртқан қызы-дағы.
Қарашаш:
– Қайда? – деп, сізді жоқтап,
сұрап жүрмін,
Күйініп қатты қорқып жылап жүрмін.
Бармашы, тілімді алып, сорлы жалғыз,
Қызыл қан он саусағым қанап жүрмін.
Айдос:
– Кертөбел арықтаса, тай болғаны,
Қазылып, сан етінің сай болғаны.
Кәуір жылқы әкеліп, бие сойып,
Саусағың қазы кесіп май болғаны.
Қарашаш:
– Түймесі кіреукенің шешіліңкі,
Аяғың құбылаға көсіліңкі.
Бармаңыз, тілімді алып, осы жолға,
Құйрығы Кертөбелдің кесіліңкі.
Айдос:
– Жібекке ақ меруерт тізіліңкі,
Жеткенде шіреуіне, үзіліңкі.
Майданда кәуірменен соғысқанда,
Құйрығы Кертөбелдің сүзіліңкі.
Қарашаш:
– Мойныңа берен мылтық асылыңқы,
Кертөбел бөтен атқа қасыныңқы.
Бармаңыз, тілімді алып, батыр, жолға,
Ақ жүзің топыраққа жасырыңқы.
Айдос:
– Жерлерде арқар деген аң болғаны,
Ұрысты көрген адам таң қалғаны.
Майданда кәуірменен соғысқанда,
Тұтығып ақша бетім шаң болғаны.
Қарашаш:
–Кертөбел Нарын бидің қос тартулы,
Жортуыл сізден өзге жырғатулы.
Бармаңыз, тілімді алып, батыр, жолға,
Құралың сауыт-сайман босқа артулы.
Айдос:
– Шабармын бұл барғанда кәуір елін,
Жылқы алсам, жетегімде Кертөбелім.
Олжа алып, көңілім толып, аман қайтып,
Шешініп, құралымды бөктергенім.
Қарашаш:
– Барып қайт, батыр Айдос, есен-аман,
Өлгенге сонда түсер ақыр заман.
Сөзімді “Барма десем” бір алмайсыз,
Көңілің, батыр Айдос, неден қалған?
Айдос:
– Қара адыр Ертіс басы болар қабан,
Айдосты шалсын қабан онан жаман.
Біреудің өлсе өледі жат баласы,
Қарашаш, үйде отырсың, басың аман.
Қарашаш:
– Ер Айдос, біле алмадым ақылыңды,
Тоздырдың Кертөбелде тақымыңды.
Артыңнан жылап барып ақыл айтар
Қылыштап қырғаным жоқ жақыныңды.
Айдос:
– Білмейді ешкім менің ақылымды,
Тауып бер дедім қашан жақынымды.
Әйелдер төменетек үйде отырар,
Жүр екен жолға бастап қатын кімді?
Осылай сөз аяғын айтты дейді,
Той тарқап, ел үйіне қайтты дейді.
Азырақ Қарашашпен сөз сөйлесіп,
Төсекке дамыл алып жатты дейді.
Бұл қолды батыр Айдос білсін деген,
Дауысы бар зеңбіректің гүрсілдеген.
Төсекте батыр Айдос жатқанында,
Барыннан хабар келді “жүрсін” деген.
Талай ер бізден бұрын өтті дейді,
Тәуекел қырғын соғыс етті дейді.
“Ерді намыс, қоянды қамыс” деген,
Ат ертте ер Тілекке депті дейді.
Ер Тілек орнынан жылдам тұрды,
Ерттеп Кертөбелді даяр қылды.
“Келгенде амандықпен көрейік” деп,
Қош айтып, Қарашашпен атқа мінді.
Мінді де Кертөбелді, жүріп кетті,
Боларын бір сұмдықтың біліп кетті.
Барғанда түстік жерге батыр Айдос,
Қарашаш арт жағынан қуып жетті.
Қарашаш:
– Ер Айдос, аластырмай, қуластырмай,
Жығушы ең киік атып қыр астырмай.
Біреуге өз қолыңнан тапсырып кет,
Жаманға артыңдағы таластырмай.
Айдос:
– Тәуекел, ажал жетсе, Ақтан білдім,
Мерт қылып дұшпаныма, неге келдің?
“Әйелдің ақылы қысқа” дегені рас,
Жүре ме әйелі еріп мендей ердің?
Қарашаш:
– Салады елге салық қара Барын,
Өсірсін сіздей қылып балаларын.
Жарықтық молда жазған дәтке қуат,
Мойныңа бойтұмарың сала барғын.
Айдос:
– Қалың қол, мен бармасам, бүгіледі,
Қарашаш бордай болып егіледі.
Дем бітіп, дәм таусылып, ажал келсе,
Қолынан бұл қағаздың не келеді?
Қарашаш:
– Кем сөзге апармаңыз, батыр, мұны,
Аман болсақ, қосылармыз мақшар күні.
Құраннан молда жазып берген еді,
Болады Құран сөзі Құдай тілі.
Қолына бойтұмарын алды дейді,
Мойнына “бісміллә” деп салды дейді.
Қош айтып Айдос батыр жүріп кетті,
Қарашаш зар-зар жылап қалды дейді.
Қалың әскер жүреді,
Уәделі жерге келеді.
Батырларды санақтап,
Есептеп бәрін көреді.
Ер Айдосты жоқтайды,
Атақты, айқын ер еді.
Осы жерге тоқтайды,
Мылтықтарын оқтайды,
Найзаларын шоқтайды.
Санақшылар есептеп,
Ер Айдосты жоқтайды.
Біреу айтады:
“Талай хан сізден бұрын өтті дейді,
Халқына о да жарлық етті дейді.
Әйелі шошыңқырап түс көріпті,
Батыр жүр кейінірек депті” дейді.
Тәуекел, кім болжайды Ақтың ісін,
Батыр жүр Қарашаштың байқап түсін.
“Тілімді ал, бұл жорыққа барма” дейді
“Жүр білем кейінірек соның үшін”.
Бозбала мұны естіген қатты күлді,
Қарашаш түс көргенін бәрі білді.
Барынның жарлығымен асығыстап,
Шақыра ер Айдосты біреу жүрді.
Бұл Айдос жас күнінен болды мықты,
Дұшпаны қарсы жүрмей, қойдай ықты.
Келгенде орта жолға батыр Айдос,
Алдынан шақырушы қарсы шықты.
Ер Айдос қалың қолға келді жетіп,
Атына қамшы басып екпіндетіп.
Ақырып батыр сонда сөз сөйлейді,
Барын мен әскерлерге ашу етіп.
– Талай хан сізден бұрын өтті, – дейді,
Бәрі де сендей жарлық етті, – дейді.
Қабаққа көлеңкелі бармайтын сарт,
Жау қайда сені алатын? – депті дейді.
Жау қайда келе берер, Барын, саған?
Сабырсыз асығыста басшы жаман.
Қоянша көлеңкеңнен үркетін сарт,
Жауыңды сені алатын көрсет маған.
Барын хан ер Айдосқа үндемеді,
Келгенін ашуының ол да білді.
Тоқтатып осыменен сөз аяғын,
Бет алып кәуір жаққа әскер жүрді.
Қалың қол тоқтамастан жүріп кетті,
Қорқақ жылап, ерлері күліп кетті.
Жол жүріп бірнеше күн ауыр әскер,
Кепеге қазған ошақ келіп жетті.
Кертөбел Нарын бидің керіледі,
Жамандар олжа алуға ерінеді.
Қараса көзін ашып қарауылшы,
Қалың қол кәуір жақтан көрінеді.
Ереуіл қарсы келген қолды көрді,
Қазылған арба жүрген жолды көрді.
“Қашқан қатын, қашпаған ер болсын”
деп,
Барын хан әскеріне бата берді.
Сонда Барын сөйлейді,
Сөйлегенде бүй дейді:
– Азаматтар, жарандар,
Мен бір жауап сөйлейін,
Құлақ салып қараңдар!
Сапардан тірі қайтпасын
Жүрегі қара адамдар.
Осы жерге түсіңіз,
Ас-суыңды ішіңіз.
“Кәуір” деп қорқып, батырлар,
Бұзылмасын түсіңіз.
Шақпақ отын шағыңыз,
Тезек отын жағыңыз.
Құйысқанды қысқартып,
Айылды мықтап тартыңыз.
Атқа мініп, қамданып,
Дабылды енді қағыңыз.
Айнымас жүрек батырлар,
Жауға қарсы шабыңыз,
Ашылсын енді бағыңыз.
Тағы да Барын сөйлейді,
Сөйлегенде бүй дейді:
– Азаматтар, жолдастар,
Бір жылы туған құрдастар,
Бірге өскен сырластар,
Қара мойын серкедей
Алшаңдап ерлер қол бастар.
Қорқар емес кәуірден,
Қайратына оң бастар.
Қаратаудың кезеңі,
Келді орыстың кезегі.
Олжа қып, ерлер, алыңыз,
Кәуір баққан көп жылқы
Мына жатқан тезегі.
Таудан кәуір төгіліп,
Ат қолтығы сөгіліп,
Сарт-сұрт етіп тебініп,
Астына мінген тұлпарлар
Ауыздығын кеміріп.
Қарағай найза қолға алып,
Жауға қарсы шабыңыз.
Жалмауыздай емініп,
Көзге түсіп көрініп,
Бәйге атындай желігіп,
Сегіз қырлы ақберен
Атылар майдан ішінде.
Қарағай найза болат ұш
Шаншылар майдан ішінде.
Алмас қылыш тағы да
Шабылар майдан ішінде.
Балдағынан қызыл қан
Малынар майдан ішінде.
Қабырғасы жігіттің
Сөгілер майдан ішінде.
Қара  қаны аузынан
Төгілер майдан ішінде.
Кім өлсе, қорқақ өлсін,
Қашқанды кәуір сүйреп көмсін.
Жаулан, жігіттер, жаулан!
Барын хан осылай деп бата берді,
Кәуірді қарсы келген ерлер көрді.
Жауланып жауды көріп аруақтанып,
Естіңіз не қылғанын Айдос ердің.
Аруақты туған ер Айдос,
Кертөбелдей тұлпарды
Перенменен белдіктеп,
Шұғаменен желдіктеп,
Мақпалменен терліктеп,
Ердің үстіне салады,
“Қорқар болсақ кәуірден,
Мұнда не қып келдік?” деп.
Жау қашырсақ, әбүйір,
Ажал жетсе, өлдік деп.
Тағдырда жазған Алланың
Жазуын, ерлер, көрдік” деп.
Мұны айтып ер Айдос,
Құйысқанын қысқартты,
Тізгінін түйіп, теңгеріп,
Екі айылын бек тартты.
Қанын алып ішіне,
Түсі көк боп, сұр тартты.
Батырлардың бәрі де
Аттарына мінеді,
Пірлерден медет тіледі.
Қызыл туды қолға алып,
Кәуірге қарсы жүреді.
Мойынға салып мылтықты,
Желекті найза қолға алып,
Білекке қылыш іледі.
Қорқақтары дірілдеп,
Батырлары күледі.
Жақындап қалды қалың қол,
Енді шыдап тұрмады.
Қашпалап ерлер кіреді,
Алдындағы кәуірді
Батырлардың бәрі де
Бет-бетімен түреді.
Аруақты туған ер Айдос
Кертөбелдің үстіне
Енді мініп алады,
Кәуір жаққа қарады.
(Жалғасы бар)
