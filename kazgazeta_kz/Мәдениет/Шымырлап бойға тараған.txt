«Қазақстан» орталық концерт залының камералық залында күйші-домбырашы, ұстаз, фольклортанушы, ҚР еңбек сіңірген өнер қайраткері, профессор Айтжан Тоқтағанның «Ұстаздық еткен жалықпас» атты күй кеші өтті
Айта кету керек, А.Тоқтаған 1946 жылы 5 қарашада Батыс Қазақстан облысының Жәнібек ауданында дүниеге келді
Ол – Қали Жантілеуов, Шамғон Қажығалиев, Құбыш Мұхитов, Бақыт Қарабалина сынды танымал күйші-композиторлардың шәкірті, Құрманғазы атындағы Алматы мемлекеттік консерваториясының халық аспаптары факультетінің түлегі. 
Ұзақ жылдар бойы аталған оқу орнында ұстаздық қызмет жасады
Қазір Астана қаласында тұрады
Ол – қазақтың күй өнерін терең зерттеген академик Ахмет Жұбановтың, жазушы, ғалым Ақселеу Сейдімбектің ізін жалғастырушылардың бірі
Өзі де көптеген зерттеу еңбектерін жазды
Сонымен қатар А.Тоқтағанның оқулықтары музыкалық оқу орындарында оқытылады.
«Сарыарқа» ұлт аспаптар ансамблі халық күйін орындап, осы кештің шымылдығын ашты
Шағын экраннан деректі бейнетас­па көрсетіліп, Ақселеу Сейдімбек пен Қаршыға Ахмедияровтың сәл ертеректе Айтжан Тоқтаған туралы айтқан ой-пікірлері берілді
Екеуі де А.Тоқтағанның қазақ күйлерін зерттеудегі нәтижелі еңбегін атап өтті
Бейнетаспада өз толғамын ортаға салып тұрып Қ.Ахмедияров: «Күй – еліміздің таусылмайтын рухани қазынасы» деді
Осындай тарихы терең, мәні зор күй өнеріне берген жоғары бағасын естіген жұртшылық өмірден озса да, артында мол мұрасы қалған ерекше дарын иесіне үлкен қошемет білдірді.
Бұл күні домбыра шанағынан төгілген күйлер төл өнерімізге бейжай қарамайтын елордалық көрермендердің жан-жүрегін тебірентті
Құрманғазы, Дина, Дәулеткерей, Сейтек, Тәттімбет, Қазанғап, Тоқа сынды халық композиторларының күйлері кезек-кезек орындалып, тыңдаған адамның көңіл-құсын биікке қалықтатты
Сондай-ақ Нұрғиса Тілендиев, Қаршыға Ахмедияров, Айтқали Жайымовтың күйлері шертілді.
Айтжан Тоқтағанның ұстаздық еңбегі туралы да тоқтала кеткен жөн
Оның шәкірттері бүгінгі таңда еліміздің әр өңірінде жемісті қызмет істеп жүр
Жиналған қауым алдында мерейтой иесінің танымал шәкірттері өнер көрсетті
Атап айтқанда, Ержан Тоқсабанов, Мұрат Әбуғазы, Данияр Байжұманов, Руслан Баймурзин, Батыржан Мықтыбаев, Нүркен Әшір, ­Жексенбек Нұржауов, ­Арман Жүдебаевтар күмбірлеген күй тартты
Сонымен қатар тағы бір шәкірті Ерлан Рысқали ән шырқап, әсерлі кештің шырайын кіргізді
­Айтжан ағаның өз қызы әрі шәкірті Айтолқын Тоқтаған да күй тартып, өнер сүйер қауымның ыстық ықыласына бөленді
Жас шәкірт Сайын Досан да домбыраны қалай «сөйлете» білудің қыр-сырын ұғына бастағанын танытып, екі күй орындап, ұстазына құрмет көрсетті
Ал әнші Ырысты Сүлейменова осы кеште әннен шашу шашты.
Еңбегін бағалап, жанына қуат, көңіліне шабыт сыйлаған көрермендер алдында Айтжан Тоқтаған: «Күй – қазақ мәдениетінің ішіндегі басты байлығы
Күй өнері қазақ халқының тарихымен бірге жасасып келеді
Сонау аласапыран, шытырманды, аумалы-төкпелі замандарды бастан кешті
Небір тар жол, тайғақ кешулерден өтті
Сұрапыл кезеңдердің куәгері ­деуге болады
Күй – халық тарихын музыка тілімен кейінгі ұрпаққа жеткізуші
Табиғи, таза музыкалық талғаммен жеткен қасиетті хат деп айтуға болады
Айталық, 1937-38 жылдары әндерге тыйым салынған кезде күйлер орындалыпты
Өйткені, біздің бақытымызға қарай, сол кезде ұлт зиялыларын қамауға алып жатқан жазалаушылар күйден, жалпы өнерден бейхабар, ештеңе түсінбейтін адамдар еді
Түсінбеген шығармадан олар қауіптенбейді
Олар күйді тек дыбыстардың жиынтығы деп қараған
Ал шын мәнінде күй дегеніміз ол тұнып тұрған тарих
Осы құдіретті күйіміз сонау ­замандардан бүгінгі ұрпаққа жетіп, халқымыздың рухани игілігіне айналды» деді.
Халыққа деген ризашылығын өнерімен білдіру мақсатында ­Айтжан Тоқтағанның өзі де осы кеште бірнеше күй орындады.
Бүгінгі таңда кейбір концерттерде ән мен күйді орындаудың өзін шоуға айналдырып жіберу әдеті белең алуда
Күйлер толық орындалмайды
Бірінің басы, бірінің соңы тартылып, ойлы тыңдарманның орынды ренішін туғызатын сәттері де болып жатады
Ал домбырашы ұстаздың шығармашылық кешінде қазақ күйіне шөлдеп қалған талғамы биік тыңдарман қауым рухани байлыққа кенелді
Домбыра шанағынан төгілген күй, Абай айтқандай, шымырлап бойға тарап жатты.
Айбатыр СЕЙТАҚ,
журналист
Астана
