Алматы облысы Талдықорған қаласындағы Оқушылар сарайына бас сұқсаңыз, күмбірлеген күйдің үні алыстан естіледі
Бойыңды шымырлатқан ұлттық әуенді балалар жүрегіне жеткізе орындатып жүрген үйірме жетекшілері Хайырниса Базарбаева мен Жаңылсын Абдуллина да жарқылдай көрінеді
Бүгінде домбыра үйірмесінде ұлттық өнермен сусындап жүрген 60-тан аса бала бар
Олардың бәрі де үйірмеге қызығушылықпен қатысады
Осыншама балаға уақыт тауып, оларды түрлі байқауларға да қатыстырып, қанаттандырып жүрген қос ұстаздың шәкірттері жуырда Астана қаласында өтіп жатқан «Экспо – 2017» көрмесі аясында өнер көрсетіп қайтты.
Халықаралық «ART BAYTEREK» ASTANA EXPO 2017» байқауы балалардың қазақ өнеріне деген сүйіспеншіліктерін арттыру мақсатында ұйым­дастырылған болатын
Дүбірлі байқауда Оқушылар сарайының «Домбыра» үйірмесінің 5 өнерпаз жеткіншегі, атап айтар болсақ, Мұратбек Санжар, Ақылжан Есімханов, Аман Арын, ­Аль­пира Ерболқызы, Нұржан Нұрмұхамедов аспапта ойнау аталымы бойынша бірінші, екінші, үшінші орындарды иеленіп, лауреат атанып қайтты
Шығарма жазу аталымынан «Жас қаламгер» және «Жас информатик» үйірмесінен қатысқан балалар да жүлделі орындарды жеңіп алды.
Домбырашылар үйірмесінің «Мұрагер» ансамблі бұған дейін де түрлі байқауларда топ жарған болатын
Атап айтар болсақ, биыл Семей қаласында өткен Л.Хамиди атындағы байқаудан 2-орын, республикалық «Болашаққа жол» байқауынан 1-орынды еншіледі
Аталмыш сайыстарда жеке орындауда Расим Дүйсебеков пен Ақылжан Есімханов 1-орындарды жеңіп алды
Республикалық «Горное солнце» байқауында да талантты оқушылар Мұратбек Санжар 1-орын, Ақнұр Қанапия 2-орын тұғырынан көрінсе, Нариман Қапашев дипломант атанып қайтты
«Аналар асыл жандар» байқауында да Нариман Қапашев пен ­Жания Темірбаева 3-орын иеленді.
Домбырашылар ансамблі қалада өтетін түрлі шаралардан қалыс қалмайды
1 маусым – ­Балаларды қорғау күніне орай ұйымдастырыл­ған шеруді де «Мұрагер» ансамблі Нұрғиса ­Тілен­диевтің «Әлқисса» күйімен ашқан болатын.
Жаңылсын Жексенбекқызы мен ­Хайырниса Ахметжанқызының жетекшілігімен балалар бүгінде біршама күйді меңгеріп, оны өз нақышында орындап жүр
Баланың қабілетіне қарай, нота үйретіп, музыкалық сауаттылықтарын да шыңдап жатқан жайы бар.
– Домбыра арқылы балалардың бойына ұлттық құндылықтарды, жақсы қасиеттерді сіңіреміз
Ансамбльде ойнау арқылы музыкалық қабілеті, бір-бірін тыңдау, есту қабілеті жетіледі
Әсіресе жоғары сынып балаларының домбыраға қызығушылығы артып келе жатқандығы бізді қуантады, – дейді Ж.Абдуллина.
Ұлттық өнерді ұлықтаған жас домбыра­шы­лардың әлі шығар шыңы алда деп білеміз.
Алма ТОПАНТАЙҚЫЗЫ
Алматы облысы
