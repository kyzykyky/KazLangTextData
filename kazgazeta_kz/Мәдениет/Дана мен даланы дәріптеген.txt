Абайдың «Жидебай-Бөрілі» мемлекеттік қорық-музейі ҰҒА академигі, медицина ғылымының докторы, профессор, Қазақстан Суретшілер одағының мүшесі Мақаш Әлиакпаровтың 80 жасқа толуына орай «Дана мен даланы дәріптеген» атты көрме және мәдени-танымдық кеш ұйымдастырды

Кеш Абай қорық-музейінің директоры Б.Жүнісбековтің құттықтау сөзімен ашылып, ­мерейтой иесіне шапан жабылып, құрмет көрсетілді.
Шара барысында Жарма ауданының ішкі ­саясат бөлімінің басшысы М.Матанов, Шәкәрім атындағы Семей мемлекеттік университетінің ректоры М.Ескендіров, филология ғылымының докторы, профессор А.Еспенбетов, «Шәкәрімтану» орталығының директоры А.Смағұлова қатысып, жылы лебіздерін білдірді.
Мақаш Тыныштықбайұлы медицина ғылымы­ның докторы, профессор, академик болса да дүниеге суретші болып келген
1960 жылдан бастап ол сурет, портрет, пейзаж, картиналар сала бастады
Ешқандай арнайы білім алмай-ақ өмірге деген өз көзқарасы бар, өзіндік шығармашылық әдіс-тәсілі бар, қоршаған ортаны бейнелейтін өзіндік сара жолы бар суретші болды.
«Ұлы Абай мен Шәкәрім әлемі – менің басты тақырыбыма айналды
Сонау 1975 жылдан бері осы тақырыппен үздіксіз айналысып келемін
Абай мен Шәкәрім аталарымыз, олардың айналасы, үлгі тұтарлық өнерлері мен рухани ой әлемдері жайлы шығармаларым өмірге келді, әлі де келе бермек
Бұл тақырып – менің өмірлік бойтұмарым секілді» дейді Мақаш Тыныштықбайұлы өзінің шығармашылығы туралы.
1975 жылдан бастап Мақаш Әлиакпаров Абай музейімен тығыз байланыста
Суретшінің 17 жұмысын 1975 жылы Абай музейі өз қорына алды.
Егер М.Әлиакпаровтың шығармашылық дәстүрі туралы айтатын болсақ, онда оны қоғамның күрделі құбылыстарды көрсеткен туындылары, монументалды суреттері болмаса да, тарихи суретші деп тануға болады
Ол тарихымыздың тұлғасы, бас ақынымыз Абай тақырыбына келіп, сол арқылы бізге тағы екі ақынды – Шәкәрім мен Ахатты танытты.
Көптеген суреттер сериясын Шәкәрімге арнады, сонымен Шәкәрімнің тағдыры мен шығарма­шы­лығын ең алғашқы зерттеушілердің бірі болды және оны насихаттау мақсатында Қарағанды қаласында жеке шығармашылық өнер галереясын ашты.
Талантты суретші Мақаш Тыныштықбайұлы Әлиакпаровтың дербес көрмелері Семей, Қарағанды, Алматы, Астана, Москвада және Италияның Милан қаласында үлкен табыспен өткен
Оның картиналары Қазақстанның бірқатар картина галереяларына қойылған
Суретшінің шығармашылығы туралы каталогтар мен репродукция альбомдары жарық көрген.
Абай қорық-музейінің көрме залында Мақаш Әлиакпаров коллекциясынан Абай, Шәкәрім тақырыбындағы 90-нан астам туындылары көрермендерге ұсынылып отыр.
Танымдық шараға Ә.Қашаубаев атындағы Семей мемлекеттік филармониясының әншілері Б.Омаров, С.Мұхамедсадықов, Б.Түктібаев және «Абай» өнер мектебінің шәкірттері қатысып, өз өнерлерін жиылған қауымға паш етті.
Серік ДӘУЛЕТБЕКОВ
Семей
