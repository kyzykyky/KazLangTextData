Талантты оқушылардың басын қосып, олардың қабілетін шыңдау жолында еңбек етіп жүрген ұжымдар аз емес
Мәселен, солардың қатарына Павлодар облысы, Ақсу қаласының Балалар шығармашылығы үйіндегі «Талапкер» ансамблін жатқызуға болады
 
Бүгінгі таңда ансамбльдің жеткен жетістіктері аз емес
Атап айтқанда, талантты оқушылар былтыр «Ветер перемен» атты Халықаралық балалар және жастар шығармашылығының фестивалінде бас жүлдені иеленсе, биылғы жылдың 14 ақпанында «Айналайын» жас дарындардың фестиваль-байқауында 1 орын иеленіп, Ақтөбе қаласында өтетін республикалық сайысқа қатысуға жолдама алды
Бұл сөзсіз, ансамбль мүшелерінің үлкен жетістігі
Мұндай өнер сайыстарына қатыса отырып, олар өздерінің кәсіби біліктіліктерін шыңдай түсуде.
«Шәкіртсіз ұстаз – тұл» демекші, оқушыларға бар білгенін үйретіп, түрлі байқауларға баптап, бәйгеге қостырып жүрген жетекшісі Қуанышбек Уәлиевтің еңбегін ерекше атап өту ләзім
Ол «Балалар шығармашылығы үйінде 2015 жылдан бастап қызмет етуде
Осындай аз ғана уақыттың ішінде шәкірттерінің халықаралық және республикалық сайыстарда биіктерден көрінуі мақтар етерлік жайт.
– Әр баланың бойында қабілет те, дарын да болады
Мәселе соны дамыта білуде
Жетістіктің сыры – еңбек пен ізденісте, – дейді Қуаныш Жәлелұлы
Иә, қазақ мұндайда «Бұлақ көрсең, көзін аш» демей ме? Білімді оқытушы күй өнерінің қыр-сырын үйрету арқылы оқушыларын адамгершілікке тәрбиелеп, қайырымдылыққа, ізгілікке баулып келеді
Олардың арасынан күні ертең-ақ елге, қоғамға қызмет ететін санасы биік азаматтар шығатынына сенім мол
Бұл орайда бабалардан қалған асыл мұраларды жас ұрпақтың бойына сіңіру, ұлтына жанашыр тұлғаларды қалыптастыра білу – өнегелі істің бірегейі
Біз «Талапкер» ансамбліне көп үміт артамыз! Ансамбль мүшелері бұдан да зор биіктерден көрінеді деген сеніміміз мол.
Ж.ДІЛМАҒАНБЕТОВА,
Балалар шығармашылығы
үйінің оқытушысы
Павлодар облысы
Ақсу қаласы
