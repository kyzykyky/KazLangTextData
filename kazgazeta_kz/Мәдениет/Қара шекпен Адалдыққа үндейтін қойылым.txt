Ғ.Мүсірепов атындағы Қазақ мемлекеттік академиялық жастар мен жасөспірімдер театрында осетин драматургі Г.Хугаевтың «Қара шекпен» атты драмасының премьерасы болып өтті
Адалдық пен арамдықтың, жақсылық пен жамандықтың бітіспес күресін кейіпкерлер арқылы  көрерменіне жеткізе білген қойылымның әсері ұшан-теңіз
Режиссер А.Маемировтың да бұл шығармаға мол тәжірибемен, қалыптасқан ой-тұжырыммен келгенін байқадық
Қойылымның үлкен жетістіктерінің бірі ретінде қазақ тіліне ұтымды аударылғанын айтуға болады
Бұл ретте Қ.Төлеуішовтің еңбегі зор
 Қойылым жөнінде театртанушы мамандардың пікірін оқырман қауымға ұсынуды жөн көріп отырмыз.
 
Анар ЕРКЕБАЙ, М.Әуезов атындағы Әдебиет және өнер институты «Театр және кино» бөлімінің аға ғылыми қызметкері:
– «Қара шекпен» қойылымы жастар театры актерлерін жаңа қырынан таныстырды
Адамға адал қызмет етіп жүрген Тұзар иттің рөліндегі Д.Базарқұлов ойы­ны ішкі жылылығымен, кесек әрекеттерімен ұнамды шыққан
Актер өз кейіпкерінің ішкі жан дүниесіне үңіліп, психологиялық көңіл-күйін көркем жеткізуге молынан мән беріп сомдауға күш салған
Даниярдың ашық даусы да, дене пішіні де кейіпкердің қожайыны үшін ішкен асын жерге қоятын адалдығына, тұрақтылығына әбден лайық
Сатқындыққа, адамдардың арам пиғылына көзі жетіп, соның зауалын тартуы Тұзар – Данияр Базарқұловтың басты тақырыбына айналды
Ал оның «мен адамға қызмет етемін» деген сөздері көп жайды ұқтырады.
Жалпы, қойылымдағы актерлік ойындар біртұтас ансамбльдікке ие
Режиссер мен суретші И.Ихсан сахнаның сыртқы пластикалық шешімін актерлердің қимыл әрекетіне сай шешкен
Бірақ сахнаның артында ілінген ақ матадан жасалған тор мен төбеден түсіп тұрған баспалдақтар жануарлардың тыныс тіршілігін жеткізуде үндестік таппаған
Олардың тек Тұзардың өлімі кезінде теңселуі, өмірдің тепе-теңдігінің шайқалғанын меңзегенімен, бұл ой көрерменге толыққанды жетпей жатты
Сондай-ақ, көрермен залының ортасына мінбе (подиум) орнатып, сол арқылы кейіпкерлерді кіргізіп шығаруы да қойылымның деңгейін жеңіл-желпі шоуға түсіріп жіберген
Жалпы, актерлердің сахнаға шыққанда көрерменнің алдында «мен мұндамын» деген әдетінен арылуы абзал.
Айдана АЛАМАН, М.Әуезов атын­дағы Әдебиет және өнер институты «Театр және кино» бөлімінің кіші ғылыми қызметкері:
– Ең біріншіден, қойылымды «ұстап тұрған» драматургиясының жұмырлығы десек, екіншіден, осындай туындыға назар аудара білген режиссердің тапқырлығын бағалауға болады
Қойылымды сахналауда бір топ жас мамандардың еңбектенгендерін мүмкіндігінше ескеру керек
Екінші құрамдағы Мақсат Сәбитов (Тұзар) пен Бақыт Тушаевтың (қарға), Әсет Иманбаев (кәрі көкжал) пен Сәния Ерзаттың (Қосүрей қоян) рөлдері кәсіби әрі нанымды шықты
Ал қаншық қасқыр Көкшулан бейнесіндегі Ақмарал Дайрабаева рөлінің толық піспегенін көруге болады
Оған актрисаның пластикасы мен шеберлігі кемшін түсіп, кедергісін тигізіп отырды
Қойылым барысынан театрдағы тағы бір жас маманның бірі музыкант Болатбек Нұрқасымов еңбегінің озық үлгісін көруге болады
Қорыта айтқанда, аталмыш қойылым жастар театрының көрермендерін әлі біраз жылдар бойы тәрбиелеп, олардың театрға деген құштарлығын арттыра түсетіні сөзсіз.
 
Ақбота Исләмбек
