Байланыс және ақпарат қызметкерлері күні қарсаңын­да бірқатар журналистерге Қоғамдық атақтар және марапаттар жөніндегі Республикалық кеңесі тағайындаған «Қазақ журналистикасының қайраткері» атағы тапсырылды. 
Айта кетейік, биылғы баспасөз өкіл­дерінің төл мерекесі Елбасы Нұрсұлтан Назарбаевтың «Болашаққа бағдар: рухани жаңғыру» атты мақаласында айтылған ұлттық жаңғыру идеясын жүзеге асыру міндетімен тұспа-тұс келіп отыр
Осыған орай еліміздің руханияты мен мәдениетін және ұлттық құндылықтарымызды насихаттауға зор үлес қосып келе жатқан бір топ белгілі қаламгерлер – Сапабек Әсіпұлы, Шерхан Мұртаза, Сарбас Ақтаев, Уахап Қыдырханұлы, Ғаббас Қабышұлы, Зәкір Асабаев, Мамадияр Жақып, Бекболат Әдетов, Файзолла Оразаев, Орысбай Әбілдаев, Нұрлан Оразалин, Нұрмамбет Қизатов, Бейбіт Қойшыбай, Ержұман Смайыл, Жарылқап Бейсенбайұлы, Жанат Елшібеков және Асқанбай Ерғожаев «Қазақ журналистикасы­ның қайраткері» атағына ие болды
Сонымен қатар аталған марапат баспасөз саласының кейінгі толқын өкілдеріне де берілді.
Өз саласының үздіктерін кәсіби мерекемен құттықтап, кеуделеріне медаль таққан Қоғамдық атақтар және марапаттар жөніндегі Республикалық кеңестің төрағасы, «Президент және халық» газетінің бас редакторы Марат Тоқашбаев «Мемлекет бас­шысы Нұрсұлтан Назарбаевтың «Болашаққа бағдар: рухани жаңғыру» атты бағдарламалық ұстанымдары негізінде ұлттық кодты нығайту және ұлттық сананы өркендету мақсатында әрі бұқаралық ақпарат құралдары қызметкерлерінің төл мерекесі қарсаңында төртінші билік өкілдеріне қоғамдық негіздегі кәсіби жоғары марапат тапсыруды жөн көрдік» деп атап өтті.
