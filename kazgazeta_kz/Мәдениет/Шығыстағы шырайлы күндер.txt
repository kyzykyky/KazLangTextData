Ұлыстың Ұлы күні – 22-наурыз мерекесін Шығыс Қазақстан облысының халқы 7 күн бұрын тойлай бастады
17-наурызда «Қамқорлық» күні өтті
Облыс аумағында барша жұрт соғыс және еңбек ардагерлерін құттықтап, үлкендерге құрмет көрсетті
Облыстағы ірі шаруашылық құрылымдарының басшылары ардагерлерімен сәлемдесіп, сый-сияпат көрсетіп, иықтарына шапан жапты
 Аймақтағы басқарма басшылары патронаттық тәрбиедегі балаларды құттықтап, ұлттық нақыштағы ойыншық, базарлық беріп, бала көңілін көтерді
Қалалар мен аудан әкімдері ардагерлермен, жастармен жүздессе, жас өрендер қарттардың үй шаруашылығына қол ұшын берді.
18-наурыз – «Тазалық» күні болды
Жыл басын жаңару, тазару күні деп түсінген тұрғындар өз үйлерінің, жұмыс орын­да­ры­ның аулаларын тазартып, сенбіліктерге шықты.
Көшелер, мекемелер мен ұйымдардың төңірегі, аулалар тазартылған соң, дүйім жұрт «Ынтымақ» күнін қарсы алды
Бұл күні мерекелік іс-шаралар өтетін жерлерде «Алтыбақан» орнатылды, этномәдени орталықтардың қатысуымен мерекелік шаралар ұйымдастырылды.
20-наурыз – «Ырыс» күні
Бүгін ауыл шаруашылық өнімдерінің жәрмеңкесі, мерекелік концерттер өтпек
Облыс орта­лығына Зырян, Ұлан ауданының шаруалары өз өнімдерін әкелсе, аудан орталықтары мен қалаларда да жергілікті шаруашылықтардың өнімдері ұсынылды.
Бұл күні шығысқазақстандықтарға тамаша тарту жасалатынын айта кеткен жөн
Көптен күткен О.Рыпакова атында­ғы жеңіл атлетикалық манеж пайдалануға беріледі
Бұл спорт кешені Алаш жұртына Лон­дон олимпиадасында  алтыншы алтын медаль сыйлаған олимпада чемпионы Ольга Рыпакованың құрметіне салынған болатын.
Ал «Шаттық» күні, 21-наурызда мә­дени-бұқаралық іс-шаралар, ән және би байқаулары, айтыс, зиялы қауым өкілдерімен кездесулер ұйымдастырылады
Облыстық ішкі саясат басқармасы бастығының орынбасары Ернұр Бурахан: «Өскемен сияқты өзге ұлт өкілдері басым жерде қазақтың ұлттық дәстүрлерін жандандырайық деген мақсатпен ұмыт бола бастаған ұлттық ойын­дарымызды ұйымдастырғанды жөн санап отырмыз
Бұл жерде Алтыбақан құрылып, «Айқыш-ұйқыш», «Ақсерек-көксерек», «Алқақотан» сияқты ұлттық ойындарымыз ойналады
Жастар жаңа күнді, жаңару таңын бірге қарсы алады» деді.
22-наурызда ең әдемі киіз үй сайысы өтеді
Облыс орталығында 50-ден аса киіз үй тігілмек
Соның жартысы орталық алаңға, қалғаны Өскеменнің ықшам аудандарында орналасады
Мерекелік концерттер, ұлттық ойындар мен спорт түрлерінен өтетін жарыстар да жұртшылықтың қызығу­шы­лығын туғызары анық
Мерекелік шара­ларды тамашалаушыларға ұлттық тағам түрлерінен, наурыз көжеден дәм таттыру ойластырылған.
Бағдагүл Балаубаева
Шығыс Қазақстан облысы
