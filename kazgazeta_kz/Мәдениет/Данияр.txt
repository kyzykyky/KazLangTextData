Қазақтың бокс мектебі әлемде мойындалған мектептердің бірі де бірегейі
Әр заманда, әр уақытта рингтің төрт бұрышында еркін қимылдап, білектің күшін де, айла-тәсілді де молынан пайдалана білген сайыпқырандарымыз елдің абыройы мен намысын қашанда биік ұстады
Шоқыр Бөлтекұлы, Әбдісалан Нұрмаханов, Серік Қонақбаевтардан желі тартатын қазақтың бокс өнері Ермахан Ибраимов, Болат Жұмаділов, Бақыт Сәрсекбаев, Бекзат Саттарханов, Мұхтархан Ділдәбеков, Бақтияр Артаев, Серік Сәпиевтердің даңқты есімдерімен жалғасын тапты
Аталған азаматтар әлемнің мен деген боксшыларының мысын басып, туымызды желбіретіп қайтып жүрді

Иә, заман көші бір орында тұрмайды
Ағаларының дәстүрлі ізін жалғап, 69 келі салмақ дәрежесінде халқымыздың тағы бір батыр ұлы – Данияр Елеусінов шықты
Даниярдың бокстағы шеберлігіне қазақ жанкүйерлері қанық
Қимылы – ширақ
Дене бітімі – сымдай тартылған шымыр жігітке әлемнің бокс майталмандары таңдай қақты.
Боксқа  қалай келді?
Айта кетейік, Данияр нағыз бокс­шылар отбасынан шыққан
Әкесі ха­лық­аралық деңгейдегі бокс жат­тық­тырушысы
Ағасы да спорттың осы түрімен айналысқан
Дәуреннің соңынан ерген Данияр да бокс үйірмесіне кішкентай күнінде жазылады
Ең алғаш жарыс жолына 9 жасында шыққан ол өзінен екі-үш жас үлкен балалармен сынға түскен
Қатысқан жарыстарынан құр қол қайтпайтын
Шаршы алаңда ширақтығымен көзге түскен ұлына әкесі үлкен сенім артты.
– Ол өзіне соққы дарытпайды, қарсыласынан айласын асырғанды, оны алдап жүріп ұрғанды, белгілі бір қашықтық ұстай отырып жалтарып кетеді, – дейді Олимпиада чем­пионының әкесі әрі жаттықтырушысы.
Ал ағасы Дәурен ел чемпионаттарында бірнеше дүркін жүлдегер болған
Дәурен өткен жылы кәсіпқой бокстан шаршы алаңға шыға бастады
Данияр оның жекпе-жегін көргенде қатты қобалжиды екен
Ал «ағаңмен бокстасып көрмедің бе?» деген сұраққа ол былай деп жауап берді:
– Әрине, бокстасқан жоқпын
Ол ағам ғой! Оның үстіне менен үлкен болғандықтан, салмағы да ауырлау
Онымен шаршы алаңда сайысқа түсу ойыма да келген емес.
2007 жылы Елеусіновтердің отбасы балаларының болашағын ойлап Астана қаласына көшу туралы шешім қабылдайды
Содан бері қос ұлы да жарыстарға Астана қаласының атынан шығып жүрді
Спорттағы жетістіктерінен бөлек бала ­Данияр мектепті де үздік аяқтаған
Ол елордадағы №54 мектеп-лицейінде білім алды
Мектепте де озат оқушы­лардың бірі болған Данияр мерекелік шараларға да қатысып өзін жақсы жағынан көрсете білді.
– Біздің шаңырақтан талай талант түлеп ұшқан
Солардың бірі – осы Данияр баламыздың жарқын болашағына, қол жеткізер белестеріне бұрыннан сенетінбіз
Кешегі дүбірлі дода кезінде рингке шығарында бәріміз де тақымымызды қысып, тілеуін тілеп отырдық
Үкілі үмітімізді тағы да ақтап, алтын медальді қанжығасына байлады
Ұстаз үшін бұдан асқан қандай бақыт бар?! – деп ағынан жарылды аталмыш білім ордасының директоры Ғалияш Әмрина.
Сабақта  озат болған…
Ал Даниярдың сынып жетекшісі болған Рая Келесқызы чемпион шәкіртінің оқушы кезін былайша еске түсірді:
– Әдетте спортшыларды тілге шорқақ, гуманитарлық пәндерге ықыласы аз деп ойлаймыз ғой
Бірақ Данияр қазақ тілі, әдебиет, Қазақстан тарихы пәндерінен тым жүйрік болды
Сайыстарға барып келген сайын сыныптастарын жинап алып, кәдесый таратып беретін
Жүлде ілмей қайтқан жарысы жоқ.
Данияр спорттағы сәтсіздіктерін жақсылықпен байланыстырады
Жеңі­ліс­терінен сабақ алып, өз қателіктерін түзетуге, әрқашан жақсы нәтижеге қол жеткізуге талпынатын
2011 жылы жұрт Даниярдан әлем чемпионатының алтынын алады деп күтіп еді
Бірақ ол венгр Гьюле Катэден жеңіліп қалды
Мұны Данияр өміріндегі ең қиын жекпе-жек деп айтқан.
Бір жылдан кейін тағы медальден қағылды
Ол кезде Олимпиаданың ширек финалында италиялық Винченцо Мангиакапреден жеңілді
Данияр 14 айдан кейін 64 келіге дейінгі салмақ дәрежесінен 69 келіге дейінгі салмақ дәрежесіне көшті
Сөйтіп, Алматыдағы сайыста әлем чемпионы болды.
Бірақ Данияр 2015 жылы екі дүркін әлем чемпионы атана алмай қалды
Ол кездегі ақтық сайыста мароккалық Мохаммед Рабииден жеңілді.
Риода Елеусінов Рабиимен сайыс­қа түскен жоқ
Бұл жолы марок­ко­лық бокс­шы жартылай финалда ­жарыс жолынан шығып қалды
Брази­лия төріндегі байрақты бәсекеде қарсы­ластарынан оқ бойы озық болған Данияр финалда өзбек боксшысы Шахрам Гиясовпен кездесіп, айқын басымдылықпен жеңіске жетті
Жарақаты болса да жігерін жанып Олимпиада алтыны үшін барын салған Даниярымыз халқына берген уәдесінде тұрды
Маңдайы жарылса да, маңдайға жазылғаны болды.
Мамандар әр олимпиада сайын 69 келі салмақтағы боксшылардан үлкен үміт күтіп отырған
Өйткені дәл осы салмақта біздің жігіттеріміз Олимпиадалардан алтын жүлдесіз қайтқан емес.
Бокстан Қазақстан құрамасының капитаны Данияр Елеусінов Олимпиада алдында ҚазАқпарат тілшісіне берген сұхбатында:
– Алла қаласа, медаль әкелемін
Жай медаль емес, тек алтын алуым керек
Себебі 69 келі – қазақтың салмағы
Осыған дейінгі 3 Олимпиадада осы салмақта ағаларым Бақтияр ­Артаев, Бақыт Сәрсекбаев, Серік Сәпиев алтын алып келді
Ендігі кезек менде екенін білемін
Осы аты аталған ағаларым салған жолды жалғау – менің міндетім әрі арманым
Сол үшін бар күш-жігерімді жинап, елге алтын жүлдемен оралуды өзіме басты міндет етіп отырмын, – деген болатын
Ал Данияр 69 келінің нағыз қазақтікі екенін тағы бір рет дәлелдеді
Еліміздің боксшылары бұл салмақ дәрежесінде осымен бесінші Олимпиадада ­чемпион болып отыр
Атап айтсақ, 2000 жылы Ермахан Ибраимов (ол кезде 71 келіге дейін еді, кейін 69 келіге дейінгі салмақ дәрежесіне түсті), 2004 жылы Бақтияр Артаев, 2008 жылы Бақыт Сәрсекбаев, 2012 жылы Серік Сәпиев алтын алды
Кезінде Ермахан Ибраимов: «69 келі – біздің қазақтың салмағы» дегенді бекер айтпаған екен.
Олимпиада чемпионы Данияр Елеусінов әлемдік спорт бәйгесіне аттанар алдында Елбасының жеңіспен оралу туралы міндет қойғанын жадында жаңғырта отырып, «бұл тапсырманың орындалғанын» мәлімдеді.
– Мен елдің және Елбасының сені­мін ақтағаныма бақыттымын! Жеңіс тұғырында тұрған сәттегі сезімді сөзбен айтып жеткізу мүмкін емес
Әнұран шырқалғаннан кейін мен сізден жеделхат алдым
Сіз – әрбір спортшыға қамқорлық жасайтын және әрбірінің қуанышына ортақтасатын әлемдегі бірден бір көшбасшысыз! – деп Елбасы жөнінде жылы лебіз білдірген Данияр өзінің жасы 25-те екенін, яғни Тәуел­сіздіктің төл құрдасы екенін айтты.
Спортшы сұхбаттарының бірінде барлық жеңісін анасына арнайтынын жасырмады
«Анам әркез мен шаршы алаңға шыққан сайын қобалжиды
Бұрын жарыстарға менімен бірге баратын, қазір тек теледидардан тамашалайды
Анам да әкем секілді менің мансап жолында биікке көтерілгенімді қалайды», – дейді боксшы.
Атақты Флойд Мейвезердің назарын аударған…
Данияр талантты спортшы ғана емес, Қазақстандағы үздік боксшылардың бірі
Оның жұдырықтасу мәнеріне, жеке шеберлігіне көптеген мамандар таңданыспен қараған
Оның бір дәлелі Рио олимпиадасында өткен жарыс­та әлемдегі танымал тұлғалардың бірі, бүгінге дейін жеңіліп көрмеген америкалық боксшы кіші Флойд Мейвезердің өзі Даниярдың жекпе-жегін тамашалауға арнайы келгендігі
Әдетте, әуесқой боксқа көп көңіл бөле бермейтін кәсіби боксшыларды, оның ішінде, Флойд Мейвезерді көру жанкүйерлерді таңғалдырғаны рас
Әсіресе, Мейвезер қазақ боксшысы Данияр Елеусіновтің жекпе-жегін үлкен ықыласпен қарап, оның өнеріне қол соққаны қазақ елі үшін үлкен мақтаныш болды.
Даниярдың спорттағы үлгі тұтатын бокс­шылары – Серік Қонақбаев, Бекзат Саттарханов, Ермахан Ибрагимов, Шугар Рэй Леонард, Мұхаммед Әли, Рой Джонс, Де Ла Хойя
Сондай ағаларының бірі, қазақтың мақтанышы Ермахан ­Ибраимов та Даниярдың жекпе-жегіне арнайы барып, керемет кездесуді Рио төрінде тамашалады
Финалдағы жеңісінен соң ағалық ақ батасын беріп, спорттағы сапарына сәттілік тіледі.
Даниярдың алдағы Олимпиадаға қатысу-қатыспауы алдағы уақыттың еншісінде
Рио Олимпиадасының чемпионы Данияр Елеусінов кәсіби бокстағы мансабын бастау үшін АҚШ-қа кетуі мүмкін
Boxing News басылымының хабарлауынша, отандасымыз Риодағы жетістігін пайдаланып қалмақ
Жартылай орта салмақта өнер көрсететін 25 жастағы боксшы Брук­линде жаттығу жасап жүрген ағасы Дәуреннің қасына барып, промоутер Лу Ди Беллаға қосылуы ықтимал.
Данияр еңбекққор боксшы
Барлық балалар секілді доп тепті, ойнады
Міне, осындай қазақтың қара домалақ баласының 25 жасында Олимпиада шыңын бағындыруы – үлкен жетістік
Бұл сәт тарихта мәңгі қалмақ
Уәдесіне берік қайсар жігіттің ел мақтанышына айналуы айқын мақсат пен асқақ арманның, тынымсыз еңбектің жемісі деп білеміз.
Әлем жұртшылығы көз тіккен жаһандық спорт додасының жеңім­пазы атанған Даниярды «бей­біт заманның батыры» деп атауға әбден лайық
Өйткені ол ел намысын қорғап, жекпе-жекте барлық қарсыластарын жеңді
Жаратқан Ие лайым тек спорт са­йыс­тарында ғана күш сынасуға жаз­ғай дейміз.
Дерек:
Данияр Елеусінов – 1991 жылдың 13 наурызында Батыс Қазақстан облысы Казталов ауданы Қайыңды ауылында дүниеге келген
Ол – қазақстандық әуесқой боксшы
2016 жылғы Бразилиядағы Олимпиада ойындарының чемпионы, Азиада – 2010 жеңімпазы, 2013 жылғы Алматы қаласында өткен Әуесқой бокстан 69 кг салмақта әлем чемпионы, халықаралық спорт шебері
Бірнеше дүркін Қазақстан чемпионы, 2006 жылы кадеттер арасында әлем чемпионы, 2008 жылы Мексикада өткен жастар арасында әлем чемпионатының финалисі, 2009 жылы Қазақстанның Жастар ойындары жеңімпазы
2010 жылы Қазақстан және Гуанчжоуда өткен Азия ойындары чемпионы, ҚР Кубогы – 2012 чемпионы
2012 жылғы Лондондағы Жазғы Олимпиада ойындарының қатысушысы
2013 жылғы 69 кг салмақтағы Азия чемпионы
2016 жылғы Рио Олимпиадасының чемпионы.
Абылайхан ЖҰМАШЕВ
