Ақжайық өңірінің Жаңақала ауданында Жаңақазан ауылдық модельді кітапханасы мен Жаңақазан ауылдық балалар модельді кітапханасының салтанатты ашылу рәсімі өтті
Қазіргі таңда модельді ауыл кітапханасы ‒ бұл заманауи байланыс құралдарымен, жаңа компьютерлермен жабдықталған, интернет желісіне қосылған, кітап қоры көпсалалық кітаптармен толықтырылған және ауыл тұрғындарының кез келген ақпаратқа тең дәрежеде шұғыл қолжеткізе алатын мүлдем жаңа үлгідегі кітапхана. 
Ақжайық өңірінде кітапхана саласын жаңа технологиялармен дамыту көп жылдардан бері үздіксіз жүргізілуде
Себебі жаңа үлгідегі бой көтеріп жатқан модельді ауыл кітапханалары ‒ тұрғындарға ақпараттық қызмет көрсетудің жаңа инновациялық құрылымы ретінде болашағы зор игі бастама, өте жақсы көрсеткіш және жаңа жетістік
Тәуелсіздігіміздің 25 жылдығы қарсаңында ел ішіндегі осындай жаңа бастаманы қолдап, модельді кітапханалардың ашылу рәсіміне Батыс Қазақстан облысының әкімі Алтай Көлгінов пен Жаңақала аудынының әкімі Лавр Хайретдинов, ауданның зиялы қауым өкілдері және кітапхана оқырмандары қатысты
Осы ашылған модельді кітапхананың интернет желісі арқылы онлайн режимінде облыс әкімі А.Көлгінов пен Ж.Молдағалиев атындағы облыстық ғылыми-әмбебап кітапханасының директоры Р.Исатаева Қазақстан Республикасы Ұлттық кітапханасының ұжымымен байланысқа шығып, кітапхана туралы ой-пікірлерін айтып, жаңа инновациялық жұмыстарды қолдап, жылы лебізін білдірді
Ал Қазақстан Респуб­ликасы Ұлттық кітапханасы директорының бірінші орынбасары Бақытжамал Оспанова жаңа модельді ауыл кітапханаларының ашылуымен құттықтап, жұмыстарына табыстар тіледі
Сонымен қатар кітап қорын толықтыру қызметінің жетекшісі Қ.Изамбековада өз тілегін білдіріп, жаңа кітапхана қорына сыйға кітаптар берілетінін айтты
Бұл игілікті мәдени шараның барлық уақытта халыққа берері мол.
Қаншайым Мұсақызы,
ҚР Ұлттық кітапхана Кітап қорын толықтыру қызметінің жетекшісі
