 Замана – бір адамның еншісі емес
Оның тарихы жеке адамның ғұмырнамасынан құралмайды, керісінше, замана арқылы адамзат танылады
Демек, әр пенде дүниеге Алланың тең құқылы құлы болып келгенімен, жүре-бара оның жолы сан тарауға айшықталады, жеке – дара ой мен зерде қалыптастырады
Сондықтан, мен де кешегі басымыздан өткен, ғажайып жаңалықтарымен қатар, қиындық қасіреті де шаш етектен болған жиырмасыншы ғасырды тарихшы ғалым емес, жай ғана мұғалім, заманның қарапайым куәгері ретінде, сол бір алмағайып дәуірде бастан кешірген өмір талқысын, көз-көрген не ой жеткізген туған ел жазымышын, сол жылдардағы қайраткерлердің азаматтық бейнесін отағасым Бөлекбай Сағынғалиевтің адами тұлғасын айқындау арқылы елеп-екшеп жеткізуді мақсат тұттым
Адам табиғаттың түлегі боп дүниеге келіп, әлеуметтің, халықтың тұлғасы боп дүниеден өтеді
Осы бір сапалық секірістің бастау сөресі қашан да балалықтан басталған.
Оның балалық, жастық шағы кешегі ашаршылық, Ұлы Отан соғысы кезеңдеріне тап келіп, қиыншылықпен оқып жетіліп,  кейіннен лауазымды қызмет биігіне көтерілсе де, кеуде кермей, өз ұлтының ақ берен семсеріндей, қарапайым ғұмыр кешкен біртуар тұлға.
Ендеше, жастайынан көпті көре жүре тас қияда жетіліп, өзі ұнатқан мамандығының білгірі, өнеркәсіпті шебер ұйымдастырушылардың  бірі әрі мұнай саласы көшбасшыларының сапында тұрған Бөлекбай Сағынғалиев екені әмбеге аян.
Өйткені, туған еліміздің мұнай өнеркәсібі жылнамасында оның да есімі жарқырап тұр.
Сөз арасында айта кетейік, Бөкең 1927 жылы 5 мамырда Атырау облысының Мақат ауданы, Доссор ауылында дүниеге келді
Еңбек жолын 1944 жылы аупарткомның бірінші хатшысының көмекшісі, Қазмұнай барлау тресінде тексеруші-бақылаушы қызметтерінен бастады
Бұл ел басына түскен аса қиын жылдар еді
Осы ерекше ауыр жағдайлар жас Бөлекбайға үлкен тәрбие берді, темірдей етіп шыңдады, болаттай етіп қатайтты, адамгершілікке, қайырымдылыққа, имандылыққа, төзімділікке, адал еңбекке дағдыландырды, ел үшін қарекет етуге баулыды, Отанның биік бағасын сезініп, өз міндеттерін, азаматтық борыштарын ұғынып өсті.
Сөйтіп, талайдың шыбын жанын қиып, талайдың үмітін үздіріп барып, Ұлы Жеңіс те келіп жетті
Соғыс аяқталғаннан кейін, 1946 жылы Бөлекбай И.М.Губкин атындағы Мәскеу мұнай институтына түсіп, 1951 жылы оны ойдағыдай бітіріп шықты
Яғни, өндіріске Сәкен Шақабаев, Бағытжан Есенғалиев, Халел Өзбекқалиев, Рахмет Өтесіновтермен бірге келді
Жалғанда адам тағдырынан күрделі не бар? Ес біліп, ат жалын тартып мінуге жарағаннан халқының ортасында болып, сол халқына жарты ғасырдан астам уақыт адал қызмет еткен абзал азаматтың өрелі өмірбаянын саралап шығу оңай шаруа емес
Бөкеңдей ардагер күрделі өмір барысында қаншама көрнекті адамдармен қызметтес болды, қаншама қарапайым адамдармен дидарласып, олардың күш – қайратын үлкен істерге жұмылдырғанын тізіп шығар болсақ, бұл бір кітап тұрмақ, бәленбай кітапқа жүк боларлық ғұмырнама.
Еңбек, қызмет жолы ешқашан тақтайдай түзу болуы мүмкін емес
Өндіріске келген алғашқы жылдары қиын болғаны рас
Бәрін ескеріп, бәріне көңіл бөлу керек екенін уақыттың өзі талап етті
Солай бола тұра, біреудің әуеніне төңкеріліп, ырқына кетуге және болмайды
Олай ету деген принциптен тайдырады, соншама зор сенім көрсетілген адамның принциптен таюы деген кемшіліктер мен ағаттықтарға ұрындырады
 Ондай адам қандай істің басында жүрсе-дағы абыройға ие бола алмайтынын Бөкең мұнай өндірісіне қызметке келген бойда-ақ ұққандай болды
Басқаларын айтпағанның өзінде, жұмыс барысында сол кездегі КСРО Мұнай өнеркәсібі министрі Николай Мальцевпен сөзге келіп қалуының өзі көп жайды аңғартқандай
Тағы бір деректі айта кетейік, 1985 жылы КСРО Жоспарлау комитетінің төрағасы Н.К.Байбаков атақты Теңіз кенішіне келіп, үлкен жиын өткізіп, оны жабар кезде Бөкеңе ризалықпен қарап тұрып: «Сіз нағыз патриот және өз ісіне пәруана берілген жанкешті жансыз
Өз халқы мен өз жерін қалтқысыз сүйген әрі оның өлшеусіз байлығын мәпелеген жалғыз адам болса, сіздей-ақ болар!», — деуі оның көп жылдық еңбегіне орай берілген баға тәрізді
Сол жылдары Қазақстан әлемге өзінің үш зүбаржат төл дүниесімен әйгілі болды, олар: Байқоңыр ғарыш кешені, атақты тың эпопеясы және теңдесі  жоқ Теңіз кеніші… Ал, осы Теңіз кенішінің ашылуы – Бөкең мен оның ізбасарларының төл еңбегі екені даусыз шындық
Институтты тәмамдағаннан кейін туған елге оралып, Ембімұнай кәсіпшіліктерінде, соның ішінде Құлсары, Қошқар, Мақат, Доссор, т.б
кәсіпшіліктерде шебердің көмекшісі,  мұнай өндіру шебері, мұнай кәсіпшілігінің бас инженері, Ембімұнай бірлестігінің бөлім бастығы, Қазақ ССР Халық шаруашылығының отынмен жабдықтау басқармасында мұнай-газ бөлімінің бастығы, Қазақстанмұнай Бірлестігі бастығының орынбасары, «Ембімұнай» өндірістік бірлестігінің бас директоры болған отыз жылдай мерзімде қу медиен, құм арасында небір кәсіпшіліктерді қайта түлетті
Қиындығын сезе тұра, бойындағы алмас қажыр мен мұқалмас жігердің арқасында әлгі өндірістерді өгіздей сүйреп, қатарға қосты
«Арнасы кепкен дарияға қайта толған су-шөгіп қалған кемелерге ғана емес, айналадағы елге де жан бітіреді дегендей, ол жалаң өндіріс жетекшісі ғана емес, сол айналадағы мәдени, рухани ошақтарды да бірге қамти жүрді
Алғыр басшы негізін қалаған ауыспалы кезеңмен жұмыс істеу, мұнайшыларды қалаға жақын орналастыру және Сарықамыс, Прорва, ескі Байшонас, Ескене секілді елдімекендердегі халықтың әл-ауқатын арттырып, балаларының дұрыс білім алуына жағдай жасап, тұрғын үймен қамтамасыз еткенін қазіргі жастар білмегенімен, осы бір игі істер аға ұрпақтың көкейінде әлі күнге дейін сайрап тұр
Мұндай кешенді жұмыстар қыруар қаржыны талап ететіні түсінікті
Осы орайда, Бөкең облыстық, республикалық, одақтық басшылармен талай рет текетіреске түсіп, бір күнде Мәскеуге екі рет барып келген кезі де болды
Аяғында етік, шалбардың балағын етіктің қонышына салып, үстінде жауын –шашынға арналған плащы, басында көпшілікке таныс ақ кепкісі бар Бөкеңнің күні-түні кәсіпшілік басынан шықпайтынын бүгіндері көзкөргендер, шәкірттері жыр қып айтады.
Ерекше айта кетерлік бір жайт, 1970 жылдардың басында қарт Ембінің қойнында мұнайдың таусылғаны туралы, оны жабу мәселесі күн тәртібіне қойылды
Бөкең бұл әділетсіздікке шыдай алмай: «Біздің зерттеуіміз бен есебіміз бойынша қарт Ембі әлі тұғырдан түспейді
Оның тұз астындағы орасан мұнайы әлі барланбай жатыр
Біз барлық күшті осыған салуымыз керек және бұл бағыттағы түрлі бюрократиялық пікірлерге батыл қарсы шыққан абзал», — деп өз ұстамынан таймады
Оның үстіне, Мәскеудің өзі Ембіден сырт айналып, есіл-дерті Батыс Сібірдің мол мұнайына қаржы төгуді көздеді.
Осындай алмағайып кезеңде Бөкең КСРО Министрлер Кеңесінің төрағасы А.Н.Косыгиннің қабылдауында бірнеше рет болып, премьердің көзін әбден жеткізіп, Батыс Қазақстан өңіріндегі зерттеу жұмыстарын жеделдету жөніндегі КСРО үкіметінің арнайы қаулысын шығартып алды
Жанкешті еңбек зая кеткен жоқ, аз ғана жылдан кейін әйгілі Теңіз кеніші мұнай селін аспанға бір-ақ атты.
Міне, білікті де іскер өндіріс басшысы Бөкең жылдар өте келе, әбден шыңдалып, елге танылып, кемеліне жеткен шағында артынан ерген шәкірттеріне былай деп сыр ақтарыпты: «Алды-артыңды кеңінен ойлайтын, толысқан тәжірибең жоқ жастық шағыңда алға ұмтыламын деп асығатын, кейде қызбалыққа салынатын сәттерің де болады
Мұндай албырт шақ өзіміздің де басымыздан өтті
Тек әлгіндей қасиеттердің, жастық шақ әсерлерінің өкінішті қателіктерге ұрындыруынан сақтану қажет
Үлкен бол, кіші бол, басшы қызметте жүргеннен кейін сен үнемі көпшіліктің көз алдындасың
Сенің әр қадамың есептеліп, әр сөзің мен әр ісің еленіп-екшеліп отырады
Айта берсең, жотамызға түскен ауыртпалық пен жауапкершіліктің ұшы-қиыры жоқ қой
Басқаны айтпағанда, күні-түні көз алдымнан түрлі елді мекендердің маздап жанған шырақтары, ондағы алаңсыз еңбек етіп жатқан қарапайым адамдар көлбеңдеп өтіп жатады
Осы көріністер бірде қызықтырса, енді бірде іштей үрей туғызады
Оның себебі: мына қара орман халық, бүкіл ел-жұрт салған тағдырын, тұрмысын, кем-кетігін аманаттап, өздері алаңсыз еңбек етіп жатыр ғой
Осы зілбатпан парызды ойдағыдай орындай алсаң жақсы
Қазір екінің бірі басшы болғысы келеді
Ал, ел аманатын арқалау нардың нарының ғана қолынан келетін іс екеніне онша ой жүгірте бермейді
Талай істің қиюын келтіре алмай шыбын жаным мұрнымның ұшына келген кездер де болды
Осындай санаға салмақ түсіретін, еңсеңді езетін жағдайлардан  орайын тауып шығып кете алсаң жақсы
Әлгіндей қиналған сәттерде осындай жауапкершілікке неге бардым екен, осындай ауыр міндетті мойныма неге алдым екен деп өз-өзіңмен түңілетін уақыттар да болады
Іштей арпалысқан мезеттерде тәжірибелі ағалардың риза болған бір ауыз сөзі есту, ең болмағанда жылы шырай бере басын изегенін көрудің өзі шексіз армандай еді ғой…»
Иә, Бөкең өзімен үзеңгілес келе жатқан, ел басқару ісіне кіріскен шәкірт-інілеріне осылайша сыр ақтарыпты
Оның ұйымдастырушылық қабілетінің нағыз шарықтаған тұсы-алпыс пен сексенінші жылдардың аяғы еді
Осы жылдары қарт Ембінің дәулеті де, сәулеті де дүркіреп көтерілді
Осы орайда, іскер басшының ұзақ-сонар бай өмірбаянына көз салып отырсақ, мұнай саласының ол үңілмеген ұңғыл-шұңғылы қалмағанын байқаймыз
Әрине, қызметтің аты-қызмет, барлық уақытта майдан қыл суырғандай мінсіз тірлік кештім деп ешкім де айта алмас
Бәрі өзің ойлағандай бола берсе, онда өмір екеш өмірдің де мәні кетпей ме?
Қалай дегенмен де, Бөлекбайдай азамат еліміздің мұнай саласында бұған дейін жасалған және бүгінгі таңда жасалып жатқан ерлікке толы көптеген елеулі-елеулі істердің куәсі ғана емес, сол құрылыстарда алақанының табы қалған қайраткер
Бір өкініштісі, соңғы жылдары мерзімді баспасөз беттерінде еліміздің өткені туралы тек  теріс жағын қазбалап, жанкештілікпен жеткен жетістіктерді сүмірейтіп көрсетуге ұмтылу дағдыға айналып бара жатыр
Өткенге сын көзімен қараймыз деп, алдыңғы толқынның адал еңбегін жоққа шығаруға ұмтылу жақсы тағылым емес
Бүгінде тарихқа айналған, талай жанның тағдыры іспетті ірі-ірі қайталанбас оқиғалардың тәлім аларлық тәрбиелік мәнін мойындағысы келмей, көктен түскендей байбалам салушылардың әрекетінің өзі-сол оқиғалардың ғажайып маңыздылығында жатса керек
Ол үшін тер төккен аға буын өкілдері қарақан басының қамын күйттеген жоқ, ертеңгі ұрпақтың бақытты өмірі, салтанатты тұрмысы үшін ғұмыр кешті
 Олардың өмірден азды-көпті алғандары ыбырсыған дүние-мүлік, есепсіз байлық емес, өкіметтен, партиядан тиген алғыс, кеудесіне таққан үлкенді-кішілі марапаттар болды.
Міне, Бөлекбайдың және оның тұстастарының күрделі өмірбаянына үңілген адам, ең әуелі жоғарыдағы жайттарды бір рет ой елегінен өткізіп алғаны абзал болар еді
 Қазір қарап отырсақ, өткен ғасырдың елуініші жылдары еңбекке араласқан толқынның ел қамы, халық тағдырына қатысты тындырғандары алабөтен
Бұл ұрпақ тарихи жауапкершілікті терең сезіне жүріп, еңбектің құмырсқа бейнеті мен өнеркәсіптің барлық саласында жан-тәнімен құлаш сермеді.
Сондықтан да Бөлекбайдың және оның тұстастарының өмірі – саралауға тұратын, зерделеуге болатын, қастерлеуге сиятын ауқымы кең, көлемі мол, түбі терең мөлдір бұлақтай таза ғұмыр.
Ұзақ жылдарға созылған жемісті еңбектің өтеуіндей болып, Бөкеңнің кеудесінде үш бірдей Еңбек Қызыл Ту ордені, Октябрь революциясы ордені, бірнеше  медальдар жарқырады
Сонымен  қатар, ол Республика  Жоғарғы Кеңесінің Құрмет грамоталарымен марапатталды, «Қазақстан Республикасының еңбек сіңірген мұнайшысы» және ҚР Мемлекеттік сыйлығының иегері, әлденеше рет Гурьев облыстық Кеңесінің депутаты, облыстық партия комитетінің бюро мүшесі болып сайланды.
Осылай Бөкеңдей өрелі азамат өз өмірін ұсақ-түйек пен арзан әбігерге жұмсаған жоқ, таптаурын жолға түспеді, омбыласа да қиырға тіке тартты, сөйтіп, өзінің Алла бұйыртқан лайықты биігіне самғап шықты
Мен Бөкеңмен бірге жарты ғасырдан астам ғұмыр кештім
Әрине, халқына, еліне белгілі қайраткердің жары болу – бір жағы мәртебе, сонымен бірге, әрі сын еді
 Өзімнің педагогтік жұмысыма қоса, үй-ішін таза ұстау, бала тәрбиесі, алыс-жақыннан келетін мәртебелі қонақтарды күту т.б
шаруаларды шама-шарқымша бір кісідей атқардым ғой деп ойлаймын
Екі баламыз да тәрбиелі, білімді болып ержетті
Нұры бейіште шалқығыр Бөкең өмірінде бетіме жел боп тимеді
Өзім де есімі елге белгілі әйгілі сардар, дауылпаз ақын Махамбет Өтемісұлының Қожахмет ағасынан тараған ұрпақпын
Халық арасында «Атақ – Махамбеттікі, қол – Қожахметтікі» деген сөз күні бүгінге дейін айтылып келеді
Бөкең менің тегімді де, өзімді де ғұмыр бойы аса құрметтеп өтті
Осы бір естелікті жазарда бір жыл бұрын пәни жалғаннан бақиға жолаушылап кеткен  асыл жарым, бас иемнің бейнесі көлбеңдеп  кетпей қойды
Сондай толғанға сәттерде «Азаматыма арнау» деген өлең де жазылды.
Адалдықты жақтадың,
Арамдыққа баспадың.
Дүние, малға қызықпай,
Иманды іске тоқтадың.
Атымтай-Жомарт ер едің,
Өзіме болсын демедің.
Жұмыссыз қалған жастарға,
Қол ұшын беріп жебедің.
Арманды ердің бірі едің,
Мұнаймен бірге түледің.
Қанша бейнет көрсең де,
Мұқалмады жігерің.
Көп еді сенің түйгенің,
Тыныш өмір сүрмедің.
Сор жайлаған халқыңды,
Шат тұрмысқа  сүйредің.
Ұрпағың өсіп, топталар,
Ізіңе сенің көп қарар.
Қамқор болған қауымың,
Ілтипатпен еске алар…
Қалған ғұмырда оның шаңырағын биік ұстау, жар алдындағы мәңгілік міндетім әрі борышым болмақ
Бөкең барлық уақытта өте әділ әрі принципшіл азамат еді
Ол қашан да ұлттық кадрларды өсіруге, оларға үлкен сенім артуға күш салды
Ешкімді де алалап, кеудесінен кері итерген жоқ, мынау ағайын-туыс, мынау жерлес-жұрағат деп ала қойды бөле қырыққан жоқ
Кім қызметті жан-тәнімен беріле істесе, сол адамды қолтығынан демеп, қызметін өсірді
Мұны мен емес, үзеңгілес  серіктері, замандастары жыр қылып айтады.
Шал ақынның: «Бұл өлім деген қайда жоқ, Жарқыраған айда жоқ, Күлімдеген күнде жоқ», — деп толғанғанындай, тумақ бар жерде, өлмек бары анық
Бөкең көз жұмған соң оның  қаралы қазасына уақытпен санаспай қолдан  келген жәрдемін аямаған үкімет мүшелеріне, белгілі азаматтар мен үзеңгілес  серіктеріне, дос-жарандарға Алланың нұры жаусын деймін.
Иә, диірменнің тасындай шыр айналған бұл дүниеде кім  тұрақтап қалған дейсің… Алайда, Бөлекбай бейнесі  ұмтылмай, ел жүрегінде ұзақ сақталып, заман өткен сайын ажарланып, биікке көтеріле беретін бірегей тұлға
Аяулы ел ағасын, көрінекті өнеркәсіп қайраткерін ұлықтау енді басталады деп ойлаймын.
Әйгілі жазушы Уильям Фолкнер Нобель сыйлығын аларда биік кафедрадан былай деген еді: «Адамның өміршеңдігі – онда басқаның азасы мен қазасын бөлісуге дайын жан бар, мейір бар, рух бар…»
Міне, Бөкеңді де сексен жыл бойы алға сүйреген, бір мезет те дамылдатпаған, адами бар тыныштығын, мігірін халыққа қызмет ету сияқты толағай іске айырбастатқан да Фолкнер айтқан осы бір қажымас рух қой!
Сөз соңында айтарым, елін ұмытпаған ерді елі де ұмытпақ емес.
Хадиша Хариқызы.
