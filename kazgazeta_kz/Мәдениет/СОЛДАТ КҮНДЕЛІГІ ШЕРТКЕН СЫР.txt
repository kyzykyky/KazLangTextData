Таяуда М.Әуезов атындағы Қазақ мемлекеттік академиялық драма театрында Кемел Тоқаев атындағы қайырымдылық қоры, С.Мұқанов атындағы Қазақ сазды-драма театры мен «StarTDrama» театр лабораториясының ұйытқы болуымен, Камералық симфония оркестрінің сүйемелдеуімен жазушы, драматург, Ұлы Отан соғысының ардагері, Алаш жұртының аяулы перзенті, қазақ әдебиетіндегі детектив жанрының негізін қалаған көрнекті қаламгер Кемел Тоқаевтың «Солдат соғысқа кетті» романының желісі бойынша «Солдат күнделігінен» атты музыкалық драма сахналанды
Ақын, драматург Нұрлан Оразалин, режиссер Есмұхан Обаев, актер Сәбит Оразбаев, Әкемтеатрдың директоры Асхат Маемиров пен ақын, Қазақстан Жазушылар одағының орынбасары Бақыт Беделханның құттықтау сөзімен басталған қойылым өте мазмұнды болды.
Негізінен, автор мемуарлық сипаттағы драматизм мен трагизмге толы туындысында жауынгерлермен бірге қарша бораған жау бомбасы астында қалып, өлім мен өмір арасындағы арпалыс барысындағы тойымсыз ажалмен бетпе-бет келген сәтін суреттейді
Ремарктың «Батыс майданда өзгеріс жоқ» романын оқығанда соғыстың зардабы қаншалықты екенін түйсінген едік
Мұнда да солай… Соғыста мейірім, жанашырлық, аяушылық атауымен жоқ
Оның басты қаруы – қатыгездік
Төбе-төбе боп үйілген жансыз денелер, шыңғырған әйел, қарғаған, лағынет айтқан кемпір, жылаған бала, отқа оранған үй, айдаладағы ауыл, азар да безер болған адамдар, қаңырап бос қалған қала, төңкерілген танкілер, жарылған ұшақтар, аударылған машиналар… Соған сәйкес, шығармадағы көркем көріністер сахнаға дөп көшкен
Қойылым бір ғана жерде өтеді
Сахна ауыспайды
Әуелі, бұл – бас-аяғын жинақтай алған режиссер мен артистер ойынының арқасы деп білген дұрыс
Жалпы инсценировка жасау – өте қиын шаруа
Өйткені өзегін сезінбей, оны жоғалтып алсаң, спектакль мүлде басқа бағытта өрбиді
Нәтижесінде, ол тұтастығынан айырылып, мұның бәрі көркемдігіне әсер етпей қоймайды
Ал осы ретте, «Солдат күнделігінен» қойылымы ойдағыдай шықты
Соғыс тақырыбы қай кезде де өзекті
Бір Сирияның өзі жалпақ Жаһанның ­назарын аудартып отыр
Адамзат адамзат аталғалы бері Дүниені дүр сілкіндірген небір қанқұйлы уақиғалар орын алғаны белгілі
Тағы, ең қызығы – соғыс жайында жазылған туындылардағы конфликт барған ­сайын қоюлана, күрделене түсетіндігінде
Неміс Мессершмиттері ажал сепкен снарядтарын түйдек-түйдегімен тастап, жан-жағын тас-талқан етіп, аман қалғандарын пулеметпен қырады
Қазақ, орыс, украин, татар, белорус, өзбектерден құралған полктың алдына қойған мақсат-мұраты – фашистерді жеңу
Ол кезде майданнан қашқандарды, сатқындарды, өтірікшілерді жазалап, ал батыр, ержүрек солдаттарды құрметтеген-ді
Қып-қызыл қырғынның бел ортасында жүріп, осынау жан төзбес ауыр жағдайды басынан өткерген Кемел Тоқаев соны «Солдат соғысқа кетті» романына арқау еткен
Және бұл тақырыпта жазылған көптеген туынды оның көкейіне қона бермеген екен
Біразына сын да айтыпты
Шүйліккені – шындықтан алшақтығы.
Аталмыш қойылымға тән ерекшелік – еркіндік
Экспозициясының өзі көрерменді бірден сол қырқыншы жылдарға жетелей жөнеледі
Жап-жас қыз-жігіттер соғыс басталғанын естіп, қолына қару алып, «Отан үшін от кешуге» дайын екендіктерін аңғартады
Спектакльде жинақылық бар
Қойылым режиссері, ҚР Президенті – Елбасы Қоры сыйлығының иегері Фархад Молдағали ұрыс сахналарын, түрлі сипаттағы көріністерді көрерменге шартты түрде жеткізген
Одан бұрын ол басты қақтығыстарды екі-үш қаһарманның айналасында өрбітіп, қалғанын фон ретінде қолдануды қол көріпті
Оңтайлы шешім, әрине
Сахна төріндегі Оркестр жанды музыкамен сүйемелдеп, қойылымға қан жүгіртті
Акцент берілуге тиіс диалогтар тұсында артистер екі жақта тұрған микрофонға келіп сөйлейді
Бұл спектакльдің әсерін күшейтпесе, әлсіретпеген
Бір сахнадан екінші сахнаға көшу кезіндегі жіктер де аса білінбейді
Себебі онда динамика бар
Артистер еркін қозғалып, еркін ойнады
Себебі, онсыз да күрделі дүниені одан сайын күрделендірудің еш мағынасы жоқ
Шығармашылық ұжым соны түсінген
Ұнамдысы – режиссердің академизмнен, ескі әдіс-тәсілдерден саналы түрде қашқандығында
«Біткен іске сыншы көп» дейді қазақ
Қойылымның орта тұсында темпо-ритм түсіп кеткені бай­қалды
Ал тұтастай алғанда вокалға, хореографияға, актерлердің пластикасына көңіліміз толғаны жасырын емес
Жалпы жақсы дүниені жақсы деп айтуға тиіспіз
С.Мұқанов атындағы Қазақ сазды-драма театры мен «StarTDrama» театр лабораториясы бүгінде аса өзекті боп тұрған тақырыпты неліктен таңдағанын, оны қалай ашу қажеттігін терең түсінген
Яғни мақсат – айқын
Қай жанр болсын шығармашылық тұлғаға оңай соқпасы анық
Оның ішіндегі дүлдүлі саналатын драма актерден толғанысты, интуиция­ны, терең түйсінуді, ішкі ағысты қажет етеді
Және олар өзіне жүктелген тапсырманы ойдағыдай орындап шықты
­Фархад өткен ғасырдың атмосферасын беру үшін түрлі атрибуттар пайдаланғанын ескерген күннің өзінде, спектакль мей­лінше минимализмге негізделген екен.

Пайғамбар жасында жалған дүниеден өткен жазушы отбасында екінші бала болыпты
Үлкен ағасы Қасым дәстүрге сәйкес атасының қолында өсіп, сол себепті де басқа фамилияға жазылған-ды
Жалпы қарымды қаламгердің шығармаларынан байқайтынымыздай жазушының жанына соғыс тақырыбы жақын-ды
Ол сол тұстағы адамның психологиясын, жаратылысын, табиғатын дәл әрі нанымды бере алған
Жазушының ұлы, мемлекет қайраткері және дипломат Қасым-Жомарт Тоқаев «Әке туралы ой-толғауының» («Слово об отце») «Балалық пен жастық шақ» атты I тарауын­да былай депті: «…Әкем ағасының жантүршігерлік әңгімесін бар ынтасымен үнсіз тыңдап, тыныш жатады
Ол өн-бойын билеген қорқынышын білдірмей, терезеден төгілген ай сәулесіне қарап, бейкүнә бала кеудесіндегі бар күшімен көз жасын жасыруға тырысады
Сол кезде Қасым терең күрсініспен: «Біз жарық дүниеде енді Кемел екеуміз ғана қалдық
Егер маған бірдеңе болса, Кемел туған-туыссыз, қолдаусыз жалғыз өзі қалады» дейді
Өкінішке қарай, оның айтқаны келеді
9 жылдан соң Қасым Ұлы Отан соғысының ұрыс даласында қаза тапты
…Студент кезімде мен әкемнен өмірінің ең қиын кезеңі жайында сұрадым
«Мен үшін ең қиын сәт ағамның қайтыс болғаны туралы хабарды – «қарақағазды» алған сәтім» деп еді сонда
Әкей оның хаты мен Кеңес Армиясының лейтенанты шенінде түскен суретін ұқыптылықпен сақтайтын
Суреттің артына қарындашпен: «Інім Кемелге естелік үшін» деп жазыпты»
Кемел Тоқаев өміріндегі ең ауыр кезеңнің бірі – ағасының қайтыс болуы
Бұл қаза оның қабырғасына қатты батады
Әрі ол көрген-түйгенін көркем туындыға айналдыру барысында орны бөлек адамдарды қаламынан қалыс қалдырмаған
Осыған байланысты Қасым-Жомарт Кемелұлы «Әке туралы ой-толғауында» былай деп жазыпты: «Әкей Қасымның жиі түсіне енетіндігін, бірдеңелерді айтып, кеңес беріп, өмірдің соққыларынан сақтандырғысы келетін сыңай танытатынын жиі айтатын
Кейде маған әкем туған ағасы аяқасты тіріліп келеді деп үміттенетіндей көрінетін
Осындай сәттерде: «Мүмкін, ол ауыр жарақаттан немесе контузиядан кейін госпитальде жоғалып кеткен шығар, соғыста бәрі болады ғой
Мен ауыр жарақатпен Гомель, Омбы, Алматының әскери госпитальдерінде жатқанда аяқсыз, қолсыз қалған көптеген жауынгерлердің үйлеріне қайтудан бас тартып, вокзалдар мен бекеттерде қалып жататынын жиі көрдім» деп отыратын
Алайда Қасым оралған жоқ
Кейінірек оның майданда қаза тапқаны туралы ресми қағаз келді
Осыдан соң ғана әкей бүкіл жарық дүниеде тұтас Тоқаев әулетінен жалғыз өзі қалғанына амалсыз көнгендей»
Әдебиеттанушы ғалымдар «Соғыс және бейбітшілік» атты роман-эпопеядағы Кутузов – «Лев Толстойдың өзі» деген тоқтамға келген
Немесе француз жазушысы Г.Флобер: «Бовари ханым – менмін!..» деген
Сол секілді «Солдат күнделігінен» атты спектакльдегі Қасым бұл – ­Кемел Тоқаевтың үлкен ағасы – Қасым ­Болтаев болса, ал Мұхамед – автордың прототипі
Қатар, салыстыра оқығанда романдағы кейбір өмірлік жағдайлар мен естеліктердегі ортақ ұқсастықтарды байқау қиынға соқпас
Мәселен, қойылым кезіндегі қос кейіпкердің ажал туралы әңгімелері, монологтары көп дүниеден хабар берсе керек
Мұхамедті Дулат Ташкен, Мейірмановты Айбол Қасым, лейтенант Коршуновты Нұрбол Асқаров, Власовты Нұрбол Құмарша, Сатрапинскийді ­Ислам Жақсылық сомдаған қойылым сәтті шықты деуге негіз бар
Спектакль – ұжымдық жұмыс екенін ескерсек, онда оған ерекше үлес қосқандардың да аттарын атап өтсек артық болмас
Айталық, режиссердің көмекшісі – А.Тілеуберген, қойылым бөлімінің меңгерушісі – Н.Мақұшев, дирижер, ҚР Мәдениет қайраткері – Марат Жакупов, дыбыс цехының меңгерушісі– С.Емелев, жарық цехының меңге­рушісі – А.Балқыбекова, тігін це­хының меңгерушісі – ­К.Жұма­ғұлова, рек­визит цехының меңгерушісі – Т.Сүлейменова, киім цехының меңгерушісі – К.Меңбай, ағаш цехы­ның меңгерушісі –М.Кунусбеков, су­ретші-безендіруші – С.Ғаббасов, сахна құрастыру цехының меңгерушісі – Н.Қожакин, темір ұста – А.Канайкин.
Р.S
Жазушының өзгеше өрнекті, психологиялық һәм философиялық қатпары қалың романы аласапыран ахуалдың жай-жапсарын әр қырынан суреттегенімен бағалы, сонысымен құнды
Мұнда ол тек жалаң сюжетті ғана баяндап қоймай, сұрапыл соғыстың қайғы-қасіретке толы картиналарын көрсетіп, соның қапталында адамгершілік, имандылық, ар-ұят, мораль мәселелерін де алдыңғы кезекке шығарады
Ал туындының сахнадағы интерпретациясы бөлекше шықты
Осыдан соң «қазақ қаламгерлері әңгіме, повесть, романдарының сахналық үлгісін тағы да көрсек қой…» деген тәтті қиялмен дәлізге шықтық
Ең бастысы – сәтті шығарма таңдалып, оны талантты режиссер қойса болғаны
Қазіргі қазақ театрында жаңа леп бар
Демек, өнердегі жақсы өзгеріс те көрерменді көп күттірмесі анық…
Әлібек БАЙБОЛ, 
жазушы-драматург
