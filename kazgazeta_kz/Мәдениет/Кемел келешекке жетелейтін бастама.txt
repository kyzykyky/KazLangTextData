Елбасы Нұрсұлтан Назарбаев «Болашаққа бағдар: рухани жаңғыру» атты бағдарламалық мақаласында жаңа тарихи кезеңге тән қатерлер мен тәуекелдерге жан-жақты баға бере отырып, рухани жаңғыру арқылы болашаққа деген өзінің терең, жан-жақты көзқарасын білдіргені белгілі
Әсіресе «Замана сынынан сүрінбей өткен озық  дәстүрлерді табыс­ты жаңғырудың маңызды алғышарттарына айналдыра білу қажет
Егер жаңғыру елдің ұлттық-рухани тамырынан нәр ала алмаса, ол адасуға бастайды» деген сөздері мәдениет саласының дамуына ерекше серпін беріп отыр
 Ең алдымен, «еліміз мықты әрі жауапкершілігі жоғары Біртұтас Ұлт болу үшін» шетелге еліктеуді қойып,  рухани жаңғырудың басты шарты ретінде көрсетілген ұлттық кодымызды сақтау жолындағы негізгі құндылықтарымызды насихаттауға, қорғап-қолдауға атсалысуымыз қажет.
Президент атап көрсеткендей, рухани жаңғырудың басты факторы – ұлттық құндылықты, ұлттық рухты, бойымыздағы қадір-қасиетті заман талабына сай дамытатын жастарымызды отаншылдыққа, ұлтжандылыққа тәрбиелеу – баянды болашақ, бейбіт өміріміздің кепілі болып табылады
Бұл үшін ғасырлар бойы жинақталған мәдени мұраларымызды, даналық ұлағаттарын ұтымды пайдалану маңызды болмақ
Елбасының: «Ұлттық салт-дәстүрлеріміз, тіліміз бен музыкамыз, әдебиетіміз, жол-жорал­ғыларымыз, бір сөзбен айтқанда, ұлттық рухымыз бойымызда мәңгі қалуға тиіс» деген ой­лары біздің басты ұстанымымызға айналса, кез келген теріс құбылыстарға төтеп береріміз анық.
Еліміз Тәуелсіздікке қол жеткізгелі бері мәдениет және руханият саласында тың өзгерістер белең алғаны баршаға аян
Егемендік жылдары бұл салада «Мәдени мұра», «Халық – тарих толқынында», «Мате­риал­дық емес мәдени мұраны қорғау және дамыту» жөніндегі тұжырымдама сияқты көптеген сәтті бағдарламалар жүзеге асты
Бұл құнды құжаттар ұлттық мәдениеттің аса маңызды құрамдас бөлігі, ұрпақтардың рухани байланысын нығайтатын ұлттық сана-сезімнің негізі саналатын мәдени құнды­лықтарды насихаттауда нақты жемісін беріп үлгерді
Бұл бағытта осы уақытқа дейін жинақ­талған мәдени мұраны елге жеткізуде және Елбасы мақаласында айтылған рухани жаңғыру идеясын жүзеге асыруда мәдени мекемелер де өзіндік үлес қосқанын атап айтқан жөн
Соның ішінде Қазақстанның ғана емес, бүкіл Орталық Азия аймағындағы ең көне және ірі музейлердің бірі болып сана­латын Қазақстан Республикасының Мем­лекеттік Орталық музейі ерекше орын алады.
Мәдени мұраны зерттеу және насихаттау арқылы рухани жаңғыруға үлес қосу музейдің сансалалы қызметінің басты ба­ғытын құрайды
Жыл басынан бастап-ақ музейде «Бәйшешектер гүлдегенде» атты Ор­талық Азия қолөнер шеберлерінің көрме-жәрмеңкесі, Қытай Халық Республикасының бас консулдығының бірлесуімен «Ұлы Жібек жолының жаңа келбеті» атты фотосурет көрмесі, әл-Фараби атындағы ҚазҰУ-мен бірге ұйымдастырылған археология ғылымының дамуы; этнология тарихнамасы; археологиялық, этнологиялық экспедициялар материалдарын зерделеу, музейдің ғылыми-білім кеңістігі, ғылым жүйесіндегі тұлғаның орны және т.б
мәселелерді талқылауға арналған «IX Оразбаев оқулары» атты ғылыми-әдістемелік конференциялар өткізілді.
Тарихшы-ғалым, ҚР мемлекеттік Орталық музейінің директоры Нұрсан Әлімбайдың жетекшілігімен жарық көрген «Қазақтың этнографиялық категориялар, ұғымдар мен атауларының дәстүрлі жүйесі» атты көптомдық энциклопедияның екінші басылымын дайындау жұмысы да осы Президентіміз көтеріп отырған рухани жаңғыру мәселесін қолдап, оның іске асуына атсалысу болып табылады
Энциклопедия қазақы (көшпелі) ортадағы қоғам, адам және қоршаған табиғи ортаның арасындағы сан-салалы қатынастардың субъектілерін, сондай-ақ, осы қатынастардың жүзеге асырылу жолдары мен механизмін бейнелейтін этнографиялық категориялар, ұғымдар мен атауларды қамтиды, олардың мән-мағынасын жан-жақты сипаттайды.
Алдағы уақытта музей ұжымы қоғамдық-гуманитарлық бағыттағы «Қазақтың дәстүрлі қолөнерінің тарихи-этнографиялық деректілігі», «ҚР Орталық музейінің археологиялық коллекциясы (VI –XV ғғ.)» атты ғылыми-қолданбалы зерттеулерді іске асырғалы отыр
Бұл жұмыстар халқы­мыз­дың ұлттық мәдени құндылықтарын тереңдете көрсету арқылы тарихи сананы қалыптастыруда, ұлттық рухымыздың жаң­ғыруында маңызды деп санаймыз.
Елбасы өз мақаласында: «Тек өткен ғасырдың ортасында, небәрі бірнеше жыл ішінде миллиондаған гектар даламыз аяусыз жыртылды
Ықылым замандардан бері ұрпақтан-ұрпаққа жалғасып келген ұлттық прагматизм санаулы жылда адам танымастай өзгеріп, аста-төк ысырапшылдыққа ұласты
Соның кесірінен Жер-Ана жаратылғаннан бері шөбінің басы тұлпарлардың тұяғымен ғана тапталған даланың барлық құнары құрдымға кетті» деп атап көрсетті
Осы орайда, музейдің ғылыми қызметкерлері «Қазақстанның тың және тыңайған жерлерін игеру: әлеуметтік-экономикалық, демографиялық және ұлттық-этникалық қырлары» атты ірі ғылыми-қолданбалы зерттеу жобасын іске асыруды жоспарлап отыр
Бұл тақырыптың кезінде өз дәрежесінде толық зерттелмеуі, «тың эпопеясының» қиғаш, жаңсақ тұстары айтылмай қалуы, республикада ұлттық мәдениет пен тілдің қолданылу аясының шектелуі секілді келеңсіз өзгерістердің орын алуы мәселесі бүгінгі күні жіті назар аударуды қажет етеді
Соның ішінде экологиялық тепе-теңдіктің, тілдік-демографиялық ахуалдың бұзылуы мәселелерін зерттеуге ерекше көңіл бөлінетін болады.
Осылайша, елімізде қызу қолдау тапқан Елбасының рухани жаңғыру бастамасы ая­сындағы іс-шаралар ҚР Мемлекеттік Ор­талық музейі қызметіне тың серпін беріп, ұжым­ның толық қолдауына ие болғанын атап айтқымыз келеді
Енді жеткен жетістік­те­ріміз деңгейінде тоқтап қалмай, ұлттық біре­­гейлікті, бәсекеге қабілетті білімді, сергек сананы қалыптастыруға жан-жақты үлес қосу маңызды.
Шындығында, сананы жаңарту – ұлттың сапасын көтеру деген сөз
Оның негізгі қағидаты – өзгені емес, өзіңді түзеу
Елбасы айтқандай, экономиканың қарқынды дамуы үшін қазіргі нарық қатынасы талаптарына жауап бере алатын, сыни ойлана алатын, шығармашыл адамдар қажет
Бұл міндетті жүзеге асыруда ұлттық мәдениет пен руханият шешуші рөл атқарады деп білеміз.
Марван ХАМИТОВА, 
ҚР Мемлекеттік орталық музейінің 
жетекші ғылыми қызметкері
