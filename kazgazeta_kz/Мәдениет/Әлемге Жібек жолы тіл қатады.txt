Осы аптада ЮНЕСКО-ның қолдауымен Қазақстан Респуликасының Мәдениет және ақпарат министрлігі және Дүниежүзілік мұра орталығы бірлесе отырып, «Жібек жолы» сериялық номинациясы бойынша 5-ші аймақтық семинар өз жұмысын бастады. 
Семинар басында ЮНЕСКО және ИСЕСКО істері жөніндегі ұлттық комиссияның төрағасы И.Тасмағамбетовтың атынан сөз алған Ұлттық комиссияның мүшесі Ж.Жакиева Ұлы Жібек жолының маңыздылығына тоқталып, төрағаның ыстық ықыласын жеткізді
Мәдениет және ақпарат министрі М.Құл-Мұхаммедтің лебізін жеткізген Мәдениет комитетінің төрағасы А.Қырықбаев: «Елімізде үлкен семинар өтіп жатыр
ЮНЕСКО-ның ұйымдастыруымен «Жібек жолы» сериалық номинациясы бойынша біраз жұмыстар атқарылуда
Жібек жолының бойындағы әлем халықтарына ортақ мұраны әр ел жеке-жеке ұсына бермей, бірлесіп жұмыс жасау керек
Жібек жолы жүріп өткен жол Қытай мемлекетінен бастап, Орталық Азиядағы Қазақстан, Қырғызстан, Әзербайжан, Өзбекстан, кей деректерде Тәжікстанға, тіпті одан ары Жапонияға созылып жатыр делінеді
Осы Ұлы бір мәдениеттің қазақ тарихына да қатыстылығы ерекше
Бұған дейін аталған сериялық номнацияға Әзірет Сұлтан музей қорығы, оның ішінде Қожа-Ахмет Иассауи кесенесі және Алматының іргесіндегі «Тамғалы» қорығы кіргізілген еді
Енді, биыл үш топтан тұратын обьектілер ұсынып отырмыз
Біріншісі — Маңғыстау тобы, екіншісі — Сырдария тобы, үшіншісі — Жетісу тобы
Әрқайсысының құрамында атадан балаға мұра болып келе жатқан бірнеше тарихи-жәдігерлер бар
Семинар барысында осы жәдігерлермен таныстырамыз
Айтылған сериялық номнацияға неліктен кіргізілуі керек? Осы мәселелерді талқыламақпыз», — деді
ЮНЕСКО-ның Қазақстан, Қырғызстан, Өзбекстан және Тәжікстан бойынша кластерлік бюросының басшысы Тарья Виртанен арнайы құттықтау сөз сөйледі
Қазақстанның материалдық мұра обьектілерін ЮНЕСКО-ның Дүниежүзілік мәдени мұра тізіміне номинациялау ұлттық құндылықтарымызды халықаралық деңгейде насихаттауға жол ашатыны айтылды.
Семинарға Қытай, Қырғызстан, Тәжікстан, Түркіменстан, Өзбекстан, ЮНЕСКО және ИКОМОС ұйымдарының өкілдері қатысты
Ауғанстан, Жапония, Монғолия, Италия, Үндістан секілді елдерден арнайы бақылаушылар келді
Олар 2005-2008 жылдар аралығында Қытай, Өзбекстан және Тәжікстан елдерінде табысты өткен семинардың жалғасының Жібек жолының бойындағы тарихы терең Алматы қаласында өткізіліп жатқанын жақсылық нышанына балады
Осы шара барысында «Жібек жолы» сериялық номинациясы бойынша ЮНЕСКО-ның Дүниежүзілік мәдени мұра тізіміне ілінген тарихи-мәдени мұралар көрсетуді, бірінші сериялық номинация бойынша енгізілген «Жібек жолы» ескерткіштері мен оның белгілері бағыттарын іріктеуді, әлемдік маңызы бар ескерткіштердің тізімін бекіту және Дүниежүзілік мәдени мұра тізіміне енгізуге арналған өлшемдерді анықтауды мақсат тұтқан семинар өз жұмысын жалғастырмақ.
Ақан БІРЛІК
