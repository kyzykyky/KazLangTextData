Жаңару мен жарасымды ынтымақтың, еңсесі биік елдіктің, ырыс пен молшылықтың арқауы болған Наурыз мерекесін де жақсы көңіл күймен атап өттік.
Биылғы мереке бұрынғыларға қарағанда ерекше жағдайда өтті
Тойға ерте дайындалдық
Бір жеті қалғанда-ақ бастап кеттік
Тойдың болғанынан боладысы қызық екенін іспен дәлелдедік
Кейбір өңірлер әр күнге атау беріп, мерекенің әлеуметтік-рухани мәні мен маңызын аша түсті
Салт-дәстүріміз, әдет-ғұрыптарымыз дәріптелді.
Наурыздан Наурызға аман-есен жете берейік
Тәуелсіздігіміз тұғырлы, егемендігіміз еңселі болсын!
Ұлыстың ұлы күні Наурыз – жаңару мен жанданудың, молшылық пен бірліктің белгісі
Бұл күндері еліміздің  түкпір-түкпірінде Әз Наурыз тойланды
Ал Елордасы Астанада күллі Шығыс әлемі үшін Жыл басы саналатын бұл мейрам той-думанмен аталып өтті
Қаз-қатар тігілген ақшаңқан киіз үйлер, Наурыз көже және қалың бұқара
 «Қазақ елі» монументі алаңында басталған мереке Елбасы Нұрсұлтан Назарбаевтың құттықтауымен ашылды.

Мемлекет басшысы дүйім жұртты Әз Наурызбен құттықтап, 5 мың жылдан бері аталып келе жатқан бұл мереке елдің бірлігіне, татулығына, тұрақтылығына негіз болып келгенін, ал бірліктің арқасында мемлекет өсіп, өркендейтінін баса айтты
Бұдан кейін ел назарына «Наурыз – 2014» әсерлі шоуы мен Қазақстанның белгілі артистерінің, шығармашылық ұжымдардың концерті ұсынылды
Мерекелік іс-шараларды көруге келген халық назарын бірден аударған шараның негізгі бөлімі ұлттық музыкалық аспаптар оркестрінің Құрманғазының «Сарыарқа» күйін орындауымен басталды
Бұдан кейінгі кезекте жұрт ерекше қойылым – «Қасиетті көктем» әлқиссасын тамашалады
Бұл қойылым арқылы елордалықтар мен қала қонақтары тіршілік атаулының жанданып, Жер-Ананың бусанғанын, көктемнің алғашқы хабаршысындай болған бәйшешек гүлінің бүр жарып, жан дү­ниенің жаңарғанын тамашалады.
Жұртшылық алдында эстрада жұл­дыздарымен қоса, еліміздің бірқатар шығармашылық ұжымдары және Алматыдан, Қарағандыдан келген өнер ұжымдары, сондай-ақ Елорда мектептерінің оқушылары да өнер көрсетті.
Жиналған жұрт назары тек мерекелік концертте болмады
Жастар спорттық сайыстарда бақтарын сынаса, ұл балалар асық атса, қыздар бұл уақытта тоғызқұмалақтан жеңімпазды анықтады
Күштері тасыған жігіттер арқан тартты
Бәрінен бұрын ұйымдастырушылар қазақша күреске ең үлкен алаңды арнағаны қуантты
Тағы бір атап өтерлігі, «Қазақ елі» монументі алаңында түркі халықтарының ұлттық тағамдар фестивалі мен «Әлемдік көркемсурет және көктем жайлы пленэрлық музыка» инсталляциясын, спорттық сайыстар, «Күрес», «Асық ату» ойындары, «Шүлен тарту» дәстүрін атап өтуге болады
«Қазақ елі» монументі маңында орналасқан шағын алаңқайларда сахналанған қазақ халқының түрлі салт-дәстүрлері, көшпелі цирктің, қуыршақ театрының және аниматорлардың көріністері де халқымызды бір сәт ұлттық өнерімізбен сусындатқандай болды
Бұл жерлерде еліміздің қолөнер шеберлерінің бұйымдары мен суретшілердің қолынан шыққан картиналар да жұртшылық назарына ұсынылып, арнайы сауда алаңдары ұйымдастырылды.
Елордада өткен Наурыз мерекесіне еліміздің өзге өңірлері де белсене атсалысты
Мәселен, Атырау, Ақмола, Солтүстік Қазақстан, Павлодар, Алматы, Жамбыл облыстары өздерінің киіз үйлерін тігіп, ал бұл өңірлердің шығармашылық және өнер ұжымдары өнер көрсетті.
Ақбота ИСЛӘМБЕК
