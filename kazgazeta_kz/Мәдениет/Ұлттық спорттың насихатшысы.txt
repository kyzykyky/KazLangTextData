Қазір еліміздің әрбір өңірінде «Ұлы дала рухы» фестивалінің аясында ұлттық спорттың бірнеше түрінен жарыстар өткізіліп жатқаны белгілі
Ел ордасы – Астананың 20 жылдық мерейтойында Астана қаласында салтанатты түрде ашылған іс-шара, яғни ұлттық спорт түрлерінің «Ұлы дала рухы» фестивалі күздің алғашқы айында тәмам болады
Ақтық сайыс Астанада өтіп, жеңімпаздарға жүлделер табыс етіледі
Біз осы айтулы шараның ұйымдастырушысы – «Ұлттық және ат спорты түрлері орталығы» РМҚК туралы мәлімет бермекпіз
Елімізде ұлттық спорттың байрағын желбіретіп жүрген түрлі мекемелердің ішінде бұл орталықтың да орны ерекше.
Алғашында Алматы облысында «Ат спорты түрлерінен республикалық балалар мен жасөспірімдер спорт мектебі» ретінде жұмыс атқарып, 2016 жылғы 9 желтоқсандағы Үкіметтің қаулысымен «Ұлттық және ат спорты түрлері орталығы» РМҚК болып өзгертіліп, Астана қаласына қоныс аударды.
Орталықта 11 спорт түрі бар
Атап айтар болсақ,Ұлттық спорт түрлері: қазақ күресі, тоғызқұмалақ, саятшылық, көкпар, бәйге, аударыспақ, теңге ілу, жамбы ату, сондай-ақ олимпиадалық ат спорты түрлері: үшсайыс, конкур, мәнерлеп жүру
Қазіргі таңда орталықта 13 білікті жаттықтырушы, республиканың жастар құрамасына енетін 212 спортшы бар
Орталыққа еліміздің жастар құрамасының мүшелері және республикалық, халықаралық жарыстарда көзге түскен спортшылар қабылданатынын да айта кету керек.
«Ұлттық және ат спорты түрлері орталығының» алғашқы қадамы
«ЭКСПО-2017» халықаралық маманданды-рылған көрмесінің ашылуына сәйкес келіп, мекеме былтыр осы уақытта көптеген шаралар өткізді
Оның ішінде көрме аясында ұйымдастырылған көкпардан тұңғыш әлем чемпионатын, дәл осы көрменің құрметіне ұйымдастырылған аударыспақтан Әлем кубогы үшін ірі жарысты, республикалық турнирлерді атап өтуге болады
Сондай-ақ былтыр орталықтың спортшылары 36 республикалық және халықаралық жарыстарда бақ сынап, 56 алтын, 52 күміс, 49 қола медаль иеленді
Бұл да – орталық үшін үлкен жетістік
Жалпы, құрылғанына бір жыл ғана болса да ұлттық спорттың шын жанашырына, насихатшысына айналып үлгерген «Ұлттық және ат спорты түрлері орталығы» жайындағы негізгі әңгіме әлі алда деп ойлаймыз
Тек БАҚ-тарда жария болған «Ұлы дала рухының» ұйымдастырушысы туралы бірер сөз айтуды парыз деп білдік.
Айтуған ДӘУЛЕТ
