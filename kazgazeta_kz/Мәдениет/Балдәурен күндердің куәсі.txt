Міне, санаулы күндерден кейін, 11 жыл бойы білім нәрімен сусындатқан алтын ұя мектебімізден қанат қағып ұшқалы тұрмыз
 Осы жылдар ішінде ақылшымызға айналған, өмірдегі дұрыс жолды нұсқаған, ақ-қараның парқын ажыратуды үйреткен ұлағатты ұстаздарымызбен қимай қоштасып үлкен өмірге қадам басқалы отырмыз
Алдымызда талай-талай асу белдер, қиын күндер күтіп тұрғанын да жақсы білеміз. 
Мектеп табалдырығын алғаш аттаған сәттен бастап, өзіміздің жан сырымыздай болып кеткен оқу пәндеріміз, сол пәндерді ыждаһаттылықпен оқыта білген мұғалімдеріміз біздің ой-санамызды қалыптастырды, тәлім-тәрбие берді
Үйде ата-анамыз, мектепте ұстаздарымыз бас болып, оқушылық кезіміздің тек білім жолына арналғанын қалады
Ол дұрыс та, өйткені қазіргі заман тек білімділердің, ғылымның сан саласын меңгергендердің заманы
Біз де ардақты ұстаздарымыздың артқан үміттерін ақтау үшін барымызды салдық
Оқыдық, тоқыдық
Нәтижесі қалай боларын қазір бағамдауға әлі ерте де шығар
Бірақ күні ертең әрқайсымыздың да жоғары оқу орнына түсіп, маман иесі болғымыз келетіні де айдай шындық
Ұлттық бірыңғай тестілеуден сүрінбей өту, өзі қалаған мамандығына оқуға түсу әрбір оқушының арманы
Еліміз бойынша көптеген мектеп түлектерінің де арманы бір арнаға тоғысады десем, қателеспейтін шығармын
Арман бізге қанат бітіреді
Іштей демейді
Қайратымызды шыңдайды
Алға ұмтыламыз
Сол кезде, сондай сәттерде алтын ұя мектебімізді тебіреніспен еске де алатынымыз сөзсіз
Бәлкім, санаулы жылдар өткеннен кейін, мектебімізді сағынып, ұстаздарымызға бәз-баяғы оқушы кезіміздей еркелегіміз келіп, білім ордамызға жол тартатын шығармыз?! Иә, мұның бәрі жүрегіміздің төріндегі ұшқыр қиял, тәтті сезімдер.
Үлкен өмірге қадам жасауға дайындаған мектебімізден ауыз толтырып айтарлықтай дү­ниелерді үйрендік
Ең бастысы адамгершіліктің, еңбектің, білім­нің қадір-қасиетін сезіне білдік
Ұстазды, ата-анаңды, жора-жол­дас­тарыңды сыйлау, еліңді, жеріңді, Отаныңды құрметтеу сынды қасиеттерді бойымызға терең сіңіре алдық деп ойлаймын
Иә, мектеп өмірі өзінің тәтті шақтарымен де қызық
Қазір ойлап отырсам, құрбы-құрдастарымызбен оқудың азабын бірге көріп, қолымыз босай қалған сәтте сырласып отырғанымыздың өзі де бір ұмытылмайтын сәттеріміз болатын шығар
Уақыт зулап, зымырап өтуде
Көзді ашып жұмғанша кеше ғана табалдырығын аттағандай болған мектебімізге қол бұлғап, қош бол айтатын кез де келіп жетіпті
Көңіліміз елжірейді
Бұрындары мектепті тезірек аяқтағымыз келіп асықсақ, қазіргі таңда мектептегі күніміз жалғаса түссе екен дейтін­дей әсердеміз
Мектеп партасына отырып, тақтаға қарау, ұстаздардың нұрлы сөздерін тыңдау, есту, содан ой түю қандай ғибрат?! Қош, алтын ұя мектебім! Сен менің жүрегімде әрдайым сағынышпен еске алып, балалық өмірімнің тәтті елесі болып қала бересің…
Райгүл ЕКПІН,
№156 мектептің
11 «б» сынып оқушысы
АЛМАТЫ
