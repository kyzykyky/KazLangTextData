Жерлестеріміздің Франциядағы жетістіктері
Франция астанасы Париж қаласында ауыр атлетикадан 79-шы әлем біріншілігі мәресіне жетті
Тоғыз күнге созылған дүбірлі бәсекенің қорытындысында 2 алтын, 2 күміс, барлығы 4 жүлде еншілеген қазақстандықтар жалпы есепте Қытай мен Ресейден кейінгі үшінші орынға ілікті
Париждегі Диснейленд аумағындағы өткен чемпионатта 53 келіде өнер көрсеткен Зульфия Чиншанло алтыннан алқа тақты
Ол жұлқа көтеру әдісінде – 97, ал серпе көтеруде 130 келіні бағындырды.
Қоссайыста 227 келіні еш қиналмай көтерген қайсар қыз жеңімпаз болып қана қоймай, әлем рекордын жаңартты
Одан кейін 63 келіде бақ сынаған Майя Манезаға үміт артқанымыз рас
Алайда ол жұлқа көтеруде 109 келіні бағындырып, кіші қола медальға,  ал серпе көтеруде 139 келіні еңсеріп, кіші алтын медальға ие болды
Екі сайыстың қорытындысында жерлесіміз екінші орынға жайғасты
Өкініштісі, серпе көтеру сайысында 147 келіге тапсырыс берген қазақстандық спортшы оны еркін еңсергенімен, төрешілер тарабы есепке алмай қойды
Егер оны есепке алғанда, сөз жоқ, Майя жеңімпаз атанар еді
Бұл салмақта бас жүлде ресейлік Светлана Царукаеваға бұйырды
Дәл осы спортшы 2009 жылы Оңтүстік Кореяның Коян қа­ласында өткен әлем чемпионатында М.Манезамен бірдей салмақты бағын­дыр­ғанымен өз салмағының біздің спортшыдан сәл ауыр болуына байланысты күміс жүлдені қанағат тұтқан болатын
Сондай-ақ әлемнің екі дүркін жеңімпазы Светлана Подобедоваға да көп үміттенген едік
75 келіге дейінгі салмақ санатында жарыс жолына шыққан қазақстандық ауыр атлетші қыз екі сайыстың қорытындысы бойынша 287 келіні ба­ғындырып, күміс жүлдеге ие болды
Жұлқа көтеруде 131 ке­ліні бағындырған ол осы сайыстың кіші алтын медалін, ал серпе көтеруде 156 келіні көтеріп, кіші күміс медалін қанжығасына байлады
Осылайша, Подобедова қоссайыстық есепте екінші орынды місе тұтты
Ресейлік спортшы Надежда Евстюхина жерлесімізден күшті әрі епті екендігін көрсетіп, бас жүлдені еншіледі
Ал қола медаль корейлік Ким Юн Жуға бұйырды
Осы салмақ санатында өнер көрсеткен Қазақстанның тағы бір спортшысы Анна Нұрмахамбетова 7-ші орынға табан тіреді
Спортшы қыздардың сәл-пәл жіберген олқылықтарын Бейжің Олимпиадасының чемпионы Илья Ильин «жуып-шайды» десек болады
Ол 94 келі салмақта қатысып топ жарды
Жер­лесіміз жұлқа көтеруден гөрі серпе көтеру бағдарламасында теңдессіз мықты екендігін дәлелдеді
Жұлқа көтеруде алдымен 175 келіге тапсырыс берді
Илья оны еш қиналмай төбесіне көтерді
Одан кейін 181 келіні бағындырамын деп шешті
Бұл салмақты Илья бұған дейін мықтылар бас қосатын біріншілікте көтерген емес
Алайда бойын­да намысы бар жерлесіміз оны да еңсерді
Артынша 184 келіге тапсырыс беріп, залда отырған жерлестерінің ыстық ықыласына ие болды
Төрешілер бірауыздан көтергенін растады
Ал серпе көтеру бағдарламасы Ильинге аса қатты қиынға соқ­қан жоқ
Серпе көтерудегі екінші мүм­­кіндігінде 226 келіні басынан асырып, қос жаттығудың нәтижесі бойынша әлем чем­пионы атанды
Осылай намыс­ты ұл үш дүркін әлем чем­пионы атанған алғашқы қазақстандық атанды
Жеңіс­ке жеткен Илья Ильин: «Же­ңісім­ді Тәуелсіздіктің 20 жыл­дығына арнаймын», – деп жар салды
Қазақстанның ән­ұраны шырқалған кезде Илья қуанғанынан көзіне жас алды.
Франциядағы әлем бірін­шілігінен кейін ел қор­жынына барлығы сегіз жолдама түсті
Әйелдер мүмкін болған төрт жолдаманың төртеуіне де қол жеткізсе, жігіт­тер алты жолдаманың төртеуін иеленді
Тағы қуанарлық жағдай 2014 жылғы 81-ші ауыр атлетикадан әлем біріншілігі Астана қаласында өтетін болып шешілді
Үш жылдан кейін елімізде өтетін біріншілікте 2016 жылғы Бразилияның Рио-де-Жанейро қаласында өтетін біріншілікке жолдама сарапқа салынады
Өз елімізде өтетін чемпионатта қазақстандық спортшылар сәтті өнер көрсететініне сеніміміз мол
Келер жылы Лондонда өтетін Олимпиадада ауыратлетшілеріміздің бағындырар белестері мол болады деп үміттенеміз.
Нұрлан ҚҰМАР
