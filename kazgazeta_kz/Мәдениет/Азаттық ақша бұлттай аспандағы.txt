Ақындар айтысы – ұлттық өнеріміздің шоқтығы
Ғасырдан ғасырға жалғасып келе жатқан бұл өнердің сөз құдіретін ұғындыруда маңызы ерекше

Жылдағы дәстүр бойынша өткен жылы да «Алтын домбыра» айтысы өтті
Ол Тәуелсіз еліміздің 25 жылдық мерейтойына арналды
Өнер жарысында ақындар алматылық Рүстем Қайыртай мен қарағандылық Өміржан Көпбосынов та бақ сынасқан еді
Осы айтыстың ақын Жүрсін Ерман ұсынған ықшамдалған нұсқасы газетімізде жария­ланып отыр.
Рүстем:
Бисимилла домбырамды тағы ұстадым,
Салмақты сүрлеуімнен ауыспадым.
Аман ба Алматының көрермені,
Сіздермен қандай жақсы қауышқаным.
Бір айда бірнеше рет дүрмек өтіп,
Қарлығып қалған шығар дауыстарың.
Біресе тамашалап отырасың,
Бірегей боксерлардың алысқанын.
Кеше ғана алдырдың аренаға,
Еуразияның еңсегей барыстарын.
Ал бүгін сарайыңда сайратпақсың,
Алаштың ақын дейтін арыстарын.
Содан кейін Еуразияда өткізем деп,
Сарайдың да тастадың салып санын.
Не деген қаны қызу халық едің,
Жанкүйер мінезіңнен жан ұштадым.
Қаланың күйбеңімен жүрсеңдер де,
Даланың талабынан қалыспадың.
Ат мініп, ит жүгіртіп, құс салмай-ақ,
Қазақтың жоғалтпаған ар-ұстамын.
Билеттен аямайтын сіздер ғана,
Бейнетпен тауып жатқан табыстарын.
Қозуы сіздерге серт делебемнің,
Деп сонда селт етермін, себелермін.
Арқырып азаттықты жырламасам,
Арқалап домбырамды неге келдім.
Әлі де білмей жүрген адамдар бар,
Бұл күнге қалай қайтып еге болдың.
Сарбаз боп әрқайсыңның бабаң жүрген,
Қасында, Абылай мен Кенелердің.
Артында әрқайсыңның атаң тұрған,
Мұз жарған Әлихандай кемелердің.
Кім білсін қанша батыр жатыр екен,
Астында белгісіз боп төбелердің.
Дәл кеше тек Қайрат пен Ербол емес,
Жанары қыршын кетті көп өреннің.
Сондықтан тәуелсіздік күніне кеп,
Барлық қазақ бақытқа бөленер мың.
Тарихқа кірмей қалған тұлғалардың,
Ерлігі бір сәт болсын еленер күн.
Қап кеткен тағалардың тасасында,
Білейік шын еңбегін шегелердің.
Адамзат бір-біріне қас болғалы,
Жер үшін жерге кіру басталғалы.
Садағасы еді ғой бейбіт күннің,
Бабамның төккен тер мен шашқан қаны.
Еркіндік, елдік пенен теңдік еді,
Елімнің ежелден-ақ басты арманы.
Сүйемін содан кейін көк аспанды,
Секілді айдын көлдің қасқалдағы.
Байрағыңның өзі де аспан түстес,
Айтпай-ақ түсінікті астар мәні.
Күнің тұр сол байрақта күлімсіреп,
Шуағын шаттанатын шашқан бағы.
Қалықтап қанат жайып қыраның тұр,
Бақылап балапаның асқардағы.
Елтаңбамда киелі шаңырақ тұр,
Халықтың кетпесін деп бастан бағы.
Басқа басқа ғажап қой Әнұраның,
Алтын күн аспанымен басталғалы.
Осындай көкке құмар көкбөрі елдің,
Жұлдыздай құламасын бастан бағы.
Ешкім де қол аяғын байлай алмас,
Азаттық ақша бұлттай аспандағы…
Өміржан
…Дүлдүлдер от ауызды ойнап келді,
Бұлбұлдар сандуғаштай сайрап келді.
Бойымдағы шабытым шыдатпастан,
Бүгінгі тәуелсіздік тойға апкелді.
Ағайын қуанышың құтты болсын,
Аз жылда азаттығым жайнап келді.
Сарыарқаның кіндігі әз-Жаңаарқам,
Бойыма бес қаруын байлап берді.
Көкшетау көк шапанын кигізді де,
Ерейментау Байшұбар сайлап берді.
Қазақтың ұлттық рухын бір көтер деп,
Қарт Ұлытау қолыма байрақ берді.
Арқадағы кіндігім Қарқаралы,
Найзамның ұштарын қайрап берді.
Ассалаумағалейкум, әз Алматы,
Алақаның бойыма қайрат берді.
Бақ сынап Алатауға келіп тұрмын,
Шығарған небір текті қайратты ерді…
Рүстем:
…Ұмытып барам айтпақшы,
Өзіңе айтар назым бар.
Өміржандай сүйрігім,
Арғымақ дейді ел сені,
Шартараптан жинаған,
Тұлпардың небір тұйғынын,
Тәуір ат бар деп естісе,
Тыншымайды екенсің,
Тигенінше құйрығың.
Берсе алып қолынан,
Бермесе алып жолынан,
Қолданады екенсің,
Барымтаның да қимылын,
Шақырсақ та сен өзі,
Өзің айтқан Сүйінбай,
Атаңыздың ауылына,
Ап келді қандай пиғылың.
Мұнда да небір жүйрік бар,
Жүйткіген желге ұстатпас,
Жалы менен құйрығын,
Нәпсі деген қиын ғой,
Жүрегіңе кіріп ап,
Жүргізетін билігін.
Ұқсамайсың сен өзі,
Алам деп келген адамға,
Алтын домбыра сыйлығын.
Айтысты сылтау қылып ап,
Айдап кеткелі келдің бе,
Жетісудың бір жүйрігін.
Өміржан:
Қазір қыс Алматыда қашық көктем,
Күн нұрын Алатауға шашып көктен.
Ұлтым дейтін ұлыңды ұры қылып,
Рүстем шаппа шапқа ашық кеткен.
Жылқы ұрлайтын баукеспең мен емеспін,
Жұртымның ақынымын жақұт төккен.
Біреудің ала жібін аттамадым,
Өлеңмен өмірімді бақытты еткем.
Намысыңды ұрлаған гей клубты айт,
Абыройыңды айрандай шашып төккен.
Ұрлықшының көкесі Храпунов қой,
Жеріңді сатып-сатып қашып кеткен.
Рүстем қай сөзіңіз түйін боп тұр,
Бірдеңе айтса тағы да дейін деп тұр.
Өзінің айтуына қарағанда,
Сөзіңнің алды болды биылғы өткір.
Жайлауға емес қоғамға қарасаңшы,
Аш көзденіп бір-бірін жейін деп тұр.
Ана тілін білмейтін шенеуніктер,
Сипағанды білмейтін сиыр боп тұр.
Діннің атын жамылған содырлар көп,
Әрқайсысы бір-бір секта ұйым боп тұр.
Ар намысын ұрлатқан көшелерде,
Қыздардың бар қымбаты киім боп тұр.
Еркекке еркек үйленіп, ал қызға қыз,
Жастарың кейін кетті-ау, кейін кеткір.
Шындықты айтады деген азаматтар,
Билікке жағынуға бейім боп тұр.
Ертең ақ қызметінен ап тастайды,
Көкелерім сөйлесе жиында өткір.
Кітабын өткізе алмай жазушы жүр,
Берілер қаламақы тиын боп тұр.
Көзіммен осыларды көріп тұрып,
Көңілім алай дүлей құйын боп тұр.
Жылқыңның ұрланғаны ештеңе емес,
Рухымның ұрланғаны қиын боп тұр.
Ол рас жылқышы едім құрық салған,
Соғымға ту биені жығып салған.
Айтыстан да шеттеуші ем жазда жайлау,
Қысты күні қыстаудан шығып шаруам.
Ат басын Алатауға алғаш бұрдым,
Қар кетіп үйір жылқым тынышталған.
Жылқыңды қасқырлар жеп кетпесін деп,
Ұпай алғың келе ме ұрысқаннан.
Тұз тағысы жоғалып кеткен қазір,
Қанымыз қасқырға көп жұғысқаннан.
Елміз деп көкбөрінің төсін емген,
Еңсемізді ұяламыз тік ұстаудан.
Дөкейлер вертолетпен аңға шықса,
Мың жыртқышты құртады бір ұшқаннан.
Солардың арасында біреуі жоқ,
Қылмыскер ретінде шын ұсталған.
Мен туған Арқада арқар бітіп,
Сені туған азайды шығыс тарлан.
Жоқ бөріні айтып-ау, ау Рүстем,
Не пайда маңдай шекең тырысқаннан.
Даланың қасқырларын автоматпен,
Қаланың қасқырлары қырып салған.
Өмірдің қызығатын сұлуына,
Өнердің қызығатын тұнығына.
Рүстем тай баласы болған соң ба?
Жылқының келіп тұрсың ұғымына.
Әкеңіздің есімі тай болған соң,
Асылдың сен ұқсайсың сынығына.
Отызға келгеніңмен баладайсың,
Шапқылаған мініп ап шыбығына.
Азынаған сан асау жылқыларды,
Бұғалықтап ілгенмін құрығыма.
Қайырып құрық салып бір қайтайын.
Қайыртай көкеміздің құлынына.
Рүстем:
Жалынан ұстатпайды құлан жалған,
Пендеміз жетсек пе деп құмарланған.
Қайыртайдың құлынын ұстаймын деп,
Әкеме ауыз салды-ау мынау қарғам.
Құрығың қырық метр болсадағы,
Бауырым, түк пайда жоқ бұл арманнан.
Өйткені менің әкем Қайыртай да,
Айтыстың тұлпары еді тұмарланған.
Жылқы мінез қазақтың есімі де,
Атпен тай сөзі ғой сыңар болған.
Мысалы Сұлтанмахмұт Торайғыров,
Күнге де қанат қаққан қыран болған.
Тәуба айтам, тайдың ұлы болғаныма,
Басқадай түк шарам жоқ қуанғаннан.
Мен түгіл адамзаттан озып кеткен,
Абайдың әкесі де Құнан болған.
Деп айтар орда жаман, сарай жаман,
Талпынған пенде өлмейді арайланған.
Заман қиын бопты деп ел айтып жүр,
Жөн болар айтар сөзге абай болған.
Бұл заман қашан оңай болып еді,
Сақ пен Ғұнның кезінен солай болған.
Заманы оңай болса түркілердің,
Неліктен аттан түспей жау айдаған.
Заманы оңай болса Абылайдың,
Дат айтып Бұхар неге маңайлаған.
Заманы оңай болса запыран жұтып,
Зарланып өтті неге Абай данаң.
Заманы оңай болса Ахметтердің,
Оларды ит жеккенге неге айдаған.
Заманы оңай болса Мұстафадай,
Неліктен шетте жатыр талай бабаң.
Неліктен қанша қазақ аштан өлді,
Жетпіс жеті атасы мал айдаған.
Сондықтан заман қиын деген кезде,
Алдыменен жөн болар соны ойлаған.
Тарихтан таразылап көріңіздер,
Кімге қиын, ал кімге оңай заман.
Азат таң тоқсан бірде елім көрді,
Бізге Алла сәттілікті серік қылды.
Қуанып бөркімізді аспанға атып,
Бар адам жан бауырыңдай болып тұрды.
Қақпаны айқара ашып тастаған соң,
Доспен бірге дұшпан да келіп кірді.
Еуропа есірткісін егіп тынды,
Батыс кеп жалаңаштап желіктірді.
Адам түгіл діннің өзі неше түрлі,
Ес білмеген жастарды еліктірді.
Кесіртке боп келгендер ақырында,
Айдаhар боп айбатын шегіп тұрды.
Ал бүгін заман басқа осы күнгі,
Қайтесің тауып жеген несібіңді.
Ол кезде жаңа тіккен жас отау ек,
Жаңағы кемшіліктер кешірімді.
Ал бүгін есті жиып етек жауып,
Түзейтін күнге жеттік бесігіңді.
Қуалап мысық тілеу меймандарды,
Болмайды бекітпесең есігіңді.
Қонағы билейтұғын жаман үйдің,
Қожайыны болғанның несі құнды.
Кім келсе де кідіртіп босағаңда,
Жөнін сұрап айт дейік есіміңді.
Қадірсіз үй емеспіз кім көрінген,
Қақпай кіре беретін есігіңді.
Айналайын Өміржан,
Біріктірген біздерді.
Айтыс дейтін адал үй.
Айдынына айтыстың,
Жыр бұлағы боп әнін құй.
Арқаға сәлем айтқайсың,
Айтатұғын бәрі жыр.
Тартатұғын бәрі күй,
Көпбосын атаң секілді.
Көпбалалы әке бол,
Немереңе тары түй.
Қарсыласың да айтсын деп,
Қарап отыр Жүрсіндей.
Қара нарың әнекей,
Айналайын Метхуным.
Дурукинә әникуй,
Аяқтай ғой қанекей.
Өміржан:
Бағытқа ене бермей жаңашыл бір,
Ағайын бұрынғының бағасын біл.
Кешегі тай есім мен бай есімі,
Мен қазақпын дегенге жанасып жүр.
Бүгінгі азан шақырып ат қоярда,
Жастарыңыз кімменен санасып жүр.
Изабелла, Ананди, Метхун деп,
Жагдиш деп еркелетер баласын бір.
Киноның кейіпкері есімдері,
Ет пен тырнақ секілді жанасып жүр.
Төл құжатта тегін де ауыстырып,
Одан қалса шекарадан әрі асып жүр.
Сирияға кеткенің былай тұрсын,
Сериалдың соңында адасып жүр.
Үнді дедің сен мені,
Кәріс дедім мен сені.
Сол сөзді бүгін ойласам,
Басады бір мұң еңсені.
Өміржан десін ел мені,
Рүстем десін ел сені.
Себебі бізді емізген
Қазақ ананың емшегі.
Пұтқа табынып сұйылған,
Қара сиырға сиынған.
Арулап көмбей ақ тәнін,
Өртеп жіберуге бұйырған.
Ойымда қазақ намыс бар,
Үнді болғым келмейді.
Сақ пенен ғұннан жаралған.
Азуы арыс абадан,
Алтыннан сауыт киініп.
Астында аты жараған,
Қастасқан жауын илеген.
Дұшпаны қорқып именген,
Түркіден қалған тұқыммын.
Аспанның астын билеген,
Қазақтың басын құраған.
Билігі елге ұнаған,
Қазақ хандығын нығайтып.
Алладан медет сұраған,
Ақ киіздің үстіне.
Қазаққа берген анты бар,
Ақ сүйегін кірлетпес.
Бойында биік салты бар,
Керей менен Жәнібек.
Есімнен қалған ескі жол,
Қасқа да жолды Қасымдай.
Абылайдай айбарлы,
Хан Кенедей айдарлы.
Хан қазақ болғым келеді.
Дінімнің болған егізі,
Білімнің болған теңізі,
Бірліктің болған лебізі,
Төредей болған Төле би,
Қаздауысты Қазыбек,
Әйтекейдей данышпан,
Би қазақ болғым келеді.
Намысы бойды кернеген
Кіндігі бір елменен,
Қалмақ пенен жоңғарды,
Алтай таудан асырып,
Тоқымдай жерді бермеген.
Есет батыр мен Қарасай,
Қабанбай менен Бөгенбай,
Жәнібек пенен Баяндай,
Нар қазақ болғым келеді.
Тәуелсіздік деп жан берген,
Желтоқсанда кешегі,
Алмас қылыштай жалт еткен,
Жауқазын боздақ ғұмырын,
Ел үшін кеше сарп еткен,
Рысқұлбеков Қайраттай,
Ер қазақ болғым келеді.
Абайдай өлең асқағы,
Жамбылдай жырдың дастаны,
Махамбеттей нар қасқа,
Мағжандай сезім аспаны,
Мұқағалидай арынды,
Жұмекендей күрделі,
Төлегендей айбарлы,
Санасын елдің оятқан,
Жыр қазақ болғым келеді.
Бәрін айт та бірін айт,
Айтысты сыйлап келетін,
Ағайындар сіздердей,
Мен қазақ болғым келеді.
