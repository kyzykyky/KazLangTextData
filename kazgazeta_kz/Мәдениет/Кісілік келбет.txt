Қажытай Ілиясұлы – ақберен ақын, сүңгі сөзді сатирик, сыршыл сазгер, сұңғыла атбегі, даңғайыр күйші
Ол – осының бәрін төрт аяғын тең бастырып, талант табиғатын танытып келе жатқан тарланбоз
Өз заманының арман-мұраттары мен ар тазалығына жалынды жыршы бола білген Қажытай Ілиясұлының өмір жолындағы азаматтық сапары бүгін де, міне, жетпіс дейтін асқаралы биікке жетті.Еміл өзені жағасында дүниеге келген Қажытай Ілиясұлы өзінің жалын құшқан жастық дәуірін шекараның арғы шегінде, Қытай елінде өткізді
Ол сондағы ұлт-азаттық күрестердің куәгері болып, тәуелсіздік пен теңдікті арман еткен Алаш идеясының жетегінде есейіп, ержетті
Шығыс Түркістан қазақ жастарының жоғары оқу орындарына түскен, алғашқы түлектерінің қатарында оқуға қабылданып, Шыңжаң тіл институтының қытай тілі факультетін бітіріп шықты
Ол өзінің еңбек жолын Үрімжі қаласында шығатын өлкелік «Шыңжаң» газетінде аудармашы, меншікті тілші болып бастады
Қажытайдың өмірге қадам басқан жылдары Шығыс Түркістан өлкесінің де тағдыры қыл үстінде тұрған кілтең кезең болатын
Бұл өлке кеше ғана қазақтың қаһарлы ханы Абылай жоңғар шапқыншыларының табанынан босатып, найман мен керей тайпаларын қоныстандырған, қазақтың ежелгі ата қонысы еді
Ондағы аз болса да арыстан жүректі Алаш жұрты осы өлкені тәуелсіз ел етіп сақтап қалу жолында көп күресті
Сол күрестің арқасында Шығыс Түркістан республикасы құрылды
Міне, Қажытай Ілиясұлы дәл осы мемлекеттің алғаш құрылған жылдары дүниеге келген екен
Бірақ, өкінішке орай, бұл мемлекеттің ғұмыры ұзаққа барған жоқ
1945 жылға келгенде орыс пен қытай империялары енді ғана бой көтерген тәуелсіз мемлекеттің тағдырын тәлкекке түсіріп, қасиетті туды қайта жығып тынды
Бұдан кейінгі тірлік белгілі, бодандықтың баяғы құрсау қамыты, кеше ғана қолына қару алып, ұлттың азаттығы жолында күрескен жалаңтөстердің барлығын тұтқынға алып, «атақты» Тарым лагеріне топ-тобымен айдай бастаған
Шыңжаңдағы қазақ әдебиетінің классигі Қажығұмар Шабданұлы да сол кезеңде түрмеге тоғытылған.
Қажытайдың ат жалын тартып мінген жастық шағы дәл осы кіріптар кезеңмен тұспа-тұс келді
Аз жыл болса да азаттық рухына желпіне қалған ел бодандыққа қайта түскенімен ішкі бұлқынысы әлі де басыла қоймаған болатын
Ноқтаға басы сыймай, қайта-қайта бұлқына бергені де сондықтан
Бұған Шығыс Түркістандағы қазақтардың ұлт-азаттық күресінің 50-жылдардың соңына дейін жалғасқан толқулары куә
Қазақстандағы, Қытайдағы, Моңғолиядағы қазақтардың басын қосып, бір тудың астына жиналу идеясы да дәл осы кезде өмірге келген болатын
Осындай ұлы мақсаттар­дың жетегінде 1962 жылғы атамекен Қазақ­станға қарай үдере көшкен ұлы көштің бұйдасын ұстап келгендердің бірі – Қажытай Ілиясұлы.
Қазақстанға келгеннен кейін жаңа ортаға бейімделу, темір тегеурінді империялық саясатқа мойынсыну, орыс тілін үйрену, екінші сортты адам ретінде көзтүрткі болып, өгей өмір өткізу, бүкіл туған-туысқанның шекараның арғы жағында қалып қоюы – осылардың барлығы Қажытай ақынның жүрегіне аз салмақ түсірмеді
Мұндайда Қажытай Ілиясұлы:
Шұбырған түйелі көш сағым ойнап,
Түсімнен шықпай қойды-ау ауыл-аймақ.
Дәм-тұзым дараланды-ау барған сайын,
Қайықтай алыстаған дауыл айдап!
Буынды бекітпесе дәрі ішіліп,
Тәрізді сүйегімнің бәрі сынық.
Кейінгі зейіндіге керек-ау деп,
Жыр жазып, ән шығардым жанұшырып, – деп жырлайды.
1965 жылы Қажытай КазГУ-дің журналистика факультетіне оқуға түсіп, осы оқу орнын тәмамдап шығады
Содан бері ол республика деңгейіндегі баспалар мен әртүрлі газет-журналдардың редакцияларында ең­бек ете жүріп, өзекжарды өлең-жырларын туған халқына толассыз арнап келеді.
Мен өз басым Қажытай ақынмен көп бірге жүріп, араластықта болмаған адаммын
Оқта-текте кездесіп, әңгімелесе қалған сәттерде Қажекең бұлтарыс-бұлтағы жоқ ақпейіл адам екендігіне де көз жеткізгендей болдым
Содан бастап Қажытай ақынның шығармашылығымен ептеп таныса жүріп, соңғы шыққан екі томдық таңдамалыларын оқудың да сәті түсті
Осы таңдамалыны оқып отырып та ақынның тау суындай тасқындаған ақындық табиғатын танығандай болдық
Мақала жазуымызға түрткі болған да осы әсердің ықпалы екендігі шындық.
Ақын Қажытай Ілиясұлының өнер жолындағы, өлең өлкесіндегі жан дүниесі таң нұрындай таза, кіршіксіз
Айтар ойын, арман-аңсарын күлбілтелеп күйкі күйге түсірмей, ашық айтыпты
Онда да ешкімге еліктемей өзегінен шыққан өз сөзін айтқан
Атажұртқа алғаш келген жылдары ақын:
Өзімде дос табатын, қас табатын,
Күтем сол бақытымның сәт сағатын.
Кітапқа асықпаймын жастанатын,
Өлеңге асығам жұрт бас салатын, – деп жырлаған екен
Ақын осы сөзді серт деп білген сыңайлы
Мұны ақынның өнер жолына қойған өзінің айқын мақсаты деп білген дұрыс
Жаны жайсаң, пендешілікке бой алдыра бермейтін, арманшыл, жаны таза ақында ақ ниетті достардың да көп болатыны шындық
Қажытайдың Жұматай Жақыпбаев бастаған көптеген талантты ақындармен өмірлік дос болып, сыйласып, сырласып өтуі – соның айғағы
Ақын кейде:
Құрышпын көрігінде жалындаған,
Күміспен таралғыңа шабылмаған.
Мұңлы-ақпын құлағыңа шалынбаған,
Қымбатпын базарыңа барылмаған.
Батылмын тағдырына табынбаған,
Ақынмын жұртына әлі танылмаған,
Қазақпын пиғылы әрі тарылмаған,
Азаматпын қырсығы арылмаған, – деп жырлайды
Бұл – сонау 1970 жылдардың басында жазылған өлең
Осы өлеңнің өзінен-ақ Қажытай ақынның бүкіл болмысы көрініп тұрған жоқ па
Бір қиырдан тау асып, тас басып келген, жалғыз атты жігіттің обал-сауапқа қарамайтын талай қырсық, қиянатты көргені де рас
«Қырсығым арылмады» дейтіні де сол
Былайғы толғау, жырларында ғана емес, ақын тіпті осы тақырыпта «Арман-ай» деген ән де шығарған екен:
Заманның қайран қалып пысығына,
Шыдадым көр шеңгелдей қысымына.
Көңілім арыстандай аласұрды-ау,
Көз жетпей қиянаттың ұшығына!
Уа, дариға, жалған-ай!
Жалыным барып-барып сөнер мейлі,
Сонда да өзегімді өнер жейді.
Әттең-ай, өкінішім шашымнан көп,
Ер жігіт тіршілікте не көрмейді?!
Ән демекші, Қажытай ақын – жиырмадан астам ән, көптеген күй шығарған кәнігі сазгер
Бұл әндері мен күйлерін сазгердің өз аузынан немесе кейбір жеке әншілердің орындауынан ести қалсаңыз, қазақтың байтақ даласының самалы желпіп өткендей болады
Бүгінгі күні ерекше тебіреніспен жазылған осындай әндердің неге насихатталмайтыны белгісіз.
Ақын Қажытай Ілиясұлын көп жұрт сатирик ақын деп қабылдайды
Ал мына таңдамалы екі томдығын қолға алып қарағанымызда Қажытайдың кәнігі лирик ақын екендігіне көз жеткіздік
Ал сатира жанрындағы қиып түсер қылыш тілді қасиеті өз алдына бір төбе
Ақынның таңдамалы шығармаларының екінші томына негізінен сатиралық шығармалары топтастырылған екен
Осы шығармаларын оқысаңыз, қазақ қоғамының бойындағы кінәраттар мен кесел-кесапат атаулының барлығына сатира саңлағының сүңгі сөзі түйреп өтпегені жоқ
Қажытайдың ұстазы Темірбек Қожакеев пародияның «Абайша», «Махамбетше» деп аталатын түрлерін Қажекеңнің айналымға түсіргенін айтып еді
Шындығында, оның бәрі қандауырдай қадалып, тіліп түсетін өткір жанрлар екен.
Ақын Қажытай Ілиясұлының жалпы ақындық болмысына да, адамдық болмысына да зер сала қарасаңыз, оның күлбілте, күйкі пендешіліктен биік тұрған кіршіксіз, таза кісілік келбетін көресіз
Сөзіміздің соңында адалдықтың ақ туын көтерген ақынға Алланың ақ нұры жауа берсін демекшіміз!
Әрмиябек Сағындықұлы,
сыншы, Қазақстан Жазушылар
одағының мүшесі
