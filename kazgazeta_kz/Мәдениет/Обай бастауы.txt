Есмұхан Обаев – қазіргі заман театрының көрнекті өкілдерінің бірі
Театр тарландарының үлкені де, кішісі де «Ес-аға» деп құрмет тұтатын қазақтың біртуар азаматы жақында 70 жасқа толды
Бұл мерейлі жасын Есмұхан Обаев зор шығармашылық еңбегімен қарсы алып отыр
100-ден аса қойылымды шебер сахналап, театр өнерінде өзіндік қолтаңбасын, керек десеңіз жеке мектебін қалыптастырған Обаев бүгінде Қазақстанның халық әртісі, Тәуелсіз «Тарлан» сыйлығының иегері, профессор, Қазақтың мемлекеттік М.Әуезов атындағы академиялық драма театрының директоры әрі көркемдік жетекшісі. 
Осы қара шаңырақта Есмұхан Обаевтың 70 жасқа толуына байланысты мерейтойлық кеш болды
Кешке мемлекеттің ресми өкілдері, зиялы қауым, өнер мен мәдениет қайраткерлері, ақын-жазушылар қатысты
Мәдениет министрі Мұхтар Құл-Мұхаммед өз атынан және министрліктің атынан туған күн иесін құттықтап, иығына шапан жауып, Елбасы Н.Назарбаевтың жолдаған құттықтауын оқып берді.
«Құрметті Есмұхан Несіп­байұлы! Сізді 70 жасқа толған мерейтойыңызбен құттықтаймын! Бұл айтулы белесіңізді қазақ мәдениетінің көрнекті қайраткері, ұлттық театрдың шебері, ұлағатты ұстаз ретінде қарсы алып отырсыз
Сіздің өмір жолыңыз қазақ сахна өнерінің өркен жаюымен, рухани құндылықтарымыздың түлеп-түрленуімен тығыз байланысты
Кемеліңізге келіп, шығармашылық әлеуетіңіз толысқан шақта қазақ сахна өнерінің қара шаңырағы М.Әуезов атындағы академиялық драма театрында жетекшілік жасап, оның шығармашылық, көркемдік қуатының одан әрі шыңдалып, нығая түсуіне елеулі еңбек сіңірдіңіз
Театр сахнасында әлемдік және қазақ ұлттық классикасының үздік үлгілерін, жүзден астам қойылымды көрерменге ұсындыңыз
Мерейтой сәтінде өзіңізге мықты денсаулық, отбасыңызға береке, шығармашылық табыстар тілеймін» делінген Елбасының құттықтауында.
Сондай-ақ Алматы қаласының әкімі Ахметжан Есімовтің құт­тықтауын қала әкімінің орынбасары Серік Сейдуманов жеткізіп, темір тұлпардың кілтін ұстатты
Алматы облысы әкімі Аңсар Мұсаханов­тың құттықтауын аппараттың өкілі Ардақ Садық оқып, «Алматы об­лысының құрметті азаматы» деген атақтың құжаттарын табыс етті
Нұрлан Оразалин, Мұрат Ахмадиев, Арыстанбек Мұхамедиұлы сынды әдебиет, өнер қайраткерлері өздерінің жүрекжарды лебіздерін білдірді.
Осы күндері «Обай бастауы» атты фильмнің тұсаукесері өтті
Бұл фильмді түсірген режиссер Жаңабек Жетіруов, сценарий авторы – Әлия Бөпежанова
«Обай бастауы» фильмі өткенге көз жүгірту, өмірден ой түю, ұлы Абай айтпақшы, өзіңнен өзің есеп алу сарынында түсірілген, «не істедім, не бітірдім, алған асуым, бағындырған биігім, театр өне­ріне қосқан үлесім қандай» деген сұрақтар туралы ой қозғайды.
Фильмнің «Обай бастауы» деп аталуы жайдан-жай емес
Есмұханның әкесі Обай елінде бұлақ көздерін тапқан, жұртын аштықтан құтқарып, ел игілігіне аянбай қызмет еткен адам болған екен
Міне, текті әкенің тектілігін жалғаған ұл бүгінде талай дарындардың, «бұлақ көрсең, көзін аш» демекші, өнер өлкесінде самғауына жол ашты
Көптеген жас актерлер Есмұхан Обаевтың қамқорлығын көріп, өнер аспанына қанат қақты
Осылайша, 70 жасқа келіп, жұрт алдында шығармашылық есеп берген Ес-ағаң алда да  талай биік белестерді бағындыра берері сөзсіз.
Дәуіржан Төлебаев
