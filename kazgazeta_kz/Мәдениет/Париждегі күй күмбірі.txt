Елбасының Жарлығымен шілденің бірінші жексенбісі – Ұлттық домбыра күні деп жариялауын қос ішекті домбырамен қазақтың даңқын көтеріп, мерейін өсірген Құрманғазы мен Динаға, Дәулеткерей, Сейтек, Есбай, Нұрғиса мен Қаршыға, Бақыт Қарабалина, Шамғон Қажығалиев, Рысбай Ғабдиев сияқты күй қағандарының рухына арналған ескерткіш деп  түйіндедім.
Осы орайда, өзім көзін көрген, қазақ­тың өнерін әлемге асқақтатқан дом­бырашы, дирижер, Қазақстанның халық артисі, «Парасат» орденінің ие­гері ­Рысбай Хисметұлы Ғабдиевті толғаныспен еске аламын
Рысбай ағамыз Атырау облысының Доссор кентінде музыка мектебінің ­директоры болып жүргенде Мақат аудандық халық аспаптар ­оркес­трін құрды
Өнер ұжы­мының атағы жетпісінші жылдардың аяғында дүрілдеп шыға келді
1977 жылы КСРО-ның жаңа Конституциясы қабылданып, үлкен мерекеге ұласты
Ол кезде студентпіз, Мәскеудің Кремльдер сарайының төрінде Қазақстаннан Атыраудың Мақат аудандық және КазМУ-дың халық аспаптары ор­кестрлері бірігіп өнер көрсеткенде бөр­кімізді аспанға атып, қуанғанымыз, ор­кестрді Алматыдан мәре-сәре болып, күтіп алғанымыз есімізден кеткен жоқ.
Кейін Рысбай Хисметұлының Атырау қаласында Дина Нұрпейісова атындағы оркестрді құрудағы төккен маңдай тері, ізденісті еңбектері жұртшылыққа кеңінен мәлім.
Тәуелсіздіктің арайлы таңдарының шапағында, нақтырақ, 1994 жылы осы оркестр Түркияның Анталия қаласында өткен дүниежүзілік өнер фестивалінің Гран-при жүлдесін жеңіп алуы, қиын-қыстау кезеңде еңсемізді көтеріп тас­та­ғаны да ұмытылған жоқ.
Дина Нұрпейісова атындағы акаде­миялық қазақ халық аспаптар оркестрі ұлттық өнерімізді насихаттаудағы ізгілікті еңбектерін жалғастырып келеді
2014 жылы тәуелсіздік мерекесінде Сербияның астанасы Белград қаласында концерт қойып, қазақтың төл өнеріне көрермендер тәнті болды.
Осы жылы Франциядағы Қазақстан­ның мәдениет күндеріне орай Дина Нұрпейісова атындағы оркестр Фонтенбого қаласында, екінші күні ЮНЕСКО-ның штаб пәтерінің залында қазақтың күйін күмбірлетіп, Нұрғиса Тілендиевтің «Өз елім» әніне жиналғандар түрегеліп, қол соққанын әлем газеттері жарыса жария­лады.
Жуырда академиялық оркестр Фран­цияның Париж қаласының беделді концерт залдарының бірі ГАВО-да тамаша өнер көрсетті
«Рухани жаңғыру» бағ­дарламасы аясында ұйымдастырылған өнер кешіне саяси қайраткерлер, халық­аралық ұйымдар өкілдері жиналды
Кө­рер­мендер Құрманғазы, Дина, Ықылас, Түркеш, Нұрғиса Тілендиев, ­Латиф ­Хамиди, Евгений ­Брусиловский, Иоган Штраус, Юбер Жироның классикалық шығармаларын ұйып тыңдап, оркестрдің өнеріне түрегеліп тұрып қол соқты.
«Қазақ күйі шет мемлекеттердің төрінде шалқи берсін, шарықтай берсін!» деген жүрекжарды тілегімізді айтқымыз келеді
Міне, қазақтың өнерін өрге сүй­реген ұлттық домбыра осындай.
Н.ӨТЕГЕНОВ
Атырау
