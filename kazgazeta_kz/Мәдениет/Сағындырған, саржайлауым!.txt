Жазира, жасыл кілем өрнектеген Туған жерге, дариға, жер жетпеген, Саржайлауым! Кең өлкем, әлдилей бер сен деп келем, Аңсап келем, сағынып, шөлдеп келем, Саржайлауым! Саумал бұлақ – балдай дәрім, Салқын самал – баурайларың
Саялаған, беу, туған жер Сағындырған, Саржайлауым!.
Нұрғисаның әнімен Нұрғалидың ойы ұштасып тұрғандай көрінеді
Қай заманда да өнерімен ұлтын өрге сүйрейтін әр саланың таланттысы болады
Нұрғалиды да қазақ өнерін шарықтату үшін тағдыр өмірге әкелгендей
Дауыс ырғағынан қазақтың дарқан даласы, майда ескен самал желі есіліп, көлдей көңілі, мамыражай мінезі жан дүниесімен астасып ән болып төгіліп жатады
Ақын Мұқағали Мақатаевтың сөзіне жазылған «Саржайлау» әні де қазақтың жүрегінен орын алған әндердің бірі
Бойын­да қазақтың қаны бар жанның бәрін рахатқа бөлейтін, тамыр-тамырына қан жүгіртетін ғажап ән
Әннің ғажаптылығы – орындаушының шеберлігінде.
 Нұрғали Нүсіпжанов – әнші, Қазақстан Республикасының халық артисі
Өзбекстан республикасының еңбек сіңірген мәдениет қызметкері
Алматы мемлекеттік консерваториясын бітірген
Қазақ мемлекеттік академиялық опера және балет театрында, Қазақ радиосы мен телевизиясының музыка редакциясында, Қазақ филармониясында, «Қазақконцерт» бірлестігі жанынан құрылған «Жазира» ансамблінде, Құрманғазы атындағы оркестрде әнші болды
2003 жылдан бастап Жамбыл атындағы қазақтың мемлекеттік филармониясының солисі
Нұрғали Нүсіпжановтың репертуарында қазақтың халық әндері, т.б
халықтардың әндері, қазақ композиторларының туындылары бар
1982 жылы Қазақ КСР-і Мемлекеттік сыйлығын, 1997 жылы Қырғызстанның Абылас Малдыбаев атындағы халықаралық сыйлығын алған.
Қазақ өнерінде есімі алтын әріптермен жазылған әнші Нұрғали Нүсіпжанов қайталанбас тұлға
Қазақтың маңдайына біткен жарық жұлдыздарының бірі
Ән әлемінде ерекше дауыс ырғағымен, қайталанбас үнімен ең биік шыңға жеткен бірегей әнші
Әншінің қай әнін алсаңыз да қазақы болмыс, қазақы түйсік оның жан дүниесімен астасып жатады
Жүрек тебіренісін әнімен жеткізеді
Қазақтың бүкіл болмыс-бітімін бойына сіңірген өнер иесі
Кәсіби қабілетімен, ұстамды мінезімен, қарапайымдылығымен халқын мойындатқан, өзіндік дара жолын салған тума талант
Ауылда өсіп, қарапайым отбасында тәрбиеленген бала Нұрғали тектінің ұрпағы
Ата-анасы ән-күй орындалып жатқанда бала-шағасын дабырлап сөйлетпейтін, өнерпазды құрметтейтін, өнерді қастерлейтін жандар болыпты.
«Әулетімізде өнер қуған ешкім болған жоқ
Анамыз үй шаруасымен жүргенде ыңылдап әндетіп жүретін
Ыңылдағанының өзі бір әдемі болып естілетін еді
Қазір ойлап отырсам, ол кісінің дыбысты ажырата білуі, музыканы есту қабілеті күшті болған екен
Оның өзі табиғаттан беріледі
Кішкентай кезімнен сол есімде қалыпты
Бізде музыкада құймақұлақ (абсолютный слух) дейміз, ол әрбір дыбыстың орнын, биіктігін, төмендігін біледі
Мысалы, күйсандықта дыбыстар өлшеніп, бөлініп-бөлініп қойылған
Құймақұлақтар сол аспапты ұстамай-ақ, ауада қалқып жүрген қандай нота екенін ажырата алады
Бұл өте күрделі дүние
Ол көп адамдарда болуы мүмкін, бірақ оған мән бермейді
Кәсіби музыкада дыбыстардың үйлесімділігі, биіктігі, төмендігі, қалыптасуы, бір-біріне сәйкестігі, жағымды-жағымсыз естілуі, соның бәрінен барып музыканың күрделі түрлері пайда болады
Оркестрдегі дыбыстар солай үйлесімдікке қосылып жасалған
Елу-алпыс музыкант отырып, әртүрлі аспап дыбысымен бір шығарманы орындайды
Егер үйлесімділік болмаса, онда ол шығарманы шығаруға болмайды
Мұны мамандар өздері реттеп, тәртіпке келтіріп отырады
Сол сияқты симфониялық, көп дыбысты, көп дауысты шығармалардың өзіндік заңдылықтары бар
Гармония, ары қарай полифония дейді
Бұл енді музыка зерттеушілерінің еншісіндегі мәселе
Мұны айтып отырғаным, сондай күрделі құбылыстың қайнар бастауы адамның табиғатында жатыр
Талант берсе оны ары қарата дамытып, оқуға болады
Италяндықтар бәрін нотаға түсіріп, оқып-үйренсе (bel canto – шырқап, әдемілеп ән салу), біздің қазақтың жаратылысы табиғаттан берілген
Қазақ даласында небір мықты музыканттар, әншілер, ақындар, шешендер болған
Олардың кереметтілігі сонда күн-түн демей, кез келген уақытта халық әндері дейміз, кең орындалатын әндерді шарықтатып, шырқай берген
Қазақтың сал-серілері, әнші-күйшілері сол табиғи қабілетін жетілдіре білген
Бір естігенін қағып алатын туа бітті таланттар да бар
Бізге жетіп отырған Құрманғазының, Тәттімбеттің күйлері, әндер сондай талантты адамдардың таланты мен еңбегімен өмірге келген
Қазақтың халық әндері операдан, ариядан артық болмаса кем емес
Кейбір еуропалықтар естігенде таңғалып, мұны кім жазған, композиторы кім деп таңдайын қағып жатады
Ал ол әннің қай ғасырда шыққанын, кім айтқанын біз білмейміз ғой, халық әні деп айтамыз
Сол сияқты бізде қыр-сыры әлі толық ашылмаған ұлттық құндылықтарымыз көп» дейді Нұрғали аға
Ән әлемінің жарық жұлдызы Нұрғали ағаның балалық шағы соғыс уақытымен тұспа-тұс келіпті
Қағаз, қалам тапшы уақыт
Қарындашпен жазып, оны өшіріп тастап, үстіне қайта жаза беретін уақыт
Бірақ кедейшілік, жоқшылық қазақ балаларын жасыта алмаған
Мүмкіндіктерін тежегенімен, оқуға, білімге құштарлықтары артып, ауылдың арманшыл балалары болып өскен
«Мектепке жалаңаяқ бара беретінбіз
Одан жаман болғанымыз жоқ
Біз 4-5 класқа келгенде кітапханалар ашылып, қолға түскен кітаптың бәрін оқыдық
Өмірімдегі ең кітап көп оқыған сол оқушы кезім екен, 10-класты бітіргенше талай кітапты оқып тастаппыз» деп балалық шағын еске түсірді
Кезінде Нұрғали Нүсіпжанов тұрған 28-гвардияшылар ауданының 60 пайызы орыс ұлтының өкілдері болса, 40 пайызын қазақтар құраған
Қазақ ауылдарындағы мектептер 7 кластық, ал қазақ ауылына тиіп тұрған кез келген орыс ауылдарындағы мектептер 10 кластық болыпты
Жетім балаларға ғана арналған интернат болғандықтан, қазақ балаларының көпшілігі білімін әрі қарай жалғастыра алмаған
Ал Нұрғали ағамызды әке-шешесі бір кемпірдің үйін жалдап, азық-түлігін жеткізіп отырып оқытыпты
«Қазір заман басқа
Біз қазіргі балалардай болмадық
Төрт-бес жасымыздан колхоздың жұмысын істеп, ысылып өстік
Әке-шешеміз бәрі малшылар
Мал бағуды жасымыздан білдік, оны бізге ешкім үйреткен жоқ
Мал ұстаған үйде оған жем-шөп беру, суару, қораның іші-сыртын тазалап, малды дер кезінде өріске шығару керек… Осындай тірліктерді айтқызбай-ақ істейтінбіз, бұл біздің міндетіміз еді
Қой бағу, қой қырқу сияқты елде жасалып жатқан шаруаның бәріне араластық
Еңбекке, тіршілікке бейім болдық, одан ұтпасақ, ұтылғанымыз жоқ
Қазір қарап отырсақ, ол да бір үлкен мектеп
Ауылдың жай-күйін, ауылдың тіршілігін біліп өсудің өзі – өмірдің университеті
Қазір балаларыма, немерелеріме қарап отырып, «мектепте тек пән оқыта бермей, еңбек етуге бағыт-бағдар беретін, тіршілікке үйрететін сабақтар болса» деп ойлаймын
Біздің ұлттық құндылығымыз, дәстүріміз, тарихымыз сонда жатыр
Біз өз тарихымызды оқыған жоқпыз, орыстың патшаларының, батырларының қандай киім кигеніне шейін соны оқып өстік
Өміріміз, тағдырымыз солай болды
Оның өзі де тарих» деп өткен күндерін еске алды.
Бала Нұрғали сахнаға алғаш рет 4-класта оқып жүрген кезінде шығыпты
Сайлау алдындағы ата-аналарға арналған концертте «Қыздар-ай», «Қызыл бидай» әндерін орындаған екен
«Ол кезде қазіргідей сәнге айналған әндер жоқ
Халық әндерін айтатынбыз
Халық әндерін класс-класс болып айтып, жарысушы едік» дейді
Кейіннен жоғары класта оқып жүргенінде ауданда өтетін мәдени шараларға қатысады
Әнге қабілетін байқаған жас мұғалімдер «Алматыда мықты әнші, күйшілерді, музыканттарды дайындайтын консерватория бар
Сен соған баруың керек» деп ақыл-кеңестерін айтады
Әншілік жолды таңдауына клубтың алдына саңқылдап тұратын қазақ радиосы да әсер етіпті
Жаңадан шыққан әндер радиодан беріледі, оны әнге жақын балалар тез қағып алады екен
Нұрғали аға мектеп бітіретін жылы Қазақстан комсомолы Орталық Коми­тетінің «Қазақ жастары 2-ші тыңды игеруге атсалысуы керек» деген үндеуі жарияланады
Ол үндеу бойынша қазақ жастары колхозға барып, малшы болуы керек
«Оған намыстанған жоқпыз, өйткені бұрынғы ата-бабамыздың кәсібі
Орыстың қызы сауыншы боламын деп, ұлдары шошқа бағамын деп қалған жоқ
Бірақ көңілімізде орыстың балалары қалалы жерге үлкен өндірістерге барады, біз ауылдық жерден шыға алмай қаламыз ба деген күдік басым болды, оны ашып айта алмаймыз
Айтуға да болмайды
Сонымен бес-алты баладан бөлініп, жұмысқа кірістік
Мен ағайымның қасында көмекші шопан болдым
Ол кезде еңбекақыны малмен, астықпен беретін
Жұмысым нәтижелі болып, екінші жылы маған 24 тоқты бөлінді
Қазір қарасаң, оның бәрін ақшаға есептесең аз нәрсе емес» дейді ағамыз
…1956 жылы музыка өнерінің қара шаңырағы Құрманғазы атындағы Қазақ ұлттық консерваториясына оқуға қабылданып, Қазақстанның халық артисі Надежда Николаевна Самышинаның класында жеті жыл оқиды
Консерваторияны бітірген соң, жолдамамен Қазақ мемлекеттік академиялық опера және балет театрына қызметке жіберіледі
Қазақ музыка өнерінің шаңырағын көтеріп, өнерімізді әлемдік деңгейге көтерген Ахмет Жұбанов, Латиф Хамиди, Мұқан Төлебаев, Қанабек Байсейітов, Құрманбек Жандарбеков, Асқар Тоқпанов сияқты өнер саңлақтарының көзін көріп, тағылымын алады
Одан кейінгі өнер керуенінің майталман дүлдүлдері Сыдық Мұхамеджанов, Қапан Мусин, Нұрғиса Тілендиев, Мәмбет Бестібаев, Еркеғали Рахмадиев, Фуат Мансуров, Тұрғыт Оспанов, Кенжебек Күмісбеков, Мәлғаждар Әубәкіров сияқты ағаларымен араласып, өмірлік тәжірибе жинақтап, үзеңгілес болып бірге жүрді
– Мықты адамдардан дәріс алғаным әлі есімнен кетпейді
Ән өнерінің қыр-сырына үйреткен сол кісілер болды, – деген ағамыз, әңгімесін әрі қарай былай жалғады: – Бірақ мен оқуға түсердің алдында 1957 жылы жазда Күләш Байсейітова қайтыс болды, мен қыркүйекте оқуға түстім
Ол кісінің айтып кеткен әндері әлі күнге дейін құлағымызда
Сондай биікке шығуы қазақ әніне үлкен мән беріп, сол қазақ әнінен үйренгенінің арқасы.
Қазақ мемлекеттік академиялық опера және балет театрында қызмет еткен екі жылда әнші «Қамар сұлу», «Қыз Жібек», «Ер Тарғын» операларындағы әртүрлі кішігірім рөлдерді сахнаға шығарады
Нұрғали ағаның басты арманы – жеке әнші болу еді
Опера әншісі емес, болмысына жақын қазақ әндерін айтатын әнші
Сол арманына жету үшін радиоға ауысады
Қазақ телевизиясы мен радио хабарларын тарататын мемлекеттік комитеттің музыкалық хабарлар редакциясының редакторлығынан редакция меңгерушісіне дейін көтеріледі
Бұл жас маман үшін үлкен мектеп
Өмірді тану, өнер әлемінің сыр сандығына терең бойлау қажет дүние
Ол кезде қазақ радиосында елімізге белгілі өнер майталмандарынан құрылған көркемдік кеңес жұмыс істеді
Шығарманың көркемдік деңгейіне көңіл бөлініп, беделді тұлғалардың туындылары іріктеліп, халықтың жүрегінен орын алатын ән-күйлер ғана әуе толқынынан беріліп жататын
Радиода тәжірибе жинақтаған Нұрғали Нүсіпжанов 1976 жылы Қазақ мемлекеттік Құрманғазы атын­дағы академиялық халық аспаптары оркестріне жетекші әншілікке қа­былданады
Осы сәттен бастап әншілік шеберлігімен көрермен қауымға кеңінен танылады
Нұрғали ағаның репертуарында халық әндерімен қатар, орыс, украин, ауған, моңғол, шведтің халық әндері де бар.
Ал күнделікті эфирден беріліп, радиотыңдаушылардың көңілінен шығып келе жатқан Қазақ радиосының «Алтын қорында» 400-ге тарта әндері сақталыпты
Қазақтың мемлекеттік Құрманғазы атындағы академиялық халық аспаптары оркестрінде жиырма жылдай қызмет атқарған соң, «Қазақконцерт» бірлестігі жанынан құрылған «Жазира» аспаптық ансамбліне талантты жастарды жинап, өнердің қыр-сырына баулып, тәрбиелейді
Әр жылдары өнер сапарымен Швеция, Финляндия, Моңғолия, Ауғанстан, Йемен, Ангола, Кипр, Португалия, Сирия, Греция, Югославия, Алжир, Германия, Түркия, Польша және Қытай елдерінде болып, қазақтың музыка өнерін жан-жақты насихаттап жүрген өнер иесі
Нұрғали Нүсіпжанов әнші ретінде өз бағасын алған жан
Қазақтың маңдайына біткен ұлы композиторлары Нұрғиса Тілендиев, Шәмші Қалдаяқов, Әсет Бейсеуов сияқты біртуар азаматтар әншінің дауысына лайықтап бірнеше ән жазған
Соның арқасында әнші халық қошеметіне бөленді
Сол кездері қазақ әндерінің ұлттық нақыштарының қалыптасуына, дәстүрлі ән орындау үрдістерінің халықтың құлағына сіңуіне, қазақ әнінің ұлттық сипат алуына Нұрғали аға да өзіндік үлесін қосты
Әрине, бұл кезеңде қазақ сахнасында үздік әншілік дарындарымен жарқырап шыққан Жамал, Роза, Бибігүл, Байғали, Мүслім, Ришат, Суат, т.б
өнер иелерінің ән әлеміндегі еңбектері орасан
Бұлармен қоса Зейнеп Қойшыбаева, Бақыт Әшімова, Ескендір Хасанғалиев, Гүлвира Разиева, Венера Қармысова, Лаки Кесоглу сияқты замандастарымен бірге Нұрғали Нүсіпжанов та жарқырап қазақ эстрадасының сахнасына шықты
«Жалпы мен тағдырыма разымын
Осы уақытқа дейін 120-дан аса композитордың әндерін орындаппын
Менің бағыма орай тағдыр өмірге тамаша композиторларды әкелді
Нұрғиса Тілендиев менің шығармашылық өсуіме көп ықпал жасады
Менен көп үлкен болса да бір туған бауырдай ойнап-күліп, 40 жылдан аса бірге болған екенбіз
Нұрғиса ағаның кез келген шығармасын алсаңыз, оның ерекшелігі ұлттық нақышында
Ал Шәмші Қалдаяқов ағаның жөні тіптен бөлек
Табиғатынан, болмысынан ұстамды, парасатты адам
Талай әндерінің кіндігін кесіп, елге ұзатылатын қыздай қылып эфирге шығардық
Қазірге дейін айтып жүрмін
Әсет Бейсеуов, Мыңжасар Маңғытаев… шүкіршілік енді, бар
Ал енді солардың кейінгі легі, қазіргі жас композиторлар әндерін әкеп жатыр
Соның бірі Мұхтар Құралов
Жетісайда тұрады
Оның «Бойжеткен» деген әнін сахнаға шығармақпын» деді өнер иесі
Нұрғали аға Мұқағали Мақатаев­пен танысқанын өміріндегі ең сәтті кезеңдерінің біріне балайды
«1970 жылдың қазан айында Алматы облысы комсомолдарының конференциясы болды
Ол кезде комсомолдың лауреатымыз
Конференцияда ылғи өндірісте жүргендер бас қосты
Жалпы біздің заманымызда еңбек істеген адамнан қасиетті, қадірлі адам болған жоқ
Шопансың ба, токарьсың ба, етікшісің бе, сылақшысың ба бәрібір
Комсомолдардың алдында ән айту бір жанға жайлы дүние, өйткені біздерді төбесіне көтеріп, шын көңілдерімен тыңдайтын
Конференция опера театрында өтті, әнімді айтып болдым да, соңын күтпей, кофе ішейін деп Алматы қонақүйінің астындағы буфетке түстім
Буфетте адам көп екен
Ресторан жағына барыңыз, сол жақта бос орын бар деген соң, сонда барып кофе ішіп отырғанмын
«Ой, әнші інім, қалың қалай?» деген дауысқа жалт қарасам, Мұқағали аға өтіп барады екен
Ұшып тұрып құшақтасып амандасып жатырмыз
Алдында ғана Нұрғиса аға екеуміз Мұқағали ақын туралы әңгімелегенбіз
Нұрғиса аға Т.Молдағалиев, Қ.Мырзалиев, С.Жиенбаев сияқты авторлармен күнде кездесіп, әндерін, өлеңдерін жазып, өзгертетін жерлерін қолма-қол өзгертіп, әнге салып көріп, түзететін жерін түзетіп жататын
Сондай күндердің бірінде «Мұқағали ақынды неге шақырмайсыз, өлеңдері керемет қой» дедім Нұрғиса ағаға
Сол есіме түсіп, әңгімені төтесінен бастадым
«Сіз Нұрғиса ағамен хабарласыңыз» деп телефонын жазып беріп, өзім Мұқағали ақынның телефонын жазып алдым
Ертеңіне хабарласқан екен, үйіне шақырып, 20 күн бойы жібермей, өлең жаздырыпты
Өнердің күші қандай, екеуі де жанартаудай жаллындап тұрған талант
Оған мен дәнекер болдым, соған тәубе деймін
Алла тағаланың да көзі түзу екен
Сол бір айдың ішінде 20 шақты ән өмірге келді
Кейде 20 жылда ондай әндер тумауы мүмкін
«Саржайлау», «Есіңе мені алғайсың», «Сәлем берем Жетісуға», «Қапшағай»… толып жатыр
Соғыс тақырыбына шығарған әндер де бар
Бақыт Әшімова деген әріптес әнші досымыз болды
Марқұм болып кетті
Бақытты шақырып алып, біразын Бақытқа орындатқыздық
Сол жолы жазылған өлеңнің 7-8 әнін мен орындадым
Өмірдегі ең бір керемет шағым – Мұқағали ағамен танысқаным, екеуміздің қауышқанымыз»
Сахнада денесін тік ұстап, табиғат берген дауысымен әнді нақышына келтіре орындап, сахна мәдениетінің жоғары деңгейін жастарымызға өз ісімен дәлелдеп, үлгі болып жүрген ағамыз қарапайымдылықтың сырын былайша сабақтады
«Сахна мәдениеті – адамгершілік мәдениеттің талабы
Әкем марқұм қарапайым, оқымаған адам
Ылғи «Ұлық болсаң, кішік бол» деп айтып отыратын
Ұлық болатын мен бір хакім боп, әкім боп, ел басқарып жүретін шаруам жоқ
Ел алдына шығуға тура келеді
Әндерімді жақсы айтамын ба, нашар айтамын ба, оны ешкімге міндет қылмауым керек
Шіреніп, кеуде қақпауым керек
Айтсам, жеткізсем авторларымның ой-арманын жеткізуге тырыссам, ол менің де ой-арманымның орындалғаны
Ал ол менің әншілік міндетім, азаматтық борышым
Мен сахнаға шыққанда елден, жұрттан, аудиториядан биік болуға қақым жоқ
Ол ел, жұрт қой
Сосын әннің тағылымдық, тәрбиелік мәні бар
Ақын өзінің өлеңін жазғанда тереңірек ойын, дүние сезімін жеткізгісі келеді
Ал композитор өзінің ішкі иірімдерін, жан дүниесінің тебіренісін қосады
Өлеңнің мазмұнын, ой-пікірімізді елге толық жеткізе аламыз ба деп қиналады
Ал мен солардың ой-арманын өз танымыммен, жүрегіммен одан да асыра жеткізуім қажет
Ол үшін мен авторларымның кім екенін терең білуім керек
Олардың қадір-қасиетін терең білмесем, онда мен біреудің атына мінгесіп далақтап шауып, біреудің ізімен кетіп қалған сияқты боламын
Менің тамаша авторларым, достарым, олар тіпті туысқаннан да артық болған адамдар
Олардан қалған дүние ер-азаматтың арына, ұятына жүктелген аманат
Ал аманатты қорлауға, оған көлеңке түсіруге болмайды
Сондай жауапкершілікті түсінемін».
Ел ағаларының, авторларының аманатын арқалаған Нұрғали аға біздің ойы­мызша, аманатқа қиянат жасамаған, елі арқылы, тыңдарманы арқылы ағалар аманатын ақтаған өнер тарланы
Оның себебі, Нұрғали ағаның орындауындағы кез келген әнді алып қараңызшы
Атап айтар болсақ, Шәмші Қалдаяқовтың «Әнім, сен едің», «Ақ бантик», «Кешікпей келем деп ең», «Теріскей», «Арыс жағасында», «Қуаныш вальсі», «Қаракөз», «Тамды аруы», «Мойынқұмда ауылым», Нұрғиса Тілендиевтің «Өз елім», «Саржайлау», «Алатау», Әсет Бейсеуовтің «Армандастар», «Мұңайма», «Маралдым», «Алматым жүрегімде», т.б
толып жатқан әндер әр қазақтың жүрегінің төрінен алған шығармалар
Көпшіліктің Нұрғали ағамен қосылып, бірге айтып отыратындығы да осының дәлелі болса керек
Өмірден көрген-түйгені көп, елінің беделін көтеруде қажырлы еңбек етіп келе жатқан ағамыз жастардың болаша­ғынан көп үміт күте отырып, өзінің ағалық ақ тілегін былайша жеткізді
«Елімізде жақсы әншілер көп
Біз де ұстаздық етіп, өзімізге тиесілі шаруаны атқарып келеміз
Үйретуді де үйрену керек, өзімнің жас үзеңгілестеріме осыны ылғи айтып отырамын
Үйрете жүріп, өзің де үйренуің керек
Өйткені мұның бәрі аяқастынан бір күні бола салатын нәрсе емес
Кез келген өнер иесі үнемі ізденісте жүруі қажет
Қай жерге, қай концертке бармасын, дайындалып шыққаны дұрыс
Сахна – киелі
Осыны түсінген абзал
Ең бастысы, әр нәрсеге үлкен жауапкершілікпен қарау керек
Мақпал, Тамара, Рамазан сияқты жақсы әншілеріміз бар
Адам баласы әртүрлі, он әнші болса оның он түрлі қыры мен сыры бар, ал жүз әнші болса одан да көп
Қазіргі жас әншілердің табиғаты ерекше, бір-біріне мүлдем ұқсамайды
Олардың бағыт-бағдары қалай болады, ол өзіне, сөзіне, ұстанымына байланысты
Ең бастысы, егеменді елдің азаматы болып қызмет жасауға, өмір сүруге ұмтылу керек
Сол егеменді елдің ұлына, қызына үлгі болардай дәрежеде болу қажет
Түсіне білген адамға еліңе қызмет істегеннен артық бақыт жоқ
Сол бақыттарын бағалауларына тілектеспін!»
Нұрғали ағамен қимай қоштастық
Әйгілі әншімен болған бұл кездесуіміз ұмытылмасы хақ
Қазақ әнінің құдіретін өзімізге де, өзгеге де паш етіп жүрген талант иесі аман болғай деп тіледік
Бағдагүл Балаубаева P.S
Алматыдағы Ө.Жолдасбеков атындағы Студенттер сарайында сәуірдің 6-сы күні Қазақстан Республикасының халық артисі, Мемлекеттік сыйлықтың иегері Нұрғали Нүсіпжановқа арналған «Біз сізді құрметтейміз» атты өнер шеберлерінің қатысуымен ән кеші өтеді.
