Қазақстанның халық артисі Гүлнәр Жақыпова театр актрисасы ғана емес, сахна туындыларын сауатты саралай алатын, өзіне де, өзгеге де сыни көзбен қарайтын талғам таразысы жоғары өнер иесі
Бүгінде М.Әуезов атындағы академиялық қазақ драма театрының сахнасында салмақты бейнелер сомдап жүрген актриса
Қырық жылға жуық уақыт бұрын М.Өтемісов атындағы Атырау облыстық театрының аяғынан тұруына көп еңбек етті
Содан кейінгі жылдары Батыс Қазақстан облыстық қазақ драма театрының құрылып, қалыптасуына өз үлесін тигізгендер қатарынан саналады
Өнерге сергек көзбен қарайтын актрисаның сахна мен қойылымдар туралы ой-толғамы да бөлек.
–Өнердегі жолыңызда «алынбаған қамалдар» немесе сізден қиыс кеткен рөлдер болды ма?
–Ойыңдағыңның бәрі орындала берсе, оның несі өмір?! Актер болған соң саған бұйырмайтын рөлдер міндетті түрде болады
Рөл, бейне дегеннің өзі адамның жасына қарай бұйырады
Ал мен М.Әуезов театрының сахнасына келгенде, жасым 45-те еді
Бұл құндылықтар ауысып, көп нәрсеге көзқарасың өзгеріп, басқа бір тұжырымға тоқтайтын уақыт
Басқа әріптесіме бұйырған рөлге жармасып, таласқан кезім болған жоқ
Соңғы жылдарда театрымызда авторлық жобалар көптеп қолға алына бастады
Актерлеріміз де, үлкен апайларымыз да режиссерлерге арнайы тапсырыс беріп, өздерінің қарымы мен азаматтық көзқарасын білдіретін спектакльдерде ойнауды бастап кетті
Мен үшін Алма Кәкішева мен Алена Қабдешова жақын тұтатын, сыйлайтын режиссерлерім
Десе де, мен оларға мұндай өтініш жасамадым
Себебі актер өзі жанына жақын рөлді таңдап сомдаса, онда ешқандай ізденіс болмайды
Расын айтқанда, мен махаббат туралы нәзік иірімді лирикалық драмаларға көп қызықпаймын
Өзіме детектив, триллер жанры ұнайды
Жас күнімде Қарагөз, Баяндарды ойнадым
Лирикалық жанрда актриса еңіреп жылағанынан гөрі сезімі мен ішкі мұңын салқынқандылық танытып көрсетуге көбірек көңіл бөлуі керек деп санаймын
Маған лирикалық шығармалар кейіпкерлері ішінен Ақтоқты ұнайды
Ақтоқты – өзінің махаббаты Ақан үшін жанын беруге даяр, ол үшін күллі ескі­лікке қарсы тұратын қайсар мінезді қыз.
– «Ай мен Айша» спектаклінде соқыр кемпір Қамқаның күрделі бейнесін сом­дадыңыз
Осы бейнеден «Ана –Жер-Анадағы» аспанға қолын жайып күңіренген Сәбира Майқанованың ойынындағы ою-өрнекті көргендей болдық.
– Қамқа рөлі берілген сәттен-ақ оның қандай болып шығатынын бірден бағамдап үлгердім
Қиналған жоқпын
Мұны айтып отырғаным, театрда алдымызда қаншама үлкен аға-апаларымыз өнерімен жұртты тәнті етіп, әрқайсысы тұлға болып қалыптаса білді
Ал бұл үлкен ізденіс пен еңбекқорлықтың нәтижесі дер едім
Сондықтан нағыз актер болу үшін әр берілген рөлде кейіпкердің мінезін жаңаша қырынан ашуға тырысу қажет
Бұған қоса бұл рөл актердің осыған дейін ойнаған рөлдерінен өзгешеленуі шарт.
–Басты рөл мен жанама рөлді сомдау­дың қандай айырмашылықтары бар?
–Расын айтқанда басты кейіпкерді, қаһарманды ойнай беру кей кездері актерлерді жалықтырады
Себебі, бас­ты кейіпкер болған соң қойылымдағы оқиғалар желісімен ілесіп, бір сарында ойнау керексің
Меніңше, эпизодтық рөлдер көбірек есте қалып жатады
Кинода да солай
Мұндағы айтпағым, актер алуан түрлі сәуле шашатын алмас тас сияқты болуы керек
Әр спектакльде әр қыры жарқырап көрінсе ғана ол өзінің кәсіби мықтылығын дәлелдей алады
Егер актер шын талантты болса, екінші емес, үшінші, төртінші планда жүрсе де таланты да, қарымы да, мүмкіндігі де көрініп тұрады
Көрерменнің өзі де актердің ол қарымын қапысыз танып алады
Былтырғы жылдары көркемдік кеңестің мүшесі болдым
Сол кезде осындай кемшіліктердің бәрін жіпке тізіп айтып отыратынмын.
Бүгінгі күндері жас актерлер арасынан көрерменге де жылаған артист, жылатқан артист ұнайды деген қате көзқарас бар
Мен бұнымен келіспес едім
Сахнаға шыққан актер кейіпкерінің бар сырын көрерменге бірден айта салмай, бір сыр мен ойлантарлық дүние қалдыра білуі керек
Бастысы, шынайылық қажет
Бүгінгі жастарға айтарым, ізденуді, өзгеге, тіпті өзіңе ұқсамауға тырыса білгендері жөн.
– Сынға қалай қарайсыз?
–Ішкі сыныммен қабысып тұрса, сөзсіз қабылдаймын
Біздің театрдағы 80 артистің әрқайсысы, мейлі үлкені, кішісі болсын, өз кемшілігін өзі біліп тұрады
Осылай екеніне жүз пайыз сенемін
Өз-өзіме өте сыншылмын
Мысалы, мен көбінесе бір рөлдің екі құрамына Ғазиза Әбдінәбиева апай екеуміз қатар түсіп қалып жүрдік
Ғазиза апай өз бағытымен, өзіне тән ойын өрнегін көрсетіп жатса, мен қалай да басқаша жасауға талпынамын
Өйткені мен өзге түгілі, өз рөлдерімді қайталамайтын адаммын.
–Бүгінгі театрлар әлеуметтік тақы­рып­тағы спектакльдерді сахналауға бейім келеді деп сын айтып жатқандарды естіп жүрміз
Көрерменнің бәрі бірдей емес, жаңашыл бағытты қалайтындардың талап-тілегі ескеріле бермейтіні рас
Бұл пікір жөнінде не айтар едіңіз?
–Театрға негізінен, қарапайым халық келеді
Театр қашанда қарапайым көрерменнің көңілінен шығуға тырысады
Театрға талапты қатаң қоя білетін көрермен керек
«Театрдың бәрі тоқырау үстінде» деген қате пікір
Меніңше, мұндағы кемшілік ойлы көрермен шоғырының қалыптаспағандығынан
Енді елу жыл өтсе де ескіліктің бәрінен арыла алмаймыз
Сондықтан дәстүрлі бағытты және жаңашылдықты қалайтын екі түрлі көрерменнің бар екенін ескеріп, театр да екі бағытты қатар алып жүруі керек деп білемін
Осыдан біраз жыл бұрын біздің театр менің туған жеріме, Оралға гастрольдік сапармен барып, 5-6 қойылым ұсынды
Әртүрлі салада қызмет істейтін таныстарымның біразы «осы спектакльдердің ішінде іліп алары жалғыз «Махаббат дастаны» деген еді
Ал бұл марқұм Қайрат Сүгірбековтің мүлде жаңа тәсілмен қойған өзгеше спектаклі болатын
Көрерменнің талғамын тәрбиелеу мақсатында осындай сауатты эксперименттерге ара-тұра барып тұрсақ, олар қабылдамайды, бас тартады дегенге мүлде сенбеймін
Ал режиссура мәселесіне келсек, қазір режиссер Алма Кәкішеваның сахналап жүрген дүниелерін ерекше атап өтер едім
Алена Қабдешованың «Шыны хайуанаты» да көрермен көзайымына айналған дүние
Кіші залда қойылған осы спектакльге қайта-қайта келе беремін
Кейіпкерлердің менің жан дүниемді көріп, ішкі мұңым мен қуанышымды ұғынғандай әсер аламын
Өте нәзік иірімге толы психологиялық спектакль
Материалдың өзі де өз ішіне үңілуге қорықпайтын, өзі туралы шындықты білгісі келетін адамдарға арналған
Міне, осындай дүниелер молынан қойылса, театр туралы жаңсақ ой мен пікірлер де азая түсер еді.
– Әңгімеңізге рақмет!
Әңгімелескен
Айгүл АХАНБАЙҚЫЗЫ
