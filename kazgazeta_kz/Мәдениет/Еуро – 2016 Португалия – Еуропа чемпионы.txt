10 шілде күні СЕНТ-ДЕНИ қаласындағы «Стад-де Франс» стадионында өткен финалдық ойында Франция мен Португалия командаларының жолдары түйісті
Ойынға бас қазы ағылшындық Марк Клаттенбург төрелік етті
Жаңа форматта өткен бұл Еуро-2016 доп додасында барлығы 24 команда сайысқа түсті
Қызығы мен шыжығы мол кездесулерде үкілеген үміттер ақталмаған кездер де, күл-парша болған армандар да, қуанышқа толы сәттер де, ащы жеңілістер де болды
Сөйтіп, футболсүйер қауым үшін Еуро – 2016 мерекесі де өз мәресіне жетті
Ұйқысыз түндер, эмоцияға толы ойындар, соғылған голдар, алаңда болған жағдайлар – бәрін сағынышпен еске алатын боламыз
  
Франция финалға дейін Ирландия, Исландия, Германияны жарыс жолынан шығарса, Португалия плей-офф кезеңінде Хорватия, Польша және Уэльсті жеңген болатын.
Қос команда да финалға жақсы құраммен шықты
Франция құрамасы сапында Нголо Кантенің орнын – Муса Сисокко, Әділ Рамидің орнын Самуэль Умтити басқанына да көзіміз үйренген
Ал Португалияның қорғаныс шебіне Пепе оралды
Сөйтіп, екі финалист те ақтық сынға бес қаруын толық асынып шықты
Ойын басталысымен алғашқы қауіпті сәтті пиренейліктер жасады
Ойын жүйесін өз қолдарына алған алаң иелері жылдам гол соғып алуды мақсат тұтқан
Алайда Португалияның тас қамал қорғаушылары оған мүмкіндік бере қоймады
Ойынның 10-минутында Криштиану Роналду Пайеге соқтығысып, сол тізесін жарақаттап алды
Бір емес, екі рет алаңға дәрігерлер көмегінен кейін оралған капитан жарақатына байланысты ойынды жалғастыра алмады
Роналду алаңнан жылаған күйі кетті
Бұл барша Португалия жанкүйерлері мен командаластары үшін ауыр соққы болды
Португалия құрамасының бас бапкері Фернанду Сантуш Роналдудың орнына Рикарду Куарежманы қосты
Допқа көбінесе француздар иелік етті
Португалдықтар қорғана жүріп қарымта шабуылға шығып отырды
Бірінші таймның соңына дейін Франция футболшылары Руй Патрисиу қорғаған қақпаны үш рет дәл нысанаға алған
Қақпашы қас қақпай қайтарды
Гризманн, Жиру және Сисокко португал қақпашысының осал тұсын таба алмай әлек болды
Екінші таймда ойын бірсыдырғы жағдайда өрбіді
Француздар шабуылды ширата түсіп алаңның кез келген тұсында португалдықтарға қысым жасады
Қанша қауіпті шабуыл­дар орын алғанымен, теңбіл доп қақпаға дарымай ақ қойды
90 минут бойы жеңімпаз анықтала қоймаған соң, қос құрама 30 минуттық овертаймда күш сынасатын болды.
Көп ұзамай футболшылар үзіліске кетті
Алаң шетіне ақсаңдай басып Роналду жетті
Ол Куарежмадан бас­тап әрбір командаласын жеке рухтандырып, ақыл-кеңесін берді
Өзі де кәнігі бапкердей сызықтың шетінен тынбай айқайлап, әріптестеріне нұсқау көрсетіп, тыным таппады
Біз Роналдудың жасыл алаңда ғана емес ойыннан тысқары жерде де командасына қалай көмектесетініне, ойыншыларға жігер бере алатынына куә болдық.
Қосымша уақытта қос команда чемпиондық үшін таласып бақты
Жағдайды пенальтилер сериясына жетпей жақсартуды ойлаған португалдықтар мен француздар алма-кезек шабуылдар ұйымдастырды
Сондай сәттердің бірінде яғни 109 минутта португалдарға қарсы француздар дөрекі ойнап айып соққысы белгіленді
Рафаэль Геррейру сол аяғымен соққы бағыттап дөңгелек снарядты қақпа маңдайшасына дөп тигізді
Артынша ойынға жаңадан қосылған Эдер төрт қорғаушының арасынан айып алаңына енбестен жойқын соққы бағыттап, қақпашы Льористі қапы қалдырды
Гол! Бұл 110 минут еді
Ойынның соңына таман француздар жанталаса шабуылдағанымен, қорғанысы берік Португалияны бәрібір тұқырта алмады.
Португалия – Еуропаның жаңа чемпионы
Олар өз жеңістерін Эйсебиоға арнады.
Көпшілік жанкүйерлер финалда Гризманн мен Роналдудың кездесуін асыға күтті
Екеуінің жолы Чемпиондар лигасының финалында түйіскен
Ол кездесуде Роналдудың командасы жеңіске жеткен
Бұл жолы да португалиялық жұлдыздың жолы болды
Бірақ португалдық жұлдыздың жасыл алаңда алған жарақатына байланысты Роналду мен Гризманн текетіресі орын ала қоймады.
Ойынды әлемнің ең үздің бапкер­лерінің бірі Сэр Алекс Фергюссон тамашалады
Роналдудай талантты ойыншының бағын ашқан білікті бапкер Португалия құрамасының ойынына Роналду мен Наниді қолдау мақсатында арнайы келді.
Бір қызығы, олар бұл додаданың негізгі бөлігінде бір рет ғана жеңіске жеткен
Албания мен Түркия құрамалары секілді топтан 3 орын алғанымен көрсеткіштерінің жоғары болуына байланысты плей-офф кезеңіне жолдама алған болатын
Олар сол үшін Платиниге алғыстарын айтуда
Оның Еуроға енгізген өзгерістері мен жаңа реформасы Португалия құрамасына үлкен көмек болды.
Сәтсіздіктер, өкініштер
Орыс жанкүйерлері үшін, әрине, Ресей құрамасының топтан шыға алмауы орны толмас өкінішке айналды
Олар Еуродағы ең сүреңсіз ойнаған командалардың бірі болды
Бұған Леонид Слуцкиді кінәлаудың еш жөні жоқ
Командалық ойын көрсете алмады
Бір ғана Бэйлдың өзі Уэльсті қалай алға сүйреді
Мүмкін, көшбасшы жетіспеген болар
Қақпашы Акинфеев өз міндетін мүлтіксіз атқарған
Бір ғана мысал, 300 мың халқы бар Исландияның өзінде таза футболшылар аз
Көпшілігі басқа мамандық иелері
Оларда ұлттық намыс бар, жігер бар
Сондықтан Исландия сәтті өнер көрсетті.
Қатысушылардың ішіндегі ең сәтсіз өнер көрсеткен ұжымдардың бірі – Украина құрамасы
Еуро – 2016 жары­сында бірде-бір гол соға алмау дегенің… Құра­мында мықты ойыншылары бар Украина үшін бұл ұят, әрине
Ешкім күтпеді
Ярмоленко мен Коноплянка да өз командаластарына көмектесе алмады
Немістерге қарсы өткен ойында тәп-тәуір ойнаған олардың күші басқа ойынға жетпеді.
Швеция және Ибрагимович
Златандай сақа футболшының Бельгия, Италия және Ирландия қақпасына гол соқпақ түгілі қауіпті соққы жасамағаны күтпеген жағдай
Бірақ Швеция әр ойында тартысып бақты
Жолдары болмады
Ибрагимович ұлттық құрама сапындағы қоштасу ойындарында гол соға алмады.
Турнирдің басты фавориті саналған «Қызыл фуриялықтар» да ұзаққа шаба алмады
2014 жылғы Әлем чемпионаты мен Еуро – 2016 додасындағы ойындарына қарап, Испания құрамасының дәурені өткенін аңғаруа болады.
Екі рет Еуропа чемпионатын жеңген Испания керемет орындаушыларымен қалайша бәсекелестік таныта алмады? Мәселе, ойыншыларында емес
Команданың басты ақауы – бас бапкер Дель Боскеде болды
Хорваттардан жеңілуі былай тұрсын, 1/8 де Италияға қарсылық таныта алмады
Иньеста сыңар қанатынан айырылған жаралы құстай еркін көсіле алмады
Хавидің жөні бөлек еді-ау! Көпшілік жанкүйерлер Торрес пен Вильяның жоқтығына күйінді
Әлем жұртшылығы үшін Испанияның турнирден ерте кетуі күтпеген жаңалық болды.
Ағылшындардың да жағдайы мәз емес
Вардиді шығармаған Ходжсон кінәлі ме, негізгі құрамда гол соқпаған Кейн кінәлі ме? Оларға Ходжсонның сенімсіз тактикасы сәтсіздік әкелді
Исландия жұлдызды ойыншыларсыз-ақ, аз жалақымен де жеңіске жетуге болатынын көрсетті
Ресеймен тең ойнағанынан-ақ ағылшындықтардың ойынында кінәрат бары белгілі болған
Словакиямен өткен кездесулерінде де жеңіс оңайлықпен келмеді
Шешуші сәтте Уэльсті жеңу арқылы плей-офф мәселесін шешкен.
Команда көшбасшысы Азардан Бельгия құрамасы да, өзге жанкүйерлер де көп нәрсе күтті
Топтық кезеңде әдемі ойынымен көзге түскен капитан, плей-оффта түк тындыра алмады
Жалғыз голы бельгиялықтарға сүйеніш болмады.
Польша 1/4 финалға шыққанымен Португалиядан өте алмады
Ал команданың лидері саналған Левандовски жарытып ойнай алмады
Оған қарағанда Блащиковски жақсы ойынымен көзге түсіп жүрді
Пенальтиден мүлт кеткені болмаса, ойыны Робертке қарағанда тартымды болды
Коноплянка мен Ярмоленко украиндықтарды, Кейн мен Стерлинг ағылшындарды, Алаба Австрия жанкүйерлерін ренжітті.
Ерекше көзге түскен 
футболшылар мен 
командалар
Де ­Бьязи ойыншыла­ры ­керемет команда жасақтай білді
Албаниялық «Тау қыран­дары» фран­цуздарға жақсы қарсылық танытқан болатын
Швейцария құрамасына қарсы он ойыншымен ойнады
Соңғы ойындарында румындарды жеңіп ерлік жасады
Егер көрсеткіштері сәл жақсы болғанда плей-оффқа шығып қалуы да мүмкін еді
Түріктердің де топтан шығуға мүмкіндігі болған
Испандарға қарсы өткен ойында жеңіліс тапқанымен, хорваттарға қарсы жақсы ойын көрсетті
Соңғы шешуші ойында Чехияны сан соқтырып кетті
Венгрия құрамасы да нағыз сенсация жасаған командалардың бірі болды
Австрияны жеңіп, Исландиямен 1-1, бұл доданың чемпиондары атанған Португалиямен де 3-3 есебімен тең ойнады
Топтан шыға алмаса да мықтылармен тайталаса алатын команда екендіктерін көрсетті
Кезінде Қазақстанмен жақсы нәтижеге жете алмаған Бернд Шторк Венгрия құрамасын биік белеске шығарды.
Ирландия да сәтті өнер көрсеткен командалардың қатарында
Француздарды біраз әбігерге салды
Ал Уэльс пен Исландияның жетістіктері үлкен ерлікке баланды
Олардың табандылықтары таңдай қақтырды
Уэльс құрамасы тұңғыш рет Еуропа чемпионатының финалдық бөлігіне шығып отыр
Бэйл мен Рэмзи бастаған жігіттер жарады
Көпшілігі Англияның төменгі біріншілігінде өнер көрсететін ойыншылар болғанымен, әлемнің алпауыт құрамаларымен тең дәрежеде ойнады
Олар Ресей құрамасын жеңді
Мұнымен тоқтамай, 1/8 финалда Солтүстік Ирландияны жарыс жолынан шығарды
Бельгия құрамасын 3:1 есебімен ұтты
Соңғы ойында ғана Португалияға жол берді
Сөйтіп, ақырғы сәтте «Айдаһарлар» Еуропамен қош айтысты
Команда сапында Бэйл 3 гол соғып, үздіктердің қатарынан көрінді.
300 мың халқы бар Исландия бұл доданың жаңалығы атанды
Қиын топқа түскендеріне қарамастан қайсар мінезді құрама топтан шығып жанкүйерлерін бір қуантса, Англияны ұтып әлем назарын өзіне аудартты
Португалиямен олар топтық кезеңде 1-1 есебімен тең түскен болатын
1/4 финалда француздардан 5-2 есебімен жеңілсе де бұл жарыстан ерекше құрметпен кетті
Ең үздік 8 команданың қатарына енген ойыншылар өз елдерінің қаһармандары атанды
Олар елдің абыройы үшін күресті, тер төкті
Үміт ақталды.
Енді Италия құрамасына тоқта­лайық
Конте басқарған ұжым өте жинақы ойын көрсетті
Олардың шабуылдары кез келген команданың зәре-құтын ұшырды
Жолдары болмады ма, қырсық шалды ма белгісіз, немістерден пенальти сериясында жеңіліп қалды
Қосалқы құрамнан шыққан Дзадза да, негізгі бөлімде 11 метрлік соққыдан мүлт кетпеген Бонуччи де, Пелле мен Дармиан да пенальтиді сәтсіз орындады
«Скуадра Адзурралықтар» француздарды да, португалдықтарды да жеңуге қауқарлы еді
38 жастағы Буффон немістермен болған ойында барын салып баққан
Өз командасын жеңіске жетелеуге тырысты
1/8 финалда экс-чемпиондарды жеңіп испаниялық жанкүйерлерді ренжіткен италияндықтарға сәттілік жолдас болмады.
Жаңа чемпиондар жайында
Португалия
Иә, олардың жеңісті жолы оңайлықпен келмеді
Португалия Еуропа чемпионаты финалына екінші рет шықты
Бұған дейін 2004 жылы Португалия өз алаңында өткен Еуропа чемпионатының финалында Грекиядан 0:1 есебімен жеңіліп қалған
Араға 12 жыл салып чемпион атанып отыр
Ал Франция осымен үшінші рет Еуропа чемпионатының финалына дейін жетті
Осыған дейін 1984 және 2000 жылдары Еуропа чемпионы болған, бұл жолы күміс жүлдегер атанды.
Португалия құрамасы бұл ж­еңістері­мен мақтанады
Роналду ұлттық құрама сапындағы маңызды трофейін жеңіп алды
Эйсебио мен Фигу жетпеген жетістікке жетті
Платинидің рекордын қайталады
«Алтын доп» жүлдесінен басты үміткер
Олар күресті
Айқаса жүріп жеңіске жетті
Негізгі бөлімде жеңіске жетпесе де, қосымша уақытта да ойнауға, тіпті пенальтилер сериясына да дайын екендіктерін көрсетті.
Кім не десе де, Роналду бұл жеңіске әбден лайықты болды
Өз командасын әр ойын сайын жеңіске жетеледі
Көшбасшылық мінезімен қатар, шешуші сәттерде өз мүмкіндіктерін мүлт жібермеді
Клубтық деңгейде де Реал командасымен Чемпиондар лигасын жеңіп алды
Финалдық ойында жарақат алса да барлық жан тәнімен алаңдағы ойыншыларға дем берді
Роналду және оның командасы ең ұлы жеңіске қол жеткізді!
Статистикалық мәліметтер
УЕФА-ның чемпионат барысында тағайындаған сыйлығынан ешбір команда құр қалмады
Жұрттың бәрінен жеңіліп қайтқан украиналықтар 8 млн еуро алып қайтты
Ал жеңімпазды санайық
Португалия Еуро-2016 топтық кезеңіне өткені үшін 8 млн еуро алды
Бұл жалпыға ортақ дедік
Содан кейін топ ішіндегі әр тең ойыны үшін 500 мың еуродан 1,5 млн еуро жинады
Әрмен қарай 1/8 кезеңге (өткені үшін) 1,5 млн еуро, 1/4 кезеңге 2,5 млн еуро, жартылай финалға 4 млн еуро ұтты
Соңында француздарды жеңіп, чем­пион атанғаны үшін тағы 8 млн еуроны қанжығалады
Жиыны 25,5 млн еуроұтысқа ие болды
Бұл дегеніңіз, Роналдудың жылдық табысының жартысын да маңайламайды
Ал Франция құрамасы финалға дейін жеткен жетістігінің арқасында 23,5 млн еуро табыс тапты.
– Франция Португалия бұған дейін 24 рет кездескен
Француздар 18 рет жеңіп, 1 мәрте тең түсіп, 5 рет жеңілген екен.
– Соңғы рет Португалия Францияны 1975 жылы 26 сәуірде өткен жолдастық кездесуде жеңгенін бірі білсе, бірі білмес.
– Еуропа чемпионатының тарихында бірінші рет финалда 90 минут ішінде бірде-бір гол салынбады.
– Португалия Фернанду Санштуш­тың басшылығымен өткен 14 ойын бойы жеңілмеді.
– 2004 жылы Португалия өз елінде өткен Еуропа чемпионатының финалында жеңілген
Бұл жолы Франция жеңілді.
– Тек қана 7 ойыншы бір жыл ішінде Чемпиондар лигасы мен Еуроны қатар ұтқан
Олар – Луис Суарес («Интер» және Испания ұлттық құрамасы 1964 жылы), Ханс ван Брекелен, Берри ван Арле, Рональд Куман және Гералд Ваненбург (ПСВ және Голландия ұлттық құрамасы 1988 жылы), Хуан Мата және Фернандо Торрес («Челси» және Испания ұлттық құрамасы 2012 жылы)
Енді олардың арасына Пепе мен Роналду қосылды («Реал» және Португалия).
– Еуроның ең үздік голы – Джордан Шакиридің еншісінде.
– Еуропа чемпионатында барлығы 24 команда қатысты
51 ойында 108 гол соғылды
Үшеуі – автогол.
– Ең үздік сұрмерген атағы Гризманнға бұйырды.
– Ренату Саншеш – Еуро – 2016 додасының ең жас қатысушысы (18жас, 327 күн), ал Рикарду Карвалью – ең кәрі қатысушы (38 жас, 53 күн).
– Финалдық ойындағы жеңісті гол Эдердің ресми ойынындағы алғашқы голы болатын.
Келесі Еуропа чемпионаты 2020 жылы өтеді.
Абылайхан Жұмашев
