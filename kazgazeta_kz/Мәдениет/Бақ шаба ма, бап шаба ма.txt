Алматыдағы Балуан Шолақ атындағы спорт сарайында әуесқой бокстан XVII әлем біріншілігі басталды
Аламан бәйгеге әлемнің 116 елінен 576 боксшы қатысуда
12 күн бойы Алатау баурайына бокс кешін сыйлайтын бәсекеде 40 жүлде сарапқа салынатын болады. 
Бұл біріншілікте Қазақстан құрамасының намысын қорғайтын 10 боксшы қатысады
Атап айтар болсақ, Біржан Жақыпов (49 келі), Ілияс Сүлейменов (52 келі), Қайрат Ералиев (56 келі), Берік Абдрахманов (60 келі), Мерей Ақшалов (64 келі), Данияр Елеусінов (69 келі), Жәнібек Әлімханұлы (75 келі), Әділбек Ниязымбетов (81 келі), Антон Пинчук (91 келі) және Иван Дычко (+91 келі) сынды боксшылар алдағы уақытта шаршы алаңда жұдырықтасатын болады
Бокстан Қазақстан ұлттық құрамасының бас бапкері Мырзағали Айтжанов әлем біріншілігінде былғары қолғап шеберлеріміз кем дегенде екі алтын алып, командалық есепте бірінші орынға көтерілу керектігін тілге тиек етті
Сонымен қатар М.Айтжанов 69 келіде сынға түсетін астаналық Данияр Елеусіновті ұлттық құраманың бас капитаны етіп тағайындады
69 келіде қазақтың талай баһадүрі шаршы алаңның шаңын шығарып, Олимпиада ойындарының чемпиондары атанды
Мәселен, 2000 жылы Сидней Олимпиадасында ­Ермахан Ибрагимов 71 келі салмақта топ жарса, қазақтың қайсар ұлдары Афины Олимпиадасының чемпионы Бақтияр Артаев пен Лондон төрінде атой салған Серік Сәпиев 69 келіде жүзден жүйрік шықты
Демек, 69 келі қазақтың салмағы деуге толық негіз бар
Данияр 64 келіден 69 келі салмақ дәрежесіне ауысқанына көп болған жоқ
Ол жақында Азия чемпионы атанды
Данияр өзіне жүктелген жауапкершілікті жақсы түсінетін жігіт
Ол Әлем чемпионатында қоржынымызға алтын жүлде салады деп отырған үкілі үмітіміздің бірі.
Ендігі мәселе жерлестеріміздің басты қарсыластары кімдер деген сұрақ болып тұр
Мамандар бұл сұраққа жауап ретінде Ресей, Куба, Украина боксшыларын атайды.
Әлем біріншілігінің алғашқы күні турнирдің жеребесі тартылды
Қазақ боксшыларының алғашқы қарсыластары да белгілі болды
Берік Әбдірахманов (60 келі) пуэрториколық Даниелито де ла Роза мен грузиялық Гиорги Гогатишвили арасындағы 1/32 финалдың жеңімпазымен кездеспек
Ал Мерей Ақшалов (64 келі) қарсыласы шотландиялық Жош ­Тай­лор мен тринидадтық Акиел Оутрам арасындағы кездесудің үздігі болмақ
Қайрат Ералиев (56 келі) Лалли (Канада) — Андрейана (Румыния) жұбында жеңіске жеткен боксшымен кездеседі
Данияр Елеусінов екінші раундта Хилд (Bахрейн) — Бенсон (Шотландия) жұбының жеңімпазымен жұдырықтасады
Сонымен қатар Жәнібек Әлімханұлы (75 келі) екінші раундта (Ямайка) — Миги­тинов (Әзірбайжан) жұбының ұтқанымен шаршы алаңға шығады
81 келіде сынға түскен Әділбек Ниязымбетов бірінші раундта жұдырықтасқан жоқ
Әйтсе де екінші раундта ол Махаржан (Непал) – Хукканнен (Финляндия) жұбында жеңіске жеткен боксшымен шаршы алаңға шықпақ
Ал Антон Пинчук (91 келі) болса, Сцелло (Венгрия) — Абухамада (Марокко) жұбының жеңгенімен алғашқы жекпе жегін өткізеді
Аса ауыр салмақтағы Иван Дычко (+91 келі) екінші айналымда Беганович (Черногория) — Бернат (Венгрия) жұбымен жүздеседі.
Биылғы біріншілік тарихи дода деп ауыз толтырып айтуымызға әбден болады
Өйткені бокстан Әлем чемпионаты қасиетті қазақ жерінде тұңғыш рет ұйымдастырылып жатыр
Мұндай дүбірлі доданы кез-келген мемлекет өткізе алмайды
Бокстың тарихына қысқаша көз жүгіртетін болсақ, Әлем чемпионаты сонау Кеңес Одағы кезінде, яғни 1989 жылы Мәскеу қаласында өткен екен
Сондықтан біз үшін бұл жарыстың мән-маңызы айрықша.
Естеріңізге сала кетейік, Алматыда өтіп жатқан әлем чемпионаты АІВА-ның жаңа ережесі бойынша өтуде
Яғни боксшылар шаршы алаңда шлемсіз жұдырық­тасып, ұпай санау жүйесі де басқаша болуда
Биылғы біріншілікте былғары қолғап шеберлерімізден мол үміт күтеміз
Боксшыларымыз әрдайым жеңіске жетіп, жанкүйерлерді қуантады деп ойлаймыз.
Нұрлан ҚҰМАР
