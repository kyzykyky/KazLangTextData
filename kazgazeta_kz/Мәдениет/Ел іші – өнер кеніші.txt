
Кез келген дүниенің белгілі бір негізі, жүйесі болатыны анық
Мысалы, өнер атаулының қадір-қасиетін түсініп, оның барша ғажайыптары мен тылсым сырларын ұғынуға, ғасырлардан бүгінге жеткен болмысына бойлауға да талғам мен талап қажет
Асылында, кез келген ұлттық өнердің тірегі де, түп бастауы да халықтың өзі
Оның маңдайына біткен, кие көріп дәріптеген төлтума өнері болса керек
Елбасы «Болашаққа бағдар: рухани жаңғыру» атты мақаласында атап көрсеткендей, жаңа тұрпатты жаңғырудың ең басты шарты – сол ұлттық кодыңды сақтай білу
Егер жаңғыру елдің ұлттық-рухани тамырынан нәр ала алмаса, ол адасуға бастайды
Иә, біз бүгінде ұлттық-рухани тамыр деген жай сөз емес екенін, оның мән-маңызы аса тереңде жатқанын білуге тиіспіз

Жуырда Жамбыл облысына жасаған сапарымызда облыстық халық шығармашылығы орталығының атқарып жатқан жұмысымен танысып осындай ой түйдік
Халық шығармашылығы орталығының негізі де осындай ұлттық құндылықтардан желі тартып, соның негізінде өз өнерлерін өрістетіп отырғанын байқадық
Өнердің адам қиялын тербеп, өмірге құштарлығын арттырар құдіретін былай қойғанда, қарапайым халықтың өз ішінен шыққан өкілдердің шынайы таланты мен қабілетіне, дарынына қол соғып, қошемет көрсетпеу мүмкін емес
Осындайда қазақ «Ел іші – өнер кеніші» деп жайдан-жай айтпағанын түсінесіз.
Аталған орталықтың негізгі мақсаты – халықтық өнердің туын биікке көтеріп, оның қадір-қасиетін арттыру
Ұлттық ән-әуенімізді, күйлеріміз бен жырларымызды өз нақышынан айырмай, замана үнімен үндестіріп, насихатттау
Бұл мәселеге жете мән беріп келе жатқан орталық басшысы мен өнерпаздарының еңбегі зор.
Жамбыл облысы әкімдігінің Мәдениет, архивтер және құжаттама басқармасының «Облыстық халық шығармашылығы орталығының» директоры Ғани Садырбаевпен әңгімелескенімізде, облыстық мәдениет басқар­масына қарасты орталық негізінен өңірдегі 199 мәдениет үйі мен клубтардың, соның ішінде 58 халықтық және үлгілі атағы бар ұжым­дар­­дың қызметіне бағыт-бағдар беріп, жан-жақты әдіс­темелік көмек көрсететінін білдік
Ірге­тасы 1958 жылы қаланған мекеме облыстық, республи­ка­лық, халықаралық байқаулар мен фести­валь­дерді, ақындар айтысын өткізіп, халық шы­ғар­машылығы жетістіктерін насихаттап келеді екен.
«Біздің басты мақсатымыз – халқымыздың өнер қазынасын жұртшылыққа кеңінен ­насихаттап, ұрпақты ұлттық рухта тәрбиелеу, ұрпақтар сабақтастығын жалғастыру, – дейді Ғ.Садырбаев
– Бұл тұрғыда 2003 жылдан ­бастау алған К.Әзірбаев атындағы «Шырқа, ­дауысым!» атты республикалық әншілер конкурсын, Ықылас Дүкенұлы атындағы «Жез киік» республикалық қобызшылар байқауын, Н.Тілендиев атындағы «Кел, еркем, Алатауыңа!» атты ән мен күй республикалық байқауын, «Тыңда, дала, Жамбылды!» жыршы-термешілер байқауын, «Ұлы дала сазы» дәстүрлі музыка фестивалін, Әзімбек Жанқұлиев атындағы «Алты Алашқа танылған ақын еді…» атты облыстық ақындар айтысын, «Ән-жырым саған, туған ел!» атты халықаралық Алтынбек Қоразбаев атындағы ән конкурсы және т.б
көптеген дәстүрлі түрде ұйымдастырылатын іс-шараларды атап өтуге болады
Бұл байқаулардың қай-қайсысы болмасын, үлкен еңбектің арқасында атқарылып жатқан ұжымның жұмысы».
Әрине, облыстық халық шығармашылығы орталығы деген мәртебесінің өзі-ақ көп дүниеден хабар беретіні түсінікті
Әйтсе де, осындай орталықтарды жер-жерде дамытып, керегесін кеңейткеннен ұтпасақ, ұтылмасымыз анық
Кешегі қазақ даласындағы озық дәстүрлерімізді бір сәт еске түсірейікші
Небір дүлдүл өнерпаздар мен сал-серілеріміз бүгінгідей тұғыры биік сахна, зәулім ғимараттар мен театрлар болмаса да, халықтың ықыласына бөленіп, оларды саф алтындай таза өнердің мөлдір бұлағымен сусындатқан жоқ па еді!? Арғы асылдарымызды айтпағанның өзінде, кешегі Шашубай, Жамбыл Жабаев, Кенен Әзірбаев, Ғарифолла Құрманғалиев, ­Манарбек Ержанов және т.б
көрнекті тұлғалардың жарқын бейнесі, салған әндері мен өмірге әкелген ғажайып туындылары тарихи санамыз арқылы жаңғырып, уақыт көшінен қалмай келе жатуы да көп сырды аңғартып тұрғандай
Облыстық халық шығармашылығының қызметі ұлттық дәстүрлерімізді, дүниетанымымызды, болмыс-бітімімізді өнер тілі арқылы патша көңілді тыңдар­ман­дарына шеберлікпен жеткізе білуінде дер едік.
Бір айта кетерлігі, аудандағы ауылдық клуб мекемелеріне үлгі болуға лайықты клуб мекемесінің келбетін жасау, тұрғындарға ұсынатын мәдени-қызмет түрлерінің мазмұнын арттыру, жаңа идеялар мен инновацияны пайдалана отырып, бүгінгі күн талабына сай үлгілі қызмет көрсету, клуб мекемелерінің дамуы мен сақталуына жергілікті басқару органдарының назарын аудару секілді талаптардан тұратын «Ең үздік ауылдық мәдениет үйі, клуб» байқауы да жыл сайын өткізіледі
Оған қоса, «Халық театрлары қойылымдарындағы сахналық қимыл және сөз артикуляциясы» тақырыбындағы облыстық шеберлік сабағы, «Көркемөнер жүйесіндегі этно-мәдени мұралардың сақталу мәселелері» атты облыстық семинар және т.б
іс-шаралар орта­лық­тың жұмысын жандандыруға әсер етері сөзсіз.
Ал отыз жылға жуық осы ұжымда қызмет жасап, қажырлы еңбегімен таныла білген орталық директорының орынбасары Жанат Тұрлығұлова, көркемдік жетекшісі Эльмира Дүтбаева, бас редактор Тамара Әбдікәрімовалардың жастарға берер үлгі-өнегесі мол
Осы аға буынның тәрбиесін алған, болашағынан үміт күттіретін жас мамандардың қатары жыл өткен сайын көбейіп келе жатқандығы да қуантады.
Мемлекет тарапынан соңғы кезде дәстүрлі өнерге көп көңіл бөлініп келе жатқаны белгілі
Оның бір дәлелі – орталыққа ғимарат берілуі
1996-1997 жылдарды орталық штатында небәрі 5 адам жұмыс істесе, бүгінгі күні 53 қызметкер бел­сенді еңбек етуде
Жамбыл атындағы «Руханият» орталығы мен «Төрткүл» керуен-сарайы да облыс­тық халық шығармашылығы орталығының еншісіне кіріпті.
Жалпы өнер өздігінен өрістеп, дамымайтыны белгілі
Оған қашанда қолдау керек
Әсіресе бүгінгідей заманда
Ақпараттық-технологиялық жаңалықтардың шарықтаған кезінде өмір сүріп отырсақ та, кейде адам жанына қарапайым түрде әсер ететін дүниелерді іздейтінің анық
Даңғырлап, көрерменнің санасына теріс әсер ететін мән-мағынасыз музыка емес, көркемдікті кемеліне келтіріп, оның көкжиегін барынша асыра түсетін құдіретіне ден қойғың-ақ келеді
Өнер шынайы болмысынан қол үзіп қалса, ол ендігі тұрғыда халықтық болып аталмайтыны рас
Осы тұрғыдан келгенде Жамбыл облыстық халық шығармашылығы орталығының ұстанған бағдары, көздеген мақсаты да бір, ол – өнердің халықтық рухын сақтап қалу, соның тек-тамырына қан жүгіртіп, ұрпақтар еншісіне саф алтындай таза күйінде жеткізу
Осы мақсат жолында аянбай қызмет етіп отырған азаматтар халық шығармашылығының барша бастауларын назардан тыс қалдырып отырмағанына қуандық
Бұл тұрғыдан келгенде алар әсер де, мазмұн да басқаша екенін сезіндік
Ең бастысы, өнер өкілдерінің тізе қосып, бірлесе еңбек етулері – жұртшылықтың зор бағасына ие болса, екіншіден, кәсіби өнерпаздарға емес, ел ішінен шыққан дара таланттарға арқа сүйеуі, солардың өнеріне қанат бітіруі мерейіңді өсіретіні сөзсіз.
Шығармашылық орталықтың жұмысымен егжей-тегжейлі танысу барысында білгеніміз ұжым мүшелері түрлі байқауларға қатысып, өздері де бірқатар игі істердің өткізілуіне мұрындық болып келеді
Өнер саласында іс-шаралары ауқымды екеніне көз жеткіздік
Облыстық халық шығармашылығы орталығы мен «Хұснихат» әдебиетті қолдау қорының ұйымдастыруымен елімізге танымал жергілікті ақындардың өнерін телеарна арқылы насихаттау, қазақ поэзиясын дамыту, ақындардың өлеңдеріне жазылған әндерді танымал талантты әншілерге немесе топтарға орындату, тарату мақсатында «Бір өлең, бір әуен» атты ән-жыр кеші туралы жергілікті жұртшылықтың пікірі жақсы екенін айта кеткеніміз жөн
Ал үстіміздегі жылдың наурыз айында Т.Рысқұлов аудандық мәдениет үйінде өткізілген «Көркемөнер жүйесіндегі этно-мәдени мұралардың сақталу мәселелері» атты облыстық семинардың да мән-маңызы айрықша.
Орталық басшысының айтуы бойынша, семинардың мақсаты мәдени іс-шараларды ұйымдастыру үрдісінің жаңашыл бағыттары мен оларды жүзеге асырудың тиімді жолдарын үйрету, көркемөнер ұжымдары мен үйірмелердің жетекшілерінің кәсіби біліктілігін арттыру, шеберліктерін жетілдіру, мәдени-көпшілік шараларына жаңа әдіс, тәсілдер мен озық технология құралдарын тиімді пайдалану, байқаулар мен фестивальдер ұйымдастырып өткізу, концерттік бағдарламалар әзірлеу, көркемөнерпаздар үйірмелеріне репертуар таңдау жөнінде бағыт-бағдар беру болып табылады.
Сонымен қатар ұжым өнерпаздары тұрғын­дарға мәдени қызмет көрсетудің тиімділігін арттыру, заман талабына сай жұмыс түрлері мен жаңа әдістерді енгізу бағытында клуб мекемелеріне көмек көрсету жолында да аянбай еңбек етіп келеді
Мәселен, Мәдениет үйлері мен клубтардағы көркемөнерпаздар ұжымдарының репертуарларын байыту тұрғысында әдістемелік құралдар әзірленеді, сондай-ақ олардың өнерін насихаттау және орындау шеберліктерін арттыру мақсатында облыстық іс-шаралар ұйымдастырып, республикалық, халықаралық байқау, конкурстарға қатысуларына ықпал етеді
Бұдан бөлек ауыл мәдениетін көтеру, ауыл халқын мәдени-демалыс және ақпараттық қызметтер кешенімен қамтамасыз ету мақсатында және ауыл тұрғындарының бос уақытын тиімді, мазмұнды өткізу үшін ақындар айтысын, тақырыптық кештер, акциялар, пікірталас кештері, дөңгелек үстелдер, т.б
көптеген түрлі мәдени іс-шаралардың ұйымдастырылуына ықпал етіп, бағыт-бағдар беріп отырғанының өзі орталық жұмысының тиімді екенін аңғартқандай.
Облыстық халық шығармашылығы орталығы клуб жүйелеріндегі әдістемелік-ұйымдастыру, тәжі­рибелік жұмыстарды жетілдіру, халық шығар­ма­шылығының дамуына ықпал ету мақсатында жүргізетін жұмыстары өз алдына бөлек әңгіме
Атап айтсақ, «Art-Mix» өнер семинары, қазақтың ұлттық би өнерінің деңгейін көтеру, жандандыру және насихаттау, облыс көлемінде үздік бишілер тобын анықтау және үздік бишілер қатарын толықтыру мақсатында Меркі ауданында «Би әлемі» байқауын, Мойынқұм ауданында «Ән аға!» атты Шәмші Қалдаяқов әндерін орындаушылардың облыстық фестивалін, «Ерке сылқым» атты Әбдімомын Желдібаевтың күйлерін орындаушылардың, сондай-ақ «Келші Құланға!» облыстық әншілер байқауын, халық театрларының «Театр KZ» фестивалін, «Қай­ран ерлер – қаһарман ардагерлер» және т.б
бай­қауларды өткізіп, көрермен қауымның ілти­патына бөленгенін айта кеткеніміз жөн
Ұжымның жетіс­тіктеріне тоқталар болсақ, еселі еңбектері «Қазақстан Республикасы Тәуелсіздігінің 25 жыл» мерекелік медалімен, Мәдениет және өнер күн­дері аясында облыс әкімі К.Көкрекбаевтың Алғыс хатымен және өзге де марапаттармен атап өтілген.
Тоқсан ауыз сөздің тобықтай түйінін айтатын болсақ, Жамбыл облыстық халық шығармашылығы орталығы уақыт көшінен, ­заман ағымынан қалмай жемісті қызмет етіп келе жатқанын байқадық
Алға қойған мақсаттары – айқын
Жоба-жоспарлары да тартымды
Ұлттық салт-дәстүрлерімізді, мәдениетіміздің небір ғажайып үлгілерін ұқыпты етіп жеткізе білудегі шеберлеріктері өз алдына бір әңгіме
Сахнаға көрік беріп, шығармашылықтың бел ортасында жүрген орталық өнерпаздары таланттарымен тамсандырып келеді
Демек, бұл ұжымды рухани құндылықтардың насихатшысы деп атауымызға толық негіз бар
Өнерді қадір тұтқан ұжымның алар асулары әлі де биік боларына сенім мол.
Бағдагүл Балаубаева
