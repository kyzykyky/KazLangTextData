Алматы облысында туризм саласын дамытуға үлкен көңіл бөлініп келе жатқаны белгілі
Бұл орайда облысы әкімі Амандық Баталовтың тапсырмасымен бірқатар жобалар жүзеге асырылуда.
Жетісу өлкесінің туризмдегі мүмкіндіктері туралы жуырда Алматыдағы «Атакент» іскерлік ынтымақтастық орталығында өткен «KITF – 2016 «Туризм және саяхат» халықаралық көрмесінде атап өтілген болатын
Әлемнің 31 елінің өкілдері қатысқан шарада Алматы облысы әкімінің орынбасары Серік Тұрдалиев келушілерді аймақта атқарылып жатқан істермен жан-жақты таныстырған еді.
С.Тұрдалиев өз сөзінде туризм саласын өркендетуге мән беріліп отырғанын айтқан болатын.
– Бүгінгі таңда Жетісу өңіріндегі ішкі туризм ойдағыдай қалыптасып келеді
Осы салаға арналған инфрақұрылымдар жақсаруда
Биыл халықаралық күрежолға айналған Алматы – Қорғас тасжолы, сонымен бірге Алматы-Талдықорған тасжолы толық бітеді
Ал «Нұрлы Жол» мемлекеттік бағдарламасы аясында қарқын алған құрылыс одан әрі жалғасуда
Енді ол Өскеменге, «Достық» шекара кеденіне қарай бет алады
Жеңіл көлікпен желдей есіп Көлсайға қиналмай жететін сәттеріміз де иек астында тұр
Осының бәрі облыстағы ішкі туризмнің жан­дануы­на зор ықпал етеді, – деді Серік Мэлсұлы.
Сол шарада Алматы қаласының әкімі Бауыр­жан Байбек, ҚР Инвестициялар және даму министрінің бірінші вице-министрі Жеңіс Қасымбек көрмені аралап, оның барысымен танысқан еді
Қазақстан туристер қауым­дастығының директоры Рашида Шайкенова журналистермен болған сұхбатында 16 рет ұйымдастырылып отырған көрменің мазмұнына назар аударып, Жетісу өлкесінің де туристерді көптеп қабылдай алатынына зор сенім білдірді.
Көрменің екінші күні де ойдағыдай өтті
Келу­шілер облыстағы 5 ұлттық парк – «Алтынемел», «Іле Алатауы», «Жоңғар Алатауы», «­Шарын», «Көлсай көлдері» туралы мәліметтерімен танысты
Сонымен қатар «Ақбұлақ», «Табаған» сауықтыру кешендері, Алакөл жағалауындағы «Бриз» және «Аквамарин», Талғар ауданындағы «Маралсай» демалыс үйлері, «Тау-Бұлақ» эко-кемпингі және басқалары өз мүмкіндіктерін барынша көрсетті
Таныстырулар әрі қарай «ZHETYSU-TRAVEL-2016» және «Жеті өзен өрнектеген әсем өлке – Жетісу» ақпараттық турымен жалғасты.
Көрмеге қатысушылар өлкеміздің әсем табиғатын экраннан көріп тамашалады
Көздің жауын алатын сұлулық эпизодтары бірінен соң бірі алмасып жатты
Бейнебаяндар әдемі де әсерлі шық­қан
Мәселен, мынау – атақты «Алтынемел» ұлттық қорығы
Ол Кербұлақ ауданында орна­ласқан
1996 жылы ұлттық қорық мәртебесін алған
Іле өзенінің солтүстігінде жалпы аумағы – 460 мың гектарды құрайды.
Қорық археологиялық ескерткіштерімен де құнды
Бұл жерден Сақ дәуірінен қалған суреттер мен таңбаларды молынан кездестіресіз
Ішіне тылсым сыр бүккен «Бесшатыр» обаларын көресіз
Қорықта өсімдіктің 1800 түрі бар
«Қызыл кітапқа» енген аң-құстардың тұқымдары да осында сақталған.Енді «Шарын» шатқалына қараңыз
Шарын өзенінің ұзындығы 427 шақырымға созылған
Бартоғай шатқалынан бастап Іле өзеніне құйылар тұсқа дейін туристер үшін таптырмайтын мекен
Ең бастысы, ертегіге ұқсайтын қызыл керіш жарлар мен қапталдар, топырақ таулар саяхатшыларға ерекше әсер беретіні анық.
Ал Алакөлдің жөні тіптен бөлек
Кезінде ол «Алатеңіз» деп те аталған
Балығы тайдай тулаған, шағаласы шулаған көгілдір аймақ
Көлді аралдарымен қоса есептегенде демалыс аймағы 2691 шаршы шақырым аумақты алып жатыр
Мұнда әлемде сирек кездесетін реликті шағаласы өмір сүреді
Жағалауы демалғанға, шомылғанға өте қолайлы.
– Алакөлге демалатын туристер легі жыл санап артып келеді
Өйткені ондағы демалыс орындары сапаға ерекше мән бере бастады
Соның арқасында бұл аймақ алыс-жақын шетелге де танылып үлгерді
Біз тек туристерге жаздық маусымда ғана емес, қыс кезіндегі Алакөлдің көрінісін, балық аулау туризмін дамытуды қолға алып жатырмыз, – дейді «Аквамарин» демалыс кешенінің директоры Мария Сагурова.
Осынау көріністердің бәрі Жетісу аймағының болашағына көз салған отандық және шетелдік кәсіпкерлерге әсер беретіні, ой салатыны анық
Соның арқасында аталған салаға былтырдың өзінде 6993,5 миллион теңге инвестиция құйылған
Нәтижесінде туристік инфрақұрылымның 26 нысаны жасалған
Биылғы меже одан көп болмаса, аз емес
Сондықтан халықаралық көрменің ұйымдастырылуы – жағымды жаңалықтарға бастайтын жол екенін, Жетісу аймағындағы туризм болашағының зор екенін баса айтқымыз келеді.
Болат МӘЖИТ
Алматы облысы
