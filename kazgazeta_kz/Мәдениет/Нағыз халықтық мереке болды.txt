Биыл Өскемендегі Наурыз мерекесі өзінің сәл-салтанатымен айрықша есте қалды
Облыстағы барлық Достық үйлеріндегі ұлттық орталықтар, қоғамдық ұйымдар арасында  «Бір ел – бір тағдыр» тақырыбында достық фестивалі өтті

Халықаралық «Қазақ тілі» қоғамының шығыс және солтүстік аймақтар бойынша вице-президенті, Қазақстан халқы Ассамблеясының мүшесі Орал Шәріпбаев биылғы Наурыз мерекесінің ерекшеліктеріне тоқталып, журналис­термен ой бөлісті:
«Өскемендегі биылғы Наурыз мерекесінің тойлануы менің көкейімнен шықты
Бұрын мінбеге шығып сөз сөйлемесек, сәні келмейтіндей көрінетін
Бұл жолы мінбе деген атымен жоқ болды
Өз басым, Наурыздағы күн мен түннің теңелгеніндей, хан да, қараша да бір екенін сол күні анық сезіндім
Шығыс Қазақстан облысының әкімі Даниал ­Ахметов: «Қыдыр ата шығып батасын берді, Наурыз тойын тойлау басталды
Ал біз киіз үйді аралап, халықтың көңіл күйінің көтеріңкі болуына себепкер боламыз» деп, жанындағы тәртіп сақшыларына «Бүгін боссыздар, бізге кедергі жасамаңыздар, одан да елдің тыныштығын қадағалаңыздар» деп тапсырма беріп жатты
Жан-жақтан қаумалаған бұқаралық ақпарат құралдары өкілдеріне де «Сұхбатты тұрғындардан, қонақтардан алыңыздар» деп кішіпейілділік танытты
Келесі киіз үйге кіргенде, өзін мақтай жөнелген ақынға: «Сіз енді Наурызды, еліміздің Тәуелсіздігін жырлаңыз, төл мерекемізді насихаттаңыз» десе, келесі бір ақшаңқан үйге кіргенде айналадағы үлкен-кішінің барлығын ішке шақырып, мол дастарқан жайған үйдің иесіне рақметін айтып, «Мына табақты маған емес, ақсақалдарға тартыңыз, өздерінің ұлағатты әңгімесін айтсын» деп, астан ауыз тиіп шығып кетті
Осылайша 6-7 киіз үйді аралағанда, менің байқағаным, Даниал Кенжетайұлы көпшілікпен бірге болып, бұл мерекенің көптің, жұртшылықтың мерекесі екенін ісімен, сөзімен дәлелдей түсті
Бұдан соң өзінің орынбасарларын, «Қазақ тілі» қоғамының жетекшілерін, т.б
зиялы қауым өкілдерін қаланың әр ауданындағы Наурыз мерекесіне жіберіп, өзі Өскемен қаласының әкімі Т.Қасымжановпен бірге жаңадан салынып жатқан театр құрылысын аралады.
Облыс әкімінің орынбасары Жақсылық Омардың басына бөрік, үстіне қазақы шапан киіп, күміс белбеуін тағынып келуінің өзі көңілге жылылық ұялатады
Мұның бәрін айтып отырған себебім, аймақ басшысын мақтау емес, өзім көрген, куә болған игі істерін өзгеге үлгі ете отырып, Наурызды халықтық мерекеге айнал­дырудың, оның құндылықтарын арттырудың түрлі жолдарын қарастыруға болатындығын жеткізгім келді» дейді О.Шәріпбаев.

Күлия Мақанқызы
Семей
 
