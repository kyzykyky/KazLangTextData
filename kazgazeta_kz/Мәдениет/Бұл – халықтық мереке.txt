Елордамыз Астанаға биыл 20 жыл толғалы отыр
Тарихтың таразысына салсақ, бұл көп уақыт емес
Дегенмен, осынау қысқа мерзім  ішінде Астана көз тартар көркі  бар, қарқынды дамып келе жатқан шаһарлардың қатарына қосылды
Бүгінде озық идеялардың, білім-ғылымның, халықаралық іс-шаралардың  ордасына айналды
Қай жағынан алып қарасақ та, Елордамыз дамудың биік үлгісін көрсетіп отыр
Елбасы айтқандай, Елордаға қарап басқа қалалар да бой түзеуде
Облыс орталықтары да еңсе тіктеп, көптеген құрылыс нысандары, көшелер мен даңғылдарды абаттандыру жүргізілуде. 
Осы орайда Елордадағы ерекше нысандарды тілге тиек етуді жөн көрдім
Биіктігі 97 метр болатын Бәйтерек – Астанадағы ерекше құрылыстардың бірі
«Хамелеон» әйнектерінен салынған құрылыс алыстан көз тартады
Қаладағы үлкен демалыс орындарының бірі – «Думан» ойын-сауық кешені, «Қазақстан картасы – «Атамекен», «Қазақ елі», «Отан Ана» мемориалды кешендері, «Хан-шатыр» сауда және ойын-сауық орталығы, «Астана-Опера» театры, «Бейбітшілік пен келісім сарайы», Астана қаласын екіге бөліп тұрған әуенді субұрқақ бағы қала тұрғындарының ғана емес, күллі қазақ елінің мақтанышы
Астанада әлемдік сәулет өнерінің небір түрлері шоғырланғаны байқалады
Ғимараттар әсемдігі жағынан бір-бірінен қалысар емес
Жыл сайын аспанға қол созған кешендер көздің жауын алады
Бүгінгі қаланы кешегімен салыстыру мүмкін емес.
Әрбір елдің ерекше мақтан етер шаһарлары болады
Біз үшін ол, әрине, Астанамыз
Тарихқа қарасақ, осындай қала болатынын білдік пе
Тәуел­сіздігімізді алғаннан кейін еңсе тіктеп, төрткүл дүниеге қазақ дейтін ел бар екенін Елордамыз арқылы жақсы таныстыра алдық деп ойлаймын
Иә, бір сөзбен айтқанда, бүгінде бас қаламызға келетін туристердің де саны артып отыр
­Туризм – ел экономикасына серпін беретін қуатты күш
Демек, оның мүмкіндігін пайдалануды да ескергеніміз дұрыс
Әлбетте, Астана тәрізді шаһарларымыз көп болса, бұл саланың да әлеуеті арта түсетіні анық.
Былтыр «ЭКСПО – 2017» ха­лықаралық мамандандырылған көрмені тамашалауға миллиондаған адамдар келді
Олардың әрқайсысы Астананың ғажайып көркіне, сән-салтанатына тамсанып, таңдай қақты
Сонымен қатар бас шаһарды дүниеге әкелу арқылы Қазақстан дамудың жаңа көкжиегіне қадам басып, серпін алды
Тәуелсіз мемлекетіміздің символы ретінде Арқа төсінде бой көтерген сәулетті қала әрқайсымыздың көкейімізде қуаныш сезімін ұялатып, абы­ройы­мызды асқақтатты
Елбасының ерен еңбегінің арқасында Астанамыз құл­пырып, жайнап келеді
Орман белдеуінің өзі неге тұрады?!
Бас қаламыз Астананың 20 жылдық ме­рейтойына біз де өз үлесімізді қос­пақпыз
Атап айтсақ, Ж.Елебеков атындағы республикалық эстрада-цирк колледжінің студенттері, музыка және театр жөніндегі майталман мамандары Ал­маты шаһарының гүлзар алаңдары мен концерт залдарында мерекелік кештерден шашу шашпақ
Сонымен қатар аталмыш оқу ордасының кітапхана фойелерінде Астана тарихынан сыр шертетін құжатты-су­ретті көрме ұйымдастыру жоспарланып отыр
Астананың мерейтойына әрқайсымыз мүмкіндігінше үлес қосайық дегім келеді
Бұл – барша халықтың тойы.
Ләззат АСАНОВА,
Ж.Елебеков атындағы республикалық
эстрада-цирк колледжінің
кітапхана меңгерушісі
