Қазақстан Республикасы Мемлекеттік орталық музейінде суретшілер Данияр және Асылгүл Байдаралиндердің отбасылық көрмесі ашылды
Көрме аясында Д.Байдаралиннің садақшылық туралы орыс тіліндегі кітабының тұсаукесері өтті
Ашылу рәсіміне қос суретшінің ұстаздары, өнертанушылар және студенттер қатысты.
Данияр мен Асылгүлдің ­туындылары ұлттық мұраны үлгі тұта отырып, жаңа ізденістерге бой ұруымен ерекшеленеді
Түрлі-түсті және ақ-қара ­гаммалы картиналар өмірді, еркіндік пен бақытты бейнелейді
Даниярдың жұмыстарындағы қазақ халқының тарихынан сыр шертетін көріністер көңілді тербеп, жүректі тебірентеді
Көрмеге қойылған туындыларда халқымыздың тұрмыс-тіршілігі, елі мен жерін қорғаған батырлардың қайсарлығы мен отаншылдық рухы менмұндалап тұр.
Суретшінің негізгі тақырыбы – қазақ қару-жарағының ­тарихы
«Жауынгерлер» ­сериясы көшпелілер әлемінің ұлы батырларына арналса, «Салт аттының садақ атуы» сериясы садақшылық өнерінен сыр шертеді
Сондай-ақ «Қазақ аттары», «Дала келбеттері» атты сериялы туындылар ұлттық нақышқа толы.
Көрмеде Асылгүл Байдарали­наның кескіндеме және графи­ка­лық жанрдағы туындылары қойылған
Асылгүл – Қазақ бас сәулет-құрылыс академиясының түлегі
Бірнеше жыл Қазақстан мен АҚШ арасындағы мәдени байланыстар бойынша осы елде тұрып, әлемдік сурет өнерінің тереңіне бойлады
Суретшінің басты тақырыбы – әйел, ана
Асылгүл әйелге тән сезімді аналық болмыспен үйлестіре бейнелейді
Табиғаттың өзіндей саналуан ашық түсті бояулармен салынған бұл туын­дылар өмірге деген құштарлыққа толы
Оның «Әйелді кейіптеу» атты фантастикалық портреттер се­риясы, ұлттық дәстүрдің бір үзігі көрініс тапқан «Қыз ұзату» трип­тихі өзіндік бояуларымен көз тартады.
Суретші Байдаралиндер жазушылық қырымен де танымал
Асылгүл балаларға арналған ертегілер жазумен және оларды безендірумен айналысады
Оның қаламынан туған «Сиқырлы балта», «Тауықтың арманы» және басқа ертегілер ұшқыр қиялдан туған түрлі-түсті және ақ-қара графи­калық суреттермен безендірілген.
Даниярдың «Садақшылық – искусство изготовления и стрельбы из казахского конного лука» атты кітабы қазақтың ат үстінде садақ ату өнеріне арналған
Бұл кітап автордың аудармасымен ағылшын тілінде де жарық көрді
Данияр осы өнерді ғылыми түрде зерттеумен әрі жаңғыртумен айналысып жүр
Көрменің ашылу рәсімінде Данияр Байдаралин садақты пайдаланудың әдіс-тәсілдерін көрсетті.
Байдаралиндердің балалары Күнкей мен Таймастың жұ­мыс­тарын қоса алғанда 80-нен астам туынды қойылған көрме ақпан айының соңына дейін жалғасады.

Данияр Байдаралин:
– Бірнеше жыл АҚШ-та өмір сүріп келген біз Отанды сүю, қадірлеу дегеннің не екенін терең түсінгендейміз
Бұл халқымыздың тарихы мен мәдениетін шындап үйренуге, бағалауға жетеледі
Шетелде жүргенде нағыз патриоттық-отаншылдық сезімдер күшейе түседі екен
Өмір бойы сәулет пен дизайн саласында жұмыс істеп келген Асылгүл екеуміздің шығармашылық стиліміз әралуан
Қазақ көркем өнеріндегі дәстүрлі дүниетанымға сәйкес «ашық түстер эстетикасын» американдық нақты, практикалық тәсілдермен араластырып, жаңа бағытта жұмыс істеудеміз

Ал садақшылыққа келетін болсақ, мен бала кезім­нен батырлар жырын оқып өстім
М.Әуезовтың «Абай жолы», І.Есенберлиннің «Көшпенділер», «Алтын Орда», Ә.Әлімжановтың «Махамбеттің жебесі», Б.Жандарбековтың «Сақтар» романдары және басқа тарихи кітаптардың әсерімен батырлардың бейнесін жасауға қызығушылық туды
Жалпы мен үшін көне мәдениет үлгілері, салт-дәстүр, ұлттық материалдық мұраның орны бөлек
Әсіресе, жауынгерлік өнер туралы тарихи деректерді жинау барысында көшпелілердің нағыз сегіз қырлы, бір сырлы болғанын байқадым
Бейбіт уақытта ол қарапайым малшы, қолөнер шебері, домбырашы болса, жау шапқанда керегеде ілулі тұрған ата-бабасының қару-жарағын ала салып, атына мінеді
Жауынгер-ақын, жауынгер-шебер, жауынгер-өнерпаз, жауынгер-суретші
Бұл біздің генетикалық ерекшелігіміз

Қазір елімізде садақшылықпен айналысатын адамдар баршылық
Олардың ішінде ең сирек мамандықтың бірі – садақ (жақ) жасаумен айналысып жүрген Атырауда Мұрат Ғабдусалимов, Алматыда Төлеген Сәрсенбаев, Алмаз Сүлейменов, Рафаэль Төлегенов, Астанада ­Руслан Ашимов сияқты шеберлер бар
Енді бұл өнерді әрі қарай дамыту керек
Мысалы, АҚШ-та, Түркияда, Оңтүстік Кореяда, Жапонияда, Қытайда, Моңғолияда садақшылықпен айналысатындар мыңдап саналады
Тіпті бұл ірі индустрияға айналған
Мен жақын арада бізде де садақшылық нағыз халықтық спорт түрі ретінде жаңғырады деп білемін.
Дина Имамбаева
