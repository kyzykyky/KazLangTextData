Міне, бір ай бойы тамашалаған футболдан әлем чемпионаты да өз мәресіне жетіп қалды
Десек те, өткен күндері болған ширек финалдың ойындарына тоқталып өтсек
Әлемнің 5 дүркін чемпиондары Бразилия құрамасының 6 рет алтын кубокты бастарына көтерсек деген армандары орындалмады
Бразилия бұл кездесуде 2:1 есебімен Бельгияға жол берді
Иә, миллиондаған жанкүйерлер Бразилияның жеңісіне сенген
Дегенмен де, алтын буыннан жасақталған жас құрамасы бар Бельгия бұл әлем чемпионатында бас жүлде алуға келгендігін топтық ойындардан  бастап-ақ, тамаша дәлелдеп келе жатқан болмысы бөлек команданың бірі еді. 
Сонымен, келесі ширек финалдық ойын тағы бір қос жұлдыз Уругвай мен Франция құрамалары арасында өткен еді
Әлемнің 2 дүркін жеңім­пазы Уругвай құрамасы әлем біріншілігінің жеңім­пазы, Еуропа чемпионы Франция секілді азулы ко­мандаға қарсы жартылай финалдық жолдама үшін күш сынады.
Өкінішке қарай, «Нижний Новгород» стадионында өткен аламан бәсекеде Уругвай құрамасы француздарға 2:0 есебімен жеңіліп қалды
Кабанидің жарақатына қатысты ойынға шықпауы командаға өз әсерін тигізді деуге болады.Суарес пен Стуани қорғанысы тас қамал француздардың қақпасының кілтін таба алмай-ақ кетті
Кездесудің 40 және 61 минуттарында Рафаэль Варан мен Антуан Гризманның соққан голдары Францияға жартылай финалға шығу жолдамасын тарту етті
Келесі тартыс­ты соңғы ширек финалдық ойындар Англия мен Швеция және Хорватия мен Ресей арасында өткен еді
Осы әлем біріншілігінде Тунис, Панама, Колумбия секілді командаларды артқа тастап келген Англия құрамасы қорғанысы қарсыластарын тырп еткізбей матап алатын мығым, шабуылы өткір, жинақы команданың бірі екенін көрсетті
Иә, Колумбиямен өткізген кездесу ешқашан ұмытылмастай әсер қалдырды
Драмаға толы өткен кездесудің 57 минутында ағылшынның серкесі Харри Кейн пенальтиден есеп ашып командасын алға шығарған еді
Екінші таймда Фалькао, Куадрадо сынды саңлақ ойыншылар жанкешті ойын көрсетіп колумбиялықтардың басымдығын арттырып, ойын шоғын маздата түсті
Негізгі уақыт аяқталып қосымша берілген соңғы минуттарда Ерри Минаның қақпаға бәрінен биік секіріп, баспен бағыттаған добы тор ішінде тулап жатты
Дүбірлете, думандата өткен бұл кездесудің аяқталмауын қала­ған адамда есеп болмаған шығар
Қо­сым­ша берілген 30 минуттық ойында да жеңімпаз анық­талмай пенальти сериясына жүгінуге тура келді.
Пенальти, бір жағынан, негізі қақпашылардың хас шеберлігін анықтайтын сын екені белгілі
Бұл сында ағылшын қақпашысы Джонн Пикфордттың мерейі үстем болып екі бірдей допты алып шықты
Қайтпас қайсарлықты шебер ойынымен көрсете білген тағы бір команда Колумбия құрамасы әлем чемпионатымен қоштасты
«Екі сұңқар қатар ұя салмас» деген осы болар
Бірі кетіп, бірі қалу – заңдылық
Ал Англия жартылай ширек финалда Швециямен кездесіп, 2:0 есебімен басым түсті
Бұл ойынның 30 және 59 минуттарында Гарри Магуайр мен Деле Аллилер соғылған қос доптың авторлары атанды.
Екі голда британдық стильмен, яғни баспен қақпаға соғылды
Осылайша, футболдың Отаны саналатын Англия құрамасы араға 20 жыл салып жартылай финалға шығып отыр
Енді ағылшындар жартылай финалдық кездесуін Ресейді пенальтиден жеңген Хорватия құрамасына қарсы ойнайтын болады
Ресей мен Хорватия құрамалары арасындағы ширек финалдық кездесуде ресейліктер тамаша ойын көрсете білді.
Ресей ойыншылары кездесу бастала салып, тізгінді қолдарына алды
Көп ұзамай хорваттар ала допты иелігіне толықтай бағындырып, қысымды күшейтті
Алайда алғаш болып есепті ресейліктер ашты
Артем Дзюбадан алған пасты Денис Черышев кездесудің 31 минутында голға айналдырды
Қасынан қақпа ішіне зулап кіріп бара жатқан допты Субашич шарасыз көзбен ғана шығарып салды
Хорваттар да жауапсыз қалмады
Ойынның 39 минутында оң қапталдан Марио Манджукичтің тепкен добын қақпаға басымен бағыттаған Андрей Крамарич есепті теңестіріп кетті
Негізгі уақыт аяқталғаннан кейін қосымша берілген уақыттың 101 минутында Домагой Вида есептегі басымдықты бір голға жеткізіп алға шығарғанымен, ресейліктер сапынан Марио Фернандес 115 минутында Алан Дзагоевтың айып алаңына көтеріп берген тамаша добын қақ­паға басымен әдемі бағыттап теңестірді
Дегенмен де, командалар жеңімпазды пенальтиден анықтауға бет алды
Ойын барысында гол соғып қаhарман болған Марио Фернандестің пенальтиде қақпадан тепкен добы мүлт кетіп, командасын жерге қаратты
«Қуаныш пен қайғының арасы бір қарыс» деген осы шығар, сірә
Керісінше, хорваттар салқынқандылық танытып дегендеріне жетті
Әсіресе, ұлт намысы бәсте тұрғанда қақпашы Даниел Субашич де қателік жібермей, асқан шеберлігін көрсетті
Осылайша, осы әлем чемпио­натында айды аспанға шығарып, ширек финалға дейін жеткен Ресей құрамасының ертегісі тәтті бір көрген түстей аяқталды
Жартылай финалда Франция-Бельгия кездесуі француздардың 1:0 басымдығымен тәмамдалды
Англия-Хорватия ойынының жеңімпазы Францияға қарсылас атанады
Сонымен, байрақты доп додасы өз мәресіне жақындаған сайын қыза түсері белгілі
Олай болса, көңіл қошына айналған командамызға жанкүйер болайық, ағайын!
Ақын ОРДАБАЙҰЛЫ
