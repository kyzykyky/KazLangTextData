        Зұлқарнай Баймырзаев – қазақтың біртуар тұлғасы, саяси қайраткер
Зобалаң жылдар тозағы жігерін мұқалта алмаған қайсар күрескердің  өмір жолы – бостандық жолына басын тіккен ұлы тұлғалардың тауқыметке толы күндерін, онсыз жеңіске жету мүмкін емес екенін аңғартады
«Қайсар қайраткер» деп аталатын қазақша-орысша шыққан кітаптың авторы Көшім Есмағамбетовтен Зұлқарнай Оспанұлындай қайталанбас ғұмырдың иесі жайында кеңінен сұхбат алудың сәті түскен еді. Арыстан туып, арыстанша алысып өткен, арыстан тағдырдың иегері туралы жан-жақты болмаса да тұщымды мәліметтер беретін бұл сұхбат талайлардың жігеріне қайрақ болар да
Соны назарларыңызға ұсынамыз

 
–  Тарихи шындық деген болады
Сіздіңше, бір адамның өмірі арқылы осы ұстанымды дәлелдеуге бола ма? Айталық, өзіңіз зерттеуге алған айтулы тұлға Зұлқарнай Оспанұлы мысалында не дей аласыз? 
– Адам үшін ең ауыр жаза өлім емес, оның есімін мүлде ескерусіз қалдыру, ел зердесінен мүлде шығарып тастау болса керек
Тирандар, диктаторлық режим өз құбандарына адам баласы үшін осындай зұлмат жазаны қолданды
Бұл кеңестік режимнің аса шеберлікпен қолданған ең сүйікті тәсілі еді
Осы мақсат үшін олар зымиян пиғыл, жымысқы тәсілдің бәрін қолданып, кеше ғана бір майданда жүрген әріптестерін қайтып үні шықпас шыңырау оқпанына тастап жіберуге, есімін мүлде өшіруге әбден машықтанған-ды

Алайда мұндай үкім шығару тек ұлы мәртебелі уақыттың ғана құзырында екенін олар ұға алмады
Бұл тек тарлан тарихтың ғана әмірі жүретін іс еді, тек сол ғана кімнің есімі ел жадында қандай жағдайда қалатынын шешетін ең әділ төреші еді
Міне, осы тарихтың ешкім өзгерте алмайтын заңы ақиқатты тұңғиықтан қайта алып шықты
Ақыры ұлы мәртебелі уақыт өз үкімін шығарды
Шындық салтанат құрды
Ұмыт болған есіл ердің есімі ширек ғасыр өткен соң ұрпағына қайта оралды
Ол Маңғыстауда Кеңес үкіметін орнатуға белсене атсалысқан, Қазан төңкерісінің қазақ халқына бостандық әперетініне  құлай сенген, революционер, мемлекет қайраткері және болашағынан үлкен үміт күттірген ғалым Зұлқарнай Оспанұлы Баймырзаев еді

– Кеңестік кезеңнің түнегі талай ұлыларымызды тұмшалап тұр
«Балапан басымен, тұрымтай тұсымен» кеткен сондай қиын уақытта өмір сүрген жеке тұлғаның бүкіл өмірін зерттеу барасы қалай болып еді, қазір қалай болып жатыр? Өзіңіз басы-қасында болған мұрағат материалдарын қаншалықты деңгейде дөп тауып, шежірелі шындығын сөйлете алдыңыз? 
– Баймырзаевтың қазіргі Маңғыстау, Ақтөбе, Оңтүстік Қазақстан, Шығыс Қазақстан және Атырау облыстарында, Мәскеу қаласында, Түркіменстан мен Қырымда өткен, қажырлы іске, мән-мазмұнға толы өмірі мен қызметі туралы материалдарды іздестіру осы кезге дейін жалғастырылып келеді.
         1958 жылы З.О.Баймырзаев ақталысымен оның өмір жолына тереңірек үңілуге мүмкіндік туды
1960 жылы тамызда Қазақстан Компартиясы Орталық Комитетінің атына Қырым Облыстық  партия комитетінің мұрағатынан Зұлқарнай Баймырзаевтың жеке ісі жіберілген еді
Бұл іс қазір Қазақстан Республикасы Президентінің мұрағатында сақтаулы

          Ол жөнінде Орал Бөкей революциялық комитетінің, Еділ-Каспий Қырғызиясының Әскери-Революциялық комитеті жанындағы Ішкі істер басқармасының мұрағат қорларының құжаттарынына да мәлімет табылмады

Осының бәрі «Маңғыстау» энциклопедиясында жарияланған Зұлқарнай Баймырзаев туралы  кейбір өмірбаяндық деректерге күмән туғызып, деректемелердің дәстүрлі емес түрлеріне жүгінуге мәжбүр етті

        Бір ғана мысал, 2002 жылдың сәуір және мамыр айларында Маңғыстау және Атырау облыстарына жасалған сапарлар кезінде Баймырзаевтың  өзі немесе оның туыстары туралы қандай да бір дерек білетін адамдарды іздестірген едік
Зұлқарнай Баймырзаевтың әйелінің немере інісі, Маңғыстау облысының Жетібай кентінде тұратын Адай Інжібаевпен, еңбек ардагері, бұрынғы партия және кеңес қызметкері Шынжырхан Шырақбаевпен, өлкетанушы Спановпен, тарихшы Көшбаевпен тілдесуіміз көп пайдасын тигізді

           Форт-Шевченкода Маңғыстаудағы Этнографиялық мұражайының, Ақтау қаласында тарихи-өлкетану мұражайының, Атырау қаласында сол аттас мұражайдың қорларын сүзіп шығуға тура келді, мұнда бірқатар жаңа, өте құнды құжаттар мен фотосуреттер кездестірдік.
        Қызылөзен кентіндегі орта мектепке Зұлқарнай Баймырзаевтың есімі берілген болатын
Міне, сол ауылға барған сапарымыз мейлінше жемісті болып шықты
Бұл ауыл Ақтау қаласынан 130 шақырым жерде, Каспий теңізінің Түпқараған ауданына қарасты  жағалауына орналасқан екен
Мұнда бізді мектеп директоры, еңбек ардагері Ашығали Қомытов қуана қарсы алды
Нақ осы кісінің күш-жігер салуымен мектептің аты өзгертіліп, онда Баймырзаевтың өмірі мен қызметін насихаттауға арналған бөлме ашылған көрінеді

        Ал, ең бастысы, А.Қомытов бізге бірнеше жаңа материалдар мен фотосуреттер беріп қана қойған жоқ, сонымен бірге Баймырзаев қызметінің осы кезге дейін беймәлім жақтары туралы да хабарлады
«Қызы Софья Зұлқарнай қызының айтуынша, — дейді ол – Зұлқарнай Баймырзаев 1937 жылы Кеңестік делегация құрамында Жапонияға барған да, сол жылдың жазында Ұлыбританиядағы КСРО Елшілігіне дипломат етіп жіберу үшін Мәскеуге шақырылған
Бірақ Баймырзаев кенеттен ауырып, ұзақ уақыт жатып қалуына байланысты, оның кандидатурасы алынып тасталса керек
Бұл деректер құжаттар арқылы расталды, демек, Ресей Федерациясы сыртқы істер министрлігінің және басқа да сыртқы саяси ведомоствалардың мұрағаттарынан дәлел іздестіру керек екені өзінен-өзі түсінікті

– Зұлқарнай Баймырзаевтың ата-тегіне қатысты қандай деректер бар? Оның әлде әкесі, әлде ағайындары иман болған деген не сөз? Тарихшылар «осы жағдай кейіннен Баймырзаевтың басына бәле болып жабысқан» дегенді айтады.
– Зұлқарнайдың әкесі Оспан Баймырзаев шамамен 1890 жылы Хиуадан Бөкей ордасына көшіп келген батырақ болатын
Кейіннен Оспанның отбасы Маңғышылақ уезі, Түркмен –Адай болысының Шалбар ауылынан өз аталастарына жақын жерге қоныс тепті
Бұл ауыл Фортқа жақын орналасқан еді
Бұл жерді ол, өзінің айтуы бойынша сөйлесек,  шағын, мұсылман мешітін ұстаған әкесінің ағасы Әлжан ишанның малын баққан
Фортта екі мешіт болған көрінеді: бірі – түркімен мешіті, екіншісі – жоғарыағы айтылған қазақ мешіті
Оспанның туған ағасы Әлжан ишан қазақ мешітінде ұзақ уақыт бойы имам болады
Әлжан қайтыс болғанна кейін Оспан осы мешітке азаншы болып орналасады.
      Мұрағат деректерінен бізге Оспанның туған жылы белгісіз екендігі, Салтанат және Зұлқарнай деген екі ұлы болғаны белгілі
Олардың тағдырына жоғарыда аталған Оспанның ағасы Әлжан ұстаған шағын қазақ мешіті кейін сор болып жабысқан болатын

– Тұлғаның қалыптасуында бұл айтулы із қалдырған болар? Бүкіл қазақ зиялысы өсіп -өнген ауыл молдаларының тәлімі оған да нәсіп бола алды ма?
– Зұлқарнай мен Салтанат немере ағасы, мешіт пен медресені қатар ұстаған Әлжанның қолында өсіп, тәрбиеленгенін ескерсек, олар бастапқы білімді осы бір шағын ауыл мектеп-медресесінен алды деген жорамал жасауға әбден болатын сияқты
Өйткені Зұлқарнай кейін толтырған анкеталарында ана тілімен қоса, «татар, парсы, түрікмен және орыс тілдерін де білетінін» жазған
Мұнда ол қасиетті «Құран» тілі деп қабылданған араб тілі деген сөзді әдейі қалдырып кетсе керек
Оның үстіне араб әліпбиімен жазылатын парсы тілін білу үшін аздап болса да араб тілін де білу қажет еді
Міне, сондықтан Зұлқарнай бастауыш білімді Әлжан ишан ұстаған ауыл мектебінен алды деген тұжырым әбден қисынға келеді деп есептейміз

– Азаматтың бозбалалық жылдарына тоқталмай-ақ бірден қайраткерлік еткен кезеңдеріне көз жіберсек
Қайраткер ретіндегі қалыптасуы қалай өрбіді? 
– Партия және Кеңес органдары Баймырзаевтың орасан зор ұйымдастырушылық қабілетіне сеніп, сондай-ақ, сауатты да тәжірибелі қазақ кадрларының жеткіліксіздігі себепті оны бір орыннан екінші орынға тез ауыстырып отырды
Қаңтардың басында РК (б)П Қазақ облыстық комитеті Баймырзаевты Ақтөбе губерниялық партия комитетінің қарауына жіберді
Соңғысы оны Шалқар уездік атқару комитеті жалпы бөлімінің меңгерушісі етіп тағайындады
Мұрағат материалдарының деректеріне қарағанда, бұл қызметінде ол 1925 жылдың 12 қаңтарында кіріскен
Мұнда ол күрделі әлеуметтік және саяси жағдайға кездесті
Ол аз уақыт ішінде өзін қабілетті қызметкер ретінде көрсетіп, бір-айдан кейін-ақ, ақпан айында уездік партия комитеті  бюросының құрамына сайланды және неғұрлым жауапты  – уездік комитеттің  ұйымдастыру бөлімінің меңгерушілігіне жоғарылатылды
Партиялық деңгейіне сәйкес, ол 1925 жылдың 9 наурызында Шалқар уездік партия комитеті жұмысшы «үштігінің» құрамына енгізілді
Көп ұзамай –ақ РК(б)П Ақтөбе губерниялық комитетінің үгіт және насихат бөлімінің меңгерушісі болып тағайындалды

           1925 жылдың қазан айында З.Баймырзаев Торғай партия ұйымынан VІ партия конференциясына делегат болып сайланды
Ақтөбе губерниясында партия және кеңес жұмыстарында жүріп, Зұлқарнай Оспанұлы жер пайдалану мәселелерін, соның негізінде туындаған дау-жанжалдарды реттеуге қатысты, кеңес мекемелерін қазақтандыру, ауыл халқының мәдени және саяси деңгейін көтеру проблемаларымен айналысты
Ол өзінің сөйлеген сөзінде қазақ кадрларын жоғары қызметтерге жоғарылатуда орын алатын кемшіліктерге, атап айтқанда губернияда кеңестік аппаратты орнықтыру олыстық атқару комитеттері мен ауыл кеңестері деңгейінде немесе тіпті техникалық қызметкер деңгейінде жүргізілуіне де назар аударды

            VІ  партия конференциясында сөз сөйлеген З.Баймырзаев: «Партия және кеңес аппаратын қазақтандыру проблемасын шешу қазақ кадрларды белгілі бір қызметтерге жоғарылатумен, жоғарылатылғандарға қажетті жағдайлар жасаумен, қазақтарды жоғары оқу орындарында даярлау үшін іс-шаралар кешенін жүзеге асырумен, оларды өндіріске тартумен байланысты» – деді.
– Оның өз туған жерінен ұзақ мерзімге кетуі қашан болды? Мәскеуге қоныс аударғанда да жоғары оқу орнының қабырғасында немен айналысты? 
– Зұлқарнай Баймырзаевтың Гурев қаласынан кетуі 1929 жылғы маусымның аяғына дейін созылып, ол отбасымен Мәскеуге шілде айында ғана келіп жетті
Тамызда ол Мәскеу техникалық балық шаруашылығы және өнеркәсіп институты экономка бөлімінің сутденті болып қабылданды
Оқу уақытында ол көптеген теориялық пәндерді тыңдады, олар: математика, физика, анорганикалық химия, зоология, гидрология, гидробиология, жалпы ихтиология, жалпы балық шаруашылығы, судағы сүтқоректілер, оны аулау, аулау техникасы, балық өнімдерінің жалпы технологиясы, кеме жасау, сызу, есепшілік, есеп және баланс жүргізу негіздері, өнеркәсіп экономикасы, тауар айналымы экономикасы, жалпы жоспарлау, балық өнеркәсібін жоспарлау, қаржыны жоспарлау, шыраушылық және еңбек құқығының негіздері, техникалық-экономикалық жобалау негіздері, саяси экономия, кеңестік шаруашылық теориясы, ленинизм, диалектикалық материализм, ағылшын тілі, әскери іс

       Соның негізінде 1932 жылдың мамырында Баймырзаевқа инстиутты бітіргені және оған балық өнеркәсібінің экономист-инженер-жоспарлаушы мамандығы берілгені туралы куәлік тапсырылды
Оқыған жылдарында Зұлқарнай Оспанұлы институттың қоғамдық өміріне ғана белсене қатысып қойған жоқ
Институттың партия бюросы оны ғылыми жұмысқа ұсынып, соған орай берген мінездемесінде былай деп көрсетілген: «Баймырзаев жолдас институтта бірқатар партиялық және қоағмдық міндеттер атқарды
1929 жылдан 1932 жылдың шілдесіне дейін ұя (факультеттік) бюросының мүшесі, партия ұжымы  тексеру комиссиясының төрағасы, 1931 жылдан ұя хатшысы болды және бірнеше рет БК(б)П Оратлық Комитетінің жұмылдыруы бойынша жұмыс істеді» делінген
Демек, Зұлқарнай Баймырзаев ғылыми жұмысқа бейімділік көрсетіп қана қоймай, сонымен бірге институтта оқыған жыдарының өзінде БК(б)П Орталық комитетінің назарында болып келген

Сол жылдың тамызында ол сыртқы сауда монополиясы ғылыми-зерттеу институтының аспиранты болып қабылданды
1933 жылдың сәуірінде БК(б)П Орталық комитетінің жүйесі бойынша жұмылдырылуға байланысты аспирантурадағы оқуын үзуіне тура келді
Бірақ ол «Қара теңіздегі, Каспий және Азау теңіздеріндегі балық шаруашылығының қазіргі жай-күйі және келешегі» деген тақырыпта ғылыми жұмысты табыс етіп үлгерді, бұл үшін оған инженер-ихтиолог мамандығы берілді
Сөйтіп, ол тұңғыш дипломды қазақ ихтиологы болмаса да, алғашқылардың бірі саналатын
 
– Баймырзаевтың тек қана кәсіби саласымен шектелмей, кейбір ұлттық мәселелерге де араласқаны белгілі
Оның Адай көтерілісіне қатыстылығы жөнінде қандай деректер бар? 
– Баймырзаевтың «ұлттық –буржуазиялық топ» деп аталатын ұйымға «бүйрегі бұрған» деудің де астарында ешбір қисын жоқ
Бірақ ол, біздің пайымдауымыз бойынша, қандай да бір сөз тасушылықтың, дәу де болса, Зұлқарнай Оспанұлы студент кезінде өзінің бауыры Салтанат Әлжановтың үйіне барған кездегі өсек-аяңның жаңғырығы болса керек
Сөз Қазақстанның МСБ (ГПУ) органдарына жеткен болуы керек және Баймырзаевты Адай көтерілісіне белсене қатысқандардың қатарына жатқызуға негіз болған

        «Адай контрреволюциялық құрамасы» деп аталатын №011377 қылмыстық іске қатысты сүзгіден өткен 200-ге жуық адамның ішінде ол кісінің де аты аталады
Алайда, осы іс бойынша 1930 жылы сотталған 68 адамның арасында ол жоқ
Оның көтеріліске қатысы жоқтығы тым айғақты болса керек
Бұрын талай рет жауап беруіне тура келген сол баяғы айыптаулар мен өзін қаралайтын құжаттардың тағы да түсіп жатқанын білмеді емес, білді
Сондықтан 1937 жылдың 16 қыркүйегінде ІІХК (НКВД) Керчь бөлімшесінің бастығына  арыз жазып, осы ведомствада  сақталған алғашқы құжаттарға  сүйене отырып, істің ақ-қарасына көз жеткізуге ықпал етуін сұарады
Баймырзаевтың «…маған қарсы жалған айыптаулар БМСБ (ОГПУ) органдарында адал қызмет істегендігімнен тағылып отыр» деп дұрыс көрсетті
Өзіне қарсы ұйымдастырылған жала  мен айдап салулардың арғы жағында бұл жолы да  «Адай атқамінерлері» 1937 жылдың наурыз айы шамасында Қырымнан сұрау түскеннен кейін  жандана бастағанын білмейтін еді

– Ал ол кісінің туған туыстары, ұрпақтарының жағдайы не болды? Ол жөнінде бірнәрсе біле алдыңыздар ма? Жалпы, бүгінде көзі тірі Баймырзаев ұрпағы бар ма? 
– Оспан Баймырзаев 1929 жылғы 11 шілдеде қайтыс болады
Зұлқарнайдың немере ағасы Әлжан Баймырзаев 1917 жылы жазда 75-76 жасында қайтыс болады
Ол асырап алған Салтанаттан 3 бала қалады
Мұрағаттық құжаттарға қарағанда 1928 жылы Салтанат Әлжанов 38 жасқа толған, ұлы Хабдісұлтан – 15, екінші ұлы Хансұлтан – 13 және қызы Әнуар – 8 жаста
Зұлқарнайдың отбасында Кабо деп атап кеткен Хабдісұлтан Мәскеуде қайтыс болған секілді
Салтанат Әлжанов 1938 жылы қуғынға ұшыраған
2002 жылдың жазында жерлестері жай ғана Сұлтан деп атайтын Хансұлтан ғана тірі еді
Ол өз отбасымен  Маңғыстау облысының Тұщықұдық елді мекенінде тұрады
Басқа туыстары туралы бізде мәлімет жоқ
 Ал азаматтың жары, яғни күйеуінің келмеске кеткенін түсінген Тәжен Алданбаева екі баласын – бес жасар ұлы Жан мен тоғыз жасар қызы Софияны алып, туған еліне – Маңғыстауға оралады

– Енді, өзіңізге қатысты сұрақ қойсақ
Бұл кітапты жазу барысында қандай күйде болдыңыз? Мұхтар Әуезов тілімен айтқанда, от жанған жердің шоғын сипап қалғандай көп маңдай термен ізденісті керек ететін еңбек қой бұл.
– Адамдардың ғұмырын қағазға түсіру үлкен жауапты жүктейді, тарихи деректерге, іс-әрекеттерге және жеке бастың себеп-салдарына өте ыждағатпен әрі асқан әділдікпен қарауды талап етеді
Ол өз көзқарасы, өз идеясы, өз наным-сенімі мен түсінігі үшін өмір сүрген, күреспен өткен адамдардың біреулерін ақтап, екіншілерін аямай қаралау секілді мақсат қоймауға тиіс
Оған қоса осындай жанрдағы зерттеулер жас ұрпақты, оның іншінде  бір кездерде бір-біріне қарсы  тұрған комунистер мен алашшылардың мұрагерлерін бір-біріне қарсы қандай да бір эмоциялық әрекетке ешқашан итермелемеуге тиіс
Мен осыны ескердім
Іздендік, таптық, жаздық шама шарқымызша
Өзінің саналы ғұмырында тым болмағанда еліне еңбегі сіңген бір тұлғаны жария ете алмай кеткен қаламгер қаламгер атына лайық емес
Дәл мұны есте ұстаған ләзім

 – Сұхбатыңызға рахмет!                      
                                                                         Мансұр Мамырайхан
