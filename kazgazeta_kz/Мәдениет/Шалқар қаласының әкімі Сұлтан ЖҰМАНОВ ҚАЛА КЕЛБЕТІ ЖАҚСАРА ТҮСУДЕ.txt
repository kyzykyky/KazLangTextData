– Шалқар қаласы – облысымызда байырғы елді мекендердің бірі саналады
Сондықтан әңгімемізді қаланың тарихына аз-кем шолу жасаудан бастасақ…
– Дұрыс айтасыз, облыс орта­лы­ғынан 365 шақырым қашықтықта орналасқан қаламыздың іргесі 1870 жылы қаланған
Сонан бергі бір жарым ғасырға жуық уақытта елмен бірге есейіп қанатын кеңге жайды
Қазіргі күнде қалада және оның аумағына кіретін Мырзағұл Шыманұлы және Жомарт ауылдарында 28 мыңнан астам халық тұрады
Минералдық – шикізат базасы кварцты құм, саз сияқты құрылыс материалдарынан құралған
Шалқар артезиан алабының тұщы және аздап ашқылтым суының табиғи қоры 300 текше шақырымнан аса өңірді қамтиды
Одан жылына 450-480 миллион текше метр су алабы елді мекендерді тұщы сумен қамтамасыз етуге, жер суаруға жұм­салады
Ұлы Борсық құмының жер­асты су көздерінен тартылған ­жалпы ұзындығы 116 шақырымдық сумен жабдықтау жүйесіне соңғы кезеңде екі дүркін қайта жарақтандыру жұмыстары жүргізілді
Өзекті мәселе – тозығы жеткен су құбырларын алмастыруға облыстық бюджеттен бөлінген қаржыға жобалық-сметалық құжаттар дайындалды
Сол сияқты жылу желілері мен қазандықтар қалыпқа келтірілді.
Тұрғылықты халықтың бағына бұйырған несібе өткен ғасырдың жетпісінші жылдарынан бастап жоғары қысымды Бұхара-Урал магистральды газ құбырынан қалаға табиғи газ желісі тартылып, тұрғындар от жағу машақатынан құтылды, сондай-ақ электр желісімен толық қамтылған.
– Қаланың қазіргі сипаты туралы не айтар едіңіз?
– Қонысымыздың бүгінгі жағдайы тұрғындардың туу көрсеткішіндегі өсімді байқатады
Нақтылап айтсақ, бұл меже 2009 жылы 23 пайызды құраса, өткен жылы 25,2 пайызға жетті, өлім-жітім көрсеткіші айтарлықтай азайды.
Қалада теміржолдың оннан астам кәсіпорны жұмыс істейді, бұдан өзге құрылыс, коммуналдық қызмет көрсету, ауылшаруашылығы және байланыс мекемелерінің саны арта түсуде
Білім беру саласында жалпы білім беретін он мектеп, сегіз балабақша, 24 шағын орталық және тоғыз мамандық бойынша оқытатын бір аграрлық-техникалық колледж қызмет атқарады
Нарықтық экономика қыспаққа алған қиын кезеңде мәдениет мекемелері жұмыс ырғағын бұзбай қалыпты қызмет етті
Өткен жылы жеке кәсіпкердің демеушілігімен 140 орындық балабақша қайта жа­рақ­тандырылды
Шалқар – Бейнеу те­мір­жо­лын салушы кәсіпорын күшімен 190 орындық балабақшаның құрылысы аяқталды, қазіргі күнде құжаттары әзірленуде
Бұдан өзге бір балабақшаның жобалық-сметалық құжаттары дайындалды
Облыстық бюджеттен бөлінген қаржыға дене шынықтыру-сауықтыру кешені таяу уақытта пайдалануға берілмек
Келешекте мектептер жанынан ашық спорт алаңдарын салу жұмыстары жүргізіледі
Қала халқына тәулігіне 250 емделушіні қабылдайтын емханасы бар жүз төсектік орталық аурухана және бір емхана қызмет көрсетеді.
Қаланың автокөлік жолдарының жалпы ұзындығы жүз шақырым, соңғы бес жылда бюджеттен бөлінген қаражат есебінен 17,5 шақырым асфальт жабындысына, алты көшенің автокөлік жолдарына орташа жөндеу жұмыстары жүргізілді
Өткен жылы «Ұлы Борсық» коммуналдық мемлекеттік кәсіпорны меншігіндегі қазандықтар мен ұзындығы 15,4 шақырымды құрайтын жылу жүйесі толық ауыстырылды.
– Өңірдің жері мен климаттық жағдайына қарай тұрғылықты халық негізінен мал шаруашылығымен шұғылданатындықтан бұл жағдай қала тіршілігіне де ықпал ететіні сөзсіз
Бұл туралы не дейсіз?
– 2014 жылы мекенімізде 1 миллиард 42,8 миллион теңгенің өнімі өндірілді, бұл аудан бойынша ауыл­ша­руашылығы өндірісінің 11,8 пайызы
Тұрғындар иелігінде 7700 қой-ешкі, 4120 ірі қара, 1200 жылқы, 1020 түйе, 1658 құс бағылуда
Жыл өткен сайын түлік санының өсуі қуантады
Шаруа қожалықтарының саны алпысқа жетті
Бізді алаңдатып отырған жайт, мал өнімдерін өңдеу кәсіпорындарының жоқтығы
Рас «Жасыл қала» ЖШС арнайы техникамен жабдықталған, мал етін өндіріп, сауда нүктесіне жеткізумен айналысады, сонымен қатар «Қайнар» шаруа қожалығына қарасты жылыжай оңтүстік кореялық технологияға сәйкес көкөніс өсіреді
Алдағы уақытта сүт, шұжық, тұшпара және ет консервілерін шығаратын цехтар салу жоспарлануда.
– Өзіңіз басқарып отырған мекеннің тыныс-тіршілігі көбіне-көп өткен ғасырдың басында табаны төселген Орынбор – Ташкент теміржолынан бастау алады
Оның үстіне тәуелсіз еліміз тарихында үлкен жобалардың бірі – Жезқазған-Бейнеу теміржолының Шалқар стансасына қатысы айрықша
Біздіңше, бұл жай айрықша тоқталып, әңгімелеуді қажет етеді.
– Қала аумағы арқылы Еуропа – Азия желісінің теміржол тасымалы өтеді
Қаланың әлеуметтік-экономикалық және индустриалдық дамуының қа­зір­гі жағдайы мен перспективасы негізінен теміржол кәсіпорындарының келешегімен тікелей байланысты
Қалада жұмыспен қамтылғандардың 24% осы теміржол саласында
2012 жылдан бастап салынған Жезқазған-Бейнеу теміржолының 217 шақырымы біздің ауданымыздың үстінен өтеді
Яғни барлық құрылыс нысандары толық пайдалануға берілгенде біршама жұмыс орындары ашылып, өңірдің әлеуметтік-экономикалық дамуына зор ықпалын ти­гізеді.
– Соңғы кезде қала тұрғындары мен қонақтары үшін айрықша маңызды Шалқар көлінің тазалығы, судың жиналу деңгейі көпшілікті алаңдатуда
Биылғы көктемде Қауылжыр өзенінің суы құйылған кезде балықтардың көптеп қырылуы орын алды
Бұл жайды немен түсіндіресіз, қандай шаралар жасалынып жатыр? Республикалық, облыстық басшылық тарапынан қандай жұмыстар атқарылуда?
– Қала Арал экологиялық апат аймағында орналасқан
Іргесіндегі Шалқар көлі – жасанды су айдыны, ол ХХ ғасырдың басында темір жол магистралына пайдалану және Шалқар қаласының таулы қуаңшылық микроклиматына байланысты мәселелерді шешу үшін жасалынған
Халық көл суын бау-бақша егуге пайдаланады, жаз айларында көл жағалауы демалыс орны ретінде тиімді
Соңғы бес жылда тартылуына және еріген сулардың болмауына байланысты көл аумағы үш есе қысқарған
Мамандардың айтуы бойынша жасанды көлдер 50 жыл сайын тазарту жұмыстарын жүргізуді қажет етеді, алайда осынау таңғажайып қазынамызға бірде-бір рет тазарту жұмыстары жүргізілмеген
Көл айналасының тазалығын тұрақты бақылауға алып, яғни апта сайын шаралар ұйымдастырамыз.
Көлде өлген балықтарға келсек, оқиға орын алған күні өзіміздің мамандарымызбен бірге облыс орталығынан арнайы келген мамандар да су құрамы мен өлген балықтарды арнайы зертханада тексеруге алып, зерттеді
Балықтар уланудан өлмегені анықталды
Ал себептеріне келсек, біріншіден, көлге өткен жылы су келген уақытта ағысқа қарсы жүзіп, жаңағы өзіңіз айтқан Қауылжыр өзеніне қарай кетіп, жол-жөнекей сайларда қалып қойған, қыста су қатқанда өліп, көктемде ағын сумен келген
Екіншіден, көл табанын тазарту өзекті мәселе болып тұр, яғни көл өте таязданып кетті
Қыста су қатқанда таяз жерлерде қалып ауа жетіспеушіліктен де өлуі мүмкін
Бізде балық шаруашылығымен айналысатын арнайы мекеме жоқ, сол себепті қыста көлдегі мұзды ойып тесуді қала әкімдігінің мамандары жүргізіп келеді
Шалқар көлінің табанын тазарту мәселесі бірнеше жылдардан бері облыс, республика деңгейінде көтерілгенімен қаржы бөлу кешіктірілуде.
– Көшелер мен алаңдардың, әлеумет­тік қызмет мекемелерінің атау­ларын қазақшаға аудару барысын сөз етсеңіз…
– «Ел болам десең, бесігіңді түзе» деген тағылымды сөз бар
Біздің қаламызда 160-қа жуық көшенің басым көпшілігі батырларымыз бен билеріміздің, осы өңірден шыққан елі үшін аянбай еңбек етіп, мемлекетіміздің дамуына сүбелі үлес қосқан азаматтардың есімдерімен аталады
Сонымен қатар биыл Ұлы Жеңістің 70 жылдығына орай соғысқа қатысып, ерекше марапаттаулар алған ардагерлер есімдерін атаусыз көшелерге беру мәселе Заң талаптарына сәйкес жүргізілуде.
– Елбасы ұсынған бағдарламаларда, Ұлт Жоспары «100 нақты қадам» саясатында шағын және орта бизнесті дамыту алдыңғы қатарда атап көрсетілді
Қалада кәсіпкерліктің жай-күйі қалай?
– Елбасымыз Н.Ә.Назарбаевтың Қазақстан халқына жолдаған Жолдауларындағы тапсырмалар мен әрбір бағдарламалары өңірімізде толық әрі сапалы орындалуда
Оның ішінде «100 нақты қадам» саясатындағы шағын және орта бизнесті дамыту мәселесі шешімін тапқан іс
Шалқар қаласының әлеуметтік-экономикалық дамуында шағын және орта бизнес субъектілерінің дамуы ерекше рөл атқарады
2014 жылдың қорытындысы бойынша 1266 шағын және орта бизнестің белсенді нысандары ауылшаруашылығы, құ­ры­лыс, көлік, байланыс, сауда салаларында тіркелген
Соңғы жылдары жеке­меншіктегі мейрамханалар мен қонақүйлері арта түсті
Шағын және орта бизнес субъектілері, негізінен, сауда, ауылшаруашылығы, көлік пен байланыс салаларында қамтылған.
Болашақта автокөліктерді жөндеу және оларға қызмет көрсету, жиһаз бен тұрмыстық техниканы жөндеу сияқты сервистік қызмет көрсету салаларын дамыту перспективалы үлкен мәнге ие
Қала аумағынан газоблок, түрлі-түсті кірпіштер шығаратын цехтар мен кемпингтер салу жоспарлануда.
– Сұхбатыңызға рақмет!
Әңгімелескен
Жанғабыл ҚАБАҚБАЕВ
Ақтөбе облысы
