Әңгімемізді бастамас бұрын әуелі мына бір жанның пәлсапалық ой тебіренісін оқиық:
Өз басым жақтырмайтын
Адамнан аласым жоқ.
Еңбекпен таптырмайтын,
Дүниеге таласым жоқ.
Бас исем налымаймын
Түйсігі тереңдерге.
Дос болып жарымаймын,
Көңілі «кереңдерге».
Төбемде жұлдыз қонар,
Жолдарда сабылғаймын.
Керемет өлең толар,
Жүректен табылғаймын – деп жырлаған ақынның қарапайым қалпына қалайша сүйсінбеске
Бұл автор сізден, жалпы жаратылыстан артық ештеңе де дәметіп отырған жоқ қой
Бірақ мына үш шумақ жырдың көтеріп тұрған жүгі, қарапайым жандардың жан-дүниесін сүйсіндірері ақиқат
Әрі қарай біз бұл автордың өз көзімен көрген, көңілінен өткен қысқа-нұсқа ой түйіндеріне қарап көрейік:
Ар керек-ау адамға,
Жүру үшін пәк болып.
Қалмау үшін қапыда,
Кесапатқа тап болып.
Күлкі болып жатыңа,
Кетпеу үшін адасып.
Адам деген атыңа,
Тұратындай жарасып.
Қарапайым ба, қарапайым, бірақ қарабайырдан іргесі аулақ ой толғам
Болмаса:
Біреу өлді,
Адам қалмай жиналды.
Қабырғасы қайысқанша қиналды.
Біреу өлді,
Ешкім оған бармады,
Керек десе аузына да алмады.
Біріншісі ел-халқының ұлы еді,
Екіншісі құлқынының құлы еді.
Нағыз адам-пенденің айырмасы.
Ал енді мына шумақты оқып көрейік:
«Қазақ тілін ардақта!» – деп,
Жұртшылыққа жар салар.
Ал өзінің немересін
«Миленький» – деп қарсы алар.
Өзінің әдемі ойын өрекпімей жеткізу осындай-ақ болар
Бұл кім дейсіздер ғой, бұл қарапайым ғана Ермекбай ақсақалдың баласы Абатбай ініміз
«Денсаулық» журналының басшыларының бірі
Оған қоса жан ғұламалары мен тән ғұламаларының арғы-бергі ой көшін шайқап жазып жүрген үлкен жорналшы, қоңыр жорғалы, үлкен тағлым иесі.¬ Өйтпесе жоғарыдай ой түйіндерін тоғыстырған «Тіршілік толғауын» жаза жүріп, жаны қалаған ғұлама жазушылардың өнегелі өрнегін қалың жұртшылыққа паш етер ме еді.
Абатбайдың ә дегеннен ой тегеуріні өзгеше жазушыларымыздың бірегейі Молдахмет Қаназовтың басқару тұсында «Денсаулық» журналында істеуінің өзі көп жәйді аңғартқандай
Біріншіден, жан-жаққа құр бекерге шашылмайтын, аса ыждағатты жазушының ой ұрықтарымен қабысқан біздің Абатбайдың жан-дүниесі, өзінің бойындағы жақсылық жауқазынының бүрін айқара ашқан
Бұған осы кітаптағы «Елеулі жандардың өмір деректері мен сырлы сұхбаттар» бөлімі толық жауап береді.
Ал автордың ең негізгі алған тақырыбына келетін болсақ, ол медицина саласы.
Мұнда да біз орыс академигі, атақты хирург Н.Д.Беклемишевтен басталатын өзіміздің ірі мамандарымыз Әлмағамбет Дайыров, Төрегелді Шарманов, Шәрібай Абдолла, Ханиса Сәтбаевалар мен сонау Монғолиядағы алғашқы қазақ хирургі Уатқан Жарқынбай және тағы басқалар жөнінде небір құнды да қызықты деректерге жолығамыз
Тіпті әрбірден соң өз өмірінде көп жайларды көңіліне тоқыған Жағда Бабалықұлы немесе өз күшімен қазақ руларының тарихи шежіресін жасап жатқан Хайролла Ғабжәлиловтер жайлы да сыр шертеді.
Енді бұған ертеде өткен ғұламалар мен ойшылдардың артына қалдырып кеткен жазбаларын қосыңыз.
Жалпы бұл автордың қалам ұшынан шыққан, өз шығармалары болсын, түрлі аудармалары болсын, оқырмандарға етене жақын қысқа да нұсқа өнеге тастайтындай һәм үлгі алатындай қалыпта қарастырылғандығы көрініп-ақ тұр
Егер біз автор жазған немесе аударған мына шығармаларын оқып шығатын болсақ, бұл ініміздің оңаша ғана бағын аралап жүріп, бір жағынан қысқа-нұсқа жырларын жатқа оқып, көптеген қарапайым пәлсапаға қанығып шығар едік.
Олай болса қалың оқырманға осыншалық ойлы-өнеге тастайтын шығарма жинағын ұсынған, бүгіндері әрбірі тамшы-балдай әсер тастайтын жанның жазары көп болсын, ғажабы мол болсын дейміз.
Сейфолла ОСПАН
