Уақыт деген сынаптай сырғып өте шығады емес пе, міне, төрт жыл бойы асыға күткен аламан доп додасының басталар сәті де келіп жетті
Әлем чемпионаты биыл Ресей елінде өтетіні белгілі

Футбол тарихында әлем біріншілігін 5 реттен ұтқан Бразилия мен Германия құрамалары әзірге көш бастап тұр
Осы 21 әлем чемпионатында жаңа статистикалар тіркеліп, әлем футболының жаңа жұлдызды есімдерін білетін боламыз.
Бәйгеге түсерде жер тарпып, ­тыпыр қағып тұрған сәйгүліктердей, әр елдің ­намысын қорғайтын ұлттық құрамалардың ойыншылары жүректері дүрсіл қағып ойын алаңына шығуға ­дайын
­Сейдахмет Бердіқұловтың «Ертеңнен ­салса кешке озған, еңістен салса төске озған» дегеніндей, енді бір ай бойы сен тұр, мен атайын дейтұғын ғаламат футбол ойындарын тамашалайтын боламыз.
Осы өткелі отырған байрақты жарыста қандай елдің командаларынан жаңалық (сенсация) күтуге болады деген орынды сұрақ туындайды
Иә, ондайда Египет құрамасы бірден еске түседі
Ливерпульдың сапында жүріп әлем футбол жанкүйерлерінің сүйікті ойыншысына айнала білген мысырлық дарын Мұхаммед Салахтың ай мүйізді серкедей командасын өрге сүйрейтініне сеніміміз зор
Мұхаммед командасымен Ресейге келген бойы бірден Грозныйға барып тоқтағаны туралы әңгіме әлеуметтік желілерде тұр
Мұсылман мемлекетінің жаттығу алаңын мұсылман жеріне таңдау жасауы таңсық емес
Араб елінің ­командасына Шешенстанның президенті ­Рамзан Қадыровтың өзі үлкен құрмет жасаған екен
Мысырлық құраманың көпшілігі ораза ұстағандықтан өздерімен бірге аспаз бен ас мәзірінің мамандарын бірге ала келіпті
Мұхаммед Салахтың Реалға қарсы ойында иығынан алған жарақаты жазылып қалған сияқты
Бұйыртса, маусымның 15 жұлдызында Уругвай құрамасына қарсы өтетін ойында талантты футболшының өнерін көріп қалуымыз әбден мүмкін.
Ендеше, «Төртжылдықтың басты додасына қанша команда қатысқалы отыр?», «Тартысты кездесулер Ресейдің қандай қала, стадиондарында өтеді?» және «Қандай ұлттық құрама командалар бас жүлдеден үмітті?» деген сұрақтарға жауап іздеп көрелік
Сонымен, айтулы Әлем чемпионатына 32 команда қатысады
Тартысқа толы кездесулер Ресейдің 11 қаласы мен 12 стадионында өтеді
Олар: Санкт-Петербург, Москва, Сочи, Нижний Новгород, Калининград, ­Екатеринбург, Волгоград, ­Казань, Ростов-на-Дону, Самара, Саранск қалалары болса, «Санкт-Петербур», «Спартак», «Фишт», «Мордовия-Арена», «Лужники», «Калининград», «Самара-Арена», «Казань Арена», «Ростов-Арена», «Нижний Новгород», «Екатеринбург Арена» және «Волгоград Арена» стадиондары әлем чемпионатының ойындарын құшақ жая қарсы алады.
Көрермендер 14 маусымнан 15 шілдеге дейінгі аралықта өтетін әлем чемпионы атағы үшін таласқа түсер әр елдің үкілеп қосқан құрама командаларының ғаламат ойындарының куәсі болады
Енді қай елдің командасының бас жүлдеге мүмкіндіктері мол екендігі туралы статистикалық сарапқа қарай отырып, болжамға жол берсек
Әрине, Әлемнің 5 дүркін чемпионы Пеле, Гарринчи, Ромарио, Роналдо, Рональдиноның ­отандастары Бразилия мен Беккенбауэр, Руминиги, Мюллер, Маттеус, Бирхоф, Кан, Клинсман сияқты аттары әйгілі ардагерлердің ізін басқан Германия құрамаларының бұл мундиалға аутсайдер емес басты фаборит көшбасшы ретінде келгені бесенеден белгілі
Әлемдегі ең үздік Нойер, Андре Тер Штеген секілді қорғаушылары бар, Томас Мюллер, Юлиан Дракслер, Марко Ройс, Месут Озил, Тимо Вернердей алпауыт әккі ойыншылары атой салған неміс машинасына қарсы ойнау әрбір командаға бір қиямет екені анық
Ал құрамында Неймар, Марсел, Кауьтино, Фермино сияқты қазіргі таңда футболды үлкен өнер ретінде әлемге танытып жүрген Бразилияның аяқ добы шеберлері бар команда, өз тарихында 6 рет әлем чемпионатының чемпионы атансақ деген мақсатпен Ресей жеріне табан тіреп отыр
Бұл екі команда да іріктеу сындарында сүрініп көрмеген құрамалар болып саналғандықтан бас жүлдеге үміттілердің қатарына жататындығы сөзсіз
Фонтен, Платини, Кантана, ­Зидан, Бартез секілді әлем футболының жарық жұлдыздарының шоғыры шыққан Франция құрамасы да осы жолы жеңісті ешкіммен бөліспейміз деп жұты­нып келеді
Олай дейтіндерінің басты себебі, команда кіл жас таланттардан жасақталған
Бұл команда құрамы да жас дарындарға толып тұр
Ал Бук­мекер­лік кеңселер мен көптеген спорт басылымдары Аргентина мен Португалия құрамаларының топ жарып қалуы мүмкін екендігін жарыса жазып жатыр
Өйткені миуалы бақ ішіндегі дарағы сияқты, құрамында Месси мен Роналдо сияқты әлемге танымал жұлдыздары бар Арген­тина мен Португалия құрамалары қалайда ақтық сынға дейін жетуге тырысары анық
Әрине, футбол жеке ойын­шының жырғалаңы емес, коман­­далық ойын деп алсақ, онда Белгия, Хорватия, Сенегал, Уругвай құрама­лары да азуларын көрсетуі ғажап емес
Бұл командалар да жұлдызды ойын­­шы­лардан кем емес, дегенмен де, ұжым­дық ойында алдына жан салмауы мүмкін.
Бір әттеген-ай дейтініміз, әрбір өткен футбол спектаклін драмаға айналдырып көрерменнің айызын қандыратын ойындарын көрсетіп келген, әлем біріншілігінің 4 дүркін жеңімпазы Италия құрамасының айтулы төртжылдықтың басты додасынан шет қалуы өкінішті
Италия өз тарихында алғаш рет 1958 жылы әлем чемпионатына қатыса алмай қалса, енді міне, екінші рет 2018 жылы Ресейде өтетін кезекті әлем біріншілігін теледидардан ғана көріп, қызықтай алады
Әйгілі қақпашы Буффонның өзі­нің соңғы әлем чемпионатына қатыс­сам дегені арманы іске аспай қалуы да жанкүйерлеріне ауыр тигенін білеміз
Сондай-ақ Ресейде өтетін әлем чемпионатына Голландия, Чили, Гана, Камерун сияқты әлем футболында аттары қалған құрама командалар қатыса алмайды
Бұл командалардың әрқайсысының іріктеу ойындарында топтан шыға алмауының өз себептері жетіп артылады
Әсіресе Ван Бастен, Юхан Кройф, Руд Гуллит секілді кезінде аттарынан ат үркетін футбол жұлдыздарының ізбасарлары, қазіргі таңдағы ұрпақ алмасу арқылы команданы бастап шығатын дүлдүл ойыншылардың жоқтығынан аянышты халге түскені, әрине, ауыр
Арьен Роббен командасын алға тартпақ болғанымен одан еш нәтиже шықпады
Жеңіске деген жігері жоқ қызғалдақтылар командасы осылайша әлем чемпионатына іліге алмай қалды
Дегенмен де, бұл футбол, бұл өмір.Әрине, доп – домалақ, бас жүлде – біреу
Сондықтанда кімнің топ жарарын уақыт көрсете жатар
Алдын ала сәуегейлік жасау дұрыс болмас, десек те командалардың ішкі ұлттық чемпионаттарының деңгейі мен халықаралық статистикаға жүгіне отырып, жоғарыда атап өткен құрамалар­дың бас жүлдеге лайықты екенін байқауға болады
Хош, сонымен, доп ортаға ­тасталды, аламан жарыс басталды
Қай ұлттық құраманың бағы мен бабы сай келіп, бас жүлдені басына көтеретінін 15 шілдеде көретін боламыз
Ендеше, көптен күткен аламан доп додасын бірге тамашалайық.
Ақын ОРДАБАЙҰЛЫ
