«Жігер» (1985 жыл), Әміре Қашаубаев атындағы (1988 жыл), Мұхит Мерәліұлы атындағы (1991 жыл) байқаулардың және «Дарын» сыйлығының жүлдегері Сәуле Жанпейісова Жамбыл облысының Сарысу ауданындағы Маятас ауданында дүниеге келген
2-сыныпта оқып жүргеннен бастап сахнаға шығып, «әнші қыз» атанды
5-сыныпта жазған шығармасында: «Әнші болуды армандаймын»  депті ол
Кішкентай қызының бұл қырын байқаған қырағы әкесі – Стаханшыл Жанпейісов Сәулені аудан орталығындағы Ы.Дүкенұлы атындағы музыка мектебіне оқуға береді
Мектепті тәмәмдаған Сәуле ұстазы Анюша Сатқынованың кеңесімен Ғарифолла Құрманғалиевтің класында оқуға бел буады
Ал Сәуленің әкесі Ғарифолла Құрманғалиев пен Жүсіпбек Елебековті қадірлейтіні соншалық,  портреттерін үйінің төріне іліп қояды екен.
Ақын Төлеген Айбергеновтің:
«Ғарекең, қасиетті қазына-жыр байтақ ән,
Сенің асқақ жүрегіңді қалайша мен айта алам.
Сендей саңлақ бұл өмірге келер ме екен қайтадан?» – деп жырлағаны бекер емес-ау!
1965 жылы Республикалық эстрада-цирк өнері студиясында Қазақстанның Халық әртісі Ғарифолла Құрманғалиевтің батыс ән дәстүрі бойынша класы ашылды
Сәтіне орай Алматыдан ән өнеріне талпынушы жастарды сын арқылы таңдап алатын комиссия Сарысуға келе қалады
Сәуле комиссияның сынынан сүрінбей, мүлтіксіз өтті
Сөйтіп музыка өнерін игерудің сара жолы ашылды.
Осы орайда, «Ұлы адамнан (Ғарифолла Құрманғалиевтан) дәріс алып, алдын көргенімді өзіме зор мақтаныш, үлкен бақыт санаймын
Өнер аспанынан ерте қайырылған ғаламат әнші, сұңғыла ұстаз, сөйлесе сөздің шешені, шырқаса әннің көсемі марқұм Жәнібек Кәрменовті де ұлағатты ұстазым санаймын» – деп жазады ол.
Сәуле студияда оқып жүріп, Кенен Әзірбаевтың 100 жылдығына арналған «Кененнің айтыстары» атты телефильмде байдың қызы Шәпиланың ролінде ойнағанын да көп адам біле бермейді
Ал эстраданың соңғы курсында Жәнібек Кәрменовтің кеңесімен Республикалық «Жігер» фестиваліне қатысып жүлдегер атанды
Қазақстан комсомол тобымен бірге Мурманск, Севераморск қалаларында өнер көрсетті
Тәуелсіздік алған алғашқы жылдары әл-Фараби атындағы Қазақ Ұлттық университетінің филология факультетінде академик, профессор Зейнолла Қабдоловтың дәрістерін тыңдап, ғылымнан да өз еншісін алды.
1997 жылы Консерваторияны аяқтаған Сәуле «Қазақконцерт» бірлестігінде кәсіби әншілікті бастады
Бірақ та өмірден ерте қайтқан анасының орнын жоқтатпай, бағып-қаққан әжесінің денсаулығына қарайлап, ауылына оралып, кезінде өзі тәлім алған музыка мектебінде сабақ береді
Туған жерінде бес жыл  еңбек етіп, Алматы консерваториясында жаңадан ашылған «Халық әні» кафедрасына оқытушылыққа шақырылады
Қызын қасынан жібергісі келмесе де, жерлестерінің: «Сәуле ауылда жүретін бала емес, өнердегі еркіне тұсау салма» дегенін түсінген әкесі оған ақ батасын береді
Содан бері Сәуле Қазақ жерінде ғана емес, Ресей, Нидерланд, Бельгия, Германия, Иран, Түркия, Моңғолия және тағы да басқа бірнеше шет елдердегі гастрольдік сапарларда халық өнерін биіктен танытты.
Сәуле Жанпейісова Алматы консерваториясында ұстаздық атқарып жүргенінде Атырау облысының әкімі Иманғали Тасмағамбетовтың шақыруымен жаңадан ашылған Дина Нұрпейісова атындағы Халықтық музыка академиясының басшысы болып тағайындалды
Академияны қабылдаған күні жаңа ғимаратқа ауысып, музыкалық оқу орны Білім министрлігінің қаулысымен Халықтық атағын алды
45 жылдық тарихы бар бұл оқу орнынан талай өнерпаздар самғай ұшып, Республикамыздың музыка өнерінің саңлақтары елге танылды
Олар: Құрманғазы атындағы академиялық оркестрдің дирижері Айтқали Жайымов, Қазақстан Республикасының еңбек сіңірген қайраткері Шәміл Әбілтаев, Алматы консерваториясының халық аспаптар факультетінің деканы, профессор Кәрима Сахарбаева және тағы басқалар
Осы орайда Сәуле Стаханшылқызының  аталған ұсынысқа келісуімнің бір себебі  «Ғарифолла Құрманғалиев шыққан өңірді танысам деген ынтызарлығым  еді» деуі тегін емес.
Жаңадан құрылған Академияның жұмысын күн тәртібіне сай дамыту Сәуледен үлкен қажыр-қайратты талап етті
Ол Академияның ұстаздарын негізгі мақсатта – шәкірттеріне тиянақты музыкалық білім беруге, музыка өнеріне құштарлыққа жетелеуге ұйымдастыра білді
КСРО Халық әртісі Шамғон Қажығалиев, Қазақстан Республикасының Халық әртісі Әзидолла Есқалиев, белгілі музыка өнерінің майталмандары Ілия Жақанов, Қаршыға Ахмедиярұлы,  Ғафиз  Есімов, еңбегі сіңген әртістер – М.Төрешев, С.Жалмышев сынды ұстаздарды академияда дәрістер беруге  шақырды
Бибігүл Төлегенова, Жәния Әубекірова, Айман Мұсақоджаева, Мұрат Бисенғалиев, Нұржамал Үсенбаева, Дариға Тілендиева, Айтқали Жайымов, Айгүл Үлкенбаева және дарынды, біртуар  ақын  Фариза Оңғарсыновамен ұйымдастырылған кездесулер студенттердің есінде ұзақ сақталатыны анық
Сонымен қатар, Академия құрамында вокалдық және музыка теориясының кластары ашылды
Білім алудың бастапқы, орта және жоғары үш сатылы жүйесі қалыптасты.
Сәуле сондай-ақ ұстаз есімін ардақ тұтып, Ғарифолла Құрманғалиевтің туғанына 95 жыл толуына арналған Ақтөбедегі Тахауи Ахтанов атындағы драма театрында өткен кештің  ұйытқысы бола білді
Сондықтан сол қойылымдағы  Ғарекеңнің: «Бақыттымын мен! Орындадым Шайқының аманатын! Арманым жоқ енді! Мұхиттың мектебін сен жалғастырасың» – деп, Сәулеге ақ батасын берген сәті сахналанғаны, көрермендерге ерекше әсер сыйлаған еді
Кеш барысында Мұхиттың «Үлкен Айдай», «Кіші Айдай», «Айнамкөз», «Ақ Жайық», «Ақ иіс», «Демалыс» тағы да басқа әндері және Ғарифолла Құрманғалиевтің «Жас өмір», «Нұржамал», «Әдемі қыз» әндері де орындалды
Кеште Сәуленің қызы да өнер көрсеткен-ді.
Ал 2009 жыл Ғарифолла Құрманғалиевтің 100 жасқа толуына байланысты Сәуленің ұйымдастыруымен  Мұхтар Әуезов атындағы драма театрындағы қойылым-концерт оңтүстік астана жұртшылығына ұсынылуы да әншінің ұстаз алдындағы құрметі екені даусыз
Оның бірінші бөлімінде Ғарекеңнің  соңғы шәкірті Сәуле Жанпейісовамен сырласуы көрініс тапса, екінші бөлімі өзінің шәкірттері, консерваторияның түлектерімен бірге орындалған концертке ұласты.
Әнші Атырауда жұмыс атқарып жүрген кезінде Президентіміз Нұрсұлтан Әбішұлы Назарбаев Сәуленің орындауындағы  «Алматы кешіндегі» әнін ерекше ұнатып: «Сәуле осы әнді тағы да айтшы
Сен ғажайып, ешкімге ұқсамайтын бөлекше, сирек бітімді әншісің
Сенің үнің, әндерің нағыз есті әндер
Мына вальс біздің жастық шағымыз екен ғой», – деп алғысын білдіргенін күміскөмей өнер иесі әлі күнге дейін тебіреніспен еске алады.
Бүгінде Сәуле Стаханшылқызы Құрманғазы атындағы ұлттық консерваторияның ән кафедрасының тізгінін қолына алған
Қазір ол Ержан Қосбармақов, Айгүл Қосанова, Берік Жүсіпов, Эльмира Жаңабергенова, Арнұр Көшенеев, Маңғыстау жырларын әкелген Елдос Емін, атыраулық Т.Құттымұратов, Қарағандыдан Қарақат Әбілдина, Ақтөбеден Айгүл Елшібаева, Ырысты Сүлейменов, Өмірқұл Айниязов сынды шәкірттерін мақтаныш тұтады
Әбіш Кекілбаев: «Сәуле қазір шын мәніндегі біздің ұлттық ән мектебіміздің ұстазына айналды… Өзінің айтып тұрған әні өзіне лайық, қазіргі қазақтың ән өнерінде бар ең шұрайлы шығарманың бәрі Сәуленің бойынан табылады» – деп жазған еді.
2005 жылдың 17-мамырда Абай атындағы опера және балет театрының залында «Ән – аманат» атты Сәуле Жанпейісованың шығармашылық кеші өткізілді
Осы орайда, әнші шығармашылығына 20 жыл толуына орай өткен мерекеде Асанәлі Әшімовтің: «Сәуле – үш жүздің әншісі» дегені ел есінде.
«Ән – халық ғұмырнамасының шежіресі, ғасырлар бойы өміріне, тұрмысына жан азығы болған рухани қазынасының төл басы», – дейді Сәуле Жанпейісова «Ән – сыр» атты кітабында
Ендеше, әнші қызымыз рухани қазынамыздың төл басының биіктерін бағындырып, кәусар әндерімен ел сүйіспеншілігіңе бөлене берсін демекпіз.
Бохан Қуандық
