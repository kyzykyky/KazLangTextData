…Жаналының ән салу мәнері, сөз жоқ, Біржан сал, Ақан серіні ұстаз тұтқан Арқа әншілерінің дәстүрлі мектебінің үздік мәдениетін танытады
Әнге терең түсінік, бұла сезім, байсалды ой, ыстық шабыт қуатымен енеді
Кезінде ол Көкше еліндегі ескі әншілерді көп тыңдаған
Біржан салмен қияметтік дос боп өткен әйгілі Жанбота болыстың елі – қазіргі Мәдениет ауылында асқан домбыра шебері Асантаймен, бұл ауылға іргелес Казгородок селосында терең толғанысты реквием – «Айбозым» әнін көзінің қарашығындай сақтаған Шаймұқан әншімен сыйлас, сырлас болған, өзі тап осы селода клубта қызмет істеген
Оның әншілік дарыны дәл осы жерде ауызға іліккен
Ал бір күндері осы өңірге гастрольдік сапармен келіп, ойын қойып жүрген Ақмола драмтеатрының басшылары Жаналыны өздерімен бірге ала кетеді
Содан бастап ол драма актері – «Ақан сері-Ақтоқтыда» – Балта, «Айман-Шолпанда» – Әлібек, «Қыз-Жібекте»-Төлеген рөлдерінде ойнайды
Осы театрда әнші Қасымжан Бабақовтың үлгі-өнегесін көріп, онымен бірге концерттерге жиі-жиі шығады
Көп әндердің қым-қиғаш оқиғасын естиді
Елді көп аралайды
Ел ішіндегі белгісіз әндерді көңіліне түйе береді
Кейін театр Қарағандыға көшеді
Өмір, тірлік тауқыметінің өз жолы, өз әуені бар
Оған көнбеске де лаж жоқ
Жаналы театрда көп істей алмайды, Ақмолаға қайта келіп, әуелі сауда саласында қызмет етеді
Одан соғыс басталады
Соғысқа кетеді
Соғыстан аман-есен қайтқан соң заң оқуын оқып, ұзақ жыл бойы тергеуші боп істейді.
Жаналының өмір көркі – ән
Енді осы бір сырлы көкіректі жанның жүрек пернесін басып көрейін…
«Есіл өзен»
Жаналының бір ыждағатты ісі – ән дәптерін жүргізеді
Осыған сүйсіндім
Таптырмайтын қолжазба
Оған әрқилы деректер түскен
Сол қоңыр дәптерді парақтап отырып, «Есіл өзен» әні көзіме оттай басылды
Осыдан біраз уақыт бұрын «Жұлдыз» журналының бас редакторы, аса көрнекті жазушы Мұқтар Мағауинмен ән жөнінде ұзақ пікірлесіп, әңгіменің бір тұсында ойда жоқта «Есіл өзен» әніне тірелдік
Сөз түйіні – енді осы әнді зерттеуге ден қойдық
Енді, міне, көктен іздегенім жерден табылып, Жаналының дәптерінде «Есіл өзеннің» жалындай лапылдаған романтикалық лебті сөзі жарқ ете түскенін қараңыз
«Есіл өзен» соғыс жылдарында, одан кейінгі кезеңде Арқада көп шырқалды
Әсіресе, Қарағанды, Ақмола, Көкшетау, Семей жағы бұл әнді жақсы білді (Менің білген кезім – соғыстан кейінгі жылдары
Біздің Сарысу ауданы жағына Жаңаарқа арқылы жеткен ән
И.Ж.)
Кешегі неміс фашизмімен болған қырғын соғыстың сұрапыл елесі, ел мен жер қадірі, жастығы мен махаббаты… бәрі-бәрін ойға салғанда, мұңаю, әрі бір ізгі ниетпен қайта ширап, жігерлену әнге өте әсерлі тебіреніс қуатын берген
Ән жан біткенді елжірете толқытады, ойландырады
Жылы сезіммен аялап, жеңіл ғана күрсіндіріп, іле еңсені түзеп, көкіректі ашып, сергітіп, қайрат беріп, жеңілдетіп тастайды
Болашақтың үміт сәулесіне ұмсындырады
Сондай шырайлы ән елді титықтатып жатқан соғыс жылдарында көрген қиыншылық, тауқымет атаулыны, қайғы-қасіретті бір сәтке болса да ұмыттырып, үміт сәулесіне қызықтырды
Ән елуінші жылдардың аяғы, алпысыншы жылдардың бас кезінде бірте-бірте саябырлап, сирек айтылып, бір күндері ақыры өлімсіреп барып сөнген шырағдан секілді ұмытылды да
Солай ойлап жүрдік.
Жо-оқ, өмірлі ән ешуақытта өлген емес
Міне, Жаналының қоңыр дәптері! Маржандай тізілген әсем жазуға қарап, қилы-қилы ойға кеттім
Бұл әннің иесі бар ғой, бар! Ол кім?
Жаналы ақсақалға сауал қойдым: – Жәке, осы бір әнді «Ақмола жағында шыққан» деп еститін едік
Ән «Есіл өзен, Қараөткелдің жағасы» деп басталады.
– Әрине, солай
Ән сөзінің өзі-ақ айтып тұр ғой.
– Сіз көкшелік болғанмен өзіңізге ертеден етене Ақмола жағын көп аралап жүресіз
Осы әнді кім шығарды екен? Соның жөнін білдіңіз бе?
– Авторы – Ғайса Есенбаев, – деді ол жайбарақат қана.
– Танисыз ба?
– Әлбетте.
– Ол кісі қазір қайда?
– Е, одан бері не заман өтті
Бар-жоғын білмеймін
Көріспегелі қашан
Біреуіміз ойда, біреуіміз қырда дегендей, бір-бірімізден көз жазып қалдық
Бірақ жаманатын естігем жоқ
Негізгі тұрағы Целиноградта болатын
Ә, өмір… өмір
Қатарымыз да сиреп барады
Солай
Жә, жаңағы әнге ойысайын,– деп Жаналы кереуетінің бас жағында сүйеулі тұрған қоңыр домбырасын алды да балбырата шертті
Шертіс емес, домбыра қоңырлатып бір сөйлейді
Ән әуезіне қоса ән тарихы ағытыла берді: –Мен соғыстан келген соң әртүрлі жұмыстар істеп, Қарағандыда концертке шығып, артист боп, одан Ақмолаға қайта келіп, облыстық сауда бөлімінде қызмет етіп жүрдім
Жұбайым Нағима қаладағы Жамбыл атындағы мектептің оқу ісінің меңгерушісі әрі химия пәнінің мұғалімі
Ал Ғайса Есенбаев дейтін азамат Сталин атындағы орта мектепте тарих пәнінен сабақ береді екен
Сырттай біліп жүрдім
Ол да соғыстан дін аман келген екен
Мектеп мұғалімдері бір-бірімен жиі араласатын-ды
Аядай ғана қала
Жұрт бір-бірімен жүз таныс, көз таныс
Дуыл­дасып бір-бірін шақырысып жатады
Сондай бір отырыс­та Ғайсамен бірге болдық
Таныстық
Дастарқан басы, қызу әңгіме үстінде мен «Есіл өзен» әнін айттым
Ойымда ештеңе жоқ, әнді кербез керілтіп бастай бергенімде қонақтар бір-біріне қас қағып, ымдасып, жымың етісіп, қозғалақтап кетті
Мен кідіргем жоқ, әнді айттым да шықтым
Бір кезде өзін «Ғайса ­Есенбаев» деп та­ныс­тырған, сыптығыр келген, орта бойлы, сәулетті кісі қалтасынан екі бүктелген бір парақ қағазды алды да үн-түнсіз шумақ-шумақ өлең жаза бастады
Жазып болды да: «Сіз менің әнімді айттыңыз
Сізге көп рақмет! Кей сөздерін дәл айтпадыңыз
Оған сіз кінәлі емессіз
Ел аузынан үйреніпсіз
Міне, «Есіл өзеннің» сөзі» деп маған әлгі қағазды күлімсіреп, сыпайы ғана ұсынды
Жібектей сызылған бір сыпа, ізетті жан
Тебіренгенім сондай, әдемі жазылған өлең жолдарына қарап, үнім шықпай қалды
Іштей сасқалақтадым
Өзімді ұстаз алдында отырған шәкірттей сезіндім
Ғайсаның мысы басып барады, мүлде
«Есіл өзеннің» авторымен осылайша жүздестім
Зипа бойы келісті, текті азамат.
Әңгіме осылай кеп бір тоқтағанда Жаналының домбырасын алып, «Есіл өзенді» шерттім
Жаналы бұған таң-тамаша боп: – Біледі екенсің ғой! – деп сүйсіне жымиды.
Сөзіміз қайта жалғасты.
– Ғайсаның өзі ән сала ма, екен?
– Жоқ
Жай ғана, ыңылдап айтатыны бар екен
Бірақ оның есесіне өзі өте сері көңілді жан
Жиын көркі
Келіншегі Аққыз екеуі отырысқа ерекше бір шырай таратты
Біз сияқты әншілерді қолпаштап, әр әнімізді сыпаттап, жиі-жиі шырқатты
Өзі орыстың тебіреністі халық әндерін, соғыс жылдарында туған әндерді көп біледі
Оны да аңғартып қойды
Өте сауатты адам.
Осы сөзден кейін «Есіл өзен» әнін Жаналы Қалиевтің орындауында магнитофонға түсірдім
Өз дауысын өзі тыңдады да көзі жасаурап, терезеден сыртқа қарап, мұңға батты
Жеңіл күрсінді де: – Көңіл дітіңді түсіндім, шырағым
Құдайға шүкір, қол-аяғым сау, тәнім таза, Алматыға өстіп жыл сайын келетін әдетім
МВД-ның жолдамасымен осы санаторийінде емделемін
Өзім сияқты жандарға ән салып беремін
Ал ендігі бір келгенімде мен саған Ғайса Есенбаевтың бар-жоғын айтамын
Маған жүктейтін аманатың сол болсын
«Есіл өзендей» әннің иесі ұмытылуға тиіс емес, шырағым, – деді.
«Есіл өзен» әні мені тербеді де жүр­ді
Жоғалған ән қайта табылды
Ен­дігі есіл-дертім ән иесі – Ғайса Есен­баев­тың мән-жайын білу.
1991 жылдың қаңтар айының аяғында Жаналы ақсақал мені жыл құсындай жылт ете түскен бір хатымен қуантты
Оған қоса сонау Талшықтан маған телефон соқты
Сондай мәз
Ғайса Есенбаевты іздеп, сол Целиноградтан тапқанын жыр ғып айтты
Ал әлгі хатында Жаналы Ғайса Есетұлы Есенбаевтың өзіне жолдаған хатын, фотосуретін және «Суворовшы» деген майдан газетіне басылған «Қазақстан, сен үшін!» өлеңін… иә, «Есіл өзен» әнінің сегіз шумақ толық сөзін жіберіпті
Және «Майдан жолынан» әнінің де өлеңі тағы бар
О, тоба, тайдай тал түсте көзімізден таса боп, көңілімізде ұмытылған қайран композитор, қайран азамат Ғайса Есенбаев дін аман… дін аман екен! Ие салған тәңір сыйын қараңыз
Дүниеде бар адамды жоқ санатқан, қызығынан гөрі қүйігі көп қу өмір! Енді Ғайса Есенбаевтың Жаналыға жазған сол хатын қаз-қалпында толық келтірейін: «Қымбатты Жаналы! «Есіл өзен» 1943 жылы майданға аттанарымда жазылды
Кезінде халық арасына кең таралуы да себепсіз емес, кешегі ауыр соғысқа біреудің әкесі, біреудің баласы, туыс-туғандары, жары, жанқияр досы дегендей көп аттанып, аз қайттық қой
Сондықтан бұл өлең көптің мұңы, үміт-арманы болды.
Мен майданда 1943 жылы июнь, 1944 жылғы декабрьге дейін болдым
(52-гв
СД 153 — полк
Гв
ст
сержант, комотд
автоматчиков арт
раз­ведчик) әскери наградтарым бар
1945 жылдың басында Танкучили­щесінде оқыдым.(Проскуров
Укр
ССР, ақырғы кезде Каменец-Подольск облвоен­коматының лекторы болып істедім).
«Майдан жолынан» «Есіл өзеннің» жалғасы десек те болады
Бұл сүйген қызым (соғыстан кейін қосылған) Аққызға (Сабитова) жолданды
Соғысқа «Курская дугада» кірісіп, Украинада, Прибалтикада болдым
Оң қолымнан жараландым (1
1Х – 43 ж.).
1945 жылы ноябрьде елге оралдым
Ұзақ жылдар оқытушылық қызмет атқардым
1979 жылдан бері пенсиядамын.
Балтық бағытында орысша «Суворовец», қазақша «Суворовшы» атымен газет шығатын, сонда басылған «Қазақстан, сен үшін!» деген өлеңім Қазақ ССР ғылым академиясының М.Әуезов атындағы иститутының архивінде бар көрінеді (фотокопиясын алсаң оңды болар еді
1944 жылы, жаздың басы.) Мына фотокопия «Коммунизм нұрынан».
Аққыз қайтыс болған
Ержеткен үш ұлым бар
Өзім Целиноградта ескі үйімде тұрамын
Менімен кездеспек болсаң: Целиноград, Джамбула 48, 1
Ост
«Горизонт», авт
8 және 16
Сәлем­мен Ғайса Есетұлы Есенбаев
8
1-91».
Бір кездерде ел жүрегін билеп, аңыз-жырға айналған «Есіл өзен» әнінің иесі бұйығы ғана ғұмыр кешіп, Целиноград қаласының бір елеусіз түкпірінде тұрып жатыр екен
Өз тағдырын қысқа ғана шерткен жанның әр сөзінен кісіліктің лебі еседі
Жұрт енді оның «Есіл өзен» әнімен қайта қауышады
Міне… міне, «Есіл өзен» әні:
Есіл өзен, Қараөткелдің қаласы,
Таныс жердің сайы менен саласы.
Туған қала, өскен жерім, хош сау бол,
Шақырады мені майдан даласы.
Бүгін, міне, қағаз-қалам қолға алып,
Бір-екі ауыз сөз жазамын толғанып.
Ауыр сапар, ұзақ жолға жүрерде,
Өткен күнді, болашақты ойға алып.
Жиырма үш жыл бұдан бұрын
бұл жерде,
Мен келіппін, көзімді ашып дүниеге.
Содан бері сан қалдырып, сан қайттым,
Қараөткелдей туып өскен жеріме.
Мүмкін, тағы қайта айналып келермін,
Сүйікті ел, сенің бейнең көрермін.
Не жете алмай, ондай күнге алыста,
Тағдыр жетіп, жау оғынан өлермін.
Дәл тиген оқ суша ағызып қанымды,
Ауыр жара қинағанда жанымды.
Сендер елде, мен алыста дос-құрдас,
Кім түсініп, кім біледі халімді?!
Көрер адам өмірдің не салғанын,
Туған қала батады артта қалғаның.
Мені ұмытпай жылы сөзбен еске алсаң,
Сол болады әдейі іздеп барғаның.
Хош болыңдар, аға-іні, дос-құрдас,
Сүйікті жар, құрметті көп қарындас.
Қайда жүрсем кем болмаспын ешкімнен,
Шын азамат тура жолдан жаңылмас.
Хош бол Есіл, хош аман бол, Қараөткел,
Алдымда бар талай ауыр тар өткел.
Өзің туып, еркелеткен ұлыңа,
Қан майданда қажымайтын қайрат бер!
Ғайса әнінің соңына «1943 жыл
Июнь
Ақмола» деп қол қойып: «Бұл – менің майданға аттанарда елмен қоштасуым» деп жазыпты
Осы әнмен бір жыл, бір айда іле-шала туған Ғайсаның тағы бір әні «Майдан жолынан» деп аталады
Оны Ғайса сүйген қызы Аққызға арнағанын айтады
Сол күндерде жиырма үш жастағы бұланай жігіттің жүрек сөзі әнге былайша құйылып түскен:
Екпіндетіп, ескен желмен алысып,
Пойыз алып бізді алысқа барады.
Аралатып орман, ағаш, тау мен тас,
Неше түрлі әдемі, әсем қаланы.
Бетім алыс, мен майданға барамын,
Ұзақ жолда сені есіме аламын.
Ақ қағазға қарындашпен болса да,
Әдейі арнап сәлемімді жазамын.
Көңілім берік, қайраттымын, денім сау,
Шошындырмайды тұрғандығы алда жау.
Күл-талқандап фашистерді күйретіп,
Жеңіспенен ораламыз елге сау.
Егер жарың қайта оралып бармаса,
Берген серті, уәдесі алдаса.
Көп жылама, қайғы арқалап, қажыма,
Сау қайтқандар ішінде ол болмаса.
Елім үшін, жерім үшін, жар үшін,
Адал ниет, азаматтық ар үшін.
Мен аянбай кескілесем майданда,
Қаза болған боздақтардың қаны үшін!
Қиын күнде жан-жүрек демеуі болған асыл ару Аққызы Ғайсаны жарқын үмітпен аңсап күтіп, аман-есен қарсы алған
Екі ғашық құдай тілегін беріп, соғыстан кейін отбасын құрып, отау тіккен
Екеуі Ақмоладағы ең көрнекті, ең бақытты жандардың бірі боп жан сүйсінткен
Үш перзент сүйген
Бұл – сол соғыс кезінде майдан төрінде жүріп, «Дариға, сол қыз!» деп аһ ұрған от жүректі Қасым мен уыз ару Сақыпжамалдың пәк махаббатын еске салатын бір сүйінішті хикая
Махаббат баяны!
…Ғайса Есенбаев! Артиллерист-офицер
Жауынгер-композитор.
Мен осы хикаяны Жаналы Қалиев ақсақалдың аузынан қағазға түсіріп, «Есіл өзен» әнін эфирден беріп, бір мақсатты ісім, діттеген арманым орындалғандай боп, көңілім шалқып жүрді
Жаналы Ғайса мен екеуіміздің арамызға байланысшы дәнекер болды
Ғайса өзі жөнінде ізденіп жүрген бар ісімді сырттай көріп-біліп, Жаналы арқылы маған ауызша сәлем жолдапты
«Кездесеміз» депті
Жаналы Алматыға бір келгенінде: – Мен Көкшетауда пойызға отырарда Ғайсаға телеграмма жолдап, «Алматыға бара жатырмын, жетінші вагоннан күтіп ал» дедім
Мінсіз тәртіптің адамы – офицер ғой, екеуіміз уағдаласқан сәтте ­Целиноград вок­залында жолықтық
Көзімде ыстық жас.Төс қағыстырып, құшақтаса сүйіс­тік
Әп-сәтте өткен-кеткенді алма-кезек айтысып, шүйіркелестік те қал­дық
Сенің зерттеп жүргеніңді де ай­тып үлгердім
Саған жүрегіндегі бар ал­ғыс сөзін жау­дырып, фотосуретін берді
Сонан соң «Ильяның дидарын бір көрсетші, маған» деп кемсеңдеп, көзіне жас алды
Көңілі босап, көз алдымда қау­сады
Мінезім тез адаммын ғой: «Ой, құдай-ай, офицер адам да жылай ма, екен
«Смирно жүріп, строгий болу керек қой!» Мен Алматыға барысымен Ильямен кездесем
Екеуіміз теледидарға түсеміз
Болса да мен «Есіл өзенді» айтамын
Тіпті өзіңді де сол хабарға шақырттырам
Дайындал
Сілкін
Етек-жеңіңді қағып, еңсеңді түзеп, көңілді жүр» деп көтермелей сөйлеп ем, Ғайса тағы да көзіне ыстық жас үйіріліп: «Аққызым жоқ
Аққызым бар құтымды алып кетті
Мен Алматыға бара алмаспын» деп сөзін жалғай алмай сай-сүйегімді сырқыратты
Біз әңгімелесіп, мен қайтадан вагонға отырдым.
Сол сапар, өзің білесің, келіп тұр­дың, Алматыда «Қазақстан» санато­рийінде бір айдай емделдім
Сосын елге қайттым
Елге келіп, біраз шаруаларымды оңдап, Ғайсамен хабарласып, келісіп, сол 1991 жылдың 29 тамызында Целиноградтың облыстық теледидарында бас редактор Ескермес Иманбаев жүргізген хабарға түстік
«Есіл өзен» әнін орындадым
Байырғы ақмолалықтар Ғайса Есенбаевтың теледидардағы лебізін, жан тебірентер естелігін, әнін тыңдады
Ғайсаның жұрт алдында пешенесі жазылып, жұлдызы жарқырады» деді.
Мен бұған қуандым
Ғайсаны көру бір арман
Бірақ адамның қай діті алдынан шығып жатыр
Көкейдегі ісің бірде оңынан келеді, бірде мысыңды құртады
Бір өкінішім – кезек күттірмейтін қат-қабат істермен жүріп, Целиноградқа жолым түспей қойды
Ғайсамен жүздесе алмадым
Бір күні бір жайсыз хабар естідім
Жүрегімді ұйытқан суық сөз
Оны жеткізген де Жаналы ақсақал
Ғайса Есенбаев сол баяғы мыжырайған ескі үйінде ешкімге, елге, қоғамға керегі жоқ адамдай бұл фәни жалғаннан елеусіз ғана жүзін үйіріпті…
Бүгінде Ғайса Есенбаевтың «Есіл өзен» әні сәулетті Астананы кемерлей аққан ақ айдынды сұлу Есілдің үстінде жібек самалдай желпиді.
Қайдасың, Рашитім, қайдасың?
Жаналы әншінің үнінде бұл аза бойды қаза етіп, тұңғиық мұң боп тербейді
Тыңдаған жан көз жасын селдетеді де отырады.
Ән иесі –Бекболат ақын.
Соғыстың күйзелтіп жатқан кезі
Бек­болаттың жалғыз ұлы Рашиттен қара қағаз келеді
Желегі желкіл­деген келіні қара жамылып, жесір қалады
Аяғын енді ғана апыл-тапыл басқан немересі бар
Үй-іші жыласып-сықтасып, Рашитті өлді дегенге сенбей, құсалы боп жүргенде жас келін кетуге айналады
Қабырғасы сөгілген ата-енесі келінін қимайды
Келіні Рашиттен үмітін үзген
Енді бұл үйге тоқ­тайтын түрі жоқ
Жүрегі суынған
Ойы да, ниеті де басқаша бола бастаған
Ата-енесі мұны анық сезеді
Ендігі қай­ғысы – немересінен айырылу
Рашитінен қалған жалғыз тұяқ
Олар көз жасын көлдетіп, егіле береді
Дәл осындай азалы күнде Бекболат ақсақалдың зар толы жүрегінен:
Жалғыз жүрсем- серігім,
Мінсем дүлдүл –керігім.
Қызығыңды көре алмай,
Қанбай қалды-ау желігім.
Қайдасың, Рашитім, қайдасың?
Дуана болып ағаң жүр,
Әлсіз ғана шамам жүр.
Апыл-тапыл жүгіріп,
Жас нәресте балаң жүр.
Қайдасың, Рашитім, қайдасың?
Күнде жылап бауырың жүр,
Миы ашып ауырып жүр.
Туыс таппай дүниеде,
Дал боп басы қаңғып жүр.
Қайдасың, Рашитім, қайдасың?
Қайғылы болып анаң жүр,
Ойлап сені алаң жүр.
Не болады деп, ақыры,
Көңілі оның жаман жүр.
Қайдасың Рашитім, қайдасың?
Жазып өлең ағаң жүр,
Нөл тиындық бағам жүр.
Тілеймін сені, құлыным,
Қайда жүрсең аман жүр.
Қайдасың, Рашитім, қайдасың? – деген шерлі ән шығады.
Әр сөзі уһілете сарылтатын ауыр ән болжаусыз үмітке ұмсындырып, «Қайдасың, Рашитім, қайдасың» дейді
Рашитін іздеп, жер-жаһанға жар салғысы келеді
Рашиті әлі де болса тірі сияқты
Бірақ ойнамалы жүректі үрей дірілдетеді
Тәңірге, тағдырға жалыныш еңсені көтертпейді, адамның жарты жасын кемітеді
Осы уілдеген зар Бекболаттың екінші бір әнінде жүректі тілім-тілім ғып қансыратып, мүлде тереңдей түседі.

Ажал келсе, қайтемін?
Әнді іштей бекініп, жып-жинақы айтатын Жаналы осы әнге келгенде жүзі құбылып, жүдеп, босаңқырап- босаңқырап барып, іле зорға түзеледі
Ол – еркінің мықтылығы
Бірақ өзін-өзі қанша тежесе де әннің діңкелеткен қалың шері қабырғасын сөгеді
Егілмеске не шара? Көңілі сынық Бекболат ақын енді келінінен, немересінен тірідей айырылады
Келіні төркініне кетеді
Бекболат айласы құрыған шын сорлы
Сөйтсе де, қу көңілі сенбейді – Рашиті тірі сияқты
Бұл болымсыз үмітке көз сүзген Бекболаттың жаралы жүрегінен:
Ажал келсе, қайтемін,
Жалғызымды көргізбей.
Алпыстан асып жас кетті-ау,
Ойлы-қырлы дегізбей.
Барлық тістен айырылдым,
Тәтті тамақ жегізбей.
Сақал-шаш та ағарды-ау,
Егізден соң сегіздей.
Жал-құйрықтан жұрдаймын,
Ешкімге ата дегізбей.
Кеуіп қалған қу бастан
Сел ағады-ау теңіздей.
Өзім кәрі, бала жоқ,
Қос қолдадың егіздей.
Жасқанамын әрнеден,
Басқа да ұрған өгіздей.
Алсаң-дағы жылдамдат,
Ешкімге «қу бас» дегізбей.
Талай сорлы зарлының,
Қатарына енгізбей.
Жалғызымды көрсетіп,
«Ашсын көзін» дегізбей.
Қаңғырып басым айналды-ау,
Рашитім, сені көп іздей, – деген қапалы, зар-запыран сөздер жас тамшысындай үзіліп-үзіліп түседі.
Ән соңғы шумақтың үшінші жолында ботасын іздеген аруанадай боз­дап, сарнап барып бітеді
Тұңғиық ой милықтыра басып, дүниенің бәрі қарауытып кетеді
Бір адамның жеке ба­сындағы қайғы бүкіл халықтың қай­ғы­сына ұласады
Бекболат баласынан айы­рылған шер көкірек әкелердің тип­тік бейнесі
Бұл – соғыс трагедиясы.
Бекболат Рашитті жоқтай-жоқтай дүниеден өтеді…
Мен Жаналыдан Бекболат ақынның мән-жайын сұрадым
Жаналы маған былай деді: «Бекболат ақын ол кездерде Еркіншілік ауданында тұратын-ды
Сол бір күндерде мен оның әлгі екі әнін әркім-әркімнен тыңдай бастағам-ды
Ақмолада сауда саласында қызмет істеп жүрдім
Бұл – 1948 жылдың қысы еді
Бір күні Бекболат мені іздеп, біздің үйге келе қалғаны
Жаным қалмай қуандым
Әлгі екі әнге әбден құлай берілген кезім
О, оны Бекболаттың өз аузынан үйрену… Құдай жарылқап, Бекболаттың мына келісін қараңыз
Асты-үстіне түсіп, бәйек боп күттік
Біздің Нағима үйдегі бар адал асын дастарқанға салды
Бекболат орта бойлы, қапсағай, нып-нығыз, мығым жан екен
Көп үндемейді
Танысып, ептеп сөз басталды
Әңгіме үстінде Бекболат маған екі әнін араб әрпімен жазып берді
Ән сөзі қолыма толық тиіп, Бекболаттың көз алдында жайлап әндетіп көрдім
Ән басталғаннан-ақ Бекболат белі бүгіліп, егілді дейсіз
Бекболат нәр сызбады
Мен әнді әбден шегелеп алғым кеп, қайта-қайта айттым
Бекболаттың көз жасы өңірін жуды
Сол күні ол үйден құр сүлдері шықты.
Бекболат содан бастап, біздің үйге жиі келіп тұрды
Келген сайын маған екі әнін айтқызып, қабырғаға арқасын сүйеп, тұнжырап жылайды да отырады.
Біз қызмет бабымен Көкшетауға қоныс аудардық
Жылдар жылжып өтіп жатты
Бірте-бірте Бекболатпен байланысымыз үзілді
Ол кісінің тұрмыс-тіршілігінен, өмірінен еш хабарым болмай кетті
Бір өкінішім – кезінде Бекболаттың елі, тегі, иә, зәу-заты кім, оны, тіпті сұрамаппын да
Және оның кәсібі не, қызметі қандай болған, одан да мүлде бейхабар екенмін.
Жаналымен әңгіме осылай бір кеп тоқтағанда, ол кісіге мен «Енді осы Бекболат ақынның тағдырын зерттеуге көмектесіңіз» дедім
Ал 1991 жылдың бас кезінде маған Жаналы ақсақал хат үстіне хат жазды.
Жаналы менің тілегіммен «Есіл өзеннің» авторы… Целиноградта тұратын Ғайса Есенбаевқа жолығып, оған Бекболат ақын жөнінде әңгіме-дерек сұрастыруды өтініш етеді
Өйткені Ғайса Ақмола елінің адамы, Жаналымен қайта табысқалы бері оған Әзденбай сал, Ғазиз әнші, Үкілі Ыбырайдан біраз хикаялар беріпті
Жаналының үміті оңынан шығады
Ғайса бір жолы Жаналыға былай деп хат жазады: «Қалқам, Жаналы! Сенің үшінші мартта жазған хатың қолыма тек кеше (11 наурызда) тиді
Ең алдымен, Бекболат марқұм туралы-мен ол кісіні 1961 жылы Ақмолада ақындар айтысында кездестірдім
Айтыс ақындарын марқұм ақын Қабыкен Мұқышев дайындаған еді
Мен айтысушылардың текстерін орысшаға «подстрочный перевод» істедім
(Көп томдық «Бес ғасыр жырлайды» 60-70-жылдарда шыққанында басылды)
Айтысты басқаруға Қарағандыдан Жайық Бектұров келді
Бекболаттың фамилиясы – Меркемелиденов, руы – қожа
Туып-өскен жері – ­Ерейментау
Мамандығы – оқытушы
Қызы – менің жолдасым Хасенов Долдаштың зайы­бы
Долдаш көп жылдар сол ауданда зав
районо, зав
отд
культуры, директор школ болып істеді
Руы-Қанжығалы
Ерейментау оқу бөліміне мына хатты жаздым(көшірмесін жіберіп отырмын).
Меніңше, Бекболаттың басқа жаз­ған­дары қызы мен күйеу баласында болар… Сәлеммен, Ғайса Есенбаев, 12 нау­­рыз, 1991 жыл.
Бұл екі ортада Жаналы Целино­градтың «Қараөткел» газетінің бетіне Бекболаттың екі әнін жариялатқан
Ал көкек айының үшінші жұлдызында оған Бекболаттың қызы – Райханнан хат келген
Сол хатты келтірейін: «Ерей­меннен сәлем! Үлкенсіз бе, кішісіз бе? Мен – Бекболатқызы ­Райхан, сәлем бердім.
Сіздің жазған хатыңызды әкемнің жүз жылдық тойын аудан болып өткізіп жатқанда алдым
Бес-алты күн бұрын тигенде, әрине, Бекболат атын атап жүрген сізді тойға шақыратын едім
Кеш қалыстық
Өкіндім
Енді сіздің сұрағыңызға жауап берем: «Мен –Райхан Бекболатқызы (әнде «Күнде жылап бауырың жүр» дейтін бауыры-осы Райхан
И.Ж.)
Алпыс жеті жас­та­мын
Ұстаздық қызмет еттім
Қазір пенсиядамын, орден, медаль иегерімін.
Бекболат Меркемелиденұлы 1891 жылы туған, 1962 жылы қайтыс болды
Қазақ ішіне сіңіп кеткен өзбектен туған, анасы – Зейнеп қазақ қызы
Рашит – менен үлкен жалғыз ұлы, биыл жетпіс жаста болар еді
Одан өзі соғысқа кеткенде (әнде «апыл-тапыл жүгіріп, жас нәресте балаң жүр» дейтін Сәбит – осы
И.Ж.) туып қалған Сәбит еді, ол да қайтыс болды
Фатима, Сәуле атты екі қызы бар
Бірі– инженер, бірі –врач.
Сіздің газетке берген «Қайдасың, Рашитім, қайдасың?», «Ажал келсе қайтемін?» деген өлеңдері бәрі дұрыс жазылған
Рашиттің әйелі қайтыс болған.
Жалпы өлеңдері көп
Міне, 100 жылдық тойы қарсаңында облыстық, аудандық газеттерде шығып жатыр, радиодан беріліп жатыр.
Тойы Мәдениет үйінде өтті
Үйде құран шығарылып, дұға жасатылды.
Әкем – Қазақстан Жазушылар одағының мүшесі, халық ақыны атағын алған («Арқа ажары» газетінде ­Бекболат ақынның 100 жылдық тойына орай басылған мақаланың эпиграфы етіп профессор Есмағамбет Ысмаиловтың: …«Б.Меркемелиденұлы көптен бері өлең жазып келе жатқан, арғы әдебиет нұсқаларын жақсы білетін, бүгінгіні де қағыс қалдырмаған көп мағлұматы бар ақын екен
Одаққа мүшелікке ұялмай ұсынғым келеді» деген пікірін жариялаған
И.Ж.).
Осы хатты жазып отырып есіме түсті, газеттерден материал беріп отырмын, суреті және бар.
Жәке! Рақмет, иман байлығын берсін
Әкем ишанның баласы еді, аруағы қолдасын
Телевизорға шыға қалсаңыз ( осы жолдардың авторы Жаналы әншіні «Ұмытылған әндер» атты телевизиялық хабарға көкек айының (1991 ж.) жиырмасы күні түсірген-ді
Хабарда тұңғыш рет Бекболат әндері орындалып, ол мамыр айының он сегізі күні эфирден берілді
И.Ж.), мүмкін хабарларсыз».
…Осы қым-қиғаш хикая Жаяу Мұ­са­ның «Ақшашағы», Ғайсаның «Есіл өзен», Бекболат ақынның «Қайдасың, Рашитім, қайдасың?», «Ажал келсе, қайтемін?» әндерінен өрбіді ғой
Осы әндердің бағын ашқан аса зерделі ғазиз жан – Жаналы әншінің руы – Қарауыл
Көкшені жайлаған төрт момын атанған-Керей, Уақ, Атығай, Қарауыл ішінде-Қарауылды ән қонған ел, – дейді
Ақан сері мен Үкілі Ыбырай осы Қарауылдың ән дүлдүлдері емес пе?! Көкшетаудың арғы бетін мекен еткен Қарауылдың – Атқы, Жауар, Мөнтік, Сары деген бұтақтары бар
Жаналы соның Атқы атасынан
Әкесі Қали аздап ән салып, домбыраны шебер тартқан кісі екен
Шешесі – Қалиман Қаракесектің қызы
Жаналы 1922 жылы бұрынғы Көкшетау облысы, Ленинград ауданының «Әбіл бұлағы» деген өз атамекенінде дүниеге келген
Бүгінгі тұрағы – Ленин ауданы, Талшық селосы.
Илья ЖАҚАНОВ
