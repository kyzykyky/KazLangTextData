«Суретшілер үйі Вернисажы» көрме залында Қазақстан Республикасы Суретшілер және Жазушылар одағының мүшесі, Қыздар педагогикалық университетінің кескіндеме және сурет пәндерінің мұғалімі Сәрсенбай Әлиевтің жеке көрмесі болып өтті
 «Дала бояуы» атты көрменің ашылу салтанатында суретшінің ұстазы Табылды Мұқатов, суретші Балтас Оспанов, өнертанушы Мәрия Жұмағұлова, «Темірқазық» орталығының директоры, тарихшы-ғалым, профессор Хакім Омар Нұрланұлы, Қазақ мемлекеттік қыздар педагогикалық университетінің кәсіптік білім кафедрасының меңгерушісі, доцент Рахия Дәрменовалар құттықтау сөз сөйледі. 
Көрмеге қойылған қырыққа жуық карти­налардың негізгі тақырыбы – туған табиғатқа деген махаббат
Суретші ең әуелі өзі салатын адамдардың жан дүниесіне терең үңіледі
Ол аз десеңіз, мінез-құлқын, ішкі жан әлемінің әуенін тануға тырысады
Әсіресе, сурет өнеріндегі ұлттық ерекшеліктер жанды бірден баурап алады
Қарапайым тұрмыстың тыныс-тіршілігі, адамдардың жүріс-тұрысы, көзқарастары мен туған өлкенің қайталанбас сәттері шынайы бейнеленген
Шөл далада ілбіп келе жатқан түйелер керуені, табиғатта жалғыз өсіп тұрған ағаш, жол бойында самарқау жатқан сиыр… Сан алуан гүлдерімен құбылған ұлан-байтақ дала
Көрмеге қойылған қай суретке қарасаңыз да, әсерлі әңгіме шертіп тұрғандай екен
Бұған «Жол бо­йында», «Өмір жолы», «Мұнайшылар трассасы», «Ата-бабалар жері», «Ауылда», т.б
картиналары нақты дәлел
Өйткені халық өмірімен біте қайнасқан шығармалар нанымды шыққан.
Осы орайда өмірдің уақытпен шектелмеген үйлесімді ағымының ұлылығын көрсетуге тырысқан суретшімен тілдескен едік.
– Сіздің осынау қаншама жылдар бойы көз майыңызды тауысып, әр реңкілі бояулармен өрнектелген дүниелеріңізден әйтеуір бір қоңыр мұңның лебі байқалатындай ма, қалай?
– Мен 1954 жылы Атырау облысының бұрынғы Құрманғазы, қазіргі Теңіз ауданында дүниеге келдім
6 жасқа толған кезде анам қайтыс болды
Осыдан кейін мені Ганюшкино ауылында тұратын атам асырап алыпты
Көңілге тоқығаны мен көргені көп әңгімешіл жанның аузынан шыққан небір хикаяларды тыңдап өстім
Өз кезінде теңізші болып жұмыс істеген, түйе де баққан атам мені қасынан бір тастамайтын
Есімде қатты сақталған бір оқиға, жайлауға шыққан кезде қоршаған ортаның жұмбақ құбылыстары еді
Көкжиектен мұнартқан төбешіктер маған түрлі хайуанаттар болып елестеді
Тіптен ұшқан құс, ескен самал, ақселеулі дала өзінше бір сыр шертетін тәрізді
Мектеп қабырғасында жүргенде әртүрлі үйірмелерге қатыстым
Би билеп, домбыра тарттым
Бәрінен бұрын сурет салуға құштарлығым артты
Сөйтіп, ел ішінде «суретші бала» атандым
Сафура есімді нағашы әжемнің мейірімділігі, көрсеткен өнегесі ұшан-теңіз
Сөйтіп, жан-жағымды байқауға талаптанып, ойлана бастадым.
– Жазушы Стендальдің «Мәселе тек сурет салуда емес, ойлана білуде» дейтін сөзін дәл қазір еске түсірдіңіз
Әуелі өмірді танып, біліп, зерттеп барып, сосын сананы сәулелендіргенде ғана көркем дүние өмірге келеді емес пе?! Сонымен сурет өнеріне келудегі алғашқы қадамыңызға қандай жағдай әсер етті?
– Атам екеуміз бірде көрші Доссор ауылына қонаққа барғанбыз
Алғаш рет кенепте майлы бояумен салынған атақты дирижер Рысбай Ғабдиевтің портретін көрдім
Картинаның авторы сол кезде-ақ атағы дүрілдеп тұрған Табылды Мұқатов екенін ауылдастарым мақтанышпен айтып отырды
Полотноның қасынан кеткім келмеді
Табылды ағайдай суретші болсам ғой деп армандадым.
Мектепті бітірген кезде Алматыдағы көр­кемсурет училищесіне оқуға баруыма үй-ішіндегілер қарсылық көрсетті
Атам менің өрт сөндіруші болуымды қалады
Олардың киетін киімдерінің әдемі екенін айтып қызықтырғысы келді
Үлкен ағам аспазшы мамандығы төңі­регінде жазылған мақалаларды қиып әкеліп берді
«Небір дәмді, құнарлы тамақтарды өз қолыңмен жасайсың
Қарның әрдайым тоқ жүреді», – дейтін
Жол алыс әрі қауіпті дегенді алға тартқан ағайын-туыстар да табылды
Алайда мен өз таңдауымды жасадым
Қазіргі Орал Таңсықбаев атындағы Алматыдағы қолданбалы өнер училищесін тәмамдадым
Атыраудағы Махамбет атындағы драма театрында суретші болып еңбек жолымды бастадым
Диплом жұмысым жазушы Төлен Әбдіковтің «Ғажайып құсы» еді
Қойылымға сай эскиздер сыздым
Образдар әлемінің құпиясына қануға тырыстым
Қандай болсын бір типті айқын көрсететін белгілердің жиынтығын іріктеп ала білу, костюмдердің түр-түсін анықтау сияқты толып жатқан шаруаларды атқаруға тура келді
Сол жерде еңбек ете жүріп әркезде ұйымдастырылған облыстық көрмеге қатысып, кескіндемешілер Бақтияр Табиев, Махым Қисамединовпен, мүсінші Вагиф Рахмановпен танысуға тура келді
Қазақстан өнерінде өзіндік қолтаңбалары бар нағыз кәсіби суретшілер маған оқуды жалғастыруға кеңес берді.
Иә, Сәрсенбай Сәлменұлы 1985 жылы Т.Жүргенов атындағы театр және өнер институтын аяқтаған соң, Алматыда тұрақтап қалды
«Қазақ энциклопедиясында» бес жыл ғылыми редактор қызметін атқарды
«Шаңырақ», «Ақмола», «Негеш» энциклопедияларының мұқабаларын безендіруде, суреттерді өңдеп басуда айтарлықтай тер төкті
Сол кездегі қажырлы еңбегінің төлемі ретінде Қазақстан Журналис­тер одағының мүшелігіне өтті
Күні бүгінге дейін бірқатар баспалармен тығыз байланыс орнатып, кітап безендіру ісі бойынша еңбек етуде
Мәселен, Д.Сүлейменовтің «Сотқарлар», Т.Жүсіповтің «Арқадан Атлантикаға дейін», Д.Досжановтың «Жолбарыстың сүрлеуі», Қ.Бек­хожиннің «Дала комиссары» кітаптарын, З.Асабаевтың «Мұбар ханым» шығармасын, үшінші сыныпқа арналған «Ана тілі» оқулығын, т.б
өлеңдер мен әңгімелер жинақтарын суретпен көркемдеуде өз үлесін қосып келеді.
Олай болса, суреткерлігі мен азаматтығы бірдей Сәрсенбай Әлиевтің алар биігі әлі де алда деген ойдамыз.
Айжан ЖАСБАТЫРҚЫЗЫ
