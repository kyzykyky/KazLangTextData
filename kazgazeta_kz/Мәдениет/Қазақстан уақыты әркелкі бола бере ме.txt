Жуықта Атырау жаққа қыдырыстап барған бір танысым пойыздан кешігіп қалып біраз әуреге түскенін әңгімелеп тұрып: «Атыраудың уақытын Астанамен теңестіруге болмай ма?» – деп қынжылды
Сөйтсе, ол жаққа барғанда сағатты жергілікті жердің уақытымен бірдей етіп, соңынан оны ұмытып кетіп, пойыздан қалып қойған
Шынында да, Қазақстан уақытын бірдей етіп белгілеуге болмай ма? Атырау мен Астана уақытының айырмасы – небәрі бір сағат қана
Бұрын тіпті сағат тілін көктемде бір сағат – кейін, күзде бір сағат ілгері жылжытушы еді
Мұны «электр энергиясын үнемдеуден бәлен млн
теңге пайда келді» дейтін
Кейін мұның айтарлықтай дәйекті сылтау болмағаны анықталып, сағат тілін жылжытпайтын болдық
Қазақстанның Батыс облыстары мен Астананың уақыт айырмасы – небәрі 1-ақ сағат
Ендеше, уақытты теңестіруден зиян келе қоймайтыны, қайта тиімді болатыны даусыз.
Жер күнді 24 сағатта айналып шығатынын білмейтіндер жоқ
Соған орай ғалымдар Жер шары картасын 24 меридиандық сызық арқылы 24 сағаттық белдеуге бөлген
Әр белдеудің ішіндегі уақыт бірдей болады
Сағаттық белдеулер нөмірленеді
Англиядағы Гринвич обсерваториясының көрсететін уақыты «дүниежүзілік уақыт» деп аталады
Өйткені сағаттық белдеу нөмірі Англиядан басталады
Англия, Франция нөлінші белдеуде болса, Германия мен Италия – бірінші белдеуге, Мәскеу – екінші, Алматы мен Астана бесінші белдеуге жатады екен
Сөйтіп, Шығысқа қарай жылжыған сайын белдеулердің реттік нөмірі арта береді
Түрлі жағдайларға орай және бір елдегі облыстар мен өңірлердің уақыты меридиан сызықтары бойынша дәл белгіленбейді екен
Сәл ілгері-кейін бола береді.
Картаға көз жүгіртсек, Қазақстан жерімен үш белдеу сызығы өтетінін көреміз
Демек, дүниежүзілік уақыт бойынша Қазақстанда уақыт үш түрлі белгіленуі тиіс
Мәселен, Шығыс Қазақстан, Павлодар облыстарында түскі сағат 12 болса, Астана мен Алматыда осы мезгілде сағат – 11, ал батыс өңірлердегі Атырау, Маңғыстау облыстарында 10 болады
Өткен ғасырдың 60-жылдарына дейін Қазақстан жұрты осылай үш түрлі уақытпен өмір сүріп келді
Кейін уақытты реттеу барысында Шығыс Қазақстан, Павлодар облыстарының уақыты Алматы уақытымен теңестірілген болатын
Ресей билігі жүріп тұрғандықтан, Қазақстанның ба­тысындағы уақытты Мәскеу уа­қытына жақындату үшін өз­геріссіз қалдырған еді
Сөйтіп, Қазақстан халқы екі түрлі уақытпен өмір сүруге мәжбүр болып келеді
Астана, Алматы, Көкшетау, Петропавл, Жезқазған, Өскемен тағы басқа қалалардың уақыты бірдей
Ал елдің батысындағы Атырау, Маң­ғыстау, Батыс Қазақстан, Ақтөбе облыстарының уақыты бүкіл Қазақстан уақытынан бір сағат кейін болып белгіленіп келеді.
Жоғарыда айтқанымыздай, Мәскеу – екінші белдеуде
Ал Татарстан, Краснодар, Ставрополь өлкелері – үшінші белдеуде
Солай болса да бұларда Мәскеу уақыты қолданылуы қолайлы болып келеді
Демек, Қазақстанның батыс облыстарындағы  уақыт пен Астана уақыты аралығындағы 1 сағат айырмашылықты жойып, бірдей етіп теңестірсе, уақытқа байланыс­ты қолайсыздықтар жойылып жолаушылар үшін де, кеңсе қызметі үшін де тиімді болар еді.
Ендеше, Қазақстанның баты­сындағы облыстардың уақытын Астанамен теңестіру жөніндегі жұртшылықтың талап-тілегі бекер болмаса керек.
Қуанбек Боқаев
