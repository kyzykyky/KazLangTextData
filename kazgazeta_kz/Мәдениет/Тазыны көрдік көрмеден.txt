
Алматы қаласындағы «Спутник» спорткешенінде Қазақстан Кинологтар одағы мен аңшы иттердің және Ұлттық тазы тұқымды иттер клубының ұйымдастыруымен айтулы көрме болып өтті
Биылғы көрмеге Алматы қаласы, Алматы облысы, Павлодар, Семей, Өскемен, Астана, Тараз қалаларынан барлығы 92 асыл тұқымды тазы әкелінді
Одан бөлек өзге тұқымды иттер де қалыс қалмады, яғни бұл жерден сіңірлі, жарау жаратылған Шығыс Еуропа овчаркаларын, жүндес коллиларды, сүйегі ірі, барақ жүнді, аю тұмсықты кавказ иттерін көріп, «апыр-ай мына дүлейлермен тазыларымыз бәсекелесе алар ма екен» деп ойлағанымызды жасыра алмаймыз
Мұндай өте ірі әрі қарулы иттердің тамаша қызмет иттері болып саналатындығын иелері аса мақтанышпен әңгімелеп тұрды.
Көрмеге келген иттер сан алуан
Мина іздегіш иттер танауларын көкке созып, иіс аңдитын тәрізді
Сонау соғыс жылдарында жарылғыш затты сезіп, белгі беретін «әскери мамандығы» бар осынау иттердің санитарлық жұмыстарды да жақсы атқарғаны тарихтан белгілі
Қызмет иттерінің ішінде «сенбернар» деп аталатын құтқарушы иттер де кездеседі.
Аңға салатын иттердің де көптеген тұқымы жи­на­­ла қалған екен
Аң аулағыш лайка өзінің арғы тегіне, яғни қасқырға ұқсас болып келеді
Солтүстікте лайкалар бұғы бақташыларының міндетін тамаша атқарады
Ал шанаға жегілетін иттер жүктерді тасиды.
Тазылардың басы –  қушық, дене бітімі сымбатты, аяқтары сіңірлі әрі ұзын болып келетінінен хабардармыз
Бабаларымыз атам заманнан бері қасынан тазысын тастамаған
Сондай-ақ көркем әдебиетте сал-серілеріміздің тазысын ертіп, серуенге, аң аулауға шыққандығы анық
Тіптен тарихи деректерде 40 жылқы беріп, тазыны қалап алған бай-бағландардың да болғандығы туралы мәліметтер кездеседі.
Сүйір тұмсықты, быртық аяқты, жап-жатаған, ұзынша таксалар ая­ғымызға оралды
Олар борсық пен түлкіні тамаша аулайтын көрінеді
Әдемі сеттерлер, шағын денелі спаниелдер, тықыр жүнді, теңбіл иттер, қызық бейнелі болонкалар, сыртқы бейнесі лаққа ұқсаған тойтерьерлер, қошақанға аз-маз келіңкірейтін пудельдер – әйтеуір не керек иттің сансыз түрлерінен көз сүрінеді.
Ит бапкерлері өздері ілестіріп әкелген төрт аяқты достарын мәпелеп, бастарынан сипап еркелетуде
Иесінің айтқанын түсінуге машықтанған иттердің көп екенін сол сәтте біліп қалдық.
– Көрмеге келген барлық иттердің бойының ұзын­дығы, салмақтары өл­шенді
Бірнеше топқа бөлінген төртаяқтылар жүгіру, биіктіктен секіру, әртүрлі кедергілері бар жерлерден айналып өту сияқты тапсырмаларды орындайтын болады
Ұлттық бренд болып саналатын тазыларды сақтау, қорғау, көбейту шаралары мемлекет тарапынан қолға алынуға тиіс деген ой­дамын
Мәселен, көрші қырғыз елін­де «тай­ған» тазысы заң жүзінде қорғалған
Сондықтан да төбеттер мен тазыларға ресми статус беру мәселесі Парламентте көтерілсе екен, – дейді Кинологтар одағының өкілі Айбол Алпысбаев.
Біздің халқымыздың итті жеті қа­зынаның біріне балауы, сірә, тегін болмаса керек
Өйткені асыраған ит қашанда иесіне адалдық танытады, сенімді серік бола біледі
Мәселен, Ұлы Отан соғысы кезінде өз иесінен қалмай, майданға еріп барған ит туралы әдеби шығарма бар емес пе?! Бейбіт күнде ақ түтек боранда қоралы қоймен бірге ығып, қасқырға бір мал бермеген небір иттің сырттаны туралы аңызға бергісіз әңгімелер көптеп кездеседі
 Иттердің күтімін жасап, дұрыс тамақтандыруға ит үйретушілер баса көңіл бөлетіні анық.
Бала біткеннің барлығы да күшік асырауға, онымен ойнауға әуес
Әсіресе, кез келген ауылдық жас өркеннің:
Күшігім менің Саққұлақ,
Келеді әне шапқылап.
Сақтығыңды көрейін,
Көрші атама берейін, – деп әндетіп жүретіні анық
Сөз жоқ, көрші атасы итті сынап беретіні және аян.
– Аты-жөнім Қуандық Жаманов
Биыл осымен екінші рет көрмеге қатысып отырмын
Былтыр менің «Таймас» атты тазым бір аталым бойын­ша бірінші орын алған еді
Алайда осы жолы тазым жүлдегерлер қатарына ілікпеді
Дегенмен ешкімге өкпем жоқ
Өйткені биылғы көрмеге қатысқан асыл тұқымды иттер айтарлықтай бапталыпты.
Осы сәтте ересек тазылар арасында жеңімпаз атанған итті қазылар алқасы жариялады
«Қазақы құмай тазылар арасында бірінші орынға «Бекарыс» ие болды» деген дауыс бәрімізді елең еткізді.
– Құмай тазылар арасында менің тазым денесінің тұрқы, жүріс-тұрысы бойынша көзге түсті
Міне, бүгін ол жеңімпаз атанды
– Қуанышын жасыра алмаған Майра Туғанбай ағынан жарылды
– Өзім туралы айтсам, Алматыдағы №140 мектепте оқимын
Әкем Естай жас кезінен бері тазы асырап келеді
«Бекарыс» бұдан бұрын да екі мәрте бірінші орын алған еді
«Бекарыс» жүгіргенді, әсіресе төбелескенді ұнатады
Егер оған біреу шабуыл жасаса, қарсылық көрсете алады
Қыс мезгілінде борсықты көрсе, тұра ұмтылады
Жайшылықта ол момын, жуас болып келеді
Көрмеге әкем, әжем, бөле сіңлілерім және інілерім де келді
Алматы облысы Жамбыл ауданына қарасты Қарғалы ауылынан келген туысқандарым өздерінің тазысын алып келді
Мәселен, Ерсұлтанның – «Ұшар», Ерасылдың «Тентек» деген тазылары да сайысқа түсті
Соның ішінде бөле сіңлім Дананың «Көбелек» деген тазысы алтай тұқымдастары арасында бірінші орынды иеленді.
–Мен ата-анаммен бірге қалада тұ­рамын
Анам ит, мысықты үйде ұстауға болмайтынын ескерткендіктен, қала шетінде тұратын туысқандарымыздың үйінде күшік асыраған едім
Иттердің көрмесіне биыл бірінші рет күшігімді әкелдім, – дейді Алматыдағы №176 мектептің оқушысы Дана Ерболқызы
– Естай деген ағамның 30-дан астам иті бар
Оның барлығы тазы емес
Алайда көрмеге ол кісі тек тазыларды ғана алып келді
Аптасына бір рет ағама қонаққа барамын
«Көбелектің» жеңімпаз болуы үшін ағам Естай үлкен еңбек сіңірді.
– Жыл сайын көріп келеміз, көрме-сайыс дұрыс өткізілмей келеді
Биыл менің төбет итім бақ сынап еді, алайда қазылар алқасы «итіңнің сирағы, дене тұрқы талапқа сай емес» деді
Мен өзім арнайы солтүстіктің тұқымын әкеп тұрған едім
Алайда қазылар алқасы білмей ме, жоқ әлде таныстарына бере ме, кім білсін, әйтеуір төбетім жүлдеге іліккен жоқ, – деп павлодарлық Евгений Конников өзінің өкпе-назын бізге жеткізді.
Сонымен, биылғы көрмеге тек тазы емес, барлық иттер де әкелінді.
– Келер жылы иттердің көрмесін бұ­дан да қызықты түрде өткізуді жос­пар­лап отырмыз
Оған Қазақстанның 14 облысынан иттерді әкелуді ұйымдастыра­мыз, – дейді көрме ұйымдастырушы­сы Константин Плохов.
Нұрлан ҚҰМАР
