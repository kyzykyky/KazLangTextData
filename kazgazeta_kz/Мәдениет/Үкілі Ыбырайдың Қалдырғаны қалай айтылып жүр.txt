Жүрісі үстінен су төгілмес жорғадай жайлы жеңіл машина баяу сырғып келеді
Сынықсүйем ашылған терезеден соққан самал жел тұла бойыңды рақат бір сезімге бөлеп, жаның жай тапқандай
Машинадағы радиодан ән төгіліп тұр
Қоңыр әуен, қоңыр ән
Бір кезде әлдебір ән басталды. 
Әуелі әуені
Өсімдік біткен­нің ұшар басын жұлмалаған дауыл, содан соң шұрқы­рай кісінеген жылқы үні
Әл­де­қайдан дабыл қағылып, сы­быз­ғы шегін тартты
Содан соң ән басталды
Кәдімгі Үкілі ­Ыбы­райдың «Қалдырғаны»
Тек соңғы кезде оңбай өзгеріске түскен
Әуелгі ән падишасы Үкілі Ыбырайдың өзіне ғана тән асқақ әуен, шымыр иірім, терең мазмұн басқа­ша көрініс тапқан
Қазіргі нобай сазды әуеннен гөрі жеңіл, жүйрік ырғаққа құрылған
Артына өлмес мұра қалдырған Үкілі Ыбы­райдың ғажайып туындысының бәлкім, жұқанасы ғана бар
Әуен жетегіндегі сөз де, әр сөздің астарындағы қат­пар­­лы қалың ой да жұқарған, жеңілдетілген, мазмұны ауысып, мағынасы солғын тартқан, яки, басқа кейіпте.
– Қытайда мұндай қиянатқа жол берілмейді, – дейді Қытай еліне еңбегі сіңген әнші Төкен Ілияс
– Қазіргі тілмен айтқанда авторлық құқық бар, әркімнің төл туындысын қорғайтын арнайы заң бар
Тіпті бәрін былай қойғанның өзінде туған халқына көл-көсір қуаныш сыйлаған, артына өлмес мұра қалдырған асылдардың ғажап туындыларын өзгертуге ешкімге мұндай құқық берілмесе керек
Егер шынымен, сазгер болсақ, көкірегіңде әннің күбісі күмпілдеп тасып, төгіліп тұрса, өзің жаңа әуен шығарып ал
Соған лайық сөз жаз
Сөйт те, тыңдаушы табылса, айта бер
Ал өткенді өзіңше жаңғырту, сұраушысы жоқтай құлағын кесіп құнтитып, мұрнын кесіп шұнтитіп қорлау, әрі-беріден соң адамгершілікке де жатпайды ғой.
Талай сахнаның төрінде төгілтіп ән шырқаған Төкен Ілиястың бір пікірінде артында жоқтаушысы жоқ болғасын деген де ой айтылды
Неге жоқ болсын?! Алғашқы күйінде тыңдаған, таза кезінде тамсанып, ән толқынында тербелген ел бар, жұрт бар.
– Өз басым халық әндерімен бірге Біржан салдың, Ақан серінің әндерін сүйіп орын­дай­мын
Қазір ән таңдаудың өзі әупірімдеп атқарыла­тын, санаға салып салмақ­тап, сүзгіден өткізетін үлкен ­шаруа, – дейді әнші, Қа­зақ­стан Рес­­публикасының Мәде­ниет қайраткері Мереке ­Бекма­­­ғамбетов, – таза өнер кір­пияз, таңғы шықтай мөлдіреген та­за­­лықты ғана ұнатпақ.
Ертеректе теледидарда да, радиода да музыка редакциясы болатын
Сонда қазақ өнерін былай қойғанда, алыс-жақын шет елдің сан алуан ағымдағы ән әлемін бес саусағындай білетін білгірлер сарапқа салатын
Ол жерде бұра тарту, бүйрегі бұру жоқ
Өміршең өнер ғана өріс жаймақ
Ал былайша «Қалдырғанды» қорлау, жалғыз «Қалдырғанды» ғана емес, барлық мұраны мансұқ ету өнерліні өрге шығармайды
Осы пікірімізге, сіз де қосыларсыз, қадірлі оқырман!..
Байқал БАЙӘДІЛОВ
