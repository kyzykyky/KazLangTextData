 «Ұлы Жібек жолы
Көне Тараздан Астанаға тарту» атты этно-мәдени шара аясында Астанаға бір топ өнерпаз 30 жүк теңдеген түйемен, 46 атпен келді
Тарихи мекен Тараз шаһарынан еліміздің бас қаласына 65 күн жүріп жеткен керуен жол бойы 10 бекетке аялдап, онда ұлтымыздың ұмыт болған салт-дәстүрін көрсетті
Керуенмен келген өнерпаздар мен спорт шеберлері 26-31 шілде күндері елордамызда «ЭКСПО – 2017» халықаралық көрмесі аясында Жамбыл облысының мәдени күндерін өткізеді. 
Астанадағы «Ғашықтар» саябағына келіп тоқтаған керуенді қарсы алуға Астана қаласының әкімі Әсет Исекешев пен Жамбыл облысы әкімі Кәрім Көкірекбаев арнайы келді
Салтанатты шарада Жамбыл облысына қарасты 10 ауданның өнерпаздары «Әулиеатадан жыр шашу» атты мерекелік бағдарламасын тарту етті.
«Бүгін 2000 жылдық тарихы бар қасиетті Әулиеата жерінен, жыр алыбы Жамбылдың елінен 1400 адам Астанаға келіп отыр
Этно-мәдени керуен 20 мамырда Тараз қаласынан жолға шығып Жамбыл облысының 6 ауданы мен Қарағанды облысының 4 ауданын басып, жол бойы мәдени шараларды өткізе отырып екі ай уақытта Астанаға жетті
Бұл біздің облыстың «Астана ЭКСПО – 2017» халықаралық көрмесіне ең үлкен тартуы
Керуеншілердің құрамында 200-ге тарта танымал өнерпаздарымыз бар» деді өңір басшысы Кәрім Көкірекбаев.
«Ғашықтар» саябағында Жамбыл облыстық тарихи-өлкетану музейінің «Тараз – тарихтың алтын дiңгегi» атты көрмесі өтіп, сақ дәуірінен Қазақ хандығы құрылғанға дейінгі 300-ден астам жәдігерді, тарихи инсталляцияларды, тиындарды, құмыраларды және тараздық қылқалам шеберлерінің суреттерін көпшілік назарына ұсынды.
Жамбыл облысының мәдени күндері аясында 29-30 шілде күндері Астанадағы «Қазанат» ипподромында қала тұрғындары мен қонақтарына ұлттық ат спорты түрлері көкпар, аударыспақ, теңге ілу, жамбы ату ойындарының көрсетілімдері ұйымдастырылып халық назарына ұсынылады
«Этноауыл» қалашығы маңында қазақ күресі, асық ату, бес тас, тоғызқұмалақ, алаңдағы тоғызқұмалақ ойындарының көрсетілімімен қатар құсбегілік және тазы, төбет иттер көрмесі ұйымдастырылады
Ал 30 шілдеде «Ғашықтар» саябағында «Жамбылым қандай тамаша!» атты Жамбыл облысы күндерінің жабылуына арналған облыс өнерпаздары мен белгілі эстрада жұлдыздарының қатысуымен гала-концерт өтетін болады.
Абылайхан ЖҰМАШЕВ
