Әлқисса, әңгімені өлкенің өткен ғасырдағы тарихынан бастайық
Қазақ КСР Орталық Атқару комитетінің 1935 жылғы 29-желтоқсандағы қаулысымен Ақтөбе облысында жаңадан бірнеше аудандар ашу ұйғарылды
Солардың бірі Ырғыз ауданынан енші алып шыққан Қарабұтақ ауданы келесі жылдың қараша айында толық ұйымдастырылып болды.
11 ауылдық кеңес бір миллион алты жүз сексен сегіз гектар аумаққа қоныс теуіп, өлке жұртшылығы елмен бірге қиын кезеңдерді бастан кешті
Арада отыз жылдай уақыт өткен соң – Қазақ КСР Жоғарғы Кеңесі Төралқасының 1966 жылғы 31-қаңтардағы Жарлығымен Қарабұтақтан орталығы Бөгеткөл селосы болып, Комсомол ауданы бөлек шықты
Жаңа ауданның партия ұйымының алғашқы ұйымдық пленумына қатысушы 59 мүше мен мүшелікке кандидаттар арасында он бес адамның ғана қазақ ұлтынан болуы аудан тұрғындарының ұлттық құрамынан көп жайды аңғартары сөзсіз
Кеңес Одағының кенеуі кетіп, қабырғасы күйрей бастаған шақта аудан атауы Бөгеткөл болып өзгертілді
Еліміз тәуелсіздік алғаннан кейін Қазақстан Республикасы Жоғарғы Кеңесі Төралқасының 1993 жылғы 4-мамырдағы қаулысымен Қарабұтақ ауданының атауы өзгертіліп, ұлы баба Әйтеке бидің есімі берілді
Арада төрт жыл өткен соң – 1997 жылғы 16-мау­сымда Республика Президентінің Жарлығымен Ақтөбе облысында Әйтеке би, Ақтөбе, Мұғалжар аудандары таратылды, бұлардың алғашқысы Бөгеткөл ауданымен біріктіріліп, даңқты би есімін иеленді.
Тарих үшін қамшының сабындай қысқа осынша уақыт өзгерістері тұрғылықты халық үшін оңай болған жоқ
Сөйтсе де ата-бабадан жеткен елдік дәстүр ары қарай жалғасын тапты
Темірбек Жүргенов, Ұзақбай Құлымбетов, Қуандық Шаңғытбаев, Алтынбек Әкімжанов, Өтеміс Алдабергенов сияқты біртуар азаматтар өмірге келген өңірде уақыт ағысымен ұлан-ғайыр шаруалар атқарылды
Тың және тыңайған жерлерді игеру жылдарында құрылған жаңа кеңшарлар бітік егін өсіріп, өңір даңқын шығарды
Кеңес Одағының соңғы кезеңінде көрші Ресей Федерациясының Орынбор облысынан Ясный, Светлый, Дамбар аудандары мен Ақтөбенің Қарабұтақ, Комсомол аудандары арасында мәдени-экономикалық достық қарым-қатынас орнады
1990 жылы алғаш рет Комсомол ауданында қазақша газет шығару қиындықтары санамыздан өшкен жоқ
Бұдан екі жыл кейін аудан орталығында 1931-1932 жылдарда қолдан жасалған ашаршылықтың 60 жылдығына арналған кең ауқымдағы шара аудан басшылығындағы Есімхан Есенбаев, Игілік Сағиев, Ақансері Ермағамбет сияқты азаматтардың ой-өрісінің кеңдігіне көз жеткізді
1993 жылдың маусым айында Қарабұтақ селосында ұйымдастырылып өткізілген Әйтеке биге тағзым тойы көпшілікке ұмытылмастай әсер қалдырды.
Ел егемендігінің жарқын сипатындай Хромтау-Алтынсарин темір жолы өлке келбетіне жаңаша әр берді
Аудан орталығындағы жаңадан бой көтерген құрылыс нысандары, соңғы жобадағы сәнді тұрғын үйлер – соның дәлелі
Келешекте селоның бас жоспарына барлық инженерлік-коммуникациялық құрылымдарды қамтитын жаңа әкімшілік орталығын белгілі бір көшені бойлай орналастыру тәртібімен өзгеріс енгізіп, ортақ жұмысқа кәсіпкерлерді тарту көзделіп отыр.
Жасыратыны жоқ, екі аудан біріктірілген шақта бұрынғы аудан орталығы – Қарабұтақ жұртшылығы абдырап қалып, тұрғындардың біраз бөлігі облыс орталығына, оған таяу селоларға қоныс аударды, тек соңғы жылдар бедерінде өзге жаққа көшу тоқталды
Халықаралық мәртебеге ие Батыс Қытай – Батыс Еуропа дәлізінің село тұсымен өтуі өңір келбетін аша түсті
Қазір Ақтөбеден шыққан жолаушы екі сағаттың бедерінде Қарабұтаққа жетіп келеді
Тіпті екінші бағытта Астанаға қарай даңғыл жол сайрап жатыр.
Еліміздің қай аймағында да ауыл-селоларға табиғи газ желісін тарту қарқын алды
Ақтөбе облысының әкімдігі бұл маңызды шаруаның Әйтеке би ауданындағы жай-жағдайына тұрақты назар аударуда
Өткен жылы республикалық бюджеттен 765,5 миллион теңге бөлініп, Бөгетсай бағытынан Қарабұтақ селосына дейін газ құбырын жүргізу жұмыстары басталды
Жалпы сметалық құны бір миллиард алты жүз миллион теңгені құрайтын құрылыс-монтаж жұмыстарын аяқтау биылғы жыл соңына жоспарланған
Бұдан әрі Комсомол селосына да газ құбырын тарту үшін техникалық-экономикалық негіздеме жасауға конкурс жарияланған, нәтижесінде «АқтөбеСтройэксперт» ЖШС жеңімпаз атаныпты.
Аудан әкімі Аманғали Бердалин осы шаруа шеңберінде Комсомолға қоса Аралтөбе, Талдысай селоларының тұрғындары да көгілдір отын игілігін көретінін айтып, қуантып қойды
Осы ретте айта кетейік, әкімнің өзі Қарабұтақтың тумасы
Кеңес Одағы ыдырап, еліміз еркіндігін сезіне бастаған шақта бұрынғы Шевченко кеңшарының ізінде құрылған Қарабұтақ өндірістік кооперативінің төрағасы қызметіне баламалы әдіспен дауысқа түсіп, жеңіп шықты
Кейін жауапкершілігі шектеулі серіктестік директоры, аудан әкімінің орынбасары болғанда да атамекеннің ажар-келбетін жадынан шығарған жоқ
Селодағы әлеуметтік нысандардың жұмыс ырғағының қалыптылығын назарда ұстады, әсіресе жылыту қазандықтарына ерекше көңіл бөлді, мұқтаж жандардың тілек-өтінішін орындауға тырысты
Өлкетанушы Алмат Көрпебаевтың «Тал бесігім – Қарабұтақ» атты кітабына демеушілік жасаған да – Аманғали.
Біз осы сапарымызда көптеген игі істердің куәсі болдық
Облыс әкімі Архимед Мұхамбетовтің тікелей бастамасымен қолға алынған «Көркейе бер, туған жер» акциясының нәтижесін облыстың қай ауданына барсаңыз да аңғарасыз
Соның бірі – Комсомол селосында аудан жұртшылығы мен ауыл шаруашылығы субъектілерінің қолдауымен салынып, пайдалануға берілген орталық мешіт
Қай жағынан қарасаң да көркімен көз тартатын ғибадат үйінде жүз адам бір мезгілде намазға жығыла алады, екінші қабатында әйелдер үшін арнайы намазхана бар
Айналасы қоршалған, келген адамдар үшін діни жоралғыларды сақтау орындары әзір
Өңірде көптеген игілікті істердің басы-қасында жүрген ақынжанды азамат, аудандық мәслихат хатшысы Ақансері Ермағанбет мешіт құрылысына көптеген азаматтардың белсене қатысқанын сүйсіне әңгімеледі
Қазақстан мұсылмандары Діни басқармасының бұйрығымен бас имам болып бекітілген Дайрабай Рысбай Қызылорда педагогикалық институтын, Алматы ислам институтын тәмамдаған
Бұған дейін Астана қалалық дін істері департаментінде қызмет атқарған.
Комсомол, Қарабұтақ селоларында әрқайсысы өз алдына дербес екі тарихи-өлкетану мұражайы жұмыс істейді
Аудан орталығында 283,6 шаршы метр аумақта орналасқан мұражайдың бас залында екі жарым мыңдай жәдігерлер мен фотоқұжаттар жинақталған
Соңғы жылдары археологтар мен ғалымдардың, өлкетанушылардың бірлесе жүргізген тиянақты жұмыстары нәтижесінде Әбілқайыр ханның жерленген орны анықталып, ел аузында «Хан моласы» деп аталып кеткен қорымда әйгілі тұлғаға кесене тұрғызылмақ
Мұражайда осы маңызды оқиғаға орай, сондай-ақ Әйтеке бидің, Темірбек Жүргеновтің және басқа мемлекет, қоғам қайраткерлерінің өмірі, қызметі жайлы құнды деректермен танысып, тамашаладық
Директор Дидар Ілиясованың әңгімесінен ұққанымыз – аудан басшылығы қызметкерлердің жалақысы, ғимараттардың жылуы мен күтімі мәселелерін ұдайы бақылауға алып отыр, арнайы қызметтік автокөлік берілген.
Қарабұтақта Тарас Шевченко атындағы орта мектептің жарты ғасырға жуық тарихы бар
Бұлай аталу себебі – украинның ұлы ақыны айдауда кетіп бара жатып, осы өлкеде аялдаған ғой
Селоның көрікті алаңында ақын ескерткіші бар
Бастапқы жиырма жылда оқу-тәрбие процесі бірыңғай орыс тілінде жүргізіліп, 1986-1987 оқу жылынан бастап аралас мектеп болған оқу орнының ғимараты жүдеу, қыс айларында суық болып, адамды өзіне тартпайтын еді
Бұл жолы тіпті өзгеше көрініске кезіктік
Іші-сырты бүтінделген, жылы, жарық, ұстаздар да, оқушылар да көңілді
Мектеп директоры, жоғары санатты мұғалім Амангелді Жанқұловтан бастап бәрі де облыс және аудан әкімдерінің тікелей қамқорлық жасап, ғимаратқа күрделі жөндеудің мұқият жүргізілгенінен деп түсіндірді
Жаңадан жылыту қазандығы салынып, ауызсу құбыры тартылған, электр желілері жаңғыртылған, есік-терезелері түгел алмастырылыпты
Соңғы емдеу аппаратураларымен жабдықталған стоматология кабинеті, спорт залы, алпыс орындық асхана
Сүйсінерлік жағдай.
Украина халқының ұлы перзентінің есімін иеленген мектепте «Майбутие» деп аталатын арнайы жексенбілік класс бөлмесі жабдықталған
Украин тіліндегі бұл сөздің қазақша аудармасы – «Болашақ»
Бастауыш сынып мұғалімі В.И.Гулей жетекшілік ететін бөлмеге келген жан бауырлас елдің салт-дәстүрлерінен, арғы-бергі тарихынан көп жайға қанығар еді
Стенділер, қабырғадағы картиналар, шығармашылық жұмыстар көрмесі –ұстаздар мен шәкірттердің бірлескен іс-қимылының жемісі
«Қазақстан – Украи­на: ғасырлармен нығайған достық» атты апталық келесі жылы аталып өтілетін Тарас Шевченконың 200 жылдық тойына әзірлікке негіз қалады
Облыс орталығынан украиндардың «Оксана», Астана қаласынан «Обирег» ұлттық-мәдени орталықтарынан өкілдердің, Украинаның Қазақстан Республикасындағы елшісі қызметін бірінен соң бірі атқарған Н.Селевонның, О.А.Деминнің арнайы келуі мектеп ұжымына үлкен әсер қалдырды
Оқушы К.Молдағалиева бауырлас елдің Ужгород қаласында тегін демалып қайтса, түлектер С.Сағынтаева мен А.Ділмұханова Харьков қаласындағы жоғары оқу орнына квотамен қабылданды.
Он бес селолық округте 26 мыңға тарта халық тұратын ауданның алдағы жылдарға белгілеген межесі айтарлықтай зор
Мысалы, «КазКупер» ЖШС катодты мыс өндіру қуатын 7 мың тоннаға, «Текшетас» ЖШС-ның құрылыс материалдары үлкен сұранысқа ие болғандықтан зауыт өнімділігін 70 мың тоннаға жеткізбек
Селолық округтер әкімдіктері Батыс Еуропа-Батыс Қытай халықаралық транзит дәлізі мен Ақтөбе-Астана тас жолы бойында заманауи құрылыс нысандарын салуды көздеп отыр
Жабасақ, Сұлукөл, Белқопа селоларында орта мектептер ғимаратының құрылысын аяқтау, бірқатар мектептер мен мектепке дейінгі балалар мекемелеріне күрделі жөндеу жүргізу биылғы жылдың еншісінде.
Суретте: Әйтеке би ауданының әкімі Аманғали Бердалин
Жанғабыл ҚАБАҚБАЕВ, 
журналист 
Ақтөбе облысы
