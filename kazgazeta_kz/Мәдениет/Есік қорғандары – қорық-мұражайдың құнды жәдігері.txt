
Ел Тәуелсіздігінің 20 жылдығына орай жаңа мәдени-тарихи орталықтардың бой көтеріп жатқаны белгілі
Халқымыздың мол рухани мұрасын жинақтап, оны насихаттау мен сақтау аса маңызды шаруа
Таяуда Елбасының тікелей бастамасымен жүзеге асырылып келе жатқан мемлекеттік «Мәдени мұра» бағдарламасы негізінде Алматы облысының Еңбекшіқазақ ауданында «Есік» мемлекеттік тарихи-мәдени қорық мұражайы салтанатты түрде ашылды
Осыған орай 2009-2011 жылдарға арналған «Мәдени мұра» стратегиялық ұлттық жобасын іске асыру жөніндегі қоғамдық кеңестің көшпелі отырысы болып өтті

Осынау игі шараға Қазақстан Республикасы Президенті Әкімшілігі Басшысының орынбасары Мәулен Әшімбаев, Алматы облысы әкімінің орынбасары Серік Мұқанов, ҚР Мәдениет вице-министрі Ғазиз Телебаев, ҚР Туризм және спорт вице-министрі Бақытжан Шеңгелбаев, Еңбекшіқазақ ауданының әкімі Әлихан Тойбаев, Қоғамдық кеңес мүшелері, зиялы қауым өкілдері және мұражай қызметкерлері қатысты.
Қатысушылар «Есік» мемлекеттік тарихи-мәдени қорық мұражайының экспозициясын аралады
Есік қаласындағы қорық-мұражайды қонақтарға таныстыру қарт археолог, осындағы жетекші ғылыми қызметкер Бекмұханбет Нұрмұханбетовке жүктелген
Көпшілік Қарағанды облысы, Қарқаралы ауданындағы «Талды-2» обасын зерттеу кезінде табылған археологиялық олжа – төртінші «Алтын Адам» көрмесімен танысты.
Көшпелі отырыстың ресми бөлігін Қазақстан Республикасы Президенті Әкімшілігі Басшысының орынбасары, «Мәдени мұра» бағдарламасын жүзеге асыру жөніндегі Қоғамдық кеңестің төрағасы Мәулен Әшімбаев ашты
Алқалы жиында мұражайдың алдағы уақытта даму жолдары мен сақ мәдениетін зерттеу мәселелері талқыланды
Мәулен Сағатханұлының айтуынша, еліміздің жарқын символына айналған «Алтын адам» табылған қасиетті жерде Қазақстан Республикасы Үкіметінің 2010 жылғы 30 қаңтардағы №43 қаулысымен «Есік» мемлекеттік тарихи-мәдени қорық-мұражайы ашылып отыр
Мәдени мұрамызды заман талабына сай жөнге келтіріп, оларды елді біріктіруші құндылықтар ретінде айшықтау үшін осындай мәдени, ғылыми орталықтың маңызы зор екенін айтқан Мәулен Әшімбаев сөз кезегін жаңадан шымылдығын түрген «Есік» мемлекеттік тарихи-мәдени қорық-мұражайының директоры Гүлмира Мұхтароваға берді
Мұражай директоры өз баяндамасында жаңадан ашылған тарихи-мәдени орталықтың қазір және болашақта іске асыруға тиіс жұмыстары туралы әңгімеледі. Жүзеге асуға тиісті бір­қатар жоба­ларға тоқталды
Атап айтсақ, Мәдениет комитетінің қолдауы­мен жаңадан ашылған қорық-мұражайдағы ғылыми-ізденіс жұмыс­тарын жандандыру мақсатында «Есік обасы және Жетісу сақтарының мәдениеті» атты ғылыми-қолданбалы жоба жүзеге асырыла бастаған
Жоба­ның негізгі мақсаты – Есік аума­ғындағы сақ заманының археоло­гиялық ескерткіштерін зерттеу
«Бұл жұмыстарға Ә.Марғұлан атын­дағы Археология институтының ғалымдарын тартып, өзара тәжірибе алмасуды  көздеп отырмыз
Мәдениет министрлігі тарапынан бұл жобаны жүзеге асыру үшін 2011 жылы 5,0 млн
теңге бөлініп тұр
Алдағы кезеңде де бұл бағыттағы жұмыстар жалғасын табады
Жобаны жүзеге асыру нәтижесінде Жетісу сақтарының мәдениеті туралы жаңа мәліметтер ғылыми айналымға түседі деп күтілуде
Сондай-ақ осы тақырыптағы ғылыми материалдарды жинақтап, 40 баспа табақтан тұратын ғылыми еңбекті жарыққа шығаруды жос­парлап отырмыз
Сонымен бірге алдағы уақытта қорық-мұражайдың ғылыми-зерттеу жә­не мәдени-көпшілік жұмыстарын дамыту үшін, оны туристік орталыққа айналдыру үшін қазіргі заманға сай материалдық-техникалық базаны жетілдіру қажет екендігін айта кеткен жөн» дейді Гүлмира Райысқызы.
Рас, өткен ғасырдың 50-ші жылдарынан бері күллі әлемнің назарын өзіне аударған, көшпелі бабаларымыздың асыл да айтулы өркениетінің жәдігерлері «Есік» қорғанынан табылды
Осы өңірдегі сақ қорғандарын Жетісу археологиялық экспедициясы арнайы түрде зерттегені белгілі
Ал 1970 жылы көрнекті ғалым, қазақ археологиясында игі ізін қалдырған Кемал Ақышев бастаған археологтардың зерттеулері нәтижесінде еліміздің ұлттық брендіне айналған «Алтын адам» обасы табылды
Сол себепті  «Есік» мемлекеттік тарихи-мәдени қорық мұражайын құрудағы басты мақсаттардың бірі осы өңірде орналасқан, атап айтқанда, 80-ге жуық археологиялық ескерткіштерді қорғау, зерттеу және насихаттау кезек күттірмес мәселе болып отыр
Мәселен, Есік қаласының маңында орналасқан сақтардың обалар кешені, Өрікті және Рахат ауылдарына таяу орналасқан көне қала жұрттары бүгінде өз мақсаттарында, яғни ғылыми, мәдени, мұражайлық, білімдік және туристік мақсаттарда пайдаланылмай келеді екен.
Бұл турасында Қоғамдық кеңеске қатысушы тарихшылар, археологтар кеңінен сөз қозғады
Мамандардың пікірінше, кезінде сақ патшалары орналасқан жазықты ұлттық мәдени орталыққа айналдырып, мәдени туризмді дамыту керек
Ал жиынға жергілікті атқарушы органның басшылары, тиісті министрлік өкілдері қатысып отырғанын тілге тиек еткен мұражай директоры Гүлмира Мұхтарова туристік инфрақұрылымды дамыту мәселесін де сөз етті
Оның айтуынша,  Есік қорғандарын Ұлы Жібек жолының маңызды бір бөлігі ретінде қарастырып, туристік инфрақұрылымды дамыту үшін қорық-мұражайды туристік маршруттарға қосу керек
Бұл үшін алдымен қорық-мұражайдың өзінің туристік маршруттарын құру қажет екен
Туристерді, әсіресе, шетелдік қонақтарды бұл жерге тарту үшін Есік қорғандарының ескерткіштері туралы сапалы дайындалған альбомдар, буклеттер, жолкөрсеткіштер, деректі фильмдер шығару қажет
Аталған мәселелерге қатысты Қоғамдық кеңестің көшпелі отырысын басқарып отырған ҚР Президенті Әкімшілігі Басшысының орынбасары Мәулен Әшімбаев ҚР Байланыс және ақпарат министрлігінің және ҚР Туризм және спорт министрлігінің  жобаларын тыңдады.
Бұдан бөлек тағы бір мәселе – Есік маңындағы Сақ қорғандары жалпы аумағы 63 гектар жерге орналасқан
Бірақ сол жерлердің басым бөлігі жекеменшікке немесе ұзақ мерзімге жалға беріліп кеткен
Алдағы уақытта осы жерлерді қорық-мұражайдың еншісіне қайта қайыру керек
Себебі  бүгінгі таңда мұражайға осы 63 гектар жердің небәрі 6 гектары ғана тиесілі
Алматы облысы әкімінің орынбасары Серік Мұқановтың айтуынша, жерлерді қайтарып алу үшін сол жерлерді меншігіне айналдырған тұлғалармен келіссөздер жүргізіліп жатқан көрінеді.
2009-2011 жылдарға арналған «Мәдени мұра» стратегиялық ұлттық жобасы қоғамдық кеңесінің көшпелі отырысын қорытындылаған ҚР Президенті Әкімшілігі Басшысының орынбасары Мәулен Әшімбаев сөз соңында былай деді: «Қорық мұражайды ары қарай да жәдігерлермен толтыруымыз керек
Енді экспонаттардың бұл басы ғана
Осыған байланысты басқа мұражайлардан экспонаттар алу, басқа бір енді табылып жатқан экспонаттарды осында орналастыру мәселесін де қарастыруымыз керек
Жалпы, осы қорық-мұражай бұл мәдени туризмнің, ғылымның, жастардың келетін бір орталығына айналуы қажет
Сондай-ақ мәдени туризмді дамытуды жолға қоюымыз қажет».
Талай түйінді тарқатқан алқалы кездесу ұлттық құндылығымызды сақтау және оны насихаттау үшін мемлекет тарапынан қомақты көмек көрсетіліп жатқанын тағы бір дәлелдеді
Ең бастысы, еліміздің төл тарихынан сыр шертетін, көргенді тәнті етіп, рухани байытатын жәдігерлер заман талабына сай ашылған тарихи-мәдени қорық-мұражайда сақталатын болды.
Сұлтан Қадырбек
