Жаңаөзен қаласында болған облыс әкімі Алик Айдарбаев алдымен қалаға кіреберіс жол бойын жайқалған жасыл желекпен көмкеру жобасының жай-күйімен танысты
Болашақта бой түзер бала талдар 5 км қашықтықты қамтымақ
«Су тазалау ғимараты» арқылы суарылатын  көк желек қала келбетіне көрік қосары анық
 Ал жасампаз жоба жүзеге асқан жағдайда отыз бос жұмыс орны пайда болады.
Облыс әкімінің іссапары аясында Жаңа­өзен қаласының «Астана» шағынау­да­нында «Айзере» балабақшасы халық игілігіне табысталды
320 орындық балабақша респуб­ликалық бюджет қаражаты есебінен бой көтеріп, бүлдіршіндерді зор шаттыққа бөледі.
«Қазақстан жаңа жаһандық нақты ахуал­да: өсім, реформалар және даму» атты Елбасы Жолдауында 2016 жылдан бастап білім саласы қызметкерлері жалақысы 29 пайызға дейін ұлғайып, кәсіптік-техникалық білім беру үрдісі тегін болатыны айтылды
Міне, бүгін еліміздің ең қасиетті мерекесі Тәуелсіздік күні қарсаңында «Балапан» бағдарламасы, «Жаңаөзен қаласын әлеуметтік-экономикалық дамытудың 2012-2020 жылдарға арналған кешенді жоспары» аясында салынған 320 орындық «Айзере» балабақшасының салтанатты ашылу рәсіміне қатысып, сіздердің қуаныштарыңызды бөлісіп отырмыз
Кешенді жоспардың іс-шараларын іске асыруға 38 млрд теңге бөлініп, үш жылда игерілген 35 млрд теңгеге 2724 орындық мектеп, 1920 орындық балабақша пайдалануға берілді
Егемен еліміздің ертеңгі иелеріне тәлім-тәрбие беруде маңызды рөл атқаратын мұндай нысандарды салу жоспарлы түрде жүргізіледі, – деген өңір басшысы қызыл лента қию құрметіне ие болды.
Сонымен қатар облыс әкімі Жаңаөзен қаласының қорғаныс істері жөніндегі бөлім ғимаратының ашылу салтанатына қатысты.
«Республика аумағында мұндай ғимарат алғаш рет ашылуда
Отан алдындағы борышын өтейтін азаматтар осы ғимараттан аттанады
Әскери-патриоттық орталықтың атқаратын жұмысы жан-жақты
Бөлімшеге әскер қатарына шақыру, аттандыру, әскери келісімшарттар жасасу, Ұлы Отан және Ауған соғысы ардагерлерімен, жергілікті мектептермен тығыз қарым-қатынас орнату сынды міндеттер жүктелген
Қазіргі таңда бөлімде 20 қызметкер жұмыс істейді
Барлық жағдай жасалған
Әскери мекеме 500-ден аса азаматты әскер қатарына аттандыруға қауқары бар» дейді Маңғыстау облысы бойынша қорғаныс істері жөніндегі департаменттің басшысы Сейіткерім ­Арапбаев.
Тәуелсіздік мерекесі қарсаңында Қызыл­сай ауылында да айтулы оқиға болып өтті
320 орындық «Айналайын» балабақшасы бүлдіршіндерге өз есігін айқара ашты
Жаңа, кең әрі жарық ғимарат іші балдырғандардың бал күлкісіне толмақ.
«Балабақшаға тәрбиеші болып жұмыс­қа орналастым
4 жыл еңбек өтілім бар
Өте қуаныштымын
Ата-аналарға алаң­сыз жұмыс жасауға мүмкіндік берілсе, тә­лімгерлерге қызмет етуге қолайлы жағдай туды
Ендігі ретте Қызылсай ауылының бүлдіршіндері жаңа балабақшада білім алады» деді «Айналайын» балабақшасының тәрбиешісі Айнұр Есенбаева.
Іссапар соңында облыс әкімі ­А.Ай­дарбаев «ӨзенЖылу» МКК-ын аралап, жаң­ғырту жұмысымен танысты
Ұсыныс-пікір­лерді ескеріп, жаңа міндеттер межесін бел­гіледі.
«Жаңаөзен қаласын дамытудың 2012-2020 жылдарға арналған кешенді жоспары» аясында 2008 жылдан бері орталық бу қазандығын шағын жылу-энергетика орталығына көшіре отырып, қайта құрылымдау және кеңейту жұмыстары жүзеге асуда
Ескі бу қазандықтары су жаңа қазандықтармен алмастырылып, толықтай автоматтандырылды
Құрылғылар арнайы пультпен басқарылады
Қазіргі таңда кәсіпорын меншігіне Минск зауытынан шыққан 6 бу қазандығы тиесілі
3-еуі жұмыс істеп тұр, ал 2-еуі кәсіпорын қоймасында сақтаулы
Бу қазандықтарының қосалқы жабдықтары, трубиналары күрделі жөндеу жұмыстарына зәру
Монтаждау жұмысына қаражат бөлінген жағдайда Жаңаөзен қаласының электр және жылу мәселелері шешілер еді
Ал бүгінгі таңда қалаға жылуды өз деңгейінде қамтамасыз етіп тұрмыз» деп атап өтті «ӨзенЖылу» МКК директоры Бостандық Ақшабаев.
Голрох ЖЕМЕНЕЙ
Маңғыстау облысы
