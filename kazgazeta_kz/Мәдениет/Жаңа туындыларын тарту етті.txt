Қостанай қазақ драма театрының құрылғанына биыл, міне, 15 жыл
Сахна өнерінің бір белесін бағындырған қостанайлық театр осыған байланысты гастрольдік сапарлар ұйымдастыруды жыл басынан жоспарлаған
Гастрольдің жаңалығы – І.Омаров атындағы қазақ драма театры болып ашылғаннан бергі 15 жылда бірінші рет Алматыға ат басын тіреді
Атаулы жылындағы алғашқы гастролін Алматыдан бастауы да тегін емес, өнері мен мәдениеті қалыптасқан қаланың талғампаз көрермендері алдында спектакльдерін ұсынып, шынайы бағасын алуды жөн санапты.
М.Әуезов атындағы академия­лық драма театрына келген қоста­най­лықтардың репертуары да бай екен
Классикалық туындылар да, драма да, комедия да, балаларға арналған ертегі қойылымдары да бар
Атап айтқанда, алматылық көрер­мендерге Шекспирдің «Гамлеті», Е.Төлеубайдың «С.Есе­нин» трагедиясы, «Боздаған бой­дақтар», «Жеңгетай» ­комедиясы, Қа­зы­ғұлдың «Абай» трагедиясы, А.Вампиловтың «Метромпаж» комедиясы, С.Асылбекұлының «Күзгі ро­манс», Ж.Әлмашұлының «Мұңмен алысқан адам», Т.Қоңыратбайдың «Дала шамшырағы» драмалары ұсынылды.
Қостанай театры гастролінің шымылдығы ақын, театрдың әдебиет бөлімінің меңгерушісі Серікбай Оспановтың балаларға арнап қойған «Ешкі туралы ертегісімен» ашылды
Ал кешке көрермендерге театрдың көркемдік жетекшісі, режиссер Ерсайын Төлеубайдың «Мәриям – Ілияс» қойылымы таныстырылды
Театр белгілі қоғам және мемлекет қайраткері Ілияс Омаровтың атын иеленгеннен кейін осы айтулы тұлға мен ақын Мәриям Хәкімжанованың құрметіне арнайы сахналанған екен
Спектакльді алматылық жұртшылық жылы қабылдады.
Гастрольдік сапардың мақсаты жөнінде театрдың директоры, Қа­зақ­станның еңбек сіңірген қайрат­кері Нұрлан Ерекешевпен тілдескен едік
Театрда 35 артист қызмет етеді және олардың басым көпшілігі жас­тар
Гастрольге қостанайлық театр толық құрамда келіпті
«Көңілімізде алматылық көрермен бізді қалай қабылдар екен деген қобалжу да болды
Алғаш рет келіп тұрғаннан кейін үлкен мәдени ортаның пікірі, сыны біз үшін, әсіресе жастарымыз үшін маңызды
Көрермен қауымнан жақсы пікірлер естіп жатырмыз
Бұл қуантады
Әсіресе, жұртшылық тарихи туындыларымызға жоғары баға беруде
Ізденіс жолында жүрген жас театр болған соң артистерімізді де көрермен алдында әр қырынан көрсетуге тырыстық
Он бес спектакль әкелудегі мақ­са­ты­мыз – жастарымыздың өнерін әр жанрда көрсету
Ол үшін тия­нақ­­ты дайындалдық
Облыс әкімі Нұ­ралы Сәдуақасовтың өзі де ықы­­ласпен қолдау білдіріп, гас­т­рольге қаражат бөлдіріп, әкім­шіліктің демеуімен келген жайы­мыз бар» деп бұл сапардың мән-маңызына тоқталды
Гас­т­рольге келген артис­тер қатарында Қазақстанның еңбек сіңірген артисі Шаһарбану Есенқұлова, Қайыпберген Есенқұловтар отбасы, Қазақстанның еңбек сіңірген қайраткері Қонысбек Бек­ай­даров, Ажар Шәкіржанова, Архат Уәлиев, Гүлмира Уәлиева, Зәмзәгүл Бекайдарова сынды еліміздің әртүрлі театрларында еңбек еткен тәжірибелі һәм та­лантты артистер бар
Алматыдан басталған сапар күзге қарай Ресей жерінде жалғасын таппақ.
Жас болса да, театр көркем қойы­­­лымдармен көрерменді сусында­туды мақсат тұтып отыр
Бір айта кетерлігі, Қостанай театры жеңіл-желпі дүниелерден гөрі бүгінгі ұр­пақ үшін тәрбиелік маңызы зор шы­ғар­маларды сахналайды
Театр бас­шылығының айтуынша, бүгінгі таңда тарихи тұлғаларымызды, Алаш азамат­тарының азаттық үшін күресін наси­хат­тау маңызды
Театр гастрольдік са­парын «Міржақып» трагедиясымен аяқтады.
Қоюшы режиссері – Қазақ­стан­ның Халық артисі Ерсайын Төлеубай
Міржақып бейнесін актер, ҚР Еңбек сіңірген қайраткері Қонысбек Бек­айдар сомдады
Қойы­лымда сол заманның шындығы ашылған
Бұл жерде режиссердің із­денісі байқалады
Режиссер Міржа­қыптың еліне, Отанына деген сүйіс­пеншілігін, келбетін бере алған.
Театр басшыларының ­айтуын­ша, алдағы уақытта жұртшылыққа Жұмабек Тәшенов туралы қойы­лым ұсынылмақ
Көрермен ­қау­ым­ сонымен қатар Ұлы Же­ңістің 70 жылдығына орай Шыңғыс Айт­матовтың «Бетпе-бет» шығар­масы бойынша сахналанған қойылыммен қа­уышатын болады
Театр Қазақ хан­дығының 550 жыл­дығына байланысты Ілияс Есен­бер­лин­нің «Хан Кене» атты туындысын сах­наламақ.

Ақбота ИСЛӘМБЕК
