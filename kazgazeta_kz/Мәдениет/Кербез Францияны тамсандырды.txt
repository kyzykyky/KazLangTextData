Жуықта Франция елінде өткен әлем елдерінің «Мәдениет және Дәстүр» атты Халықаралық фестиваліне Семей қаласындағы Шығыс Қазақстан облыстық Әміре Қашаубаев атындағы мемлекеттік фи­лармониясының «Кербез» фольк­лорлы ансамблі өнер көр­се­тіп, шет­жұрттық елді тамсандырып қайтты.
Әміре Қашаубаев атындағы филармония 70 жылдық мерейтойы қарсаңында сонау Франция елінде биыл 140-рет өтіп отырған әлем халықтарының мәдениеті мен дәстүріне арналған фестивальге қатысып, халқымыздың төл өнерімен таныстырды
Фестивальге Қазақ елімен қатар Кения, Эквадор, АҚШ, Аргентина, Лаос, Румыния, Колумбия, Индонезия, Италия, Мексика, Испания сияқты елдер қатысты.
Фольклоршылар фестивалінің ашылу салтанаты Париждан 450 шақырым жерде орналасқан Блан қаласында басталып, Конфоле, Кюганд қалаларында жалғасын тапты
Өнерпаздарымыз күніне сегіз мың көрерменге концерт қойып, ұлттық дәстүр «Беташар», «Бесікке салу» рәсімін көрсетті.
«Кербез» фольклорлы ансамблінің әншісі Мапруза Өтеленованың орындауында «Сәулем-ай», «Бипыл», «Дедімай-ау», «Дудар-ай» әндері шырқалды
Айта кетсек, Мәриям Жагорқызы Мапрузаның нағашы әжесі болып келеді
Сонымен қатар Абайдың «Төр жорға» күйі, семейлік композиторлар Кенжебек Алдекеновтің «Жаңа ғасыр» және Рахымбек Ноғайбаевтың «Атамекен» күйлері орындалды
Құрманғазының «Балбырауын» күйі павлодарлық «Шернияз» би тобының мың бұралған биімен көркемделді
Дәулеткерейдің «Қос алқа» күйіне астаналық «Ару-ай» тобының бишілері ұлттық әшекейлерімізді көрсетіп, француздықтарға оның философиялық, эстетикалық мән-мағынасын түсіндіріп өтті
Концерттік бағдарлама соңында «Қара жорға» биленді.
Фестиваль соңында «Кербез» фольклорлы ансамблінің жетекшісі Гүлбахрам Мұсабекова, дәстүрлі әнші, Мәдениет қайраткері Толғанбай Сембаев, Мәдениет қайраткері, «Шапағат» медалінің иегері ­Мапруза Өтеленова, дәстүрлі әнші Алтын Смасейітова, Айжан Салиева, Нұрлан Төкей, Аманғайша Қалиева, Алмагүл Малғаждароваларға арнайы сертификаттар табысталды
Блан қаласының мэрі «Кербез» фольклорлы ансамбліне арнайы Блан қаласының медалін және кітабын табыс етіп, қазақ халқына бақ-береке тіледі.
Енді дәстүрлі орындаушыларымыз Бразилия еліне шақырту алып отыр.
Анар ҚУАНҒАЛИЕВА, 
Семей қалалық Мәдениет 
және тілдерді дамыту 
бөлімінің бас маманы
