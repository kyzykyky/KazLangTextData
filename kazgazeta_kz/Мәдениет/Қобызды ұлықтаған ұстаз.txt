Қазақтың қонақтығы қашанда өзекті тақырыптағы әңгімелерге, ән-жырға ұласып жататыны анық
Сондай бір басқосудың үзілісінде қара қобыз кең тынысты, сиқырлы саз төккен еді
Көне дәуірде Қорқыт бабамыз бен Ықылас атамыз, одан кейін бақсылар мен жыраулар ұстаған ұлттық аспабымыз әрқайсымызды елең еткізгені анық
Сөйтіп, қобызшы апаймен танысудың да реті келді.
Батыс Қазақстан облысының қазіргі Жалпақтал ауданының Қарасу ауылында дүниеге келген Роза Құспанқызы 1954 жылы 10 жылдық мектепті бітіреді
Өзінің есімі аттас халық артисі Роза Бағлановаға еліктеп өскен әнші қыз арман арқалап Алматыға келеді
Ол кезде пойыз Орал мен сол кездегі астанамызға бес күн жүреді екен
Жолдың ұзақтығы мен күннің ыстығы әсерінен балмұздақ жеген Роза консерваториядағы сынақта дауысы қырылдап ән айта алмай қалады
Алайда қазақтың ұлттық аспаптық өнерінің іргетасын қалаушы академик, профессор Ахмет Жұбанов талапты жастың тауын шақпай қобыз класына қабылдауды ұйғарыпты.
Бүгінде Роза апай алғашқы ұстазы, қобызшы Ханшайым Құдабаеваны,ҚР еңбек сіңірген артисі, профессор ­Фатима Балғаеваны, қобызшы Гүлнафис ­Бая­зи­тованы, сондай-ақ қазақ өнерінің майталмандарының берген тәлімін ерекше ілтипатпен, сағынышпен еске алады
1957 жылы академик, профессор А.Жұбановтың қолдауымен консерватория жанынан халық қазынасы, ән-күй мұрасын жиыстыру кабинеті ашылады
1962 жылы Халық қаһарманы Р.Бағланова «Қазақконцерт» жанынан ұлттық аспаптардан тұратын ансамбль құрған
Сол ұжымға қобызшы болып жұмысқа орналас­қан Роза Құспанқызы Қазақстанды тегіс аралап, концерт бергендіктерін бүгінгі таңда айтудан еш жалықпайды
1965-1985 жылдар аралығында Роза әртүрлі ма­мандықтың иелері болып саналатын әндердің авторларымен жұмыс істейді
Яғни әуесқой композиторлардың шығар­маларын магнитофон таспасынан есту арқылы нотаға түсірумен айналысады
Фольклор кабинетінде жұмыс істеген әдебиетші Науша Қыдыршина мен қобыз­шы Сапи­хан­ Ыдырысова секілді замандастарын қазір де ерекше құрметпен еске алады
Халық аспаптары кафедрасының ұстаздары Л.Хамиди, Б.Сарыбаев, Қ.Тастанов, М.Әубәкіров, Ш.Қажығалиев, Б.Мансұровтармен және теориялық музыка мамандары са­на­латын Б.Ерзакович, А.Серікбаева, А.Темірбекова, Ғ.Бейсеновалардың сөзін тыңдап, осындай ұлағатты ұстаздардан тәлім алғанын мақтан тұтады.
Роза Құспанқызы 1960 жылы Құрман­ғазы атындағы консерваторияны бітіріп, жолдама бойынша Ақтөбе қаласының музыкалық училищесіне қобыздан сабақ беретін оқытушы болып жұмысқа орналасты
Көп ұзамай Мәскеу консерватория­сында оқитын Әбдіқадыр Әбдібековке тұрмысқа шығып, Алматы облысының Қаскелен ауданындағы «Путь Ильич» ауылына келін болады
Асқар, Алмагүл, Айдарбек есімді бала сүйеді
Жолдасы Әбдіқадыр Абай атындағы опера және балет театрында үрмелі (транбон) аспабында ойнап, көп жылдар бойы оркестрде қызмет атқарды
Ол кезде нотаны сиямен қағазға түсіретін кез екен
Тушь көзіне ұшып, әркез залалын тигізіп отырыпты
Бүгінгі күні соның салдарынан Әбдіқадыр екінші топтағы мүгедек.
1975 жылы Роза Құспанқызы Алматы қаласындағы С.Прокофьев атындағы №3 музыка мектебінің жанынан қобыз сыныбын ашуға қол жеткізді
Сол кезден бастап бүгінгі, яғни жарты ғасырдан астам уақыттан бері әртүрлі музыка мек­тептерінде, яғни Глиэр атындағы №2 балалар музыка мектебінде, П.Чайковский атындағы Алматы музыкалық коллед­жінде, Ж.Әубәкірова авторлық мектебінде қо­быздан дәріс беруде
Қобыз аспабына арналған «Ықыластың қобызы», «Қобыз аспабын үйретуге арналған хрес­томатия», т.б
бірнеше оқулықтардың авто­ры
Ы.Дүкенұлы шығармашылығы жай­лы кітабы қазақ музыка әдебиеті сабақтарының, колледждердің, гимназия­лардың, музыка зерттеушілері мен әуес­қойларының оқулығына айналды
Музыка мектебінің бастауыш сынып оқушыларына арналған, қобыз аспабында ойнау бойынша әдістемелік оқу құралдары, нота материалдары нұсқаулықтары 1998-2000 жылдар аралығында «­Рауан» баспасынан жарық көрді
Жоғары біліктілігімен жасөспірімдерді музыка мамандығына тәрбиелеудегі көп жылдық шығармашылық еңбегі мен қобызды насихаттаудағы шеберлігі үшін алған мақтау қағаздарында есеп жоқ.
Атия Рақымжан, Алма Доғалова, Марал Жылкелдиева, Мәдина ­Серік­қызы секілді шәкірттері қалалық, рес­пуб­ликалық, ха­лық­аралық өнер сайыс­тарының жүлде­­герлері
Алғашқы тәр­бие­леп шығарған шәкірттері Айна Сапашева, Әлима Бек­жігітова, Ғазиза Ғабдрахмановалар еді
Қобызшылар дуэ­тін, қобызшылар ансамблін құруда да айтарлықтай тер төкті.
Музыка мектебіне, әсіресе қобыз аспабына өте қабілетті оқушылар іріктеліп алынады
Өйткені аққудың мойнына ұқсас, иіліңкі болып келетін және тағылған ішектері де бір-бірінен алшақ тұратын қобыздың құрылысы да ерекше
Сол қол саусақтарының тырнақ көбесін ішекке сәл тигізіп басу арқылы көзге көрінбей тұрған нота дыбыстарын анық та таза шығару оңай емес
Дыбыс­ты жүрекпен сезіп, құлақпен ести білудің маңызы зор
Ысқыны дұрыс ұстап үйренумен оны ішекте жүргізу тәсілдері өз алдына күрделі.
1985 жылы «Еңбек ардагері», 1991 жылы «ҚР халық ағарту ісінің озық қызметкері», 2006 жылы «ҚР Мәдениет қайраткері», 2013 жылы қазақ өнері мен мәдениетіне сіңірген зор еңбегі және жастар тәрбиесіндегі тәлімгерлігі үшін «Тұлға» белгісінің иегері атанды.
Қанмен біткен қасиет жоғалмасы анық
Өзінің табиғат берген лирикалық даусымен Роза апайымыз өзі шығарған әндерін де шырқады
Сезімге толы әндерін «Қыз сағынышы» атты жинақ етіп шығарды.
Салтанат ЖАСБАТЫРҚЫЗЫ
