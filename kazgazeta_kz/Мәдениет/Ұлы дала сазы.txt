Ұлттық кәсіби музыка өнеріміздің қарашаңырағы Қазақстанның еңбек сіңірген ұжымы, Дүниежүзілік және Халықаралық конкурстардың лауреаты, «Халықтар достығы» орденді Құрманғазы атындағы Қазақ мемлекеттік академиялық халық аспаптары оркестрі тұңғыш рет Республика Сарайында ҚР Тәуелсіздігінің 25 жылдық мерейтойына және Алматы қаласының 1000 жылдығына арнаған «Ұлы дала мұрасы» атты мерекелік концертін өткізді
Концертті ҚР Мәдениет қайраткері Тұрарбек Хайралиев және журналист Қымбат Досжан жүргізді
Концерт Қазақстан Республикасы Мәдениет және спорт министрлігінің, Алматы қаласы әкімдігінің, қалалық Мәдениет басқармасының қолдауымен өтті.
Елбасы «Қазақтың інжу-маржаны» деп ба­ға­­лаған әйгілі өнер ұжымының концерт шы­мылдығы күмбірлі күймен ашылды
Әрі қарай қазақтың және әлемдік музыка майталман­да­рының озық туындылары орындалып, екінші бөлімі классикалық шығармалармен жалғасын тапты.
Салтанатты кеште ҚР еңбек сіңірген артисі Тұрар Әліпбаев, Қазақстанның Еңбек сіңірген қайраткері Біләл Ысқақов, Мемлекеттік «Дарын» Жастар сыйлығының иегері Батыржан Мықтыбаев, Халықаралық байқаулардың лауреаттары – Сәбира Бибатырова және Ақайша Жұрбай сынды қазіргі дәстүрлі күйшілік мектептің көрнекті өкілдері орындаған Құрманғазы, Тәттімбет, Қазанғаптың күйлері тарту етілді
Бұдан кейін оркестрдің бас дирижері, «Дарын» Мемлекеттік Жастар сыйлығының иегері Арман Жүдебаевтің жетекшілігімен Құрманғазының «Серпер», Түркештің «Көңілашар» күйлері орындалды
Концерттің ерекшелігі Тәуелсіздігімізді жырлайтын ән-күйлерімізбен қатар, бұрын-соңды орындалмаған классикалық және заманауи шығармалар көрермендерге ұсыныл­ды
Жұртшылық танымал сахна жұлдыз­дары – Нұржамал Үсенбаева, Сәуле Жанпейісова, Нұржан Жанпейісов, Ерлан Рысқали, Халықаралық байқаулардың лауреаттары Әсел Рақымжан, Фархат Кубиев, Дулат Тоқанов, Азамат Малышев, Гүлнұр Көшенованың өнерін тамашалады
Мерекелік концертке Атырау облысы әкімінің қолдауымен Атырау облысы Мәдениет басқармасының басшысы Әбіл Тауфихұлы және облыс орталықтарынан бір топ өнер майталмандары қатысты.
Концерттің өту барысына келетін болсақ, академик Ахмет Жұбановтың 110 жылдығына орай орындалған «Фантазия» туындысы әсерлі шықты
Дәулеткерейдің «Жігер», Дина Нұрпейісованың «Науысқы» күйлері тыңдарманды бір серпілтті
Оркестрде өмірінің соңына дейін қызмет еткен дәулескер күйші, композитор Тұяқберді Шәмеловтің көрнекті ақын Қадыр Мырза Әлінің сөзіне жазылған «Арманда кеткен ағалар» әнін Халықаралық конкурстардың лауреаты Фархат Кубиев оркестрдің сүйемелдеуімен шырқады
А.Жұбанов атындағы дарынды балаларға арналған мектеп-интернаттың балалар хорының орындауындағы композитор Нұрғиса Тілендиевтің «Құстар әні» де жұртшылық көңілін тебірентті
Кеш аясында өзге де белгілі сазгерлердің жарқын туындылары өнерсүйер қауымға ерекше әсер сыйлады.
Айта кетейік, оркестр ҚР Мәдениет және спорт министрлігінің тікелей қолдауының арқасында ұжым мүшелері соңғы бес жылда Қазақстанның мәдениет күндері аясында Америка, Қытай, Украина, Австрия мемлекеттерінде болып, Тәуелсіздіктің 25 жылдығы аясында «Ұлы дала мұрасы» атты гастрольдік концерттерімен еліміздің бірқатар аймақтарын аралады.
Ақбота ИСЛӘМБЕК
