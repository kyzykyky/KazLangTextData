Таяуда Кеңтүбек ауылының ат спорты алаңында Қазақстан Республикасы Тәуелсіздігінің 25 жылдығына орай ұлттық ат спорты түрлерінен Май ауданы әкімінің кубогы сарапқа салынған ауданның ашық біріншілігі өтті.
Аудан әкімі Ардақ Қаңтарбаев спортсүйер қауымды, ат спорты жанашырлары мен жанкүйерлеріне жаздың шуақты күніндегі шырайлы мереке – ат спорты жарысын тамашалауға келгендері үшін ризашылығын жеткізіп, әділ де, әдемі ойын боларына сенім білідіріп, білекті де жүректі жігіттерге сәттілік тіледі.
– Көкпар – қазақтың ұлттық ат спорты ойындарының бірі және бірегейі
Көкпар ойыны жігіттердің күш-жігерін, төзімділігін, батылдығы мен ептілігін, ат үстінде мығым отыруын қалыптастырады.
Қазіргі таңда ұлттық ойындарымызды халық арасында кеңінен насихаттау, салауатты өмір салтын қалыптастыру және ойынның техникасы мен шебер­лігін игеруге жастарымыздың қызығу­шылығын ояту аса маңызды, – деп атап өтті аудан әкімі.
Көкпар, теңге ілу, аударыспақ ойындарынан күш сынасуға Екібастұз өңірі Аккөл елді мекенінің «Пырақ» командасы, Малайсары, Ақшиман, Саты ауылдарынан жиналған спортшылар келіп, қызыққа толы ойын өрнегін көрсетті.
Жарыс мәреге жетіп, жеңімпаздар мен жүлдегерлер марапатталды
Көкпар ойынында жүлделі үшінші орынды Ақшиман ауылының командасы еншіледі
Екінші орын Саты ауылының құрамасына бұйырды
Жеңімпаз командаға берілер аудан әкімінің кубогы Ақкөл ауылының «Пырақ» командасына табысталды.
Теңге ілуде ептілік танытқан сатылық Мақсат Тойшыбаев 1-орын алды, 2-орын Ақшиманнан келген Жеңіс Қабдыкәрімовтің қанжығасына байланды, 3-орын ақкөлдік шабандоз Ерғанат Қадыровтың үлесіне тиді.
Аударыспақ ойынында 90 келі сал­мақта өнер көрсеткен балуандар арасында Малайсары ауылынан Жанат Қопашев қарсыластарының барлығын жеңіп, жеңімпаз атанды, екінші ­орынды Ақшиман ауылының балуаны Нұрсұлтан Әкімбеков иеленді, үшінші орын тағы бір Ақшиманнан келген атбегі азамат Рүстем Мұхитовқа берілді.
Ал 80 келі салмақта Саты ­ауылынан Рүстем Бағымжановтың бабы мен ба­ғы қатар шауып жеңімпаз атанса, ­екін­­ші орынды Ақкөл ауылынан Айбын ­Уа­хи­тов еншілеп алды, үшінші орынды да ақкөлдік Мереке Смағұлов жеңіп ал­ды.
Жалпы аудан әкімінің кубогы үшін ұлттық ат спорты түрлерінен өткен ашық біріншілік тартымдылығымен есте қалды
Бұл ұлттық рухты көтеріп, жігерді тасытты.
Мұрат Жездібаев
Павлодар облысы
