Уәлибек Әбдірайымов,
«Шаншар» театрының директоры:
-Өнер жүрген жерде еліктеу болмай тұрмайды
Өзіңіз өнер жолында алдыңғы толқыннан кімге еліктедіңіз?
– Рас, кез келген жас дарын қашан дараланып, өзінше қалыптасып тынғанша, бір мықтының тартылыс күшінен шыға алмайды
Өзім осы өнер жолында «Тамашаның» тарландары – Құдайберген марқұмның, Тұңғышбай ағамыздың өнерлерін үлгі еттім.
— «Өнердің жаны – құштарлық, жауы – іштарлық» дейді
Осы өнердегі қызғанышқа қалай қарайсыз?
– Қызғанатындар «Мен ғана биікке шықсам екен, мен ғана өссем екен» деп қызғанады ғой
Қыз­ғанышсыз тағы болмайды
Өнер адам­дарының арасында бәсекелестік болатыны рас.
— Өз бойыңызда осындай қасиет бар ма?
– Енді өзіме келетін болсам, менің бағамды халық береді
Менен тәрбие алып шыққандар бар, қасымда жүргендер бар, солар біледі
Мен де айта алам, кейбір әртістер сияқты, «Осы қызғаншақтық дегенді білмеппін ғой» деп
Кейбір әртістер осылай сөйлейді
Ал өздерінің осы аурумен ауырып жүргенін білмей де қалады.
— Абыройымды, атағымды асқақтатқан деп нені атар едіңіз?
– «Атақ деген – саясат, қоғамның ойлап тапқан ойыншығы» депті бір мықты
Мен ешқандай атақ алған емеспін
Мен тікелей көрерменге жұмыс істейтін болғасын, өз бағамды, атағымды халқым арқылы ғана біліп отырамын
Әр қойылымнан кейін Үмбетбай Уайдин, Абай Балажанов, Жарылқасын Дәулет сынды сыны орынды кісілерден пікір сұрап отырамын
Олар әрбір қойылымға ойларын білдіреді.
-Осы шын күлкінің құны қанша?
– Күлкіде құн болмайды
Күл­кіні ешқандай дүниеге сатып ала алмайсың
Күлкі деген өте нәзік
Жөнімен күлдірсең жақсы, күлдірмесең – бүлдіресің
Күлкіні өзіміз арзандатып жібердік
Неге?! Өйткені біз қай тілде күлетінімізді түсінбей қалдық
Ең басты себебі тілде жатыр
Бірінші, тілдің айын оңынан туғызбай, жағдай түзелмейді
Сондықтан да мен күлкінің арзандап кетуін тілдің мәселесімен байланыстырам.
— Әзілдің сапасының төмендеп кетуінің себебі не деп ойлайсыз?
– Бізде театрлардың әр қойылымын бағалап, сынап отыратын сыншылар өте аз
Міне, соның кесірінен әркім өз білгенін жасап жатыр
Осындай сахна мәдениетін түсінбейтіндердің кесірінен, сыншыларымыздың аздығынан әзілдің сапасы төмендеп кетті деп ойлаймын.
— Әзілдеріңізді кім жазады?
– Жасыратыны жоқ, әзілдеріміздің сексен пайызын өзіміз жазамыз
Бізде мықты сатириктер бар
Көбісі прозаға, драмаға кетіп қалды
Қазіргі кезде әзіл-сықақ театрларына әзіл жазуға мойын бұрып жатқан сатириктер жоқ
Кейбіреулер бізге келіп, өздерін сатирикпіз деп таныстырады
Дүниелерін әкеледі
Бірақ сахнаға шығаруға онша келе бермейді
Сондықтан сахнаға шығарған дүние­міздің көбісін өзіміз жазамыз.
-Қазіргі сатириктерден кім­дерді бағалайсыз?
– Мұны мен ылғи да Сейіт Кенжеахметовтен бастайтын едім.Ағаның шығармаларына көңіл толатын
Одан кейін Үмбетбай ағамызды, Көпен, Толымбек, Мұхтар Шерімдерді жоғары бағалаймын
Өкініштісі, бұл кісілердің көбісі сахнаға арнап жазбай жүр.
— Алда қандай жоспарларыңыз бар?
– Өнер саласында жүрген адамға өнерден басқа жоспар болмайды, ой болады
Қазіргі кезде бір әншілер бар, бір-екі ән жаздырып алып, соған клип түсірсем деп жүрген
Бұл жоспар емес
Ой дегеніміз идея ғой
Идея – көркем шығарманың жаны
«Өнердегі әрбір шығарма өмірдің жаңа бір қырын ашып бергенде ғана нағыз өнерге жатады» деп Лев Толстой айтқан
Сондықтан біз бар күшімізді салып, идеямыздың жеткен жеріне дейін ой құшағында боламыз
Осы ойымызға бастаған ісімізге Алла шабыт берсін деп тілейміз.
— Әңгімеңізге рахмет!
Ақбаян АЛПЫСБАЙҚЫЗЫ
