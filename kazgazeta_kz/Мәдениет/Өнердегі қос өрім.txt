Ұлттық арнадан ойда-жоқта «Жұлдызды жекпе-жек» жобасын тамашалап отырып, «ХасСақ» этно тобының өнерiне ерекше таңдандым
Сосын топ құрамында жас шаңырақ иелерi Мөлдiр мен Дарханның барын байқап, олармен жақынырақ тiлдесiп, сыр бөлiсудi жөн көрген едiм…
Дархан Әлімғазы 2002 жылдан республика­лық дарынды балалар мектебiнiң ин­тер­­натында оқиды
Бала кезінен жан-жақты болуға талпынған ол 6-сыныптан бастап сыбызғы аспабын қосымша үйрене бастады
Сол сәттегі ұстазы Садуақас Қажанов өз ісінің білікті маманы болатын
Дархан ұстаздар үмiтiн ақтап, 10-сыныпта республикалық олимпиада да 1-орынды иеленеді
Бұл шығармашылық жолдағы ал­ғаш­қы жетістіктерінің бірі едi
2014 жылы мектеп бітіріп, Құрманғазы атындағы Қазақ ұлттық консерваториясына түсiп, Талғат Мұқышевтің сыбызғы сыныбына қабылданады
Сол жылы-ақ «Дәстүрлі музыка өнері» мамандығы бойынша фольклорлық аспаптар олимпиадасында 1-орынға, кейіннен Астанадағы XVII «Шабыт» Халықаралық Шығармашылық жас­тар фестиваліне қатысып, 2-орынға көтерілді
Жақында консерваторияны да бiтiрмек
Уақытын бос өткізбей оқу орнының үлкендi-кiшiлi ансамбльдері құрамында өнер көрсетiп, тәжiрибе жинауда
Әсiресе сырнайшы әрiптесi Нұрсұлтан Сауытпен бірге көрсеткен аспаптық дуэт көптiң көңiлiнен шықты
Елбасының қатысуымен ­Астанада өткен Тәуелсiздiктiң 20 жылдығы шарасында бiрiккен оркестр құрамында өнер көрсеттi
Осындай концерттiк шаралардың бірінде белгiлi «ХасСақ» этно-фольклорлық ансамбльдің көзіне түсіп, олардан шақырту алады
Сол күннен бастап Дарханның өнер жолы ғана емес, өмір жолының да жаңа бiр белесi басталды
Оған себеп – ол жерден сол топтың бір мүшесі – Мөлдірді кездестіруi.
Мөлдір Ербол 2003 жылы Күләш Байсейітова атындағы дарын­ды балаларға арналған музыка орта мектеп-интернатындағы доцент Ә.Жұмабекұлының қылқобыз кла­сына түседі
Мектептен соң ұлт­тық консерваториядағы дарынды қобызшы, аға оқытушы «Тұран» ан­самблінің мүшесі Медеубек ­Мақ­саттан тәлім алады
Оның да iзденiсi мен алған тәлiмi өз нәтижесiн көрсете бастайды
Соның бiрi – 2009 жылы «MusicForumKazakhstan» байқауында 2-орын иемденіп, талабын одан бетер ұштайды
Сондай-ақ Чайковский атындағы, А.Жұбанов атын­дағы республикалық байқауларда, xалықаралық «Шабыт» фестивалінде, Ықылас Дүкенұлы атындағы «Жез­киік» қылқобызшылар конкурсында жеңiмпаздар қатарына қосы­ла­ды
Қазіргі таңда «ХасСақ» ан­самблінің қылқобызшысы және Құр­­ман­ғазы атындағы қазақ ұлттық консерваториясының магистранты
Бiр көргеннен бiр-бiрiне деген ықылас-сезiмi Дархан мен Мөлдірді күн санап жақындастыра түседi
Ақыры жыл өтпей, үстiмiздегi жылдың наурыз айында екеуi шаңырақ көтерді
Бүгінде шығармашылық қызметімен қатар отбасылық өмірді де қатар алып жүрген Мөлдір көрікті келін, Дархан үйдің тірегі болып, берекелi тұрмыстың табалдырығынан аттады.
– Жолы бір жұлдызды отбасы болу тіптен тамаша
Біріншіден, бір-бірімізді өте жақсы түсінгендіктен, екіншіден, бір ансамбльде болғандықтан, үнемі біргеміз
Сол себепті де бақытты отбасымыз, – дейді, жас шаңырақ иелерi
Мөлдiрдiң нағашыларында да, өз тегiнде де өнерпаз көп болған
Өзi – құзырлы орындарда жұмыс iстеген зиялылардың ұрпағы
Өнер дарыған сiңiлiсi Марал да Германия жерiнде дәрiс алуда.
Дархан мен Мөлдiр бүгiнгi күннiң өзiнде Ержан Жәмеңкеев басқаратын «ХасСақ» ұлт-аспаптар ансамблiмен бiрге бiрнеше мәрте Қытай, Бiрiккен Араб әмiрлiктерi, Англия, Корея, Түркия, т.б
елдерде өнер көрсетiп қайтты
Топ құрамында жетекшiмен бiрге Нұртуған Қоссаманов, ­Жадыра Мүсiреповалардың да еңбегi зор
Олардың әрқайсысы аспаптың бiрнеше түрiн меңгерген
Ән салады
Тiптi сахналық қимыл қозғалыстарын да көрермен ықыласына лайықтай бiледi
Топ құрудағы олардың басты мақсаты – ұлттық құндылықтарды тарих сахнасына шығару
Бұл орайда өнердегi отбасылық үлестiң салмағы бiз ойлағаннан да қомақтырақ болмақ
Өйткенi ұлттық құндылықтың тамырын ұлттық тәрбиемен келген жүрек қалауы қашан да жандандыра бермек.
Қазіргі таңда елімізде Елбасы­ның «Рухани жаңғыру» бағдарламасы аясында ұлттық құндылықтарды дамытуға ерекше көңіл бөлініп отырғаны белгілі
Ұлттық өнер өз биігінде болуы үшін сол өнерді ­на­­сихаттап, дамытып жүрген талантты жастарға қамқорлық пен қолдау көр­­сетілуі де керек
Қазақ өнерінің көк­жиегі жылдан-жылға кеңейтіп, осы ба­ғытта рухани шараларды көбірек қолға алып, өрістете білсек, нұр үстіне нұр болар еді.
Ақерке КӘРІПЖАН
Алматы
