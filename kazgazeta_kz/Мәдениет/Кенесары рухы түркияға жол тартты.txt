Астанадағы Қ.Қуанышбаев атындағы қазақ театрының ұжымы 13-15 қараша күндері белгілі жазушы, драматург Думан Рамазанның «Кенесары-Күнімжан» драмалық шығармасын Түркияның Стамбұл және Анкара қалаларында түрік тілінде сахнаға шығармақ
Соған орай Қазақстанның еңбек сіңірген қайраткері қойылымның режиссері Болат Ұзақовты сөзге тарттық.
– Болат аға, бұл түрік тілінде қойылып отырған алғашқы спектакль ғой?
– Жалпы театр тарихында, менің білуім­ше, бұл түрік тілінде ойналып жатқан бірінші спектакль
Бұған дейін мұндай тәжірибе шағын ұжымдарда болған
Бірақ осындай үлкен театрда кәсіби деңгейде, спектакльді түрік тілінде тұңғыш рет дайын­дадық
Жуық­та театр ұжымы осы қойылымды елор­далық түрік ағайындарға алғаш рет түрік тілінде сахнада көрсетті
Спектакльді Түркия Респуб­ли­касының Қазақстандағы Төтенше және Өкілетті елшісі Өмер Бурхан Түзел де тама­ша­лады
Қойылымнан кейін елші қазақ тарихы туралы туындыны жоғары бағалады
Ол «Түр­кияға театр ұжымы осы туындыны түрік тілінде қойған кезде біздің атажұртымыз­­дың тілі түрік тілімен туыстас екенін біліп жылы қабылдайды деп ойлаймын» деп жылы пікір білдірді
Бұл қойылымда Кенесары­ның «өз Отанымызда біз бөтен, жатпыз» деп ашынып, айтатын жері бар
Құдайға шүкір, қазір қазақтар өз Отанында жат емес» деді Өмер Бурхан Түзел мырза
Иә, біз қазір өз елімізде жат емеспіз
Керісінше, өзге ұлттың баласын бауырына басқан дара ел болдық.
– Кенесарының рөліне Сырым Қаш­қа­­баев­­ты таңдағаныңыздың себебін айтсаңыз?
– Қойылымда Кенесарының хан болған кезін емес, жас кезін, оның ерлік істерінің жаңа басталған тұсы, алғашқы махаббатын көрсетеміз
Өздеріңіз тарихтан да білесіздер, Кенесарының бәйбішесі Күнімжаннан көптеген ұрпақтары болған
Бірақ спектакльде екеуінің алғашқы кездесуі, махаббаты, сезімдері, сосын осы махаббат айналасындағы тартыс бейнеленеді
Спектакльде Кенесарының ғана емес, бүкіл қазақ халқының басына түскен қиындықтарды, тар кезеңді көрсеткіміз келді
Кенесары өзі әнші, өзі күйші, шығармашыл кейіпкер ретінде бейнеленгендіктен, Сырымның арнайы күй мектебін бітіргені, әнді де жақсы орындайтыны, қоңыр дауысты болғандығын ескере отырып, соған лайық актерді таңдадық.
– Қойылым Құран оқумен басталады екен
Бұл шығармада бар ма, әлде өзіңіз қостыңыз ба?
– Құран оқылу шығармада жоқ
Құранды қойылымның екі-үш жерінде оқиды
Өйткені бабамыз Кенесарыдан бас­тап басына Құран оқылмай, жаназасы шығарылмай кеткен сол кездегі аруақтар өте көп
Кенесары туралы қойылымды қояр кезде ойланып, толғандым
Бізге оның басының да, денесінің де қайда жатқаны белгісіз ғой
Сондықтан мұндай спектакль қою өте ауыр әрі қиын болды
Сол себепті әдейі, осы бабаларымызға арнап Құран оқудан бастасақ деп ойладым
Шынында да қаншама боздақтарымыз сол кезеңде сұраусыз кетті
Айдауға кеткені, құлдыққа кеткені қаншама
Кейбір ағайындар спектальден кейін «жоқ, ондай болған емес, қазақтар құлдыққа сатылмаған, оларды шоқындырмаған» деген қарсы пікір айтады
Біз осы спектакльді дайындаған кезде біраз деректерге үңілдік
Ақ патшаның өз қолымен жазылған «қазақтың ұлдары мен қыздарын, әсіресе қолға түскен жастарды ешқандай сұраусыз құлдыққа сата беруге болады» деген Жарлығы бар
Астыртын берген бұйрық екен
Ол Жарлықтың нөмірі де бар
Біз оны мұрағаттан көрдік
Жаңағы шоқындыру мәселесіне байланысты да арнайы тапсырма болыпты
«Бізге ең тиімдісі қазақтың өзін әуелі оқытып, шоқындырып, сосын қазақ даласына жұмсасақ, ол орыстардың әрекетінен де тиімді болады» дегендей тапсырыс болса керек
Сөйтіп, шапқыншылық кезінде қолға түскен балаларды басқа дінге кіргізіп, шоқындырып, кейін олар өзінің ата-бабасына дейін ұмытып кеткен екен
Содан кейін олар қазақ даласында патша үкіметінің саясатын іске асыруға белсене қа­тысқан
Бұның бәрі тарихи деректер
Оған біз қанша соқпайық десек те, тарихтың аты тарих
Тарихтан жалтарып кете алмаймыз
Кенесары ұрпақтың көкірегіне азаттыққа, еркіндікке деген рухты лаулатып жағып кетті
Менің ойымша, солардың арқасында кешегі «Алаш» арыстары А.Байтұрсынұлы, Ә.Бөкейхандар оятқан рух 1986 жылғы Желтоқсанда да жалғасып, азаттыққа, еркіндікке деген күреске көтерді
Міне, Құдайға шүкір, сол бабаларымыз жағып кеткен азаттықтың оты өшпей, өз алдымызға мемлекет болдық, сөйтіп, бабалар арманы орындалды.
Әңгімелескен
Бейбітгүл Әбдіғаппарқызы
