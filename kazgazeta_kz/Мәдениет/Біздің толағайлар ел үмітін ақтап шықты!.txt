Алматыда Балуан Шолақ атындағы спорт сарайында ауыр атлетикадан 81-інші ерлер және әйелдер арасындағы әлем чемпионаты өз мәресіне жетті
Сегіз күн бойы әлем назарын өзіне аударған дүбірлі додада Қазақтың Әнұраны үш мәрте әуеледі
Спортшыларымыз 3 алтын, 2 күміс яғни барлығы 5 жүлде еншілеп, жалпыкомандалық есепте үздік үштіктен көрінді
Қазақстан қоржынына алғашқы алтынды Зульфия Чиншанло (53 келі) сыйласа, екінші алтынды қазақтың жас қыраны Жасұлан Қыдырбаев (94 келі) жеңіп алды
Ал үшінші алтын жүлдені тағы бір даңқты саңлағымыз Илья Ильин (105 келі) иемденіп, мерейімізді тасытты
Ал екі күмістің бірін қазақтың қаракөз қызы – Жазира Жаппарқұл (69 келі) омырауына тақса, екіншісі ерлер арасында Владимир Седовқа (94 келі) бұйырды
Алматыда Балуан Шолақ атындағы спорт сарайында ауыр атлетикадан 81-інші ерлер және әйелдер арасындағы әлем чемпионаты өз мәресіне жетті
Сегіз күн бойы әлем назарын өзіне аударған дүбірлі додада Қазақтың Әнұраны үш мәрте әуеледі
Спортшыларымыз 3 алтын, 2 күміс яғни барлығы 5 жүлде еншілеп, жалпыкомандалық есепте үздік үштіктен көрінді

Қазақстан қоржынына алғашқы алтынды Зульфия Чиншанло (53 келі) сыйласа, екінші алтынды қазақтың жас қыраны Жасұлан Қыдырбаев (94 келі) жеңіп алды
Ал үшінші алтын жүлдені тағы бір даңқты саңлағымыз Илья Ильин (105 келі) иемденіп, мерейімізді тасытты
Ал екі күмістің бірін қазақтың қаракөз қызы – Жазира Жаппарқұл (69 келі) омырауына тақса, екіншісі ерлер арасындағы Владимир Седовқа (94 келі) бұйырды.
Осыған дейін, «ауыр атлетикадан қазақ баласы қашан чемпион болады» деп армандап келдік
Естеріңізде болса, былтыр Польшада өткен дүниежүзілік жарыста Алмас Өтешов қазақ тарихында тұңғыш рет күміс жүлдеге қол жеткізіп, Алаш жұрты бөркін аспанға атқан еді
Міне, араға бір жыл салып тағы бір қазақ баласы ауыр атлетикадан тұңғыш рет әлем чемпионы деген мәртебелі атаққа қол жеткізді
Алматы төрінде өткен бұл доданың екінші алтын жүлдесінің қазақ жұрты үшін орны ерекше.
Ерлер арасында 94 келі салмақ дәре­же­сінде сынға түскен Жасұлан Қыдырбаев өз салмағында қарсылас­тарының барлығын қапы қалдырып, әлем чемпионы атанды
Бірден айта кетейік, бұл салмақта екі бір­дей жерлесіміз бақ сынады
Оның бірі – Владимир Седов
Ол күміс жүлдені еншіледі.
В.Седов алғашқы сында 188 келі салмақты көтеріп, бірінші орынға ие болды
Ал осы салмақта үшінші орынға табан тіреген Литва зілтеміршісі Ауримас Дидзбалис 185 келімен екінші орынды иеленді
Ж.Қыдырбаев 179 келіні еңсеріп, үшінші орынға қол жеткізді
Қызықтың барлығы серпе көтеруде бас­талды
Ж.Қыдырбаев тәуекелмен 229 келіге тапсырыс берді
Өйткені жұлқа көтеруде тоғыз келі айырмашылықпен алға шыққан В.Седовтан асып түсу үшін оған 10 келі артық көтеру керек болды
Ол өзіне жүктелген тапсырманы орындап әлем чемпионы атанды.
Олимпиада ойындарының екі дүркін чемпионы, бірнеше әлемдік рекордтың иесі атанған Илья Ильин Алматыда өз елімізде өткен біріншілікте төртінші мәрте әлем чемпионы деген атқа ие болды
Бұл жолы И.Ильин халықаралық аренада 105 келі салмақ дәрежесінде алғаш рет сынға түсіп, топ жарды.
Бұл салмақ дәрежесіндегі бәсекеде алғашқы жұлқа көтеру сайысында өзбекстандық Руслан Нуруддинов 193 келімен үздік шықты
Қытай зілтеміршісі Же Янг 191 келіні еңсеріп, екінші орынды иеленді
Жерлесіміз И.Ильин 190 келіні көтеріп, бұл сында үшінші орынға табан тіреді.
Серпе көтеру сайысы жұлқа көтеру сайысынан әлдеқайда шиеленісті өтті
Әлем рекорды бірінен кейін бірі үш мәрте жаңартылды
Барлық зілтеміршілер өз өнерлерін аяқтап, ең соңында үш спортшы ғана қалды
Әрі жерлесіміздің екі мүмкіндігі, ал өзбекстандық Р.­­­Нуруд­ди­нов пен ресейлік Давид Беджанян­ның соңғы мүмкіндіктері қалған еді
Нағыз жан алысып, жан беріскен тартыс та осы сәтте орын алды.
Жұлқа көтеруде өзбек зілтемірші­сінен үш келі кем көтерген И.Ильин тәуекелге бел буып, 239 келіге тапсырыс берді
Бұл әлем рекордынан бір келі артық болатын
Өкінішке қарай, ол 239 келіні төбесіне тік көтере алмады
Іле-шала ортаға Р.Нуруддинов шығып, 239 келіні көтеріп, әлем рекордын жаңартты
Артынша ресейлік Д.Беджанян 240 келіні еңсерді.
Кезек И.Ильинге келді
Ол тек 242 келіні көтеру керек болды
Тұтас елдің үмітін арқалаған спортшымыздың басқа амалы қалмады
Ол зілтемірдің қасына келді де демін ішіне тартып, 242 келі салмақты төбесінен асырып, тік көтерді
Сөйтіп, ол серпе көтеруде әлем рекордын 2 келіге жаңартты.
Халықаралық ауыр атлетика федерациясы мен әлем чемпионатын ұйымдастыру комитеті И.Ильинді жарыстың үздік спортшысы деп атады
Жерлесімізге әлем чемпионатындағы үздік ауыр атлет атағы жарысқа қатысушыларға арналған кеште берілді.
Оның бұл ерлігіне тек ел ғана сүйінген жоқ
Елбасы да сүйініп, сол сәтте телефон арқылы тамаша жетістігімен құттықтады
Төрт дүркін әлем чемпионы И.Ильин бұл жеңісін әуелі Мемлекет басшысы Н.Ә.Назарбаевқа және Қазақстан халқына арнайтынын атап өтті.
Қазақстан қоржынына түскен екі күміс жүлденің бірін қазақтың қайсар қызы әйелдер арасында 69 келіге дейінгі салмақта сынға түскен Жазира Жаппарқұл иеленді
Бұл салмақта бас жүлдені кәріс қызы Ун Хю Ре алды
Ол екі сайыстың қорытындысы бойынша 265 (120+145) келі салмақты бағындырды
Ал Ж.Жаппарқұл 262 (118+144) келіні көтеріп, әлем чемпионатының күміс жүлдегері атанды
Ал үздік үштікті 261 (118+143) келіні бағындырған қытайлық Чен Юджуан қорытындылады.
Ерлер арасында 77 келіде бақ сынаған  Албания атлеті Даниэль Годелли әлем чемпионы атанды
Ал қазақстандық Кирилл Павлов төртінші орынмен шектелді
Жұлқа көтеруде Д.Годелли мен қытайлық Гуошин Жонг 171 келіні бірдей бағындырған
Әйткенмен, жеке салмақ бойынша албан спортшысы жеңіл болғандықтан жеңімпаз деп танылды
Ал қола жүлдеге  солтүстіккореялық Ким Квонг Сонг ие болды
Бұл бәсекеде жерлесіміз Кирилл Павлов 6-ншы орыннан ғана көрінді.
Серпе көтеруде кіші қола медальді иелік етуге 195 келіні көтере алған К.Павловтың мүмкіндігі болған
Алайда, оның қарсыластары мықты екендіктерін дәлелдеп берді
Қытай өкілі Ж.Гуошин 196 келіні бағындыра алса, албаниялық Годелли 195, 198 келіні бағындырып, чемпиондық атаққа қол жеткізді
Ол сонымен қоймай, соңғы мүмкіндігінде әлем рекордын жаңартқысы келіп, 211 келіге тапсырыс берген, алайда оның ойы жүзеге аспады.  Ал солтүстіккореялық Ким Квонг үш мүмкіндігін жақсы пайдаланып (190, 195, 200 келі) серпе көтеруде алтын иеленді.
Сонымен, қос сайыстың нәтижесінде 369 келіні бағындыра алған Д.Годелли күллі Албан еліне сый жасап чемпион атанса, қытайлық Ж.Гуошин (369 келі) күміс медальді қанағат тұтуға мәжбүр болды, қола медаль солтүстіккореялық К.Квонгке (363 келі) бұйырды
Ал К.Павлов (352 келі) өз жеке рекордын орнатып, төртінші орынға жайғасты.
Әйелдер арасындағы 69 келі салмаққа дейінгі сынға тағы бір отан­дасымыз, Лондонда өткен Олимпиада ойындарының чемпионы Мая Манеза да қатысқан болатын
Алайда ол үздіктердің қатарынан көріне алмады
М.Манеза екі жаттығудың қорытындысы бойынша 231 (105+126) келіні төбесіне көтеріп, жалпы есепте сегізінші орынды місе тұтты.
Әлем чемпионатына 72 елден 538 спортшы бақ сынады
Біріншілікте 15 жүлде жиынтығын сарапқа салды
Осы 72 елден 15 мемлекеттің спортшылары жүл­деге ие болса, 57-сі отандарына жүл­десіз қайтты
Ең көп жүлдені жалпы есепте Қытай спортшылары (4 алтын, 1 кү­міс, 5 қола) алды
Солтүстік Кореяның зілтеміршілері 8 медаль (4 алтын, 1 күміс, 3 қола) жеңіп алып, екінші орынға жайғасты.
Нұрлан ҚҰМАР
Алматы
