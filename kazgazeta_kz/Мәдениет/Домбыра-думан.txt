Алматы – мәдениет ордасы
Бұл қалада әрбір кеш, әрбір шара жоғарғы деңгейде өтеді

Халықтың көңілін көтеріп, ұлттық болмысымызды бейнелейтін сондай игіліктің бірі «Домбыра-думан» жобасы
Әр апта сайын дәстүрлі түрде өткізіліп тұратын кешке қатысушылардың саны күн өткен сайын артып келеді
Қала көшелері мен алаңдарда ұйымдастырылатын бұл шараның маңызы өте зор
Оқырман назарына осы «Домбыра-думанның» ұйымдастырушысы Бақдәулет Қиясбекұлымен болған сұхбатты ұсынып отырмыз.
– «Домбыра-думан» жобасы қалай пайда болды? Идея авторы кім? Жалпы жоба жайында айтып өтсеңіз…
– Бұл жоба 2012 жылдың 16 тамызы күні Лондон олимпиадасындағы қазақстандық спортшылардың жетістік­тері­нен кейін пайда болды
­Астана қаласында бір топ блогерлер жиналып, көшеде домбырамен ән айтып, жұртшылық назарын өздеріне аудартқан болатын
Аз уақыт ішінде халықтың қызығушылығын оятқан жобаны еліміздің біраз өңірінде ұйымдастыру қолға алына бастады
Атап айтар болсақ Астана, Алматы, Атырау, Ақтау, Шымкент, Қызылжар, Жаңаөзен, Орал сияқты қалаларда, сондай-ақ Моңғолиядағы қазақ диаспорасы көп шоғырланған Баян-Өлгей аймағында, Ыстанбұл, Анкара, Лондон сияқты ірі шаһарларда өткізіліп келеді.
«Домбыра пати» – «КерекИнфо» сайтының қолданушылары Аршат Оразов, Алдан Жылгелді, Нұрғиса ­Асылбеков, Маралбек Сағынғанов, Жанасыл ­Болатбек, Данияр Алан, Алмас Алтай және Нұрберген Мақым атты сегіз жігіттің бастауымен дүниеге келген болатын.
Алматыда ең алғаш боп «Домбыра-думанды» блогер Назгүл Қожамбекова ұйымдастырды
Артынан Сағыныш Назар қарындасымыз жалғастырды
Әртүрлі жағдайларға байланысты біраз уақыт тоқтап та қалды
Игі бастама елеусіз қалмасын деп қыз-жігіттердің басын қосып қазақтың дәстүрін дәріптеуге мен де өз үлесімді қосайын деп шештім.
– Пати сөзін өзгертуге не себеп болды?
Негізі бұл жобаның атауы бастапқыда «Домбыра пати» болатын
Әлеуметтік желіде хабарламалар, жарнамалар осы атаумен жазылып жүрген
Кейін аға-әпкелеріміз «пати» сөзін сынға алып, ескертпелер жасады
Ақылдаса келе «Пати» сөзін «Думан» сөзімен алмастырдық
Қазақтың төрінде тұратын аспапты көшеге шығардыңдар деп ренішін білдіргендер де болды
Кезінде сал-серілер ат үстінде отырып ән айтқан, ел аралағанда өзінің домбырасын жанынан бір елі тастамаған ғой
Арнайы орындарда жиналып ән шырқағанның несі айып екен? Қазаққа ортақ дүние болғасын оны дәріптеу, әр қазақ баласының домбыраға деген қызығушылығын ояту – біздің міндетіміз.Ұлтжанды жастарды ортақ мақсатқа жұмылдыра білуіміз керек.
– Әр апта сайын ұйымдастырылып тұратын бұл шараға қатысушылар жөнінде тоқтала кетсеңіз
Ұлттық өнерге деген жастардың қызығушылығы қандай?
– Домбыра, күй, ән десе елеңдемейтін қазақ жоқ шығар
Әсем ән әуелегенде қанаттанып, делебеміз қозып, арқаланып кететініміз рас
Домбыра деген керемет аспап қой, шіркін! Осынау ғажайып аспаптан қазақтың үнін естіп, қазақтың рухын сезіне аласың
Қазақтың күйіне, әніне жететін ештеңе жоқ мен үшін
Домбыраның ерекшелігі сол қазақ әуен­дерінен басқа, шетелдің классикалық шығармаларын да шығаруға болады.
Ал қатысушылар туралы айтар болсам, олардың басым көпшілігі студент­тер
Атап айтқанда, Қазақ ұлттық кон­сер­ваториясының, ҚазҰУ, ҚазҰПУ, ҚазМемҚызПУ-дың белсенді, өнерлі студенттері
Сонымен қатар әр салада қызмет етіп жүрген аға-әпкелеріміз, іні-қарындастарымыз да бар
Ашық аспан астында, адамдар көп жиналатын жерде өнерлі өрендер ән шырқап, домбыраның күмбірлеген дауысымен айналаны әсем әуенге бөлеп жүр.
Серуендеп жүрген тұрғындар, қала қонақтары біздің қыз-жігіттердің өнеріне тәнті болып, ұлттық дәстүрге ерекше құрмет көрсетіп жатады.Шетел азаматтарының домбыраны ұстап, суретке түсуге өтініш білдіргендері де бұл аспаптың қадір-қасиетінің артқаны деп білеміз.
– Көрермен жинау жағы қалай жүзеге асуда?
– Қатысушыларды шақыру әлеуметтік желілер арқылы жүзеге асып жүр
Сонымен қатар шара кезінде түсірілген бейнематериалдар да ғаламторда жарияланып, көпшіліктің ерекше қолдауына ие болды.Қазірдің өзінде Youtube-та видеоның қаралымы артып келеді
Сол арқылы апта сайын өтетін көңілді кешке келушілердің саны көбейді
Әрбір «Домбыра-думанды» тамашалайтын адам жанына бір досын ертіп келсе, оның өзі ортаның толуына көп әсер етеді.
– Алда қандай мақсат-жоспарлар бар?
– Бұл жобаны дұрыстап қолға алып жалғастыратын болса, көбірек насихатталса болашағы зор
Алдағы уақытта халыққа танымал өнер адамдарын шақыруды, «Домбыра-думан» деген жазуы бар жейде, бас киім шығаруды,үлкен банерге «Домбыра-думан» жарнамасын жасап қоюды да ойластырып жүрміз.Күн суық кезде де тоқтап қалмай қымызхана, шұбатхана сияқты қазақы орындарда бұл шараны жалғастыру керек.
Белгілі күйшілерді шақырып, 100-200 күйшілерден құралған оркестрмен қазақтың күйін орындасақ керемет болар еді
Өткенде бір мақаладан оқып қалдым, көршілес Қытайдың өзінде бір уақытта 1000 күйші күй тартқан екен
Бұл игі бастаманы біз неге жасамасқа деген ой келді.
Сөз соңында айтарым, қазақтың ұлттық құндылықтарын насихаттап жүрейік
Әлем жұртшылығы домбыраны тану арқылы, қазақтай өнерпаз елдің мәртебесі қашан да биік екенін ұғынсын
Ата-бабаларымыздан асыл мұра боп жеткен домбыра аспабы ұлттық брендке айналғай.
Әңгімелескен
Абылайхан Жұмашев
