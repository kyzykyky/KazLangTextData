Cоқпалы-шулы аспаптар
Тұтасымен теріден жасалатын әрі жасалу тәсілі күрделі соқпалы-шулы аспаптың бірі – тоқылдақ
Аспаптың пайда болу төркіні «тоғыз тоқылдақ, бір шіңкілдек» аталатын үй тұрмысы, балалар тәрбиесіне арналған ертегі ізінде жатыр
Тері, ағаш, қайыс, металл секілді заттардан жасалады
Аспаптың негізгі тіреуіш өзегі мен керегіштері қатты ағаштан жасалып, сырты терімен қапталады
Шанақ сыртына қапталған шала иленген жарғақ кебе келе шыңылтыр теріге айналады
Төрт үшкіл бұрышына бекітілген жарғақ қаққыштармен сілкіп ойнағанда одан таза, ашық үн шығады
Ұстайтын сабы арқылы ырғақтатып, шайқап бесік жыры әуендері орындалады
Тоқылдақтың бұдан басқа тұтасымен іші қуыс ұзынша ағаштан жасалатын нұсқасы да ел арасында кездеседі
Одан шыққан үн түн торғайы тоқылдақтың тұмсығымен ағаш діңін тоқылдатып ұрған дыбысына ұқсас
Аспаптың бұл атауы осы тоқылдақ құстың әрекетімен байланысты шыққан.
Соқпалы-шулы аспаптың бір түрі – сақпан
Бұл да тұтасымен ағаштан жасалады
Жұқа жеңіл тілікше тақтайлары шырша ағашынан жасалып, қайыс жіптермен бекітіледі
Мал соңында жүрген бақташылар тұрмыстық мақсатта ұстаған бұл аспапты қазіргі кезде жеке әншілер ән сүйемелдеуге қолданады
Тұтасымен ағаштан жасалатын шулы аспаптың бірі – зырылдауық
Ертеде бұл аспапты егінге аң-құс түсіп, мал таптамас үшін үркіту құралы ретінде тұрмыстық мақсатта қолданған
Жасалу әдісі мен қолданылуы қарапайым, жеңіл
Шанақ ортасына жылғатіс орнатылады
Қолға ұстайтын тұтқасы арқылы осы жылға тісті шыр айналдыру арқылы дыбысы шығарылады.
Шартылдауық – тұтасымен жалпақ қайыс-таспадан қос қабат етіп жасалады
Ол үшін өгіз, түйе терісінің қалыңдау жерінен таспа етіп тіліп алынады
Екі қабат етіп таспа түрінде кесілген терінің екі ұшына қайыстан өрілген тұтқасы жасалады
Қос қабат қайыстан шартылдата дыбысы шығарылады, атауы осыған байланысты шыққан
Жалпы ұзындығы 50-55 см., ені 5-8 см
мөлшерінде қайыстан жасалады
Үлкен оркестрлер мен ансамбльдерде орындалатын шарт-шұрт, оқыс дыбыстар үшін қолданылады
Мұның ел арасында дырылдауық аталатын үлгісі де сақталған
Ол тұтасымен қатты жынысты ағаштан жасалады
Қолға ұстайтын тұтқаны айналдыру арқылы іске қосылатын ағаш тіліктер доға тәрізді жасалынған айналмалы тістерге тиіп дырылды үн береді
Жасалу әдіс-тәсілі күрделі болғанымен қолданылуы оңай
Осы этнографиялық аспаптарды алғаш рет белгілі қолөнер шебері Д.Шоқпарұлы мен оның шәкірттері жасап, қалпына келтіріп, тәжірибеден өткізді.
Соқпалы-шулы аспаптардың ішінде тұтасымен мүйіз-сүйектен жасалатын бірегей аспап – тұяқтас
Аспап жылқы немесе сиырдың тұяғынан жасалады
Кедір-бұдыры бар, сынған, жарықшақ түскен тұяқтар жарамайды
Сызат түс­пеген, шеттері кертілмеген тұяқты таң­дап алып, әбден тазалап, бірнеше сағат бойы терісінен ажырағанша қайнатады
Әбден кептірілген тұяқтан шыққан үн таза, ашық болып келеді
Тұяқтас музыкалық шығармалардың ырғағын сақтауда және шығармада кездесетін оқыс дыбысты беру үшін қолданатын қарапайым ғана дыбыстық құрал
Ел ішінде оны кейде «тай тұяқ» деп те атайды.
Сылдырлы аспаптар
Сілкіп ойналатын сылдырлы аспаптар тобына асатаяқ, қоңырау, сылдырмақтар жатады
Асатаяқ – ерте заманнан бері абыз-жыраулардың ой толғайтын аспабы ретінде белгілі
Оның кейбір үлгі-нұсқаларын бақсылар, емшілер, зікірші-дуаналар өз сарындарын сүйемелдеуге, діни-ғұрыптық рәсімдерін атқаруға қолданады
Әдетте асатаяқты қылқобыз, даңғыра аспаптарымен бірге қолданады
Асатаяқтар жасалу әдісі мен қолданылуына қарай «күмбезді», «қалақша», «шашақты», «сопақша» болып әртүрлі аталады
Ал бақсылар «ай бас», «жылан бас» үлгілерін, абыз-жыраулар «самұрық бас», «бөрі бас», «бүркіт бас» үлгіде жасалынған аса-асатаяқтарды тұтынатын болған.
Шулы-сілкімелі аспаптардың ішіндегі сылдырмақ пен қоңырау тұтасымен қола, мыс, жез секілді металдардан жасалады
Олардың үн-үйлесіміне сәйкес «сәлпеншекті», «күлдіреуікті» аталатын түрлері бар
Ертеде қоңырау мен сылдырмақтың шағын түрін қылқобыз, асатаяқ, даңғыра секілді аспаптарға қосып жасап, діни-ғұрыптық рәсімдерде қолданатын болған
Ертедегі шеберлер қола металынан жасалатын түрлерінің сыртын жұқа етіп алтынмен аптап, күміспен күптеп жасайтын болған
Сылдыр­мақ-қоңыраулар қазіргі кезде де балалар­дың музыкалық ой-өрісін, нәзік сезімін ұштауда тәрбиелік мақсатта жиі қолданылады.
Сылдырлы аспаптардың бірі – дүңгіршек (дүңгішек) саздан (қыш­тан) жасалатын жалғыз нұсқа және археологиялық мұра ретінде құнды саналады
Үлкендігі қаздың жұмыртқасындай, ішінде сылдырлы үн беретін ұсақ тас моншақтары бар
Аспап құм, саз балшық секілді табиғи заттардың қосындысынан жасалған
Ол 1970 жылдары көне Тараз қаласы орнынан табылды
Ертеде балалардың сылдырлы ойын құралы ретінде қолданылған.
Зәбира Жәкішева,
аспаптанушы-этнолог, Қазақстан 
Республикасының Мәдениет қайраткері
