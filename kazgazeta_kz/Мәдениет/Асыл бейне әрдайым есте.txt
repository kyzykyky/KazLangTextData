Уақытпен үндесіп, өмір сүрген заманының, адам жанының әділетті жаршысы болып, ақиқатты ардақтап, халқына қолынан келгенше қалтқысыз қызмет ету – нағыз журналиске тән қасиет

Мақсатты істерді тындыра жүріп, көпшіліктің көңілінен шығып, құрметіне бөленген қаламгерлер аз емес
Сондай абзал жандардың бірі, Қазақ радиосында тапжылмастан 40 жыл бойы қызмет істеген Нәзила Баймұратова апай еді.
Бүгінде апай арамызда жүрсе 90 жасқа толып, туған күнін өскелең ұр­пақтарының, дос-жарандары мен шә­кірттерінің ортасында өткізер еді
Өкініштісі, өмірден ертерек озды.
«Бұл өмірдің қызығы сыйластықпен,
Дүние салсаң үлгілі жақсы атақпен.
Арттағыға сөзің мен ісің қалса,
Өлсең де өлмегенмен боласың тең» деп данышпан Абай атамыз айтқандай, Нәзила апай да артында игі ісін, адамгершілік қасиеттерін қалдырды
Адаммен адам танысып, түсініскеннен артық байлық жоқ дүниеде
Сол байлықты бағалап, қадірлей білейік деп отыратын апай
Өзі бұл қағидасын мүлтіксіз орындайтын.
Университетті бітіріп, радионың хабарлар редакциясында жұмыс істеп жүрген кезім
Жұмыс бастан асады
«Радио дегеніміз алыс-жақынды білмейтін қағазсыз газет, тәулік бойы тоқтаусыз сөйлеп тұруы керек
Ол үшін жаңалық хабарларды жедел жеткізіп жария етулерің керек» деп басшыларымыз дамыл таптырмайды
Қайда жаңалық, сол жақты жағалап жүреміз.
Жоғары жақтағы басшымыз бір күні аяқ астынан шақырып алып, балалар мен жастар редакциясына ауыстыратынын айтты.
– Келіннің бетін кім ашса сол ыстық
Соңғы хабар редакциясында бой түзеп, үйреніп қалған едім, – дедім.
– Бас редакторы Нәзила Баймұратова тәжірибелі маман әрі жастарға жақын, қол ұшын беріп көмектеседі, «тастай батып, судай сіңіп кеткеніңді өзің де білмей қаласың» деп қойды бастық.
Расында да солай болып шықты
Апай оңаша отырып, ұзақ әңгімелесті
Балаларға арналған хабарлардың жай-жапсары, өзіне тән ерекшеліктері жайлы жан-жақты баяндады
Журналист өмір жолаушысы ауыл-аймақты да жиі аралап, балалар арасында көбірек болу қажеттігін ескертті.
Онан бері де көптеген жылдар өтті
Алайда Нәзила апайдың «Балаларға жақсы хабар әзірлегің келсе, оның жан-дүниесін сезінуге тырыс
Егер хабар тартымды болса, бала оны құлағымен ғана емес, жүрегімен тыңдайды, ұмытылмастай әсер алады» деген кеңесі әлі күнге дейін есімнен шықпайды.
Шынында да балалар мен жастарға арналған хабарлардың тек өздеріне ғана тән ерекшеліктері көп екен
Алдымен балалардың жас мөлшері ескерілуі тиіс, өйткені әрқайсысының өзіндік сұраныс, тілек, талаптары бар.
Мәселен, мектеп жасына дейінгі балалар мен төменгі сынып оқушылары хабарды бір дауыспен оқып жеткізгеннен гөрі ойнақы етіп, сан түрлі әуенмен беруін ұнатады
Ал жастар жағы әр түрлі пікірлер айтысына қатысып, өз ойын, дүние танымын ортаға салуды қалайды
Осы жайларды ескерген Нәзила апай талай жаңа хабарлардың тұсауын кесіп, қанатын қақтырды
Соның бірі – «Ерден атайдың ертегісі»
Ертегінің басында орындалатын әнді композитор Ескендір Хасанғалиевқа шығартып, атақты артист Роза Бағлановаға орындатты.
Балалардың сүйікті хабарларының біріне айналған «Ойлан тап» радио ойынының дүниеге келуіне де Нәзила апай үлкен үлес қосты
Жас ұландардың тілін тауып, сырын ақтаратындай хабар жасай білетін авторларды, ақын-жазушыларды іздестірді
Ақыры ертеде университетте бірге оқыған Әзілхан Нұршайықов ағамызға тоқталады
Алайда Әзекең балаларға арнап хабар дайындау қиынның қиыны деп алғашқыда келісім бере қоймапты
Апай алған бетінен қайтпай – «Бала» деген бауыр етіміз, болашағымыз емес пе» деп жазушыны қоярда-қоймай көндіріпті
«Ерден атайдың ертегісі» сияқты «Ойлан тап» радио ойыны да алғашқы күннен аяғын нық басып, балалардың жүрегіне жол тапты
Хат дегендер ағылып, мыңдап келіп жатты
Хабарды Мәкіл Құланбаев, Аққағаз Мәмбетова, Сейітжан Есенқұлов және басқа да белгілі артистер жүргізіп отырды
Бірі атай, екіншісі Ержан, Маржан есімді балалар рөлінде ойнап, тыңдаушылардың жолдаған хаттарын, өлең, өтініш-тілектерін оқып, тығыз байланыс жасай білді.
Әзілхан Нұршайықов ағамызбен бірге Әбдікәрім Ыдырысов, Сансызбай Сарғасқаев, Сұлтан Қалиев сияқты қаламгерлер де белсене қатысты
Нәзила апайдың жүрген жерінде мейірімін төгетін адамгершілік қасиеті әсер етті ғой деймін, бұл жазушылар да көптеген жылдар бойы жұптарын жазбай Қазақ радиосының бейне бір етене қызметкерлеріндей араласып кетті

Дайындаған кезекті хабарламамды апайға тыңдатып, эфирге беруге рұқсат алып, орнымнан тұра беріп едім, Қасымхан бүгінгі түскі асты редакцияда бүкіл ұжым болып бір дастарқан басында ішеміз, ешқайда кетіп қалма деп ескертті
Белгіленген уақытта түгел жиналдық
Басқосудың сырын сол арада апайдың өзі ашты.
– Бүгін ортамыздағы Қасымхан інімнің туған күні
Білген кісіге кім-кімнің де жұмыс істейтін ұжымы – екінші үйі
Өйткені кім-кімнің де өмірінің үштен бір бөлігі қызмет орнында өтеді
Ортамызға келген жас журналисті құттықтап, игі тілегімізді білдірейік, – деп сый-сияпатын көрсетті.
– Темірді қызған кезінде соқ, – дейді халық мәтелі
Күні бұрын саған сездірмеуді ұйғарған едік, – деп жатыр Рауия апай.
Қай қызметкердің болса да туған күнін атап өтіп, шынайы тілектерін білдіру ұжымның қалыптасқан дәстүрі екен
Апайдың ізбасары біздер де бұл дәстүрді одан әрі жалғастыруға тырыстық.
Иә, адам неғұрлым ақылды, мейірімді болған сайын, соғұрлым өзгенің жасаған жақсылығының алдында бас иіп өтеді.
Нәзила апай да журналистік мамандық­тың қыр-сырын меңгерген, биік шыңына көтерілуде қамқорлық көрсеткен Рауия Абдуллина, Ғазиз Оспанов тәрізді ұстаздарын әрдайым еске алып, сол кісілерге қарыздармын деп айтатын.
Оның реті де бар екен
Соғыс жылдарында Қазақ радиосын басқарған Ғазиз аға орта мектепті жаңа ғана бітірген жас қызға үлкен сенім білдіріп қызметке қабылдады
Рауия апай болса өзі бас­қа­ратын балалар редакциясына құшақ жайып, қарсы алады
Хабар дайындаудың қыр-сырын үйретеді
Еңбегі еш кетпейді
Жылдар жылжып өт­кен сайын жас қыз мамандығын меңгеріп көзге түседі.
Иә, кім-кім де іштен ерекше болып тумайды
Ол өзі тындырған ісімен, қалтқысыз атқарған қызметімен ерекшеленеді

Осындай іскерлік, ұйымдастырушылық қабілет-қайратының арқасында Нәзила апай зейнеткерлікке шыққанға дейін 20 жыл бойы балалар мен жастар редакциясын басқарды
Сіңірген еңбегі ел аузына ілінді
«Құрмет белгісі» ордені және көптеген медальдармен марапатталды
«Республикамыздың еңбек сіңірген мәдениет қызметкері» атанды.
Қасымхан ЕРСАРИН,
Қазақстанның еңбек сіңірген 
мәдениет қызметкері
