  Жақында Шәкен Айманов атындағы «Қазақфильм» киностудиясы түсірген режиссер Данияр Саламаттың «Бәйтерек» атты балалар фильмі экранға шықты
Фильмнің тұсаукесеріне Қазақстан Республикасының Мәдениет және ақпарат министрі Мұхтар Құл-Мұхаммед қатысты
Фильмде  бүгінгі әлем таныған Астананың кескін-келбеті айшықтанып, «Арман қаланың» символына айналған «Бәйтерек» бала қиялын ақиқатқа ұластыратын құтханаға баланған
Фильмдегі басты рөлдердің бірі Дана апай образы
Біз осы кейіпкерді сомдап, кино әлеміне алғаш қадам басқан Мөлдір Мырзақасымовамен әңгімелескен едік

 – «Бәйтерек» фильміне қалай жолыңыз түсті? 
– Режиссер Данияр Саламат өзінің «Әкем екеуміз» атты фильмін түсіріп жүрген кезінде фильмнің соңғы эпизодттарына түсетін қыздарды іздеп Қыздар педагогикалық университетіне келген
Ал менің анам сол оқу орнында қызмет етеді
Университетке түсіру тобы келгенін көрген анам режиссерға кезігіп, мен туралы айтыпты
Сол күні режиссердің көмекшісі Нүргүл апай менің жұмыс орныма, яғни «Хабар» арнасына келді
Сөйтіп, қыздар педагогикалық университетіндегі түсірілу алаңына эпизодқа шақыру алып, «Әкем екеуміз» фильмінде эпизодта ойнадым
Кино әлеміне алғаш қадам басуым осылай басталды
Міне, содан екі жыл уақыт өткеннен кейін «Қазақфильм» киностудиясынан хабарласып, режиссер Данияр Саламаттың кезекті «Бәйтерек» атты фильміне бейнебайқауға шақырды
Іріктелу барысында фильм кастингінен өтетініме сенбедім
Өйткені бұл рольге көптеген қыздар бақ сынауға келіп еді
Дегенмен, аталған фильмде басты ролдердің бірі маған бұйырды
Менің ойымша, бұл тағдыр бұйрығы шығар.
 – Соңғы кездері елімізде балалар фильмі жанрының жанданып келе жатқандығы қуантады
Солардың бірі осы «Бәйтерек» фильмі
Сіз үшін балалармен бірге рөльге шығу қаншалықты қиын болды?
 – Балалармен бірге фильмге түсу мен үшін мүлдем қиынға соқпады
Өйткені, мен әлі де өзімді балаша сезініп, балаларды өте жақсы көремін
Киноға түскен бүлдіршіндер соны сезген болуы керек, тіпті, түсірілімнен бос уақыттардың барлығын  менімен бірге өткізді
Режиссер, операторлар кадрға қажетті балаларды әрдайым менің жанымнан табатын
Қонақ үйдегі бөлмемде барлығымыз жиналып, бірге әңгімелесіп отыратынбыз
Олар  кинодағы образымнан арыла алмай, маған «Дана апай» деп, жанымнан шықпайтын

 – Сонда өмірдегі Мөлдір мен кинодағы Дананың арасында ұқсастықтардың болғаны ма? 
 – Анам сценарийді оқығанда, «қызым, Дананың образы тура сенсің ғой»  деп еді
 Расында да Фильмдегі Дана өте инабатты, тәрбиелі адам, жүрегі де өте сізімтал, мейірімді
Сол себептен бұл рольді сомдау маған қиынға түспеді…
– Фильмнің негізгі сюжеті бала арманына құрылған
Ал өзің бала кезіңде нені армандап едің?
 – Мен кішкентай кезімнен ертегілер жазатынмын
Арманым сол ертегілер желісінде мультфильмдер түсіру еді, ертегілерге байланыстырып, қуыршақтарыма рольдерді бөліп, соларға киімдер тігіп ойнаушы едім
Әзірге, өкінішке орай арман, арман болып қала берді, алайда, болашақта ол арманым жүзеге асады деп үміттенемін.
 – Сен үшін фильмдегі қайсы эпизод ең қиын және ең қызықты болды? 
 
– Орынбек екеуіміз, яғни, кинодағы Санжар екеуіміз Сағым атаның бағына алма ұрлауға баратын эпизод мен үшін ең қиынға түсті
 Бұл кадрлер мамыр айында түсірлгенімен, күн райы әлі де салқын болатын
Оның үстіне кешкі мезгілде түсірілді
Менің үстімде жеңіл, жұқа көйлек
Сценарий бойынша жаңбыр жауып тұру керек
Өрт сөндіру көлігі су шашып тұр
Сөйтіп, алғашқы дубль жасаған бетте бетімдегі бар бояуым ағып кетті
Алайда, дубль режисерге ұнамай бірнеше қайтара түсірдік
Бірде пленка бітіп қалыпты, ал ол туралы бізге ешкім айтпады
Орынбек екеуміз судың астында өлең айтып, би билеп жүрміз
Үшінші дубль да режиссерға ұнамады
Төртінші рет кадрдан шығып кеттік
Ең қызығы  режиссер ең бірінші дубльді таңдап алды
Ал жалпы фильмді түсіру барысында қиындық көрдім деп айта алмаймын
Тағы бір эпизодта Марат деген жігіт мені алып қашпақшы болады
Сюжет бойынша менің итім болу керек
Ал мен бала кезімнен иттен қатты қорқатынмын
Оның үстіне алып келген иттің өзі де тым үлкен… Әйтеуір, қорқынышымды ысырып қойып, сол эпизодтің басын қайырдым

  – Түсірілу тобында өзіңді қалай сезіндің? Қанша дегенмен алғашқы роль ғой.
 – Түсіру тобымен бір үйдің балаларындай бірден тіл табысып, тату-тәтті болдық
Осы фильмге түсу үшін жұмыс орнымнан жиырма күнге кезекті демалыс алғанмын
Ал фильм түрлі себептерге байланысты белгіленген уақытынан кешігіп, бір айға созылды
Түсіру тобының маған мейіріммен, түсіністікпен қарағандарына ризамын
Кинокартинаның атқарушы продюсері Тәңірберген Хажиев менің басшыларыма хат жазып жүріп, тағы да біраз уақытқа сұрап алды

– Міне, актриса болып танылып жатырсыз
Өнердің осы жолын жалғастыру  ойыңда бар ма? 
 
– Бұл сұрақтың жауабы уақыттың еншісінде дер едім
Фильм міне, көрермен назарына ұсынылды, уақыт өте келе фильмдегі образым жайлы жақсы пікірлер естіп, көрермен ойынан шығып жатсам, болашақта ұсыныстар түсіп жатса, мүмкін бұл жолды жалғастырып та қалармын
Онда басқа да режиссерлердың фильмдеріне қатысуға құлшыныс танытамын деп ойлаймын
Егер ұнамай жатса, бұл менің жолым емес деп шешуге тура келеді
Барлығын уақыт көрсетер
Қазірдің өзінде шақырулар түсіп жатыр.
– Өзің туралы қысқаша айтып өтсең…
 – Мен Оңтүстік Қазақстан облысының «Қаратау тәжі» деп атап кеткен Кентау қаласында дүниеге келдім
Әкем сол Кентау халқы танитын, өз өңірінде белгілі азамат, өлең жазатын ақын болған
 Бірақ ол кісі мен үшінші сыныпта оқып жүрген кезімде дүниеден озды
Әке асқар тау деп жатады ғой, сол әкемнің орнын басқан, маған үнемі қамқорлық танытып жүретін екі арыстай ағаларым бар
Ананың аялы, мейірімді алақанында тәрбиеленіп өскен қызбын.
Мектепте оқып жүрген кезімнен тіл әдебиеті саласына жақындау болдым, өлең, әңгіме, шығарма жазуға қызығатынмын

Түркістан қаласындағы халықаралық Қожа Ахмет Яссауи атындағы қазақ-түрік университетінің журналистика факультетін бітірдім
Кейін Латвияның Рига қаласында телевизия шеберлігінің мектебіне оқуға түстім
Сол жақтағы продюсерлер Латвияда қалуымды сұрап, көптеген ұсыныстар жасады
Бір екеуіне қатысып та көрдім
Бірақ, бәрібір туған жеріңдей жер оқ екен

Қазіргі  уақытта «Caspionet» спутниктік ұлттық телеарнасында жұмыс істеймін
Администратор мен редакторлық қызметін қатар алып жүрген жайым бар
Өзім шығармашылыққа жақын болғандықтан кинодан да алыстамаймын деп ойлаймын.
 Әңгімелескен Қайнар Дәукен
