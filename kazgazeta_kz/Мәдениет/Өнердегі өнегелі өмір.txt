Қазақстан Республикасы Мемлекеттік орталық музейінде Қазақстан Республикасы Орталық мемлекеттік архивімен бірлесіп ұйымдастырылған Қазақстанның халық әртісі, профессор Хадиша Бөкееваның туғанына 100 жыл және опера әншісі, Қазақ КСР халық әртісі, КСРО Мемлекеттік сыйлығының лауреаты, профессор Байғали Досымжановтың 
туғанына 95 жыл толуына арналған «Сахна саңлағы» атты көрме ашылды.
Ғажайып талант иелерінің өмірі мен шығармашылығын насихаттау мақсатында ұйымдастырылған мерейтойлық шараның салтанатты ашылуына М.Әуезов атындағы Қазақ драма театрының өкілдері, Т.Жүргенов атындағы Қазақ ұлттық өнер академиясының ұстаздары, Мемлекеттік архив қызметкерлері және өнерсүйер қауым қатысты.
Көрмедегі сарғайған суреттер мен құнды құжаттардың шертетін сыры мол
Соның бірі – Х.Бөкееваның өз қолымен жазылған өмірбаяны
Мұнда ол әкесінен ерте айрылып, 1930-34 жылдары Талдықорған қаласындағы балалар үйінде тәрбиеленгенін жазады
Бала Хадишаның өзі тағдырлас тәрбиеленушілермен бірге түскен суреті де сақталыпты.
«Аты аңызға айналған театр және кино әртісі Х.Бөкееваның тұлға болып қалыптасуында Ленинградтағы театр өнері институтының алатын орны зор» дейді Музейлік деректану және қолжазба бөлімінің аға ғылыми қызметкері Гүлбаһрам Құлназарова
Оның айтуынша, 1938 жылы осы институттың қазақ бөлімінің түлектері бүкіл тобымен Шымкент облыстық драма театрына қабылданады
Алғашқы сахналық қадамын М.Әуезовтің «Еңлік-Кебек» спектакліндегі Еңлік рөлімен бастаған Х.Бөкеева кейіннен табиғи дарыны мен актерлік шеберлігінің арқасында небір айшықты бейнелерді сомдағаны белгілі.
Сол жылдары актриса кино әлемінде де өзінің бағын сынайды
Қазақтың алғашқы көркем фильмдері – «Амангелді» (1938 ж.), «Райхан» (1941 ж.) туындыларындағы рөлдерімен көзге түсіп, Алматы қаласындағы М.Әуезов атындағы театрға шақырту алады
Осыдан былай Х.Бөкеева өзіндік өнер өрнегімен театр өнерін байытты, көрермендердің мәдени-көркемдік талғамын қалыптастыруға үлес қосты
Әлемдік классиканың, орыс және басқа халықтардың таңдау­лы шығармаларындағы әр алуан бейне­лерді биік дәрежеде сомдай білді
Оның Қарлыға, Әйгерім (М
Әуезовтің «Қарақыпшақ Қобыланды», «Абай»), Катарина, Эмилия, Королева Маргарита (У.Шекспирдің «Асауға тұсау», «Отелло», «Ричард ІІІ-сінде»), Мехменебану (Н.Хикметтің «Фархад-Шырыны») сияқты сан қырлы кейіпкерлері өнертанушылардың жоғары бағасын алғаны белгілі
Соның ішінде Катарина бейнесі кезінде ерекше құбылыс ретінде бағаланып, қазақ өнерінің деңгейін Шекспирдің өз еліне де танытты.
Көрме залындағы актрисаның Әйгерім, Еңлік, Қарлыға рөлдерін орындаған кезінде киген сахналық киімдері көз тартады
Әсіресе көрнекті суретші А.Ғалымбаева салған «Абай» спектакліндегі Әйгерім бейнесіндегі Хадиша Бөкеева айрықша көркімен зал төрінде менмұндалап тұр
Суретші қазақ қызының мінезін, қайрат-жігері мен нәзік жанын аша білген сахна майталманын майлы бояумен мәңгілікке қалдырыпты.
Сондай-ақ актрисаның көрермен алдына шығар кезде пайдаланған гримдері, басына таққан орамалы мен тақиясы да Хадиша апай өмірінің бір сәттерін еске салады
Және де сахна шебері өзі сомдаған рөлдерінің сөзін жаттап қана қоймай, оларды мұқият сақтай білгені байқалады
«Есенсіз бе, Ақан аға
Төбем көкке аз-ақ тимей қалды ғой…» деп басталатын Ғ.Мүсіреповтің «Ақан сері – Ақтоқты» спектакліндегі Ақтоқты рөлінің мәтіні Бөкееваның өз қолтаңбасымен бірге кейіпкерінің серіге деген жүрек лүпілін де сақтап тұрғандай.
Айта кетерлігі, Х.Бөкееваның жеке құжаттары Орталық мемлекеттік архивте сақталуда
Көрмеге қойылған заттар арасында осы архивтегі материалдар көрнекті орын алған
Мұнда оның студенттерге оқыған дәрістерінің көшірмелері де бар екен
Сондай бір дәрісін ол «Актерді тәрбиелеу – азаматты, адамды тәрбиелеу» деп атапты
Осы ретте Х.Бөкееваның 1965 жылдан бастап ұстаздық қызметпен айналысқанын айта кету орынды
Ең алғашқы шәкірттері Қ.Тастанбеков, Р.Машурова, Ә.Кенжеев, М.Өтекешова, Д.Жолжақсыновтан бас­тап қазақ актерлерінің бірнеше буыны оны көреген ұстаз, тәлімді тәрбиеші санайды
­Хадиша апай тәрбиелеген екінші буын шәкірттердің бірі, Қазақстанның еңбек сіңірген әртісі, Ғ.Мүсірепов атындағы Балалар мен жасөспірімдер театрының актері Кәдірбек Демесінов ұстазы жайлы төмендегідей естелігімен бөлісті:
«1969 жылы мектепті бітіріп, Құрманғазы атындағы өнер институтының театр факультетіне оқуға түстік
Сол жылы КСРО халық әртісі, КСРО Мемлекеттік сыйлығының лауреаты Х.Бөкееваның сыныбына қабылдандық
1-курста-ақ ол кісі бірден «актер болмасаң болмай-ақ қой, бірақ адам болуға тырыс» деген қағиданы бойымызға сіңірді»
Шәкірті қазақ драма театрының тұтас бір дәуірінің негізін қалап кеткен ­Хадиша Бөкееваның сөзі ешқашан жадынан өшпейтінін айтады.
Қазақ театр өнерінде Х.Бөкеева есімімен қатар аталатын Қазақ КСР халық әртісі Байғали Досымжанов – талантты әнші, режиссер, үлкен өнер иесі
Ол 1944 жылдан бастап Қазақ опера және балет театрында Төлеген («Қыз Жібек»), Біржан («Біржан-Сара»), Айдар («Абай») сынды партияларды орындап, ұлттық опера өнерінің дамуына зор үлес қосты
Актрисаның өмірлік серігі болған Б.Досымжанов қазақ операсында әншілік өнердің жоғары мәдениетімен, дауыс бояуының ерекшелігімен ел есінде сақталды
Көрмеде көрнекті әншінің Біржан, Айдар, Фауст, Ромео рөлдеріндегі бейнелері, К.Байсейітова, К.Кенжетаев сынды қазақ өнерінің дүлдүлдерімен бірге түскен фотосуреттері лайықты орын алған.
Көрме 2017 жылдың 30 маусымына дейін жалғасады.
Дина ИМАМБАЕВА
