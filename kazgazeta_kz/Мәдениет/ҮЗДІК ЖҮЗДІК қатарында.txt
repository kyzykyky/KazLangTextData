Футболдан Қазақстан ұлттық құрамасы Халықаралық футбол қауымдастықтары одағының (ФИФА) жаңарған рейтингінде 15 сатыға жоғарылап, 97-орынға көтерілді
Бұл — Қазақстан футбол тарихындағы ең үздік нәтиже.
Өткен айда 112-орында тұрған Қазақстан құрамасы 7 маусымда Қытаймен өткен жолдастық кездесуде 1:0 есебімен жеңіске жеткен болатын
Осы нәтиже үшін ФИФА Қазақстанға 47 ұпай берген.
Қазақстан ФИФА рейтингінде үздік жүздікке соңғы рет 2001 жылы (98-орын) енген
Ол уақытта Қазақстан құрамасы Азия футбол конфедерациясы құрамында еді
Ал ең төменгі нәтиже 1996 жылғы мамыр айындағы рейтингтен көрініс табады
Ол жолы 166-шы сатыда болған.
Жаңарған ФИФА рейтингінің алғашқы ондығында өзгерістер орын алған
Аргентина құрамасы көш басында болса, екінші орында Бельгия құрамасы келеді
Үштікті колумбиялықтар қорытындылап тұр
Еуропа чемпионы атанған Португалия құрамасы 6-орынға көтерілсе, француздар 10 саты жоғарылап, 7-орынға тұрақтаған
Сондай-ақ алғашқы ондыққа Италия құрамасы да еніп отыр.
Ал Ресей 29-орыннан 38-орынға, Украина 19-орыннан 30-орынға сырғыды.
Жаңарған рейтингтегі ең төменгі нәтижені Белиз ұлттық құрамасы көрсетіп отыр
Олар бірден 50 саты төмендеп, 164-орынға тұрақтаған
Бұл рейтингтің үздік көрсеткішін Жаңа Зеландия құрамасы еншіледі
Олар 54 саты жоғарылап, 93-орынға табан тіреген.
Келесі рейтинг 11 тамызда жарияланады.
Қуаныш ҚАППАС
