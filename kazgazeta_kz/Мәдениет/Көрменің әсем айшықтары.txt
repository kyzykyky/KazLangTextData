Елорданың атын шығарып, даңқын асыратын «ЭКСПО – 2017» көрмесінің өткен аптадағы кезекті күндері мағыналы кездесулермен, конференциялармен, түрлі ойын-сауық шараларымен жалғасты
Көрмеге атбасын тіреген әлем елдері басшыларының қатарына  Монако Принці Альбер II-де  қосылды
 Өткен аптадағы басты оқиғаның бірі осы болды
 «ЭКСПО – 2017» аясында  ұйымдастырылған Монако Княздігі күнінде Елбасы Нұрсұлтан Назарбаев Монако князі  Альбер Александр Луи Пьер Гримальдимен бірге  осы елдің және Қазақстанның павильондарын аралады.
Монако да жасыл экономиканы, энер­гияның балама көздерін дамыту жолында ізденістер жасап келеді
Княздік павильонының негізгі тақырыбы адамдар қажеттілігі мен табиғат қажеттілігі байланысы, олардың арасында тепе-теңдікті сақтай отырып, тұрақты энергияның жаңа үлгілерін табу мүмкіндіктеріне арналған.
Ұлыбритания күндері ауқымды спектакль ретінде ұсынылды
Жоғары мәртебелі Герцог Глочестер қатысқан ресми ашылу салтанатынан кейін түрлі концерттік шаралар, «Ұлыбритания инновациясы» технологиялық шоуы елдің қол жеткен жетістіктерін, болашақ энергиясы тұрғысында жасалған соны қадамдар күні бойы тартымдылығымен ерекшеленді.
ЭКСПО-ға қатысып жатқан елдердің бәрі де осылай белсенділік танытып, өз павильондарында болашақтың энергия­сына қатысты жеткен жетістіктері мен ұсынатын жаңалықтарын көрсетіп, салт-дәстүрлерін насихаттап, жұртшылықтың қызығушылығын туғызуда.
Мәселен, Румыния павильонында Бухарест политехника университетінің студенттері «Робот техникасы – болашаққа жасалған жаңа адам» деген атпен өздері ойлап тапқан жаңалықтарының беташарын жасаса, Швейцария павильонында «Түс энергиясы» (Fiower Power Solar Panels) деген ұранмен күн панельдерінің жұмысы туралы семинар ұйымдастырылды
Профессор Микаэль Гретцель фотосинтезді ауыс­тыру жолымен электр қуатын өндіретін күн панелі технологиясын жұртшылыққа ұсынды.
Тура осындай шара БҰҰ-ның Дүние­жүзілік туристік ұйымы (UNWTO) қаты­суымен өтті
Оның Бас хатшысы Талеб Рифаи мен Қазақстан Республикасы Мәдениет және спорт министрі Арыстанбек Мұхамедиұлы осы орайда «Туризм және болашақтың энергиясы: СО2 ауаға шығарылуын қысқарту» деген тақы­рыпта баспасөз конференциясын өткізді.
Айта кету керек, бұл халықаралық ұйым­ның штаб-пәтері Мадридте, құра­мына 150 мемлекет кіреді
Қазақстан 1993 жылдан UNWTO-ның толық мүшесі
Италияның Марке, Тоскана және Умбрия аймақтарының қатысуымен өткен «Аймақтық энергия көздері, тұрақты дамудың двигателі: «Жергілікті қауымдастық» біртектілігін сақтау және ынтымақтасу саясаты жөніндегі Италияның озық тәжірибелері және инно­вациялық стратегиясы» тақыры­бында­ғы семинар жұртшылықтың назарын аудар­ды
Сиена университетінің профессо­ры Риккардо Басоси, Перуджа қаласы университетінен профессор Франко Котана және басқалар аймақтық энергия көздерін тиімді пайдалану мәселелерін ортаға салды.
Ғазиз ҚҰРМАШҰЛЫ
