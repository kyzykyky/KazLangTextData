Мен Қарағандыда іссапарда жүргенімде АҚШ-та атақты боксшы Геннадий Головкин мен Давид Лемьенің жекпе-жегі өтіп жатқан еді
Гена бұл жолы да жанкүйерлерін сүйсіндірді
34-інші жеңіске жетті
Қарағандыда жеңіс лебі ерекше сезіліп тұрды
Қайда барсаңыз да, Генаның жеңісіне қуанған жанкүйерлерін көресіз
Тіпті жұртшылық чемпионын «Қарағанды қабыланы» деп те атайтын көрінеді
Қуантарлығы, бұл өңірде «Головкиндей чемпион болам» деп боксқа ден қойып жүрген талантты да жігерлі жастар аз емес екен
Чемпионның туған жеріне келгенімде, ең әуелі осындай батырды өсіріп жеткізген анасы Елизавета Головкинамен тілдескім келді
Ол кісіге хабарласқанымда, мұнда емес екенін, басқа қалада, шипажайда демалып жатқанын айтты
Сөзінен қарапайымдылығы, биязы мінезі байқалады.
Осыдан кейін Генаның спорт жолындағы алғашқы ұстазы, жат­тық­тырушысы Виктор ­Дмитриевпен жүз­дестім
Қала маңындағы Майқұдық елді мекеніндегі №1 тау-кен индустриялық колледжінде бокс жаттықтырушысы болып қызмет істейтін ол көптеген талантты жастарға қанат бітіріп, үлкен спортқа жол ашып келе жатқан бапкер
Генаның бүгінгідей төрткүл әлемге аты шығып, жеңіске жетуі алғашқы бапкерінің тәрбиесі мен еңбегінің арқасында екені айдай анық
Кездесу­де Виктор ­Дмит­риевтің қарапайым азамат екенін бірден ұғындым
«Чем­пион­ның бап­керімін» деп кеудесін соғып отырғаны байқалмайды
Бар ойы – талантты жастарды тәрбиелеп шығару
Бапкердің бос уақыты да аз екен
Әр сағаты бүлдіршіндерді жаттықтыруға арналған
Газетіміздің «Ана тілі» деген атауынан-ақ елдік, ұлттық басылым екенін ұғынып келісім бергенін жасырмады
Кездескенде әуелі «Сәлеметсіз бе!» деп амандасып, өзін қазақпын деп, Қазақстанда туғанын мақтаныш сезіммен бастады
Осыдан да Генаның бүгінгідей атақты спортшы ғана емес, елін, жерін сүйетін пат­риот болып қалыптасуына алғашқы бапкерінің де тигізген үлесі аз емес екенін аңғардым.
Виктор Дмитриевтің айтуынша, Гена жастайынан алғыр, зерек бала болған екен
Алғашында Гена өзінің сыңары Максим екеуі түрлі спорттық үйірмелерге қатыса бастаған
Бірақ бапкері боксқа келгенде Гена Максимнан гөрі ширақ болғанын айтады
«Мен Генаның сегіз жасынан бастап бокстағы тәлімгері болдым
Оның бойындағы қарым-қабілеті мен көз жанарындағы отты бірден байқадым
Гена ғасырда бір рет қана туылатын спортшы
Оған қазір тең келетін қарсылас жоқ деп айта аламын
Біз де белгілі чемпиондардан тәрбие алдық
Сондықтан мен Генаға ең мықтылардың тек жақсы қырларын үйретуге тырыс­тым» деп бапкері Генаның айтылған нәрсені бірден ұғынып, тез әрі дұрыс шешім қабылдайтын қасиетін ерекше бағалады
Ал бұл спортта өте маңызды
Генаны тума талант деп те айтсақ артық емес
Алғашқы бапкері Генаны жаттықтыру кезінен-ақ оның болашағының жарқын болатынына сенімді болғанын айтты
Бапкерінің басты мақсаты – Генаның бойындағы бар қабілетін жетілдіріп, шебер боксшыға айналдыру болған екен
Ал бұған Генаның қайсар мінезі, жігері, еңбекқорлығы, көздегеніне жетем деген талпынысы зор болды
Осылайша үш жыл өткен соң Гена жасөспірімдер арасындағы біріншіліктерге қатысып, жүлдемен оралған
«Он сегіз жасына дейін бапкері болдым
Гена өзімнің баламдай болып кетті
Оның алғашқы қадамдарын, жеңістері мен жеңілістерін бірге көрдік
Мен өзімді чемпионның бапкері едім деп мақтанудан аулақпын
«Бұлақ көрсең көзін аш» демекші, мен жас дарынның қалыптасуына дәнекер болуға тырыстым
Ол менің айтқан ақылымды тез ұғынып отыратын» деді бапкері
Виктор Дмитриевтің айтуын­ша, Гена әлі күнге дейін Қарағанды бокс мектебінің қағидаларын ұстанып келеді
Мәселен, Генаның әрбір жекпе-жегінен тактикалық іс-қимыл байқалады
Яғни бокста үлкен жетістікке жету үшін білек күшінен бөлек ойлау қабілетін де ұштастыра білу маңызды
Қарағандылық бокс мектебі деп Генаның шабуыл мен қорғануды қатар ұстап, өте ширақ қимылдауын айтуға болады
Білікті бапкер де оның жылдамдығын ең бірінші де маңызды қасиет ретінде атап өтті
Қазір Гена бокста мексикалық стильді ұстанады
Бірақ оның бірде-бір жекпе-жегін қалт жібермейтін Виктор ­Дмитриев Головкиннің шешуші сәттерде қарағандылық бокс мектебінің әдіс-тәсілін қолданатынын жасырмайды
Мәселен, сол жақ төменнен құлаштап ұратын соққыны Головкиндей ешкім жасай алмайды
Қалай айтсақ та, бүгінгі Генаның шеберлігінде жылдар бойы қалыптасқан қарағандылық мектептің ізі бар
Бокспен қатар теңбіл доппен де әуестенген жас Генаның атақты футболшы болуға да қарым-қабілеті жетерлік еді.

Қазірдің өзінде Гена алғашқы бапкерімен өте жақсы қарым-қатынаста
Елге оралғанда, міндетті түрде хабарласып тұрады екен
Бұл турасында Виктор Дмитриев былай деді: «Гена қанша жерден чемпион болса да, өзін қарапайым ұстайтыны сүйсіндіреді
Бәлкім, бұл ана сүтімен берілген қасиет те шығар
Анасы Елизаветаны көп жылдардан бері білемін
Балаларын жастайынан спортқа бау­лып, бокс үйірмесіне әкелген де анасы
Ұлдарын маған табыс­тап, үлкен сенім артқан еді
Ағайынды ­Максим мен Гена қайда барса да бірге жүретін, олар өте бауырмал
Егіз болса да мінездері ұқсамайды
Максим Генадан бірер минутқа ғана үлкен болса да, бауыры ағасына қарағанда өжет болды
Анасына «Сіз енді чемпионның анасысыз, қалай мақтансаңыз да жарасады» дегенімде, ол кісі «Оның мақтанатын несі бар, Гена енді менің ғана ұлым емес, ол халықтың баласы» дейтін
Қазір олардың отбасымен туыс­тай араласып кеттік».
Виктор Дмитриевпен әңгімелесу барысында оның елін сүйетін азамат екенін аңғардық: «Генаның әр сайысының алдында ел намысын қолдан берме
Саған барша қазақ халқы сенеді» деп айту мен үшін парыз іспеттес еді
Қанша биіктерге жетсең де туған жерің мен еліңді ұмытпа дейтінмін
Гена халқын сүйеді, халқы да оны сүйеді»
Әрине, мұндай сөздер жас Генаны рухтандырып, оған артылған сенімді түсініп, жеңіске жетуіне де себепші болғаны анық
Әр сайыста көк туды көтеріп, қазақы шапанды киюінің өзі оның нағыз елжанды азамат екенін көрсетеді
Виктор ­Дмитриев Головкиннің бойында барлық спортшыда кездесе бермейтін ерекше қасиеті – адалдығын айрықша сөз етті
«Спортқа деген адалдық, елі­не, Отанына деген адалдық өн бойынан байқалады» дейді.
Генадий Головкиннің болмыс-бітімін тереңірек білу үшін досы, бокстан еңбек сіңірген спорт ше­бері, Афинадағы Олимпиаданың қола жүлдегері, бокс бойынша олимпиадалық резервтің Қарағанды облыстық мамандандырылған балалар мен жасөспірімдер мектебінің директоры Серік Елеуовпен тілдескен едік
Головкин екеуінің достығы бала жастан боксқа деген қызығушы­лықтан бастау алған екен
Жасөспі­рімдер арасындағы турнирлер мен біріншіліктерге бірге дайындалып, қатар жаттығып, талай қызықты сәттерді өткізген олар қазір отбасылық досқа айналған
Серік Елеуов ең әуелі Головкиннің кішкентайынан адамдармен тез тіл табысып, көпшіл болғанын айтады
«Бала Гена қандай еді, қазір де сондай ақкөңіл, абзал жан
Жанында достары да көп
Берген уәдесінде тұратын, көмек сұраған жаннан көмегін аянбайтын
Қайткенде де көмектесуге тырысады
Оның осы қасиетін жоғары бағалайтынбыз» дейді
Головкиннің бүгінгідей же­тістікке жеткенін біреулер тума талант десе, жанында бірге өскен құрдасы талант пен еңбектің арқасы екенін баса айтады
Серік Елеуов бір залда, бірге жаттығып жүрген бала күндердің өзінде Генаның бойы­нан көшбасшылық қасиеттерді бай­қағанын жасырмайды
Ол кездері ол спорттың барлық түрлерімен айналысқан екен
Тіпті футболдағы жаттықтырушысы боксқа жібергісі келмей, талантты футболшыны тәр­биелемекші болыпты
Күнделікті жаттығудың өзінде бірінші болуға, алға шығуға ұмтылады екен
Бірақ Генаның бала арманы атақты боксшы болу еді
Сөйтіп, ол арманы орындалды.
«Гена сияқты досымыз, бауырымыз болғанына қуанамын
Қазақстандық боксқа жаңа серпін әкелді
Кәсіби боксшыға айналды
2005 жылы Германияға жол жүріп бара жатқанда Генаның «Мен елімнің туын көкке көтеріп, талай биіктерден көрінермін
Белбеуімде «GGG» деген жазуды көресіңдер» дегені есімізде сақталып қалыпты
Айтқанында тұрды
Бүгін тіпті Голливудтың актерлерінің өзі Генамен суретке түсуге сұранады» деді Серік Елеуов
Ол жақында Гена­ның анасымен Патриоттар форумына қатысқанын тілге тиек етті
«Анасын бұрыннан танимын
Ол кісінің қарапайымдылығына тағы да қайран қалам
Форумда әңгімелесіп қал­ғанымда «Өз басым мұндай мақ­тауларды ұнатпаушы едім
Бірақ Пат­риоттар форумында халықтың маған деген құрметі мен ыстық ықыласын көріп енді ғана ұлымның чемпион еке­нін түсінгендей болдым» дегені бар.
Генаның болашақ жары Алинамен танысуына да себепкер болған досы Серік екен
Қазір Гена мен Алина Вадим есімді ұлдарын өсіріп келеді
Досының айтуына қарағанда, Вадим 5 жаста болса да қазірдің өзінде әкесі сияқты өжет, өте зерек
Елге оралғанда Гена анасына алдын ала хабарласып, қазы-қарта дайын­дап қоюын сұрайды екен
Ал үйге келгенде «Мен қазақпын ғой, қалайша қазы-қарта жемейміз» дейтін көрінеді.
Жалпы, Гена атақтан кенде емес
«Парасат», «Құрмет» ордендерінің, «Ерен еңбегі үшін» медалінің иегері
Бүгінде халық арасында, әлеуметтік желілерде Головкинді «Халық қа­һарманы» атағын беру керек деген пі­кірлер айтылуда
Себебі қазіргі таңда Қазақ елін төрткүл дүниеге танытуда, Ұлы Дала абыройын асқақтатуда Генадай қызмет етіп жүрген жандар некен-саяқ
Қайда жүрсе де туған жерін үнемі аузынан тастамайтын азаматты қалай қадірлесек те еш артықтығы жоқ.
Ақбота ИСЛӘМБЕК
ҚАРАҒАНДЫ
