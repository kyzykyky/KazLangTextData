Өткен сенбі күні қазақтың көрнекті ақыны, Қазақстан Республикасы Мәдениет сала­сының үздігі Есенқұл Жақыпбековтің туған жері Бірлік ауылында аяулысын ардақтаған ағайын-жұрт ақынның рухын еске алып, ас берді
Жиынға мемлекет және қоғам қайраткерлері, әдебиет пен өнер майталмандары, облыс басшылығы қатысты
Асқар Алатаудан, Арқадан ағылған елге белгілі адамдардың қарасы көп болды.
Ақынның мәңгілік тыныштық тапқан жер бесігі басында орнатылған кесене-күмбезінің ашылу рәсімі жасалып, рухына құран бағышталғаннан кейін жиылған көпшілік етектегі қызыл миялы алаңда айнала қаз-қатар тігілген киіз үйлердің төріне құрылған сахна алдына жайғасты
Жиынның ресми бөлімін Алматы облысы әкі­мінің бірінші орынбасары Махаббат ­Бигелдиев сөз сөйлеп ашты.
– Алатаудың ақиық перзенті, айтыстың ақтаңгері атанған абзал дос, қайталанбас лирик ақын – Есенқұл Жақыпбековтің жайсаң мінезді, жарқын бейнесін мәңгі есте қалдыру мақсатында ақынның кесенесін көтеріп, ескерткіш белгі қою, өлеңдерін жинақтап, естелік кітап шығару, жылдық асын ұйымдастыру және әдеби-мәдени, тарихи-танымдық шараларды жүзеге асыру – туған халқы мен ел азаматтарының басты мақсаты еді
«Ұлыларын ұлықтай алмаған ел өрге баспайды» дейді халық даналығы
Өмірін өлеңмен өрген өршіл ақынның рухын асқақтатуға арналған игілікті іс бүгін, өзі армандаған кең дала төсінде дүбірлі ақындар додасымен басталып, ән-жыр­менен астасып, жылдық асымен жалғасын тапты
Мақсатымыз орындалды
Бұл – ақынға деген құрмет, өнерге деген тағзым, – деді Махаббат Сәдуақасұлы.
ҚР Парламенті Сенатының депутаты, Қазақстан Жазушылар одағы басқармасының төрағасы Нұрлан Оразалиннің тереңнен тартқан салмақты ой, саралы пікірі жиналғандарды ұйытты.
– Жыр дүлдүлі Сүйінбай мен Жамбыл­дың, Құлманбеттің бүгінге жеткен сарқы­тындай болған, қазақтың айтыс өнерін өлшеусіз биікке көтерген жаңа буын өкіл­дерінің арасынан шоқтығы ерекше көрінген, жүрегі жыр деп соққан, болмысы бөлек, жаратылысы текті, Алтай мен Аты­раудың арасында жатқан ежелгі Алаш жұр­тының аузына есімі аңыз боп тараған Есенқұлымыз дүниеден өткелі тоғыз ай
Осы уақыт ішінде жоқтау да, сағыну да айтылды, кіндік қаны тамған топырақта мәңгі есте қалдыру шарасы да атқарылып жатыр
Байтақ еліміздегі шын өлеңді, нағыз поэзияны сүйетін қауым өзінің Есенқұлын іздеуді жаңа бастады дер едім
Алатаудың осы бір шырайлы өлкесі – үлкен ақындық пен батырлықтың мектебін қалыптастырған киелі топырақ
Есенқұлдың негізі қайда дегенде – Сұлутөр мен Суықтөбенің арасында жатқан өзінің Бірлігінде, қасиетті Алатауында, айдынды Сарыарқасында, қазақтың кең-байтақ жерінде жатыр
Өлеңді шырқау биікке көтерген ақын жазба поэзияның шынайы үлгісін көрсетті
Ақынын ардақтаған ел әрбір өлеңін әспеттеп, қаламынан сорғалап түскен әрбір жырды қадірлейді
Қадіріңнен айналайын, қаралы қауым, қаралы тула­рыңызды жыққан күні, ақынның екінші өмірінің балақ бауын байлап, қыран көкке ұшыр­ған күні, осындай көк күмбездің бой көтергеніне және соған туған жұрттың, осы аймақ азаматтарының махаббат-пейілін салғанына мен соншалықты тебірендім
Оған себеп Есенқұлдың артында өлмейтін өлең қалдырғаны, – деді Н.Оразалин.
Жиында, сондай-ақ Қазақстан Жазушылар одағының мүшесі, ҚР Мәдениет қай­раткері, облыс әкімінің кеңесшісі Ахмет Кен­дірбекұлы, белгілі мемлекет және қоғам қай­раткері, жазушы, М.Әуезов атындағы Әдебиет және өнер институтының директоры Уәлихан Қалижан, Қазақстанның Халық ақыны, «Парасат» орденінің иегері Әселхан Қалыбекова көпшілік алдында Есенқұл Жақыпбековтің ақындығы, азаматтығы туралы лебіздерін білдірді, естеліктер айтты, арнау өлеңдер оқылды.
Осы жиыннан бір күн бұрын дәл осы сахнада ақынның өмірі мен шығармашылығын арқау еткен ретро-айтыс өткен еді
Кезінде Есенқұлмен бірге айтыс додасының көрі­гін қыздырған үзеңгілес, суырыпсалма әріптестері төрт жұп болып сұлу сөзден өрнек өрді
Алатау мен Арқаның, Алтай мен Атыраудың арасындағы кең даладан ат арытып жеткен Қуаныш Мақсұтов пен Даубай Әбдіисаев, Күмісай Сәрсенбаева мен Айтақын Бұлғақов, Абаш Кәкенов пен Серік Қалиев, Шорабек Айдаров пен Қанша Раисовалар және Абаштың ұсынуымен оның орнына сөз сайысына түскен Әуелбек Ысқақов көрермен алдында қызыл тілмен көсілді
Сол күні дала сахнасында Есенқұлдың әндері кеңінен орындалды
«Біздің елдің жігіттері», «Ардағым», «Сағынғаным бол­маса», «Қара күз», «Алдай-ау», «Сен жалынсың», «Көңілің менде, бі­ле­мін», «Досыма», «Өзіңді аңсап», «Жамбыл ауданы», «Есіл дүние-ай» сияқты әуезді әндерін Ұлжан Айнақұлова, Мейрамбек ­Бесба­ев, Жәкен Омаров, Жаңыл Әлайдарқызы, Ләззат Жанаманова, Өмірқұл Айниязов, Әлия Әбікенова сияқты Қазақстанның жезтаңдай, күміс көмей әншілері, эстрада жұлдыздары шырқады
Сонымен қатар  Саят Медеуовтың орындауында Махаббат Бигелдиев сөзін, Бауыржан Есебаев әнін жазған «Есенқұлға арнау» атты жаңа әннің тұсауы кесілді
Аудандық «Сүйінбай сазы» фольклорлық-этнографиялық ансамблі де тамаша концертін ұсынды.
Асқа жиналған жұртқа Есенқұл Жақып­бековтің екі томдық кітабы мен ән таспасы таратылды
«Ан Арыс» баспасы­нан шыққан жи­нақтың бірінші томында ақынның өлең­дері, балладалары, толғаулары, әндері, ал екінші томға эсселер, арнау өлеңдер, есте­лік­тер, әдеби рецензиялар топ­­тас­ты­­ры­лыпты
Жинақ «Есенқұл Жақып­беков атындағы жеке қор» мен ел аза­мат­­тары­ның демеушілігі арқылы және қа­зақ руханиятының жанашыры, бұған дейін Жамбыл ауданын басқарып, осы іс-ша­ра­ның ұйытқысы болған, бүгінде облыс әкі­мі­нің бірінші орынбасары Махаббат Би­гел­диевтің қолдауымен оқырманға жол тарт­қа­нын атап айту ләзім.
Серік САТЫБАЛДИЕВ
Алматы облысы
