Футболға жанкүйер болу – қазақ қаламгерлерінің, ұлт зиялыларының да бір қыры десек, қателеспейтін шығармыз
Кезінде көрнекті ақын Әбділдә Тәжібаев «Қайратым» деп мен жүрмін, қайрат қылмай сен жүрсің» деп жырлағаны, Шерхан Мұртаза, Тұманбай Молдағалиев, Сейдахмет Бердіқұлов сынды қазақтың даңқты  ақын-жазушылары футбол десе ішкен асын жерге қойып, үлкен жанкүйер болғаны жадымызда
Сол дәстүр бүгіндежалғасып келеді
Көршілес Ресей елінде әлемдік доп додасы өзінің мәресіне жақындаған сәтте белгілі мәдениет, әдебиет қайраткерлеріне хабарласып, әлем чемпионаты жайында пікірлерін білген едік
Әрқайсысы футбол тақырыбында шешіле сөйлеп, тұшымды ойларын айтты
Жанкүйерлік ететін командаларының чемпион болатындығына үмітті екендіктерін де жасырмады. 
Кәдірбек Сегізбаев, 
жазушы:
– Әлем чемпионатының бізге бір табан жа­қын, көршілес ел Ресейде өтіп жатқаны ең бірінші ерекшелігі дер едім
11 қалада стадион салу Ресейдің дайындығының мықты екенін көрсетті.
Жалғыз-ақ өкінетінім, «Қайраттың» ойынын, біздің өзіміздің жоғары лигадағы командалардың ойынын көріп барып, бұл чемпионатты көру адамға соншама ауыр тиеді
Біздің футболшылар жаяу жүрген сияқты
Мен қазір Бельгия мен Францияның ойынын қайталап көріп отырмын, шеберлікте шек жоқ
90 минут бойы жүгіріп өткені өз алдына, допты бір-біріне беруі, қайтарып алуы, бәрі-бәрі керемет
Сондықтан бұл чемпионатқа өте ризамын
Ресейдің ойынына да риза болдым, бұрын-соңды болмаған биіктен көрінді.
Баяғыда қазақтың қанын қыздыратын көк­пар секілді ұлттық ойын­дарымыз болса, қазір бүкіл әлем осыған көз тігіп отыр
Қанды қыздыратын бір­ден-бір ойын футбол болды
Жеңіл атлетика, ауыр атлетика, күрес, бокс бәрін қосып алғанда, көпшіліктің, бүкіл бұқараның миллиондап, мыңдап жанкүйер болуы футбол ойынының қазіргі спорт атаулының ішіндегі бірінші дәрежеге көтерілгенінің белгісі ғой деп ойлаймын.
Бұған дейін Бельгияны тәуір көруші едім, жолы болмады
Дәл қазір Францияға ішім жылиды, француздар жеңімпаз болады деп ойлаймын.
Аманхан ӘЛІМҰЛЫ, 
ақын:
– Бала кезімнен футболмен әуестеніп өстім
Пеле, Яшин, Сегізбаев, Красницкий секілді талай алыс-жақын шетел футболшыларының ойынын сүйіп қарайтынмын… Биылғы чемпионатты көріп отырып, біздің кездегі ойыншылар мен қазіргілердің арасындағы айырмашылық жер мен көктей екенін байқадым
Қазіргі ойыншылардың тактикасы, ұстанымдары басқа екен
Бұрын жеке тұлғалардың ойыны мықты болатын
Ал қазір футбол шын мағынасындағы ұжымдық ойынға айналыпты
Әрине, бұл жерде жеке тұлғалардың рөлін жоққа шығаруға болмайды
Олар бар, бірақ, біздің кезіміздегідей дәрежеде емес
Сондықтан бұдан кейін футболға жанкүйер болмаймын деп шештім
Өйткені футболға деген талғам-таразысы көнерген, көнекөз жанашыр екенмін
Бәлкім, биылғы ойын жастарға ұнап жатқан болар
Олардың әлеуметтік желілерге жазып жатқан талдау, талқылауын оқып, қызығып отырмын.
Жалпы, қазір спортқа деген көзқарас өзгеріп кеткен
Оған бұрынғыдай адамға рух беретін, рухани құндылық ретінде емес, материалдық құндылық ретінде қарайтын болыпты
Соны сезіндім
Өйткені өз ішінен, өзінің туған жерінен футболшы дайындап, тәрбиелеудің орнына, шеттен ойыншыларды шақырып, қарсыласын өзгенің күшімен ұту, сол арқылы атақ-даңққа бөлену кеңінен орын алыпты.
Мен Уругвай құрамасына жанкүйер едім
Себебі олар бұрын чемпион болған, мықты ойын­шылар шыққан үздік команда болатын
Сол кезбен салыстырып жанкүйерлік танытқанмын
Бірақ өте нашар ойын көрсетті
Мысалы, қақпашы ауладағы балалар құрамасының қақпашысындай ғана дәрежеде ойнады, сондай мінез көрсетті
Тіпті, ойынға деген енжарлығы соншалықты, өз қақпасына гол соқтырып ала жаздады
Сондай-ақ Ресейден, араб әлемінен шыққан командалардың әлсіздіктері байқалып тұрды
Ресей қанша ұтып жатса да, әлсіздігін көріп тұрдым
Өйткені олар кезіндегі Уругвайдай, Бразилиядай бола алмайды екен
Ресей о баста Яшин, Стрельцов, Воронин сияқты ойыншылары болғанына қарамастан әлсіз еді, әлі де солай екен
Сондықтан бұл чемпионатқа мен өзімнің қартайып қалған жанкүйер екенімді сезіндім.
Биылғы чемпион Швейцария бола ма деп ойлап едім
Кездесулерінде жақсы ойын көрсетіп жүрді
Мықты команда екен
Хорваттардан жақсы нәтиже күтемін
Олар да – кезінде тәуір ойнаған командалардың бірі
Бразилия, тіпті, мықты болатын, қазір ондай емес
Әлде, Пеле сияқты шабуыл мен қорғанысты шебер ұйымдастыра білетін тұлғалар аз ба? Қалай болғанда да биылғы әлем чемпионаты көңілімнен шығуда.
Жүрсін Ерман,
ақын:
– Бәріне салыс­тырып баға беретін­дей, мен соншама бір футболдың ішіне кіріп кеткен жан­күйері емеспін.
Биыл Ресейде бо­лып жатқан футболды қадағалап отырмыз
Күні кеше Құсайын Омаров деген досым Петербург­ке барып, Франция мен Бельгияның ойынын тамашалап келді
Маған Францияның ойын-өрнегі ұнап жатыр, Хорватияның ойынына сүйсінемін
Осы екеуінің бірі чемпион болса екен деп тілеймін
Бірақ спорттың аты спорт, кімнің бағы жанатынын кім білсін?! Қалай болғанда да бұл – бүкіл елдің басын біріктіретін шара
Бельгияның королі, Францияның президенті Э.Макрон, алдында Испанияның королі келді
Басшылардың бой көрсетуі – намыстың шаруасы, өз елінің мерейі үстем болсын деген ниет
Тоқ етерін айтқанда, Ресей спорт арқылы елдің абыройын қалай көтеру керек екенін өзгелерге үлгі етті
Биылғы чемпионатта мен Хорватияның жанкүйерімін
Әуелі Азияның командасы ғой деп Жапонияны қолдап едім, таяп қалған кезде шамасы келмей қалды
Хорватия жеңімпаз болады деп ойлаймын.
Қуаныш ЖИЕНБАЙ,
жазушы:
– Қазір Еуропа­ның футбол коман­даларының барлығының құрамы өзгеріп, жаңарған
Маған әлем чемпионатындағы жастардың аяқ алысы ұнады
Баяғы ескі әдіс-тәсілдерден гөрі жаңа уақытқа бейімделген жастардың шеберлігі, футболды ойнау техникасы, сан алуан ойын тәсілі биік сатыға көтерілгені байқалады
Допты өзінің қарамағына шы­ғармау, әбден жетер жеріне жеткенінше өзінің бар жауап­кершілігін мойнына ала білетіндігі көңілімнен шық­ты
Өзім Хорватияның жан­күйерімін, әрі жеңіс тұғырына көтерілетініне үміттенемін.
Марат ТОҚАШБАЕВ, 
«Президент және халық» газетінің бас редакторы:
– Биылғы футболдан әлем біріншілігінің басты ерекшелігі – Бразилия, Испания, Аргентина тәрізді небір ауызмен құс тістеген командалардың шығып қалып, орнына тосын құрамалардың плей-офф кезеңіне өтіп кетуінде
Спорт болған соң, ондай болуы заңды
Бірақ футбол жылдан-жылға тек қана қызық емес, үлкен спорттың, қомақты қаражаттардың өзіндік қақтығысына айналып бара жатқан сияқты көрінеді.
Биылғы чемпионатта осы біріншіліктің иесі ретінде Ресей құрамасы біршама жақсы ойындарымен ерекшеленді.
Мен Англияның құрамасына жанкүйер болып жүрмін
Сол команда біріншілік жеңімпазы болса деп тілейміз.
Сержан МОЛДАСАНҰЛЫ, продюсер:
– Әлем чемпионатын көріп жүрмін
Футболдан қандай да бір ойын болса, ол – біз сияқты жан­күйер­лер үшін үлкен мереке
Биылғы чемпионат ерекшеліктерге толы
Жұрт күтпеген тосынсыйлар болып жатыр.
Өз басым Аргентинаға қатты жанкүйер болдым, себебі ұлдарыммен бірге «барсафанбыз»
Барлық атаққа лайық Мессидің әлем чемпионы дейтін дәрежесінің болмауы жанға батады
Сондықтан Аргентина чемпион болсын деп ойлағанбыз
Сондай-ақ топтық кезеңдегі ойындарда Ресейдің күтпеген жерден мынадай ойын көрсетуі, қалай ойын көрсетсе де, келесі кезеңге шығып кетуі мен үшін таңғаларлық жағдай болды.
Ағылшындардың біраз жылдан бергі ойындарына тәнті болдым
Сол себепті оларға іш тартатыным рас
Хорваттарға да ішім бұрып тұрады
Дегенмен, өзім Бельгия құрамасына жанкүйермін
Себебі олар – неше жылдан бері Еуропа чемпионатында да, Әлем чемпионатында да қандай да бір орынға ілігуге лайық командалардың бірі
Бірақ неге екенін білмеймін, ылғи жолы болмайды
Сондықтан Франциямен болған ойында О.Жиру, К.Мбаппе, С.Умтити сияқты өзім жеке бастарына жанкүйер ойыншылар болса да, жалпы командалық ойынында Бельгия жеңсе екен деп едім
Себебі құрамында Кевин де Брюйне сияқты жас, өте сезімтал, ойыны ешкімге ұқсамайтын, мінезді ойыншы жүр
Осындай бір футболшы үшін де кейде бір командаға жанкүйерлік етуге болады
Солар чемпион атанар деп ойлап едім…
Сауалнаманы жүргізген: 
Б.БАЛАУБАЕВА, Ә.САРҚЫТ
