Алматы қаласындағы «Алатау» дәстүрлі өнер театрында әнші, композитор, өнертанушы, киногер Ерлан Төлеутайдың «Сал-серінің сарқыты ол кешегі…» атты шығармашылық кеші өтті.
Шығармашылық кешті ашқан өнертанушы, күйші Жарқын Шәкәрім: «Әр қоғамның, әр заманның өз дүлдүлі мен бұлбұлы, бал бармақты күйшілері мен от тілді орақ ауызды ақындары болады
Сонау Құрманғазы, Тәттімбет, Дәулеткерей, одан кейінгі Біржан сал бастаған сал-серілер дәуірі ХХ ғасырда Ж.Елебеков, Д.Мықтыбаев, Ж.Қаламбаев сынды тұлғалармен жалғасты
Енді мына жаңа заманда сондай адамдар сиреп қалды ма дегенде Арқаның арда туған азаматы, осы заманның серісі Ерлан Төлеутай жарқ етіп шыға келді
Ерлан тек әнші емес, суырып салма ақындығы, композиторлығы да бір төбе
Оның қоғамдағы іргелі мәселелер жөнінде айтқан сөздері мірдің оғындай дөп тиеді
Өйткені ол шындықты айтады
Бүгінгі тұңғыш концертіне келіп отырған зал толы көрермен оның өнерін халықтың бағалағанының дәлелі
Сегіз қырлы, бір сырлы, көреген көзді, ойлы жүректі ­Ерлан Төлеутай оған лайық» деп, ағынан жарыла ақ тілегін айтты.
Өнер жолын Қарағанды мемлекеттік университетінің «Балауса» әдеби шығармашылық бірлестігінде әнші болып бастаған Ерлан көп жылдардан бері қазақ ән өнерінің тарихын зерттеу­мен айналысып келеді
«Баянауылдың дәстүрлі ән өнері», «Жүсіпбек Елебеков», әнші Қайрат Байбосыновтың өмірі мен шығармашылығына арналған «Айбозым» атты кітаптары осы саладағы тынымсыз еңбегінің нәтижесі
Мамандығы тарихшы азамат журналистік, публицистік қырымен де жақсы танымал
Кезінде «Алтын Орда», «Алаш Орда» және «Сана» газеттерінде өткір пікірлерімен, еркін ойларымен көзге түскен болатын
1990-жылдары Қарағанды қаласында жастардың интеллектуалдық «БОТА» (білімпаздар, ойшылдар, тапқырлар, алғырлар) орталығын құрып, оның жетекшісі болған Е.Төлеутай жастардың рухани ұстазы дәрежесіне дейін көтерілді
Бүгінде еліміздің түкпір-түкпірінде оның тәлім-тәрбиесін алған азат ойлы шәкірттері мыңдап саналады.
«Ерлан ағамыз ҚарМУ-дің жастар комитетін басқарған тұста маңайына әдебиет, журналистика, көркемөнер, философия және басқа салаларда жүрген таланттарды топтастырды
Олардың ақыл айтар ағасы, жөн сілтер көшбасшысы болды
Мен де солардың бірімін, – дейді журналист Төлен Тілеубай
– Ол кісінің пікірін ашық айтуы, еркін жазуы, тілдің майын тамызып сөйлеуі бізге үлгі-өнеге болды
Оның таланты өз алдына, кісілігі, адамгершілігі, қарапайымдылығына әрдайым тәнтіміз
Әрқайсымыздың кәсіби тұрғыдан жетілуімізге, журналист ретінде қалыптасуымызға Ерекеңнің сіңірген еңбегі зор
Сондықтан мен ұстазым ретінде оған қарыздармын».
Бүгінгі күні Е.Төлеутай Ш.Айманов атындағы «Қазақфильм» АҚ «Анимация­лық кино» шығармашылық бірлестігінің бас редакторы қызметінде
Ол қазақ көрермені үшін зор қуаныш болған «Құнанбай», «Біржан сал», «Анаға апарар жол», «Алмас қылыш» фильмдерінің түсірілуіне сүбелі үлес қосты.
Ұлтымыздың ән-күйін ұлықтауды мақсат тұтқан концертте Біржан сал бастаған сал-серілердің өмірі мен өнері қатар өрілді
Әннің табиғатын терең түсінетін әнші Біржан салдың, Ақан серінің, Үкілі Ыбырайдың, ­Балуан Шолақтың, Жаяу Мұсаның, Естайдың, Жарылғапбердінің, Мәдидің, Иманжүсіптің, Сәкен Сейфуллиннің әндерінің шығу тарихына, сал серілердің басынан өткен махаббат баяндарына, сүйініш-күйініштеріне, талайлы тағдырларына тоқтала отырып, тыңдаушының құлақ құрышын сазбен де, сөзбен де қандырды.
Ол сырбаз әнші ғана емес, сыршыл композитор да
Оның Абай, Шәкәрім, Мұқағали, Ж.Жақыпбаев, ­Е.Ибраһим, Қ.Асанов, М.Айтхожина, Тұрсын Жұмаш, ­Ж.Әскербекқызы, Қ.Асқаров, қырғыз ақыны Әкбар Рысқұловтың өлеңдеріне жазылған әндері әншісін де, тыңдаушысын да тапқан көркем дүниелер
Осы кеште Ерланның бірнеше жаңа әнінің тұсауы кесілді
Еркеш Ибраһимнің сөзіне жазылған «Дала қандай тамаша», Р.Әлқожа орындаған «Келдің бе жаным, көктеммен» (сөзі М.Айтхожинанікі) әндері оны жаңа қырынан танытты.
Е.Төлеутай арнайы музыкалық оқу орындарында дәріс бермесе де, ел ішінде одан өнеге алып, өнерден өз орнын тапқан шәкірттері баршылық
Сондай бір маңдайалды өнерпаз, бірнеше ән байқауларының лауреаты, Қарағанды облыстық Қ.Байжанов атындағы филармониясының әншісі Ержан ­Базарбеков ұстаз тойына әннен шашу шашып, Ж.Кәрменовтің «Жаңаарқа толғауымен» елдің сәлемін жеткізді.
Концертте орындалған қазақ әнінің классиктері Жарылғапберлінің «Ардақ», Мәдидің «Қаракесек», Баулан Шолақтың «Ғалия» сынды әндері биік және көркем дауысты қажет ететіні белгілі
Ерлан осы әндерді шырқағанда тынысы одан сайын ашылып, сахара жұртының саф өнерімен тыңдаушысын дүр сілкіндіреді.
Концертте өзін ақын санамаса да, «Кез келген қазақ баласы ертедегі көшпелі бабалары сияқты өз ойын өлеңмен жеткізуі тиіс
Аттан құлап бара жатып алты ауыз, түйеден құлап бара жатып төрт ауыз өлең шығаратын ақын халықтың ұрпағымыз» дейтін кеш кейіпкерінің өз қаламынан туған өлеңдеріне де кезек берілді
Бұл өлеңдер бүгінгі қоғам, заман туралы
Қазақтың алтын қазынасы – ән-жырын халыққа табыстырып жүрген өнерпаз бүгінгі құндылықтары құбылған қоғамда әнімен, өлеңімен, іс-әрекетімен халқымыздың бұрынғы асыл қасиеттері – кісілігін, әділдігін, мәрттігін, жомарттығын, жайсаңдығын жаңғыртуды көксейді
Оның бүкіл қызметі, ізденістері мен талпыныстары осы мақсаттан туындап, тарқатылып жатады.
Біржан сал, Ақан сері заманында ақындық та, композиторлық та бір адамның бойында тоғысқаны сияқты, жаңа дәуір серісінің тағы бір қыры – өнер тарихын зерттеумен айналысуы
Шығармашылық кеште автор өзінің ел ішін аралап жүріп тапқан «Мәдидің мұңы» атты әнді шырқай отырып, композитордың тағдыр-талайынан сыр қозғап, шерлі заман сырын шертті.
Кеште қазақ өнерінің алтын ғасыры саналатын ХІХ ғасырдан басталған сал-серілік дастаны солардың ХХІ ғасырдағы көзі, жазушы, зерттеуші Ақселеу Сейдімбек есімімен түйінделді
Өзін Ақаңның төл шәкірті санайтын Ерлан Төлеутай ұстазының құрметіне «Сарыарқа» әнін тебірене шырқады.
Концертте сондай-ақ қарағандылық өнерпаз Дулат Ақанов, Ерлан Құжиманов, Сейіл Аяғанов, Е.Шагаров сынды әншілер өнер көрсетті.
Кеш соңында Халықаралық «Қазақ тілі» қоғамының президенті Ө.Айтбайұлы әнші-сазгер, өнер зерттеушісі Ерлан Төлеутайды шығармашылық кешімен құттықтап, «Қазақ тілінің жанашыры» төсбелгісін кеудесіне тақты
Әннің қадір-қасиетімен бірге ана тілімізді биікке көтеріп жүрген еңбегіне ризашылығын білдірді
Кеш иесінің әнді ұғу, қадір-қасиетін білу, оны шығарған адамдардың табиғатына бойлап, тағзым ету сияқты қасиеттеріне сүйінетінін айтты.
Белгілі ғалым Е.Қажыбек «Түрксой» халықаралық ұйымының атынан бүкіл түркі дүниесінде жоғары бағаланатын қазақтың тілі мен мәдениетін, әнін насихаттағаны үшін ұйым басшысы Д.Қасейіновтің Алғыс хатын тапсырды
Сондай-ақ Қазақстан Жазушылар одағынан М.Райымбекұлы, «Қазақфильм» киностудиясынан С.Нарымбетов, Қарағанды облыстық әкімдігінен арнайы келген өкілдер Е.Төлеутайды құттықтап, сый-сияпаттарын ұсынды.
Қазақ өнерін ұлықтап, сал-серілер дәуірінің өнерін жаңа заманмен табыстырған, өзі де, өнері де ерек ­Ерлан әншінің тұңғыш концерті сән-салтанатымен жоғары деңгейде өтті
Сал-серілердің сарқыты осындай болса, Біржан сал мен Ақан сері, Мәди мен Үкілі Ыбырай қандай болды екен деген ой көрермен көкейінде кеткені анық.
Дина ИМАМБАЕВА
