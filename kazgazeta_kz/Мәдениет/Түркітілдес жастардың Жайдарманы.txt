Биыл елімізде «Жастар жылы» екені баршаға аян
Жастар дегеніміз – елдің ертеңі
Сондықтан олардың қалай қалыптасып, қандай құндылықтарды бойына сіңіретіні қашанда маңызды
Мемлекет тарапынан жастарды қолдауға арналған түрлі жобалардың жүзеге асырыла бастауы да – келешекті бүгіннен бастап ойлағандықтың бір көрінісі
Жастар – бұла күш
Жігер мен қайрат
Биік арман, үлкен мақсат. 
Бүгінде елімізде кең танымал­дық­қа ие болған, әзіл әлеміндегі талантты жастардың басын қосатын «Жайдарман» жобасын білмейтін адам кемде-кем
«Жайдарман» ­жастары елімізде ғана емес, алыс-жақын шет мемлекеттерге де белгілі
Бір сөзбен айтқанда, «Жайдарман» – қазақ елінің ғана емес, әлемнің түркітілдес мемлекет жастарының басын қосатын ауқымды жоба
Жоба аясында жүздеген талантты жастар өз бағын сынап, шығар­машылық әлеуеттерін шыңдау жолына түскені ғанибет
Осы орайда түр­кітілдес мемлекет жастарының арасында өткен халықаралық әзіл фестивалі – соның айқын дәлелі.
Жуырда «Нұр-Сұлтан қаласының қоғамдық даму істері басқармасы» ММ мен «Қазақстан КВН Одағы» республикалық жастар қоғамдық бірлестігі аталған фестивальді жоғары дәрежеде ұйымдастырды
Жылдағы дәстүрден жаңылмай, көршілес мемлекеттің жайдарманшыларын қонақ ететін бұл жобаға қатысушылар саны да артып келеді
Жастар мұнда әзіл сайысында сынға түсіп қана қоймай, бір-бірімен әріптестік, шығармашылық байланыс дамиды
Еларалық жоба болғандықтан ынтымақтастықты арттырып, достық қарым-қатынас орнатады
Тәжірибе алмасады
Әлемге түркітілдес жастарының өзара бірлігі қандай екенін көрсетіп, өнер әлемінің жарқыраған таланттарына айналады
Айта берсек, көптеген пайдалы тұстары бар
Халық тарапынан бұл фестиваль­­ге деген қызығушылық артып келеді
Өйткені жастардың өнері қашанда тосыннан ойлап табылған әзілдермен, адамды елең еткізетін өміршең идеялармен, қалыпқа сыймайтын жаңаша қойылымдармен ерекшеленіп тұрады
Бұл фестивалге алыс-жақын шет мемлекеттерден келген ұжымдардың осалы жоқ
Бәрі де сайдың тасындай іріктелген, «сен тұр, мен атайын» дейтіндей таланттар
Түркітілдес мемлекеттер жастарының арасында дарындылардың, сахна шеберлігін кәсіби деңгейде меңгерген азаматтардың көп екенін байқадық
Жалындап тұр
Ең бастысы саф өнердің тазалығын сақтап, дамытуға күш салып келеді.
Енді, шараның өту барысына келетін болсақ, үш күнге созылған халықаралық жайдарман фестивалі арнайы бағдарламалық жоспар негізінде жүзеге асты
Фестивальдің алғашқы күні шетелдің жастары мен қазақстандық топтарды табыстыру мақсатында ашылу салтанаты болды
Жастар сарайының төрінде белгілі жайдарманшылардың жүргізуімен концерттік бағдарлама қойылды
Сондай-ақ фестивальдің екінші күні шетелдік қатысушылар үшін ­Нұр-Сұлтан қаласына арнайы экскурсия ұйымдастырылды
Қала ішінде орналасқан зәулім ғимараттар мен мұражайларды, «Бәйтерек» пен ­«ЭКСПО» кешендерін және театр­ларды аралатты
Меймандарға қазақ елінің тарихы баяндалып, салт-дәстүрлері жайлы мәліметтер айтылды
Олар жақсы әсер алып, естелік суреттерге түсті
Бір айта кетерлігі, әзіл әлемінде жүрген талантты жастардың басын қосатын осы тақылеттес жобалардың ұтымдылығы сол – елдің мәдениетін, тарихын, салт-дәстүрін, тілі мен ділін таныстыруға мүмкіндік мол
Асылында, фестивальге келген қатысушылардың бір-біріне жаттығы жоқ
Бәрі де бауырлас, ағайындас халықтардың өкілдері
Демек, бұл орайда рухани ортақ кеңістікті де сезінуге болады.
Фестивальдің үшінші күні қаты­сушы түркітілдес мемлекеттерден келген командалар мен қазақстандық топтар арасында жайдарман сайысы ұйым­дастырылды
Бейбітшілік және келісім сарайында өткен додаға барлығы 10 команда қатысты
Оның 6-уы шетелдік, 4-уі қазақстандық топ
Атап айтқанда, «Қазақстан халқы ассам­блея­сының құрамасы» (Нұр-Сұлтан қаласы), Моңғолия елінен «Баян өлке құрамасы», «Біз қазақпыз» (Екібастұз қаласы), «Қарақалпақстан құрамасы» (Өзбекстан Республикасы, Нөкіс қаласы), «Башқұртстан құрамасы» (РФ, Уфа қаласы), «Ноғай құрамасы – Алтын орда» (РФ, Ноғай ауданы), Академик Әбдімұса Қуатбеков атындағы халықтар достығы университеті «Бүгін.kz» (Шымкент қаласы), «Татарстан құрамасы» (РФ, Қазан қаласы), «Миллион» – «Нұр-Үміт» өнер орталығы (Шымкент қаласы), «Позитифф» (Қырғызстан Республикасы, Бішкек) командалары жарқырай өнер көрсетті
Олардың шеберліктері мен біліктіліктерін қазылар алқасы тиісті ұпай сандарын үлестіріп, жеңімпаздарды анықтады.
Әр елден келген командалар өздерінің дайындықтары жоғары деңгейде екенін көрсетті
Жан жадыратар әзілдерімен, артистік шеберлік­те­рімен, сахнадағы қойылымдарымен мыңдаған көрерменнің жүрегін жаулады
Түркітілдес мемлекеттерден келген жастардың басын қосып, ынты­мағын арттырған мұндай фестивальдің маңыздылығы ерекше екені сөзсіз
Өйткені жастар өз өнерлерін көрсетіп, бір-бірімен танысып, тәжірибе алмасып, мәре-сәре болатын шақ та осы
Демек, түбі бір түркітілдес мемлекеттер арасындағы осындай жарыстар алдағы уақытта қанатын кеңге жайып, дами түссе, жастар арасындағы әзіл өнерінің де биікке көтерілгені деп айтуға толық негіз бар.
Енді сайыстың нәтижесіне ке­лейік
Моңғолия елінен «Баян өлке құ­рамасы», «Қарақалпақстан құра­масы» «Башқұртстан құрамасы» ІІІ орынға қол жеткізіп, 150 мың теңге көлеміндегі қаржылай сыйлыққа ие болды
«Позитифф», «Бүгін.kz» командалары ІІ орынға табан тіреп, 300 мың теңге көлемінде жүлдемен марапатталды
Ресей Федерациясының Ноғай ауданынан келген «Ноғай» құрамасы І орынға лайық деп танылып, 1 миллион теңге көлеміндегі қаржылай сыйлыққа ие болды
«Татарстан құра­масының» ойыншысы – Наиль Салаxов фестивальдің үздік ойыншысы атанды.
Қорыта айтқанда, фестиваль жоғары деңгейде ұйымдастырылды
Бауырлас елдердің жастары өнерлерін ортаға салып, талантты екендіктерін байқатты
Шараны тамашалаған көрермен қауым да сапалы әзілге қуана қол соғып, қошемет көрсетті
Осындай сайыстың нәтижесінде қаншама дарындылардың есімдері жалпақ жұртқа мәлім болды
Ең бастысы – түркітілдес жастардың ынтымағы мен береке-бірлігі арта түсті.
Дәуіржан Төлебаев
«Ана тілі» 
