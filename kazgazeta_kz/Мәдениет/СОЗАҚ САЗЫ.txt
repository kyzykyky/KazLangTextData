Оңтүстікте жақсы бір дәстүр әлі де өз сабақтастығын жалғап келеді
Ол – облысқа қарасты аудан-қалалардың жыл сайынғы облыстық фестивалi.  Биыл бұл шара Елбасы Нұрсұлтан Назарбаевтың «Болашаққа бағдар: рухани жаңғыру» мақаласындағы «Туған жер» бағдарламасын жүзеге асыру, Оңтүстiк Қазақстан облысының 85 жылдығы, ­«ЭКСПО – 2017» халық­аралық мамандандырылған көрмесi және «Түркiстан – түркi әлемiнiң мәдени астанасы» жылына орай ұйымдастырылып отыр.
Жуырда «Туған жер – алтын бесiгiм» атты облыстық фестиваль аясында Созақ ауданының Шым­қаладағы ауылшаруашылық, өнер көрмесі өтті.
Ән мен жырдың мекені, қойнауы тұнған құт мекен – қарт Қаратаудан келген жұртшылық облыс орталы­ғында Созақ ауданының келісті кел­бетін, бүгінгі тыныс-тіршілігін жергілікті өнімдер және рухани құндылық­тарымен тамсандырып қайтты.
Әуелі Ш.Қалдаяқов атындағы об­лыстық филармонияда Созақ ауданы­ның әкiмi Салыхан Полатов БАҚ өкiл­де­рiмен баспасөз конференциясын өт­кiзiп, көпшiлiктi iс-шара жоспарымен таныстырды.
«Бүгін Сiздер ауданның жетiстiк­терi мен дамуына куә боласыздар
Ауыл­ша­руашылық жәрмеңкесіне қатысып, жер­гілікті өнімдерден дәм татып, өнерпаз­дарымыздың шалқыған шабыт, көтерiңкi көңiл-күймен дайындаған мерекелік өнеріне куә боласыздар» дедi әкiм.
Төлегендей күйшінің, Асқардай сөз зергерінің мекені өнерден кенде емес екен
Теріскейдің «Созақ – жыр, Созақ – сөз, Созақ – өнер» атты кон­цертi күй құдiретi мен домбыра үнiн сағынған қала тұрғындарының шөлін басты
Әуелеген әсем ән, ұлттық аспаптан төгiлген жыр көрермендерге ерекше әсер еттi.
Мерекелік шаралардың реті облыстық әзiл-сықақ және сатира театрында жалғасып, Созақ халық театры Нұрғали Ораздың «Адасқан жұлдыз» қойылымын сахналады
Рухани әлем, адамгершілік, ізгілікті арқау еткен жазушының бұл туындысында қайыршылық өмiрдiң қыр-сырына үңiлген Рүстем Ерназаров, Мархабат Бейсенова, Мадина Сабырова және басқа да театр артистерi сомдаған кейiпкерлер бүгiнгi қоғамның ащы шындығын көрерменге жеткізе білді.
Созақтың думаны «Отырар» ғылыми-әмбебап кiтапханасында да атап өтілді
Онда 1960 жылдан берi газет-журнал тiгiндiлерiн сақтап келген Созақ ауданындағы Қаратау елдi мекенiнiң тұрғыны Абай Дүкенбаевтың жеке отбасылық кiтапханасы сөз болды
Әрі Абайдың ауылдағы осы мұрасы өзінің өтініші бойынша облыстық «Отырар» ғылыми-әмбебап кiтапханасына жеткізілді
Аудан басшысы С.Полатов облыстық кiтапхана ұжымына Созақ тұрғындарының атынан ризашылығын білдірді
Шара аясында ақын, жазушы, журналист Төреғали Тәшеновтың «Менiң жаным – аққудың қауырсыны» атты әдеби-сазды шығармашылық кездесуі өтті
Мұнда ақынның сөзiне жазылған әндер орындалып, шығармашылығы туралы әдемi естеліктер айтылды
Кеш соңында Созақтың тумасына сый-құрмет көрсетiлдi.
Шолаққорғанның қымызы мен шұбаты, ет өнімдері ауыл шаруа­шы­лық өнiмдерi жәрмеңкеде қала жұрт­шылығына жеңілдікпен сатылды.
Рухани мұраға бай өңірден келген 700-ден аса жәдiгер Созақ ауданы көрмесiне қойылды
Оның 400-ден астамы қазақ халқының ежелден келе жатқан тұрмыстық қолөнер бұйымдары болса, 300-дейі аудан қылқалам иелерiнiң шығармалары болды.
Мерекелік шара «Шәмшi әлемi» гүлзарында да өткізіліп, онда спорттық және ұлттық ойындар көрсетiлдi
­Заманауи LED-экраннан Созақ ауданы­ның әлеуметтiк-экономикалық дамуы мен жетiстiктерi бейнефильмде айшық­талды.
Келбеті келісті, даласы өрісті теріс­кейдің облыс орталығындағы күндері «Терiскей – таланттар мекенi» атты гала-концертiмен қорытын­ды­ланып, шара соңы мерекелік отша­шуға ұласты.
Нұрбақ ЕДІГЕ
Оңтүстік Қазақстан облысы
