2014 жылы Сочиде өтетін XXII Қысқы Олимпиада ойындарының басталуына 106 күн қалды
Сочи қаласында өтетін дүбірлі дода келесі жылы ақпан айының 7-нен 23-ші жұлдызына дейін жалғасатыны мәлім
Жарыс барысында 15 спорт түрі бойынша барлығы 98 медаль жиынтығы ойнатылады
Осы орайда төрт жылда бір келетін дүбірлі додаға біздің спортшылар қалай дайындалуда, команда алдында қандай мақсаттар қойылды деген орынды сұрақтың туындайтыны ақиқат.
«Ұлттық штаттық командалар және спорт резерві» дирекциясының директоры Полат Қырықбаев Сочиде Қазақстан құрамасы спорттың 11 түрінен 40-қа жуық жолда­маға иелік етуі керек екендігін айтады
Қазірдің өзінде 22 спортшымыз ха­лықаралық федерациялардың жолдама алуға мүмкіндік беретін талаптарын орын­дап үлгерді
Дегенмен, іріктеу кезеңінің аяқталу мерзімі келесі жылдың қаңтар айына дейін жалғасады
Мәселен, 2010 жылғы Ванкуверде Қа­зақстан құрамасының намысын спорт­тың 9 түрінен 37 спортшы қорғаған бо­латын
Канадада қоржынымызға түскен 1 күміс медальмен командалық есепте 24-орынға табан тірегені белгілі
Бұл көрсеткішті ал­дағы Сочи ойындарында жақсартуға толық мүмкіндік бар
Себебі қазақстандық спортшылардың халықаралық аренада шеберлігі жақсарып келеді
Биылғы маусымда конькимен жүгіруден Денис Кузин 1000 метр қашықтықта әлем чемпионы атанса, мәнерлеп сырғанаудың шебері Денис Тен әлемнің күміс жүлдесіне ие болды
Ни­ко­лай Чеботькомен бір жұпта өнер көрсет­кен Алексей Полторанин командалық спринтте 3-орыннан көрініп, жекелей сында да жүлделі үштікті түйіндеді.
Сочи Олимпиадасы – спортшыла­рымызды күтіп тұрған ең маңызды шара
Сол себепті қысқы спорттың әр түріне жеке тоқталып, соның ішінде лицензия­лық жарыстарға қатысты жоспар құрдық
Қазақстан құрамасының алдында Олим­пиада жолдамасына мейлінше мол иелік ету міндеті тұр
Бір айта кетерлігі, Олим­пиадаға қатысамын деген әрбір спортшы белгіленген кестеге сәйкес республика­лық антидопингтік зертханада тексеріс­тен өтеді.
2013-2014 жылғы қысқы маусымда ұлт­тық құрама спортшылары олимпиа­далық жолдама алуға мүмкіндік беретін бәсеке­лерде, атап айтсақ 12 әлем чемпионатында, 50-ден астам халықаралық жарыстарда бақ сынайтын болады
Ал біз өз кезегімізде ко­мандаларымыздың жаттығулары тиісті деңгейде өту үшін қолымыздан келгеннің бәрін жасаймыз
Мысалы, спортшы­лары­мыздың оқу-жаттығу жиындары халық­аралық талаптарға сай келетін, ең үздік спорт кешендерінде өтуін ұйымдас­тыра­мыз
Шаңғышыларымыз үшін қосымша техникалық саймандар және оларды та­сымалдау үшін автобустар сатып алынды
Мұның барлығы да спортшыларымыз­дың Сочи Олимпиадасында жоғары нәтижеге қол жеткізуі үшін жасалынып отыр, – дейді
«Ұлттық штаттық командалар және спорт резерві» дирекциясының директоры Полат Қырықбаев.
Ұлттық құрамамыздың түрлі сын­дарда көрсетіп жүрген жетістіктері көңіл көншітерлік
Мұның өзі спортшы­лары­мыздың бәсекеге қабілетті екендіктерін аңғартса керек
Әсіресе, шаңғы спорты, биатлон, мәнерлеп сырғанау, фристайл-могул, конькимен жарысу спорттарының өкілдері жеңіс тұғырынан көрінуі ғажап емес.
Қысқы олимпиадада алтыннан алқа тағынып, бірінші орынға ие болған спортшыға 250 мың доллар беріледі
Екінші орынды иеленген спортшыға – 150 мың, ал жүлделі үшінші орын иеленгенге – 75 мың доллар берілетін болады
Сонымен қатар 4-орынға ие бол­ғандарға 30 мың, 5-орынға 10 мың және 6-орыннан көрінгендерге 5 мың доллар көлемінде сыйақы тағайындалады.
Коньки тебушілер Ұлттық Федерация­сының вице-президенті Мәдіғали Қарсыбеков спортшылардың дайындығы жақсы екендігін тілге тиек етті.
Қысқы спортта қазақ неге аз?
2002 жылы Солт-Лейк-Сити (АҚШ) олимпиадасына жалғыз қазақ қызы ғана (шайбалы хоккей) қатысқаны белгiлi
2006 жылы Туринде (Италия) де қазақ спортшысы саусақпен санарлық қана болды
2010 жылы Ванкуверде (Канада) еліміздің намысын алғаш рет төрт қазақ спортшысы қорғайды, яғни алға жылжу бар
Дегенмен, ақырындап болса да, қысқы спорт түрлерінде қазақ спортшыларының саны артып келеді
2011 жылы VII қысқы Азия ойындарында бiздiң елдiң спортшылары ұзын саны 70 медаль жеңiп алды
Осындай толағай табысқа жетуiмiзге  биатлоншы Диас Кенешов,  допты хоккейден ұлттық құрамада ойнаған Сұлтан Қадыржанов, шайбалы  хоккейден ұлттық құрама капитаны Талғат Жайлауов, мәнерлеп сырғанаушы Абзал Рақымғалиев, шайбалы хоккейден  қыздар құрамасында ойнаған Ғалия Нұрғалиева, Айжан  Раушанова, фристайл спортынан Жiбек Арапбаева, Ақмаржан Қалмырзаева, шаңғымен бағдарлау сынында ел абыройын асырған Эльмира Молдашевалардың да сiңiрген еңбегiн бөле-жара айта кетуiмiз керек
Дегенмен, «Неге қысқы спортта қазақ ұландары аз?» деген орынды сұрақ туындайтыны ақиқат.
Қысқы спорт түрлерінде қазақ жастарының аз болуының бірнеше себептері бар
Біріншіден, қазақ халқының менталитеті қысқы спорт түрлерінен гөрі жазғы спорт түрлеріне, яғни бокс, күрес секілді спорттарға жақын
Екіншіден, қысқы спорт түрлері жазғы спорт түрлеріне қарағанда, аз насихатталған
Бізде ата-аналар балаларын көбінесе жазғы спорт түрлеріне бергенді жөн көреді
Бұл – қате түсінік
Қысқы спорт түрлеріне қатысып та, салауатты өмір салтын қалыптастыруға, жүлде алуға, атақ жинауға болады
Үшіншіден, қысқы спорт түрлерінде ұлты қазақ бапкерлер жоқтың қасы
Осыған байланысты бапкерлер қазақ жастарын тартуға құлықсыз болады
Міне, сондықтан қазақ жастары қысқы спорт түрлерінен шет қалып қоюда
Қысқы спорт түрлеріне ұлты қазақ жаттықтырушыларды дайындасақ, хоккей, биатлон, фристайл секілді спорт түрлерімен айналысатын қаракөздеріміздің де саны көбейер еді
Төртіншіден, қазақтардың біразы ауылда тұрады
Ауылда қысқы спорт түгілі, жазғы спорт ойындарына арналған үйірмелер жоқтың қасы
Одан басқа әлеуметтік жағдайы қиын жұмыссыз жастардың спорт құрылғыларын сатып алуға шамасы жетпейді
Себебі бір ғана шаңғы кем дегенде бағасы 30 мың теңгеден, ал коньки 20 мың теңгені құрайды
Бір сөзбен айтқанда, қысқы спорт түрлерінің киімдері мен спорттық жабдықтары өте қымбат және ауылда олар мүлдем жоқ
Ауылдық жерлерге арнайы спорттық кешендер салу үшін көп қаржы керек
Бесіншіден, елімізде көптеген экологиялық проб­лемалар жеткілікті
Мәселен, бұрын өзен-көлдердің көп болуына байланысты қыста жастар мұз болып қатқан өзендердің үстінде хоккей ойнап, конькимен сырғанайтын
Ал қазір елімізде мұнай өндіруге байланысты өзендердің біразы тартылып қалған
Қыста қар бұрынғыдай қалың емес
Сондықтан жастар шаңғымен еркін сырғанай алмайтын дәрежеге жетті
Еліміздің оңтүстік өңірлерінде қазақ ұлтының саны көп, бірақ қар аз түседі
Ал солтүстікте қар қалың да, керісінше, қазақтың саны аз
Мәселен, шымкенттік қазақ та шаңғы тебуді үйрене алады
Ол аса қиын шаруа емес
Алайда қар жоқ болса, қайдан шаңғы теуіп үйренсін?! Сондай-ақ қаракөздердің көбі ауылда тұрады
Алтыншыдан, ақпараттық заманда ғаламтор жастардың «ауруына» айналды
Жасөспірімдер сыртта асыр салып ойнамай, үйлерінде интернет, агентке кіріп уақыттарын өткізуде
Бір орында тапжылмай отыра берудің салдарынан жастарда скалиоз, бауыр-бүйрек, жүрек аурулары көбейіп кетті
Осыған байланысты жеткіншектер спортқа қырын қарайтын дәрежеге жетті
Егер осындай келеңсіз тұстарды шешетін болсақ, қазақ жастары қысқы спортта көбірек тартылатыны сөзсіз
Мәселен, бұдан 40 жыл бұрын Жапония, Корея, Қытайда қысқы спортпен айналысатын жастар өте аз болатын
Үкімет барлық жағдай жасағаннан кейін бұл елдің спортшылары халықаралық деңгейде жақсы нәтиже көрсете бастады
Тіпті соңғы Ванкувер олимпиадасында Азияның үш алпауыт мемлекеті жалпы командалық есепте алғашқы ондыққа енгені жасырын емес.
Олимпиада алауы тұтанды
Ежелгі грек жерінде Ресейдің Сочи қаласында өтетін XXII Қысқы Олимпиялық ойындардың алауы салтанатты түрде тұтанды
Енді осы отты шығыршықты алып жү­ретін эстафета үш айдан астам уақыт жер-дүниенің біраз жерін шарлап келіп, Қара теңіздің жағасындағы қалаға ойындардың салтанатты ашылатын күні келіп жетеді.
Салтанатты рәсімге Халықаралық Олимпиадалық комитеттің президенті (ХОК) Томас Бах,  Грекия президенті Каролос Папулиас, Грекиядағы ХОК мүшелері – Дамбис Николау және  Король Константин,  Грекияның Олимпиадалық комитетінің президенті Спирос Капралос, Ресейдегі ХОК мүшелері  – ХОК-тің аға мүшелері Виталий Смирнов, Шамиль Тарпищев және Ресей Олимпиадалық комитетінің президенті Александр ­Жуков, Сочи қаласының әкімі Анатолий Пахомов, «Сочи-2014» ұйымдастыру комитетінің президенті Дмитрий Чернышенко қатысты
Бірінші болып алаңға алауды 18 жасар грекиялық тау шаңғышысы Гианнис Антониу алып шықты
  Ол алауда хоккейден Ресей құрамасының көшбасшысы  Александр Овечкинге берді
Эстафета 132 күнге жалғасады
Осы күн ішінде алауды 14 000 адам көтеретін болады.
Салтанат ҚАЖЫКЕН
