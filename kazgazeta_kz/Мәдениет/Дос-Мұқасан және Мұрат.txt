Әйгілі «Дос-Мұқасан» ансамблінің ұйымдастыру­шы­ларының бірі, көр­кемдік жетекшісі Мұрат Құсайыновты білмейтін жан кемде-кем
Ол 1948 жылы 10-тамызда Жамбыл облысы, Қордай ауданы, Шаруақты ауылында қарапайым отбасында дүниеге келді.
Жастайынан халықтың күйшілік, жыршылық, ақындық өнеріне зор ынта қойып өседі
Қазақтың қара домалақ баласы Мұраттың саналы, көкірегі ояу, көзі ашық азамат болып өсуіне әкесі Құсайынның және қоршаған ортаның әсері мол болды
Өткен ғасырда оның туған өлкесі Қордайдан Байсерке, Сатқынбай, Бердібек, Қырықбай, Қожабектей күйшілер, Тілеміс, Сарыбас, Кенен, Есдәулет, Әлмейін, Такен сал, Көрпеш, Шолпанқұл, Асылқұл, Рзадай ақындар шоғыры, Кебекбай мен Ноғайбай шешендер, т.б
ел аузындағы азаматтар шыққан
Табиғатынан дарынды Мұрат аға осы өнерпаз ортаның озық дәстүріне сай тәрбиеленді десек артық айтқанымыз емес шығар.
Әкесі Құсайын да қара жаяу емес еді, қоңыр домбырасын қолына алып, сырнайын иығына іліп той-жиындардан қалмайтын сауықшыл сері домбырамен күй, сырнаймен әуен салып көпшіліктің құрметіне бөленетін
Осындай бір тойға келгенде атақты ақиық ақын Кененмен кездесіпті
Өнерге деген сүйіспеншілігі мен ініге деген ізеттілігі болар тойға келген Құсайынға төрде отырған Кенекең жанынан орын беріп: «Әу, жұртым, мені тыңдай бересіңдер ме, мына Құсайын да домбыраны сөйлетсін» деген екен
Осыны қалап тұрған ол домбыраның қос ішегін қағып-қағып жіберіп, бәйгеге шапқан жүйрік аттай күйдің ырғағына басқан
Құсайын ақсақалдың жауынгер достарының бірі, ауылдасы Тамбай ақсақал: «Құсайын күй тартқанда беріліп тартатын, бүр­кіт­ше қомданып отырған орнынан жылжып кетуші еді, жарықтық
Мына Мұраты әкесінен асып түсті, кішкене кезінде баянды сүйретіп жүретін, 5 жасынан домбыра тартты
Бертінде мандолинді де нақышына келтіріп ойнайтын
Азамат деп осыны айт, қазақты төрткүл дүниеге танытты, қарағым» деп әкелі-балалы жандар жайлы сүйсіне әңгімелеп отыратын
Жауынгер досы дейтінім, марқұм қос ақсақал да (Құсайын,Тамбай) Ұлы Отан соғысының ардагерлері, ерен ерліктері үшін бірнеше орден-медальдармен марапатталған.
Текті атаның ұрпағы
Текті ата деуге себеп, Мұраттың жетінші атасы Сырымбет Бұқарұлы Қасқарудан шыққан батыр, XVII ғасырда өмір сүрген.Тарихшы Әбілқасым Ділдебаевтың мәліметіне қарағанда, 1643 жылғы атақты Орбұлақ шайқасында Салқам Жәңгірдің 600 жанкешті сарбаздарының арасында болып соғысқан
Атақты Өтеген батырдың атасы
Өтеген батырды көзі қарақты қазақтың білетіні хақ.Өтегеннің әкесі Өтеғұл мен Өтеп бірге туған
Өтеғұл ерте қайтыс болып, Өтеген кіші әкесі Өтептің тәрбиесінде болады, Мұрат Құсайынұлы осы Өтептен тарайды.
Қазақ халқының арасында қандай талант иесі болсын өз топырағына тартады деген ұғым бар
Мен Мұрат ағаның күйлерін, әндерін тыңдаған сайын көз алдыма Сұлутөр аумағы елестейді, ойыңды еріксіз туған жерге жетелейді
Қазақтың маңдайына біткен бақ жұлдызы Абай ақынның сонау 1890 жылы Ноғайбай шешенге қонаққа келіп аттанарда:
«Алатау асқар бел екен,Үйсін атты ел екен,
Етек жеңі кең екен, алма-жеміс көп екен.
Сұлутөр құтты жер екен, қойны толы кен екен,
Қоңыр желі Қордайдың дертке шипа,ем екен
Елден елдің кемі жоқ, Тобықтыдай кең екен» деп айтып тұрғандай көрінеді.
Бір кездері Мұрат ағадан апталық «Караван» газетінің тілшісі оның эстрадалық музыкаға деген қызығушылығы қалай пайда болды деген сұрақ қояды
Журналист тіпті оның қалада өспегеніне де аң-таң болады
Сонда Мұрат аға өзінің дала баласы екенін айтып, табиғаты сұлу Сұлутөрде өскендігін меңзейді
Жерлесі марқұм ақын Рза Қунақова: «Сұлутөрім-жасыл жайлау мекенім, сен үйреттің сұлулықтың не екенін…» деп жырлап өткен.
Мұрат Құсайынов – Сұлутөрдің төл перзенті
Сұлутөрінен көп нәрсені үйренді, үйрене де бермек
Себебі туған өлкесі Сұлутөр – Жер-ана
Ол осы Жер-ананың перзенті болып қала бермек
Табиғат заңдылығы солай емес пе!?
Мен Мұрат ағаның әндерін тыңдап, атына қанық болдым
Өткен ғасырдың жетпісінші жылдардың орта шенінде, бозбала шағымда туған ауылым Сұлутөрде «Таугүл» атты вокалды аспапты ансамбль құрылды
Ол кезде «Дос-Мұқасанның» дүркіреп тұрған заманы
Әрине, «Таугүл» ансамблінің репертуарының барлығы дерлік «Дос-Мұқасанның» әндерінен тұратын
Ауылдағы құрылған ансамбльдің жетекшісі, марқұм Мұрат Жолдасбаев аға болатын
Сонымен бірге ансамбльде Асқарбек, Боря, Берік, Қойшыбек деген ағаларымыз болды
Олардың бәрі «Дос-Мұқасанға» еліктеді
Күн батып, қараңғы түсе бастағанда Мәдениет үйі қайдасың деп тартып отыратынбыз
Ауыл жастары жиналып іңір түскенше ән тыңдайтынбыз, оңайшылықпен кете қоймайтынбыз.
Сол заманда «Дос-Мұқасанға» еліктеген қаншама мыңдаған қазақтың қара домалақ баласы болды десеңші! «Дос-Мұқасан» оларға жаңа серпіліс берді, қанат бітірді, әрбір қазақ баласы жатқа айтты, қадір тұтты.
1978 жылы орта мектепті бітіріп Алматыға оқуға келдім, ойым КазПИ-дің филология факультетіне құжат тапсыру
Марқұм, асыл анам Бүбіш Сегізбайқызы екеуміздің тоқтаған жеріміз бөлем Какетаевтің үйі еді
Бөлемнің үйінде менен басқа 2-3 талапкер бар екен
Талапкердің бірі Кеңес құжаттарын политехникалық институтқа тапсырып жатты
Пысықтау жігіт еді, мені ертіп жерлестеріммен таныстыруға Алматыдағы институттардың жатақханаларына апаратын
Айтайын дегенім, өзіміз құралпы жастар гитарамен «Дос-Мұқасанның» әндерін түннің бір уағына дейін айтып жататын
Әсем қала Алматымыздың қай бұрышына барсақ та, алдымыздан «Дос-Мұқасанның» әндері шырқалатын
Жұмысшы жатақханаларында да жағдай солай еді
Мұны «Дос-Мұқасанның» құдіреті деп айтар едім.
Үйге келсек Серік ағамыздың зайыбы Құралай тәтеміз «Дос-Мұқасан» ансамблі әндерінің шығу тарихын тәптіштеп айтып, Мұрат ағаның музыкамен қоса спортқа да бейімділігі бар екені туралы да сөз ететін
Институт қабырғасында жүріп еркін күреспен айналысып, біраз жетістіктерге де қол жеткізеді
Сөйтсек, Серік ағамыз Мұрат ағаның сыныптасы екен
Жастығымыз ба білмеймін, Кеңес екеуіміз тәтеміздің айтқандарын жүре тыңдайтынбыз.
Күнде теледидардан, радиодан әндер беріліп жатады
Қазақтың тойы «Дос-Мұқасанның» әндерінсіз өтпейді
«Той жыры» әні тойлардың сәнін кіргізді
Мыңдаған қазақ жастарының отау құру қуанышында орындалды.
Өткен ғасырдың жетпісінші жылдары дүниені дүр сілкіндірген «Дос-Мұқасанның» өмірге келуі де оңай болмайтын
Аға буын мен орта буын өкілдері Кеңес уақыты кезінде партия саясатымен жыл сайын жазғы демалыс уақытында елдегі жоғары оқу орындарының студенттерінен көптеген құрылыс отрядтары жасақталып, комсомол жастар штабтары құрылып, олар шалғай ауыл, аудандарға аттанып, тұрғын үйлер, мәдени ошақтарын, мектептер, сонымен бірге малға арналған қора-жайлар салатынын жақсы біледі
Сондай бір жалынды отряд Политехникалық институттың жанынан құрылып, Павлодар облысы, Баянауыл ауданына жол тартады
Сол кездегі қалыптасқан үрдіс бойынша Венгрияның Будапешт қаласынан К.Маркс атындағы университеттің студенттері Баянауылға жұмысқа келеді
Екі елдің студент жастары қоян-қолтық араласып бірге жұмыс істеп, интернационалдық үлгілі отрядқа айналады
Шаршауды білмейтін жігерлі студенттер қабырға газетін шығарып, спорттық жарыстар ұйымдастырып, гитарада ойнап, ән шырқады
Сол 1967 жылы 1-тамыз – Құрылысшылар күнінде Политехникалық институттың студенттері гитарада ойнап, ән айтады
Янош есімді венгерлік студент оларға «Дос-Мұқасан» деп ат қояды
Оған Досым-Дос, Мұрат-Мұ, Қамит-Қа, Саня-Сан есімдерінің бірінші буындары алынады
Сол кездегі институт ректоры Әшім Омаров, проректоры Өмірбек Жолдасбеков, факультет деканы Баян Рақышев, партком хатшысы Досмұхамед Кішібеков, кафедра меңгерушісі Тұрсын Сәлібаевтар өнерлі жастардың қолтығынан демеп, қамқоршы болып, жігіттерге қажетті музыкалық аспаптар сатып алып береді.
Ол кез қызыл империя саясатының қылышынан қан тамып, орыстану саясатының белден басып тұрған кезі еді
Ұлттық теңсіздікті саналы түрде көпке ашық айтуға жол жоқ, өте қиын болатын
Ансамбль мүшелері, жанашырлары ұзақ кеңесті, тұжырым жасады, тығырықтан шығудың жолдарын қарастырды, жол тапты
Ол электронды аспаптары бар ансамбльді желеу етіп, қазақ әндерін рухтана шырқайтын көптің сахнасына айналдыру еді
Бұл үшін музыка тілі арқылы туған жер табиғатын, ұлтымыздың батырлығын, елдігін танытатын шығармалар керек болды
Ондай әндер дер кезінде жазылды, қазақтың халық әндері іріктеліп алынды
Атап айтсақ, «Назқоңыр», «Куә бол», «16 қыз», «Туған жер», «Алматы түні», «Дудар-ай», «Ләйлім шырақ», «Құдаша», «Той жыры», «Ғашықпын», «Әсем жұлдыз», «Бойжеткен», «Қайдасың», «Қуанышым менің», «Наурыз», «Сұлұлық», «Құрбым-ай», т.б
көптеген әндерді айтуға болады.
Жан-жағын саясат бұғауы торлаған қазақ музыкасының жаңа таңы атып, ансамбль қазақ музыкасының ақтаңдақ тұстарын дөп басты
«Дос-Мұқасан» ансамблі көктен түскен жасындай жарқ етіп, тек Қазақ елі емес, дүниежүзіне танылып үлгерді, әлемдік музыка тарихында өзіндік орнын ойып алды, алтын әріптермен жазылды.Тоқырау тозаңына тоттанған тоталитаризмнің тас қабырғасын сөгіп, ұлттық рухты дәріптеуге орасан зор үлес қосты
Сөзіміз дәйекті болу үшін ансамбльдің басынан өткен батырлыққа пара-пар іс-қимылдарын айтуға болады
«Дос-Мұқасан» ансамблі 1976 жылы 6 айға Америка еліне гастрольдік сапарға аттанбақшы болады
Мәскеудегі атқамінерлер әндеріңнің 50 пайызы қазақша, 45 пайызы орысша, 5 пайызы ағылшынша болуы шарт деп талап қояды
Алайда ноқтаға басы сыймаған қазақ жастары әндерінің 70-80 пайызын қазақша орындайды
Сонау 1986 жылы Желтоқсан оқиғасына байланысты шыққан көзі қарақты қазақ баласына танымал «Қасқалдақ» әнін де репертуа­ры­на қосып орындайды
Ансамбль жігіттерінің тағы бір көзсіз батырлығы, Моңғолияға сапар шегуі, сонымен бірге соғыс өрті толастамаған Ауғанстанға барып жауынгер жастарға концерт беруі дер едім.
Жалпы «Дос-Мұқасан» көк байрақты елімізді қоспағанда алыс-жақын шетелдердің 100 шақты қалаларында гастрольдік сапарда болды
Бір ғана Америка құрлығында 6 айдың ішінде ­180-ге тарта концерт берді
Көптеген халықаралық ән байқауларына қатысып, жеңімпаз, лауреат атанды
1971 жылы «Дос-Мұқасан» ансамблі еліміздің намысын қорғап, Ташкент қаласында өткізілген «Халықтар достығы» атты Бүкілодақтық техникалық оқу орындары арасындағы фестивальге қатысып, I дәрежелі диплом иегері атанды.
1973 жылы Белоруссияның астанасы Минск қаласында өткен Бүкілодақтық кәсіби орындаушылардың конкурсына қатысып, лауреат атанды, жергілікті «Песняры» ансамблінен кейінгі екінші орынды иемденді
Алдыңғы орынды иеленген «Песняры» мен «Дос-Мұқасан» КСРО атынан Германияда өтетін Бүкілдүниежүзілік жастар мен студенттердің Х фестиваліне жолдама алады
«Песняры», «Самоцветы», «Девчата», «Москвичи» және т.б
топтар жиналған жарыста жерлестеріміздің айы оңынан туып, бағы жанды
Сонымен бірге ансамбль «Кеңес әндерін аса үздік өңдегені» үшін арнайы сыйлықты жеңіп алды
Аталмыш сыйлықты қазылар алқасының төрағасы, атақты композитор А.Пахмутова тапсырған еді
Бұдан кейін қазақ жігіттері араға екі-үш ай салып Берлинге ­аттанады
«Дос-Мұқасанды» фестивальге жібермеуді ойлаған кейбір үстем ұлттың өкілдері кездеседі, алайда А.Пахмутова мен ақын Н.Добронравовтың табандылығы арқасында ойлағандары жүзеге аспай қалады
Берлиндегі үлкен додаға екі жүзге тарта өнер ұжымдары мен жұлдыздары қатысады
«Дос-Мұқасан» шашасына шаң жуытпаған Құлагердей бәйгеден оза шауып, фестивальдің алтын медалін жеңіп алады
Бұл сөз жоқ, бар өнерін ортаға салған нағыз қазақ жігіттерінің жоғарғы деңгейдегі тамаша жетістігі болатын
«Дос-Мұқасан» кейіннен 1985 жылы тағы да Бүкілодақтық студенттердің Мәскеуде өткен ХІІ фестиваліне қатысып лауреат атанады.
Осы орайда ұлтын дәріптеген Мұрат Құсайыновтың еңбегі зор болды
Оның шығарма­ларына келетін болсақ, қазақ ақындарының өлеңдеріне жазылған жүзге тарта әндері бар
«Туған жер», «Қуанышым менің», «Бойжеткен», «Болашақ», «Далам менің», «Ғашық жүрек» және т.б
әндері
Сонымен бірге «Жыр жазамын жүрегімнен», «Қарлығаш», «Ауылың сенің іргелі», «Ләйлім-шырақ», «Наз қоңыр», «Құсни-Қорлан» және т.б
30-ға жуық композиторлар мен халық әндерін оркестр мен вокалға арнап өңдеді.
Талантты композитордың қазақ киносы мен спектакліне музыка жазғанын біреу біліп, біреу білмес
«Қыстағы Медеу» атты қысқаметражды фильміне, С.Хасеновтың «Пай-пай, жас жұбайлар-ай» мен С.Жүнісовтің «Кроссворд» драма спектакльдеріне ән жазған
Сондай-ақ Қ.Аманжоловтың «Ақын өлімі туралы аңыз» поэмасының желісінде өмірге келген кантаталық симфониясы тағы бар.
Алты ай Америкада болғанда жазылған «Мұхит­пен саяхат» және қазақтың сайын даласына арналған «Бетбақ дала» атты рок-компози­цияларының өзі бір төбе
Күйді домбырамен тартып, эстрада стилінде ұсынып, әлем музыкасымен деңгейлестіру мақсатында оркестрге арналған «Пір-дастан» мен «Наурыз» күйлерін шығарды.
Өнердің биік шыңына шыққан абзал азамат көк байрақты Қазақ еліне сіңірген ерен еңбегі үшін «Қазақстан Республикасының еңбек сіңірген қайраткері» атағын алып, «Парасат» , «Құрмет» ордендерімен, «Астана» медалімен және көптеген дипломдармен, мақтау қағаздарымен марапатталды.
Ұлттық рухты ұлықтаған Мұрат аға, әрқашан Алатаудың биік шыңындай көріне беріңіз, ешқашан аласармаңыз!
Жандарбек ҚАРАБАСОВ,
Қазақстан Журналистер
одағының мүшесі
АЛМАТЫ
