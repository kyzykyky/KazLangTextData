Астанадағы «Сарыарқа» велотрек кешенінде Қазақстан Республикасының Президенті Н.Ә.Назарбаевтың жүлдесі үшін қазақ күресінен IV «Қазақстан барысы» республикалық турнирінің финалдық сыны өтті.
Турнирдің ашылу салтанатында «Нұр Отан» партиясы Төрағасының бірінші орынбасары Бауыржан Байбек, Спорт және денешынықтыру істері агенттігінің төрағасы Тастанбек Есентаев балуандарға табыс тіледі
Ардагер балуан Сақатай Аманжолов спортшыларға батасын бер­ді
Міне, содан кейін балуандардың белде­сулері басталды.
Отыз екі балуан бақ сынаған жарысты «Қазақстан», Ресейдің «Боец» және Түркияның «ТРТ Аваз» телеарналары тікелей эфирде көрсетті
Қазақ күресін әлемнің 100-ден астам мемлекеті тамашалады.
Алғашқы айналымда 12 жұп, яғни 24 балуан күресті
Ең алдымен «соқыр» жеребе боз кілемге батысқазақстандық Еділ Үсенов пен қызылордалық ­Айбек Серікбаевтың жолын түйістірді
Соң­ғы секундтарда Серікбаев тәсіл жасап, бір бүк ұпаймен алға шықты
Был­тыр­ғы «Қазақстан барысы» ­Айбек Нұ­ғы­маров қарағандылық Бекзат Ахметбековтен айласын асырды
Бірінші айналымда былтырғы қола жүлдегер Назар Ерсұлтанов Дархан Жоламановтан жеңіліп қалды
Екінші айналымда 2012 жылғы «Қазақстан барысының» жеңімпазы Бейбіт ­Ыстыбаев шығысқазақстандық Мұхит ­Тұр­сыновқа күтпеген жерден жеңі­ліп қал­ды
Ал қызылордалық Руслан Әбдіразақов Айбек Нұғымаровтан басым түсті
Ширек финалда Асыл Бәрменов Арман Әбеуовті, Руслан Әбдіразақов Дархан Жоламановты, Дәулетхан Жақыпов Рүстем Жұмаевты, Мұхит Тұрсынов Мейрамбек Жаңабайды тізе бүктірді
Жартылай финалда «Жас сұңқар» лақап атын иеленген қарағандылық Асыл Бәрменов «Талас арланы» жамбылдық Дәулетхан Жақыповпен кездесті
Тартысты өт­кен жекпе-жектің қорытындысында Асыл­дың бағы жанып, ақтық сайысқа шықты
Мұхит Тұрсынов пен Руслан Әбдіразақовтың арасындағы белдесу шиеленісті дәрежеде өрбіді
Қоян-қолтық күресте Мұхит ұпайға кенеліп, финалға жолдама алды.
Турнирде үшінші орын үшін күрес Руслан Әбдіразақов пен Дәулетхан Жақыпов арасында өтті
«Сыр барысы» деген лақап атқа ие болған Русланның бағы жанып үшінші орынды еншіледі
Ақтық сайыста Асыл Бәрменов пен Мұхит Тұрсынов арасындағы белдесу тартысқа толы болды
Біраз уақыт бойы бір-біріне әдіс қолданбағаны үшін төреші алма-кезек ескерту жасады
Балуандар бір-бірінің белбеуін алып, амал жасай алмай, айналып жүрді
Ақыры, күреске белгіленген уақыт түгесіліп, қоян-қолтық тәсіліне кез келді
Мұхит қарсыласын тік көте­ріп әкетті де, қарсыласын кілем сыртынан шығарып жіберді
Осылайша «Жалын» лақап атқа ие болған Мұхит биылғы «Қазақстан барысы» турнирінің жеңімпазы атанды.
Жарыс жабылу салтанатында «Нұр Отан» партиясы Төрағасының бірін­ші орынбасары Бауыржан Байбек же­ңім­пазға алтын белдеуді табыстады
Астана қаласының әкімі Иманғали Тасмағамбетов Мұхитқа тайтұяқты табыс етсе, «Қазақстан барысы» қазақ күресін дамыту қоры қамқоршылар кеңесінің төрағасы Арман Шораев жеңімпазға 150 мың доллар сыйақыны тапсырды
Оның бапкері әрі әкесі Шыңғыс Тұрсыновқа 30 мың доллар берілді
Екінші орын алған Асыл Бәрменовке күміс белбеу – 10 мың доллар,  бапкері Сұлтан Тыныспаевқа да  10 мың доллар берілді
Үшінші орын иесі Руслан Әбдіразақовқа қола белбеу – 10 мың доллар, ал бапкері Садық Мұстафаевқа – 5 мың доллар сый тапсырылды
Сайыс қорытындысында жамбылдық Дәулетхан Жақыпов жеңіске деген жігері үшін «Кө­рермен көзайымы» атанды
Оған құны 25 мың долларды құрайтын «Хюндай Элант­ра» көлігі тарту етілді.
Биылғы «Қазақстан барысы» турнирі өте жақсы деңгейде өтті деуге толық негіз бар
Алты сағатқа созылған жарыста төрешілердің жақсы жұмыс істегенін де айта кету керек
Жарысқа бас төреші Марат Жақыт бастаған алты төреші қазылық етті
Осы төреші­лердің арқасында күрес әділ өтті
Қорыта айтқанда, биылғы дода өткен жылғыға қарағанда қызықты және тартысты болды.

Салтанат ЖАСБАТЫРҚЫЗЫ


Салтанат ЖАСБАТЫРҚЫЗЫ


