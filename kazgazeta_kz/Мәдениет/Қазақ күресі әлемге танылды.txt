Жуырда Қытай елінде Қазақ күресінен әлем чемпио­наты өтті
Шыңжаң ұйғыр автономиялы ауданына қарасты Iле Қазақ облысының Мұңғылкүре ауданында жалауын көтерген VI әлем чемпионатына 21 мемлекеттің балуандары қатысып, бес салмақ дәрежесі бойынша сынға түсті
Олардың әрбір кездесулері тартысқа толы болды.
Енді сайыс барысына тоқталып өтсек, 60 келi салмақ дәрежесінде әлем чемпионатының қола жүлдесі Мохсин Гулаб Әли (Үндiстан) және Нұртай Нұрмұхамедұлына (Қытай) бұйырды
70 келi салмақ дәрежесiнде Ғұмар Қырғызбаев әлем чемпионы атанды
Финалдық сында Ғұмар Қытайда тұратын балуан Мәдениет Жалынбектi айқын басымдықпен жеңдi
Әлем чемпионатының қола медалi қырғызстандық Мирлан Ералиев пен өзбекстандық Баһром Иноятовтың еншiсiне жазылды.
Қос балуан Дәулет Пахреддинов пен эстониялық Георги Лабогин 80 келі салмақ бойынша кездесіп, бұл сында Дәулеттің бағы басым болды
Қола медаль грузиялық Жавид Базандарашвилидiң қанжығасына байланды.
90 келi салмақта әлем чемпионы атағы Айбол Айтбекке бұйырғаны қазақ жанкүйерлерінің мерейін асқақтатты
Ол өзбек елiнiң балуаны Шүкiржон Арсылановтан айласын асыра білді.
Жерлестерімізге есімі жақсы таныс, «Қазақстан барысы» республикалық турнирінің жеңімпазы Айбек Нұғымаров жарыс жолындағы қарсыластарынан оқ бойы озық шықты
Айбек әлем чемпионатының ақтық белдесуiнде грузиялық Леван Матиашвилидi жеңдi.
Жұрттың делебесiн қоздырып, таңдай қақтырған сайыс түйе балуандық белдесулерде өттi
Абсолюттiк салмақ дәрежесiндегi додаға салмағы 80 келiден жоғары балуандар әлем чемпионатының жүлдесi үшiн күрестi
Сайысқа түсуге 26 балуан қатысуға ықылас танытты
Грузия елiнен әлем чемпионатына ауыр салмақта екi балуан қатысты
Олар – Леван және Гурам Тушишвили
100 келі салмақта күресетін грузин балуаны салмағы 140 келi тартатын ресейлiк Максим Ширяев, белорус Александр Вахабяк сынды алыптарды ырғап-ырғап сiлкiп кеп қалғанда қаңбақ құрлы көрмедi
Гурам финалдық белдесуде белорус Александрды айқын басымдықпен жеңдi
Тартысқа толы бәсекеде жүлделі орыннан көрінген балуандарға сый-сияпаттар жасалды.
Айта кетейік, осынау әлем чемпионатының аясында «Қазақ күресiнiң дамуы: бүгiнi және келешегi» деген тақырыпта халықаралық ғылыми конференция да болып өттi
Қазақ күресiнен Қытайда өткен VI әлем чемпионатының қарсаңында жаңа журнал жарық көрдi
Қазақ күресiнiң тарихынан сыр шертетiн журналдың бас редакторы журналист, Дүниежүзiлiк қазақ күресi қауымдастығы ақпарат бөлiмiнiң басшысы Ақын Ордабайұлы.
Абылайхан ЖҰМАШЕВ
