Қазіргі таңда елімізде ұлттық нақыштағы әндерімен танылып жүрген сазгерлер аз емес
Халық қошеметіне бөленген өнер кештері де тыңдарман көңілін баурайтыны сөзсіз
Сондай әдемі де әсерлі кештің бірі Елорда төрінде өткен болатын
Бұл – белгілі композитор Қалибек Деріпсалдиннің авторлық ән кеші
Концерттің өтуіне Қостанай облыстық мәдениет басқармасы мен Нұр-Сұлтан қаласының Мәдениет және спорт басқармасы мұрындық болды. 
Концертте сазгердің «Сарыадырым», «Қимаған ба едің, қалқам-ай?», «Айнакөл жағасында», «Сағыныш сазы» «Ерке құсым», «Ақбота», «Неткен сүйікті ең!» «Армана айым», «Көктем қыздар», «Туған елдің самалы-ай!», «Қостанай-достар-ай», «Айлы түнде» тәрізді әндері орындалды
Елордаға арналған жаңа әннің де тұсауы кесілді.
Концертке Қазақстанның еңбек сіңірген әншісі Ғазиза Жұмакенова, республикалық ән байқауларының жеңімпазы Жанатбек Кәдіров, Арыстан Құрманов, Азамат Мұқатов, Ботагөз Дүбірбаева, батысқазақстандық Дастан Есентеміров пен Дария Бақытова, халықаралық байқаулардың лауреаты Есет Сәдуақасов, Түлкібек-Бағлан Рысмағамбетовтер, Жарқынбек Деріпсалдин, Талғат Ғауезов, Қазақстанның еңбек сіңірген қайраткері Сүлеймен ­Ибрагимов, Гүлмира Жанкелдіқызы жетекшілік ететін «Айналайын» балалар хоры қатысып, Қалибек Деріпсалдин әндерімен қоса, Қостанай-Торғай өңірінен шыққан талантты музыка шеберлерінің әндері мен күйлерін әуелетті.
Қостанай облысының және өзі туып-өскен Амангелді ауданының Құрметті азаматы, облыстық меценаттар клубы «Қазына» сыйлығының иегері Қалибек Деріпсалдыұлы өз әндерімен қоса Қостанай-Торғай топырағында туған композиторлардың әндерін насихаттап келеді
Сол үрдіс бұл жолы да жалғасын тапты
«Астана» сахнасында күйші Тілеп Аспантайұлының, Айтбай Мұздахановтың күйлері, Бақытжан Байқадамовтың, Әбілахат Еспаевтың, Болат Хамзиннің, Бақытжан Сәуекеновтің, Алтынбай Сейітқасымовтың әндері әуеледі
Нұрғиса мен Әсеттен бата алған Қалекеңнің бұл ісі кейінгі буын өкілдеріне үлкен өнеге екендігі даусыз
«Мен шығармашылық кешімді Нұр-Сұлтан қаласына арнадым
Елордалықтар бізді өте шынайы, жылы қабылдады
Сол үшін алғысымды білдіремін
Өнерді, әнді бағалайтын халық барда өнер еш­қашан өлмейді
Менің көзім соған жетті» дейді композитор.
Әлібек ЫБЫРАЙ
