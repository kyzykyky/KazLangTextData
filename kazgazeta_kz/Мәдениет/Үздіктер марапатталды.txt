Алматыда XІІ Халықаралық «Еуразия» кинофестивалінің жабылу салтанаты өтіп, фестиваль жеңім­паз­дары марапатталды
Айта кетейік, халықаралық кинофестиваль ҚР Мәдениет және спорт министрлігінің ұйымдастыруымен және Алматы қаласы әкімдігінің қолдауымен өтті.
Халықаралық кинофестивальдің жабылу рәсімінде «Ұлттық кинематография өнері және ғылымдары академиясы» қоғамдық бірлестігі тарапынан тағайындалған «Тұлпар» ұлттық сыйлығымен «Шәкен жұлдыздары» бағдарламасы шеңберінде отандық және орталықазиялық киногерлердің жұмыстары бірнеше аталым бо­йынша марапатталды
Фестиваль қорытындысы бойынша «Тұлпар» ұлттық сыйлығымен Досхан Жолжақсыновтың «Құнанбай» фильмі марапатталды
Қазақтың ұлы ақыны Абайдың әкесі Құнанбайдың өмірі туралы сыр шертетін хикая «Тұлпар» ұлттық сыйлығының «Ең үздік сценарий», «Ең үздік ер адам рөлі», «Ең үздік суретші-қоюшы жұмысы», «Фильмнің ең үздік музыкасы» аталымдары бойынша марапатталды
Халықаралық кинофес­тивальде Ақан Сатаевтың «Анаға апарар жол» атты кинокартинасы жүлделі орынға ие болды
Аталған фильмде басты рөлдердің бірін сомдаған Алтынай Нөгербек «Ең үздік актриса», ал Хасанбек Қыдыралиев «Ең үздік оператор» атанды
«Ең үздік орталықазиялық фильм» аталымында Қырғызстанның «Әке аманаты» фильмі ең үздік деп танылды.
«Еуразия» кинофестивалінің аясында толықметражды картиналар байқауымен қоса қысқаметражды фильмдердің халықаралық конкурсы өтті
Қысқаметражды фильмдер байқауында қазақстандық режиссер Дархан Төлегеновтің «Луч утренней зари» картинасы Гран-при жүлдесімен марапатталды.
Р.НҰРАЛИН
