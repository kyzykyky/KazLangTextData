«Алатау» дәстүрлі өнер театрында Алматы қаласының әкімдігі және Айтыс ақындары мен жыршы-термешілердің халықаралық одағының қолдауымен 28-ші Бүкіләлемдік қысқы Универсиадаға орай «Өнер алды – қызыл тіл» атты республикалық студенттер айтысы өтті
Оны айтыскер ақын Шұғайып Сезімхан жүргізді.
Еліміздің әр өңірінен 12 ақын қаты­сып, 6 жұп сүре айтыс, түре айтыс, қайым ай­тыс, жұмбақ айтыс, өтірік өлең айтысы, қыз бен жігіт айтысы түрінде өнер көрсетті.
Сахна төріне әр жұп шыққан сайын сол айтысқа байланысты аға ұрпақтың айтыс өнерінен үзінділер беріліп, айтыстың тамаша үлгілері ұсынылды
Айтыс өнерінде кейінгі жылдары ұмыт бола бастаған бірнеше үлгіні қайтадан жаңғыртып, көпшілікке тарту еткен жас ақындардың шабыты ерек
Қоғамдағы өзекті мәселелерді шебер жеткізіп, тапқырлық танытты
Әсіресе өтірік өлең айтысы, қайым айтыс, жұмбақ айтыс көрерменін бірден баурап, зор қошеметке ие болды.
Айтыс сахнасынан қазақтың әдет-ғұрпы да тыс қалмады
Түре айтыстың көркін қыздырған Саягүл Бірлесбек қарсыласы Нұрлыбек Құрмановқа Үкілі Ыбырайдай сал-серілердің жалғасы бол деген тілегімен өз домбырасындағы үкіні сыйға тартты
Саягүлдің тапқырлығы, жас болса да жөн-жоралғыны білуі сүйсіндірді.
Жас тұлпарларға бағыт-бағдар беріп, аламанға дайындап жүретін, айтыстың жанашыры Жүрсін Ерман: «Айтыс дейтін – тек қана халықтың көмегімен өміршең болып келе жатқан дәстүрлі өнер
Кемшілік те болды
Жастар сөзін жеткізе алмай қалған тұстары да бар
Дегенмен, көңілден шықты
Бұл қыз-жігіттер екі-үш жылдан кейін елге танылатынына сенемін
Қалай десек те, енді айтыстың жүгін осылар көтереді
Осы доданың өтуіне мұрындық болып, қолдау көрсеткен Алматы қаласының әкімдігіне рақмет» деп өзінің алғысын білдірді.
ҚР еңбек сіңірген қайраткері, М.Мақатаев атындағы сыйлықтың екі мәрте иегері, Айтыс ақындары мен жыршы-термешілердің халықаралық одағының басқарма төрағасы Ж.Ерман бастаған қазылар алқасының шешімімен Бас жүлдені Қанат Мырзахан еншіледі
1-ші орын Аяулым Жұмабекке, 2-ші орын Айтуған Жетебаевқа бұйырды
3-ші орынды Саягүл Бірлесбек пен Жібек Шахмардан өзара бөлісті.
Бағдагүл Балаубаева
