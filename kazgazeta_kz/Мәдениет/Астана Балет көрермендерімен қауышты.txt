Елордамыз Астанада жаңа «Астана Балет» театры салтанатты түрде ашылды
Ашылу салтанатына орай сахнада Astana Ballet жас хореографиялық ұжымы алғашқы болып өнер көрсетті
Қазақ ұлттық хореография академиясының бірегей кешеніне енген жаңа өнер ордасының ашылу салтанатына ­Елбасы Нұрсұлтан Назарбаев қатысып бір актілі балет премьерасын тамашалады

Биыл Білім күні қарсаңында Елбасы өз жұмысын бастаған көп деңгейлі кәсіби және хореографиялық білім беретін алғашқы жоғары оқу орнының Еуразиядағы балет пен би шеберлерін даярлайтын жетекші орталықтардың біріне айналатынына сенім білдірген болатын.
Академияға Англия корольдік театрының, Марсель бале­тінің прима-балеринасы, Ресейдің ең мықты Ваганов балет театрының көркемдік жетекшісі болған, әлем «Жизель» деп мойындаған ­Алтынай ­Асылмұратова жетекшілік етеді
Өнер ордасында жалпы білім беретін би мектебі, колледж, институт бар
Жатақхана, бассейн, дене шынықтыру орындарымен толық қамтылған
Оқу тегін
Балет өнеріне бейімі бар жас­тар еліміздің түкпір-түкпірінен, аудан, ауылдарынан жиналған
Олар өте қатаң сынақтардан іріктеліп алынған
Қазақстандықтармен қатар шетелдердің шығармашыл дарынды жастары да оқи алады
Академиядағы оқу ісі би және балет өнерінің негіздерінен бастап, магистр­лер мен докторанттарды дайындауға дейінгі кезеңді қамтиды.
Ашылу салтанатына келген қонақтар жаңа ғимараттың көздің жауын алар әсемдігіне тамсанып, жас таланттарға өнер жолына үлкен мүмкіндіктер ашылғанын қуанышпен қабылдады
Жаңа театр сахнасы бүгінгі заманның соңғы талаптарына сәйкес үйлесімділік тапқан
Тіпті сахнада төрт көтеріп-түсіру планшеті мен төрт әртістік көтергіш те бар.Театр залы 783 орынға арналған
Әртүрлі жарықты жоғары сапада беретін 800-ге жуық жарық жабдықтары орнатылған
Сонымен қатар арнайы техника бейнепроекцияның бар мүмкіндіктерін қолдануға болады
Бір сөзбен айтқанда сахна алаңында күрделі спектакльдер қоюға, режиссерлер мен сценографтардың жаңашыл идеяларын іске асыруға бар мүмкіндік жасалған
Жаңа сахнаның ерекшелігі, түрлі мәдени шаралар мен шығармашылық кештерді, симфониялық және эстрадалық оркестрлердің концерттерін, заманауи шоу мен мюзиклдерді соңғы техниканың жаңалықтарын пайдалана отырып әсерлі өткізуге мүмкіндік беріп отыр
Astana ballet театрының директоры, Қазақстанның еңбек сіңірген қайраткері Валерий Күзембаев бұл өнер ордасы еліміздегі маңызды мәдени шаралардың орталығына айналатынын, әсіресе ­келер жылы өтетін Астана-ЭКСПО-2017 көрмесінде өзіндік орын алатынына үлкен сенім білдірді.
Өнер ордасының шымылдығын алғаш болып Astana ballet театрының жас таланттары ашты
Елбасының бастамасымен 2012 жылы құрылған бұл театр классикалық, ұлттық және заманауи дәстүрлер арасындағы үйлесімділікті сақтай отырып, қазақстандық балет өнерін елімізде ғана емес, шетелге де танытуды мақсат тұтқан
Үш жыл ішінде Ресей, Әзербайжан, Австрия, Венгрия, Қытай, Корея, Польша, АҚШ, Франция және Жапония елдерінде гастрольдік сапармен өнер көрсеткен ұжымның алға қойған мақсаттары ұшан-теңіз
Ал жуықта труппа құрамына балериналардан бөлек, бишілер де қосылды.
Сонымен бразильдік хореограф ­Рикардо Амарантенің «Биге деген махаббат» және «Diversity» балет қойылымдары сахналанды
Қойылымның «Махаббат
Қорқыныш
Жоғалту» деп аталатын алғашқы бөліміне атақты Эдит Пиафтың өмір жолы арқау болды
Бұған қоса оның әндері де қолданылды
Форте­пиано ­­­сүйемелдеуімен орындалған әрбір туындының сырын бишілер әрбір іс-қимылымен көрерменнің көз алдына елесететті.
Дилара Шомаева мен Дэвид Джонатан сыйластық пен сүйіспеншілік дүниедегі барлық асыл қасиеттердің бастауы екенін би тілімен көрерменге дәл жеткізді
Айнұр Әбілғазина мен Илья Манаенков адамдар арасындағы көзге көрінбейтін сыйластық атты құндылықтың жоғалғанында кешетін мұңды, үрейді көрсетті
Ал Татьяна Тен мен Қазыбек Ахмедьяровтың биі үміт оты сөнген, жалғыздық кешкен адамның ішкі сырын көз алдымызға әкелді.
«Баяу от» деп аталатын екінші бөлімде бишілер шеберліктерін көрсетіп, жиналған жұрттың жүрегінен орын ала білді
«Биге деген махаббат» деп аталатын қойылымды Р.Амаранте осыған дейін Бельгияда сахналап, қошеметке бөленген екен.
Ал екінші қойылым «Diversity» жаңа өнер ошағының тұсаукесеріне арнайы дайындалған дүние екен
Бұл бір wактілі балеттің мақсаты – балет өнерінің заман қарқынымен дамып, бүгінгі қалыптасқан дәстүрді сахнаға шығару
45 минутқа созылған қойылым балет өнерінің қалыптасу кезеңдерінен бастап, бүгінгі жаңа заманның ерек­шеліктерін, тіпті бишілердің ішкі жан сырына да үңілуге тырысқанын аңғару қиын емес
Қойылым барысында Моцарт, Минкус, Массне, Вивальди, Сен-Санса сынды композиторлардың шығармалары орындалды
Тағы бір айта кетерлігі, мұндай терең ойға толы бір актілі спектакльдер Астана белеттің өзіндік ерекшелігіне айналуда
Шақырылған хореограф Р.Амаранте «Astana ballet талантты, алғыр, көзінде оты жанған жастардан құралған ұжым болғандықтан, классикамен қатар заманауи би түрлерін тез игеріп кетті» деді
Ел өмірінде үлкен маңызға ие болған екі қойылымның тұсаукесері жоғары деңгейде өтті
Концертке келген жұртшылық үлкен әсермен қайтты
Бұл еліміздің мәдени өмірінде үлкен оқиға болғаны сөзсіз.
Ақбота ИСЛӘМБЕК
