Елбасы Нұрсұлтан Назарбаевтың «Болашаққа бағдар: рухани жаңғыру» бағдарламасы аясында Астана қаласының 20 жылдығына орай Анкарада «Қазақстан күні» өтті
Қазақстанның Түркиядағы елшілігінің шақыруымен Этимесгут ауданының мэриясы ұйымдастырған «Анадолу» фестиваліне Жамбыл облысы Шу ауданының «Әсем әуен» фольклорлық ансамблі қатысты.
Шара басталмас бұрын өнер ұжымы қаланың көрікті орындарын аралап, Этимесгут ауданының мэрі Әнуар Демирельдің қабылдауында болды
Жүздесу барысында Анадолу фестивалінің маңызы мен түркі ынтымағына тигізер ықпалы жайында әңгіме өрбіді
Жазушы-­аудармашы Мәлік Отарбаев қазақстандық қонақтарды таныстырып, фестивальдің сәтті өтуіне тілектестік білдірді
Ұзақ жылдан бері қазақ өнері мен мәдениетін, әдебиетін Түркия төрінде насихаттап, екі ел арасында тығыз қарым-қатынас орнатуға үлес қосып келе жатқан Этимесгут мэрі Әнуар Демирельге халықаралық Жамбыл сыйлығы мен төсбелгісі табыс етілді.
«Әсем әуен» фольклорлық ансамблі көрермендер назарына Әбдімомын Желдібаевтың «Ерке сылқым», Мэлс Өзбековтің «Толқиды Шуым», Ескендір Хасанғалиевтің «Атамекен», Арман Бексұлтанның «Елге тілек» және Майлықожаның «Өсиет» термесі мен «Жан еркем», «Құрбым-ай», «Дей салдым-ай», «Ауылың сенің іргелі» сынды халық әндерін тарту етті
Жас қобызшы Бірғаным ­Мырзахан халық әні «Илигайды» орындап, түрік әні «Ду-дуды» ­Бауыржан Үйсінбаев нақышына келтіре шырқады
Ансамбль әншілері Мәдениет қайраткері Жанат Досжанова, Айгүл Диқанова, Нұрболат Іңкәрбеков те жоғары деңгейде өнер көрсетіп, қазақ елінің ұлттық өнерін лайықты таныстыра білді
Қазақстан өнерпаздарын 50 мың көрермен тамашалап, «Бенгү» түрік арнасы тікелей эфирден таратты.
Кеш соңында Қазақстанның Түркиядағы елшісі Абзал Сапарбекұлы сөз сөйлеп, көне Тараз төрінен, қасиетті Талас жерінен келген өнер иелері мен шараны ұйымдастырған Этимесгут ауданы мэриясына алғыс білдірді.
Өз кезегінде Шу ауданы әкімінің орынбасары Клара Қожағаппанова Жамбыл облысы әкімі Асқар Мырзахметов пен Шу ауданының әкімі Қайрат Досаевтың ыстық сәлемі мен жылы лебізін жеткізіп, мэр Әнуар Демирель мен елші Абзал Сапарбекұлының иығына шапан жауып, Тараз қолөнер шеберлерінің жыр алыбы ­Жамбыл Жабаевтың бейнесі қолмен тоқылған кілемшені сыйға тартты.
Жамбыл облысы өнерпаздарының гастрольдік сапары ары қарай Нигде қаласында жалғасын тапты
Шығармашылық делегация күтіп алған Нигде қаласының Бор муниципалитеті мәдениет басқармасының басшысы Мехмет Баш тарихи орындарды аралатып, көне Тиана қалашығы аспан асты музейімен таныстырды
Кешкісін 5 мың орындық амфитеатрда өткен концертке жақын маңдағы Алтай қазақ ауылының тұрғындары арнайы келді
Гастрольдік сапар барысында «Әсем әуен» фольклорлық ұжымы Каппадокия, Ыстамбұл қаласының көрікті орындарын аралап, тарихи орындарымен танысты.
Нұркен Жандәулетұлы
