Ақтөбе облысының жұртшылығы өңірге Бердібек Сапарбаевтың басшы болып тағайындалғанын үлкен ризашылықпен қабылдады
Бұған дейін еліміздің үш облысын басқарып, республикалық деңгейде лауазымды қызметтер атқарған азаматтың Премьер-министр орынбасарлығынан келуі өңір халқына айтарлықтай құрмет екені даусыз. 
Бердібек Мәшбекұлы қызметіне кіріскен алғашқы сәттерден-ақ қалың бұқарамен тығыз байланыста жүруді қалайтынын, даурықпа-даңғазадан өзін аулақ ұстайтынын көрсетті
Ақтөбе қаласындағы әлеуметтік қызмет нысандарын алдын ала хабарламастан аралап, нақты жағдайды көруі кабинеттен ұзап шықпайтын шенеуніктерді қатты абыржытқаны да рас
Бір ғана мысал – қаланың ескі бөлігіндегі Орталық базар ауданы облыс басшысының ескертуінен кейін-ақ көліктердің берекетсіз кептелісінен, біріне-бірі иек артып, тұтынушыға да, қызмет көрсетушіге де қолайсыздық туғызған сауда нүктелері мен дүңгіршектерден арылуға жол ашылды
Орнатылған бағдаршамдар, көше жолақтары жаяу жүргіншілер мен көлік қозғалысына еркіндік туғызды
Базарлар мен ірі сауда орталықтарында бірінші кезектегі күнделікті азық-түлік тауарлары бағасының ретсіз шарықтап кетпеуін қадағалау үшін құрамында облыстық, қалалық және аудандық мәслихаттар депутаттары, «Нұр Отан» партиясының белсенділері бар жұмыс топтары құрылды.
Б.Сапарбаев облыстың он екі ауданын аралағанда сапарды ең алдымен шалғайдағы ауылдардан бастап, білім беру, денсаулық сақтау, мәдениет және спорт нысандарындағы жағдаймен танысты
Нәтижесінде 47 саманнан, 12 ағаштан, 8 қамыстан тұрғызылған мектеп бар екені анықталды
Қайсыбірі өткен ғасырдың 30-40-шы жылдарында салынған
Мектепке дейінгі тәрбие беру мекемелерімен қамту деңгейі 60 пайыз екеніне назар аударылып, бұл іске кәсіпкерлерді тарту керектігін атап көрсетті.
Өткен аптаның бейсенбісінде облыс басшысы Қазақстан халқы Ассамблеясының ғимаратын аралап көрді
Күні кешеге дейін «Достық үйі» аталып келген төрт қабатты әсем ғимараттың 2009 жылы ашылу салтанатына Елбасы қатысқан болатын
Сонан бері ол алуан ұлт өкілдерінің басын қосып, түрлі мәдени-көпшілік шараларды өткізетін ордасына айналды
Тоқсанға жуық этнос өкілдерін біріктіретін 19 мәдени бірлестіктің әрқайсысына жеке қызмет бөлмесі берілген
Алты бірлестік жанындағы жексенбілік мектептер үшін оқыту бөлмелері жасақталды
Бердібек Мәшбекұлы кабинеттерде, салтанат және мәжіліс залдарында болып, жауап­ты адамдармен пікірлесті, тұрғылықты ұлттар өкілдерінің шебер қолынан шыққан бұйымдар көрмесін тамашалады.
Өңір басшысы облыстық Ассамблеяның кеңейтілген мәжілісінде сөз сөйлеп, еліміздегі баянды бейбітшілікті тұрақты ұстап тұруға, бірлік пен ынтымақты нығайтуға айрықша назар аударды
Ассамблея төрағасының орынбасары, атқарушы хатшылық меңгерушісі Жолдас Нұршин өзінің сөзінде бірқатар өзекті мәселелерді ортаға салды
Атап айтқанда, аймақта ішкі туризмді дамыту үшін этноауыл­дар құрылысына мүмкіндіктер қарастыру; өзге ұлт өкілдері жиірек шоғырланған аудандарда Достық үйін ашу (мұндай арнау­лы мекеме тек Мәртөк ауданында бар – Ж.Қ.); этномәдени бірлестіктері арасында спорттық шараларды ұйымдастыру үшін спорт залының болуы; Алға ауданындағы негізінен болгар ұлтының өкілдері тұратын Болгарка ауылына қатынасты жақсарту үшін жол салу және ауылды табиғи газ желісіне қосу; облыс орталығында Қазақстан халқы Ассамблеясының ғимараты алдындағы пайдаланусыз тұрған бос алаңда Достық аллеясын жасау мүмкіндігін қарастыру айтылды.
Кездесуде «Армяндардың «Урарту» қауым­дастығы» қоғамдық бірлестігінің жетекшісі Гайк Тертерян, «Қазақстан корей­лері Ассоциациясы» қоғамдық бірлестігі об­лыс­тық филиалының жетекшісі Константин Цхай, белорустардың «Алеся» қоғамдық бір­лестігінің жетекшісі Валентина Дынник сөз сөйлеп, облыс басшысына арнайы уақыт бөліп, жағдаймен танысқанына ризашылық білдірді.
Әкім пікір-ұсыныстарды сабырмен тыңдап, игі шаралардың жүзеге асырылатынына сендірді.
Жанғабыл ҚАБАҚБАЕВ,
журналист
