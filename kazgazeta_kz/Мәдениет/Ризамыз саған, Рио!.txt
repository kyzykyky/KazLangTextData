Он алты күн бойы күн демей, түн демей көк жәшікке телміріп, тақымды қысып, жерлестер жеңісіне тілеулес болып, мұңайған мұхит аржағынан ақжолтай хабар күтіп отыру оңай ма? Тамылжыған тамыздың мезгілсіз жауы­ны мен дауылы жанкүйерлік жүгін одан сайын ауырлата түскендей…
Халықтар мен халықтар, елдер мен елдер, құрлықтар мен құрлықтар ара­сындағы қырғи қабақ қантөгісті тоқтатып, бейбітшілік, ырыс-ынтымақ пен достыққа үндейтін Олимпиалық қозғалыстың қазіргі заманда қиын хал-ахуал кешіп отырған адамзат үшін атқаратын маңызы зор
Біздің дәуірімізден сегіз ғасырдай бұрын пайда болып, 1896 жылы тұңғыш рет қайта жанданып, ұдайы кібісе жылы өтетін әлемдік додаға небәрі спорттың сегіз түрінен 34 ел қатысса, жақында ғана ХХХІ жазғы Рио-де Жанейрода өткен Олимпиадаға 207 ел мен 1500-дей спортшы өз бағын сынады
Бұнда да жеңгендер мен жеңілгендер, үміт пен өкініш, игілік, ізгілік пен жаһілдік көрініс берді
Лондон олимпиадасында әйелдер боксы енсе, биыл гольф және регбимен айналысатындардың құдайы беріп, бәсекелестер қатарына қосылды
Бұдан оның терең тамыр тартып, кең қанат жайып келе жатқаны байқалады.
Мәңгілік өміршең өнердің қай түрінен болса да Олимп жолы оңай емес
Бірақ жеңіс құдайы Ника кімге назарын салып, ықыласы ауады
Спорт – ең алдымен ол ел жастығы
Топ жаруға құмбыл тарландар өздері қатысқан бар салада әріптестерінен оқ бойы озық шығып, жүлде алуға тырысып жатты
Риодағы жекпе-жек аяқталар тұста Қазақстан қоржынына 3 алтын, 5 күміс, 9 қола медаль түсіп, көрермендер мен жанкүйерлердің көңілін марқайтты
Командалық есепте 22 орынға ие болдық
Қазақстандық оғландардың бұдан да жоғары жетістіктерге жетуге мүмкіндігі бар ма еді?
Тықыр таянғанда кенет ойда-жоқта допинг дауы туындап, зілтеміршілерге қиянат жасалды
Бір-екі адамның ғана шалағайлық мүңкіген шешімге қарсы шығуға жүрегі дауалады
Төрт жылда бір айналып келетін жан беріп, жан алатын додаға боксшыларымыз түгел құраммен барды
Сөз жоқ, бұнда бас бапкер Мырзағали Айтжанов мырзаның зор еңбегі бар
Менің жерлестеріме жаным ашиды
Дегенмен, оның осы жарысқа шау тарта бастаған Б.Жақыповты апарғаны құптарлық қадам емес
Үнемі мерейі үстем болып жүрген бұрынғы қарсыласынан жеңілуі өкінішті
Американың кілең жиырма мен жиырма бес арасындағы тәжірибесі енді толысып келе жатқан жастарды апаруы тегіннен тегін бе? Олжас Сәттібаев, әсіресе Василий Левит күш сынасып, әділ қазылар тарапынан әділетсіздіктер орын алып жатқанда арашашы бола алмағандарға не деуге болады? Қатардағы жанкүйерлердің қиянатқа күйініп үндеу қабылдап, белгілі промоутер Лу Дибелла: «Мое мнение такое: AIBA (халықаралық әуесқой бокс) – Мафия! Бұл жайдан-жай күйінетін масқара», бұрынғы әлем чемпионы Серхио Мартинес төрешілер шешімі мүлде әділ емес деп жатқанда, түк болмағандай қылық таныту адамгершілікке жатпайды
Республиканың ауыр атлетика мен бокс федерациясы бұндайда белсенділік, іскерлік танытпай қайда қарап отыр? Жеңіл атлетика және спорттың басқа түрлерімен айналысатындардың аздығы жоғары жақты неге ойландырмайды?
Бұл жолы не дегенмен Бостандық аралы боксының басынан бақыт құсы ұша бастағанын байқатқандай
Қара құр­лықтың қолғап шеберлері қатты өсіп келе жатыр
Олармен есептесуге тура келеді.
Иә, бокстан 69 келі қазақтар еншісіне байлап қойған ба дейтін әзілдің жөні бар сықылды
Сиднейде Ермахан Ыбрайымов атой салса, Афинада – Бақтияр Артаев, Бейжіңде – Бақыт Сәрсекбаев, Лондонда – Серік Сәпиев өзгелерден оқ бойы озық тұрды
Осындай жағдайда Латын Америкасының Риосында Данияр Елеусіновтің жасындай жарқылдамауға құқы жоқ болатын
Ол маңдайынан жарақат алып тұрса да ақтық айқаста шексіз шеберлігінің ішінара шетін шығарып, өнерін ортаға салды
Айызды қандыратын соққы жасамаса да команда капитаны қарсыласын тұқыртып, талассыз әдемі ұтты
Оның ізбасарлары енді көбеймесе азаймайтыны көкейге үміт отын ұялатады
Қазақ боксының даңқы алысқа кетті
Дөңгеленген дүние рингінде Рақымжан Рысбаев пен Наталья Цойдың төрелік етуі үлкен оқиға емес деп ешкім күпірлік жасай алмайды
Кентаулық Асқар Сәрсенбаевтың Скандинавия елінің бірі Финляндия-Суомиде бапкерлік жасап жүруінің өзі неге тұрады? Күні кеше Еділ Тұрсынов Иракта, Нұрғали Сафиуллин Қытайда, Ғ.Кенжебаевтың Моңғолияда жұмыс істегенін жалғастырып келе жатқаны емес пе бұл.
Солардың қадір-қасиетіне жете алып жүрміз бе? Олимпиада да суырылып шыққан әзербайжандық Темір Мамедзаденің шешесі қазақ, өзі Шымкентте туып-өскені, орыс боксшысы В.Дунайцевтың Қазақстан тумасы екені тағдырлардың қалай қиылысатынын көрсетпей ме? Солай бола тұрса да, «дайын асқа тік қасық» біраз бапкерлер шетелден ілінгірлерді (легионерлерді) шақыруға құмар
Ен далада асық атып, садақ тартып, көкпар додасына қаймықпай түскен қарадомалақтардан шашасына шаң жұқпайтын небір шабандоздар шықпайды дегенге кім сенеді? Талаптыға тәрбие, өрістіге өнеге керектігіне көз жетіп келеді
Тек бастама мен сапар сәтті болғай!
Байыппен бағамдасақ, спорт алаң­дарында, бауда, тауда тынбай жан­қияр­лықпен жаттығып, қаншама ащы тер төгіп, еңбегің еш кетпей келген жеңістер жемісінің тәтті дәмін тату кім көрінгенге бұйыра бермейді
Бәрібір барлығы бұл Олимпиадамен бітпейді
Үміт ешқашан үзілген емес
Алда армандай келесі жекпе-жектердің биік белестері күтіп тұр
Ал, біз саған ризамыз Рио!..
Жүлделер жиынтығы
1
АҚШ — 121 (46-37-38)
2
Ұлыбритания — 67 (27-23-17)
3
Қытай — 70 (26-18-26)
4
Ресей — 56 (19-18-19)
5
Германия — 42 (17-10-15)
6
Жапония — 41 (12-8-21)
7. Франция — 42 (10-18-14)
8
Оңтүстік Корея — 21 (9-3-9)
9
Италия — 28 (8-12-8)
10
Австралия — 29 (8-11-10)
11
Голландия — 19 (8-7-4)
12
Венгрия — 15 (8-3-4)
13
Бразилия — 19 (7-6-6)
14
Испания — 17 (7-4-6)
15. Кения — 13 (6-6-1)
16
Ямайка — 11 (6-3-2)
17
Хорватия — 10 (5-3-2)
18
Куба — 11 (5-2-4)
19
Жаңа Зеландия — 18 (4-9-5)
20
Канада — 22 (4-3-15)
21
Өзбекстан — 13 (4-2-7)
22
Қазақстан — 17 (3-5-9)
23
Колумбия — 8 (3-2-3)
24
Швейцария -7 (3-2-2)
25
Иран — 8 (3-1-4)
26
Грекия — 6 (3-1-2)
27
Аргентина — 4 (3-1-0)
28
Дания — 15 (2-6-7)
29
Швеция — 11 (2-6-3)
30
ЮАР — 10 (2-6-2)
31
Украина — 11 (2-5-4)
32
Сербия — 8 (2-4-2)
33
Польша — 11 (2-3-6)
34
Солтүстік Корея — 7 (2-3-2)
35
Бельгия — 6 (2-2-2)
36
Таиланд — 6 (2-2-2)
37
Словакия — 4 (2-2-0)
38
Грузия — 7 (2-1-4)
39
Әзербайжан — 18 (1-7-10)
40
Беларусия — 9 (1-4-4)
41
Түркия — 8 (1-3-4)
42
Армения — 4 (1-3-0)
43
Чехия — 10 (1-2-7)
44
Эфиопия — 8 (1-2-5)
45
Словения — 4 (1-2-1)
46
Индонезия — 3 (1-2-0)
Аян-Сейітхан Нысаналин
