Жақында Павлодар облысы Баянауыл аудандық мәдениет үйінде Жаяу Мұса атындағы Баянауыл балалар өнер мектебінің есеп беру концерті өтті
Талапты өнерпаздардың есептік концерті Тәуелсіздіктің 25 жылдығына арналып, оған аудан әкімі Нұрлан Күлжан қатысты
Концертке келген жұртшылық ең алдымен көркемсурет сыныбында оқитын жас суретшілер мен қолданбалы өнер шеберлерінің көрмесін тамашалады
Мұнда жас таланттардың қиялымен сомдалып кескінделген 262 туынды қойылды
Әрі қарай өнер кеші сахнада жалғасты.
Есептік концерттің шымылдығы «Мерей» би тобының орындауындағы «Бозінген» биімен ашылды
Мектептің ха­лық аспаптар оркестрі «Мұрагер», «Әуен» және «Веселый хоровод» шығармаларын орындап, тыңдаушылардың рухын көтере түсті
Аймақтық Жаяу Мұса Байжанұлының 180 жылдығына арналған І аймақтық жас әншілер байқауының лау­реаттары Дария Үкібай, Ақбота Серікбай және «Тайжарыс» радиобайқауының бас жүлдегері Әділхан Жаңбырбай қазақтың қара домбырасын әнге қосты
Ақындар сыныбында білім алушы Айбар Пәзіл мен Мирас Қапаштың айтысы әсерлі болды
Мың бұралған бишілер биі кеш шырайын ашты
Әлемдік классикадан сыр шертетін сыр сандықта қазақтың халық әнін «Япырай-ды»Зарина Шайхина шарықтата шырқаса, баянда ойнаған Мадияр Абай өзінің орындау шеберлігімен көрерменді тәнті етті
Сөз орайы келгенде айта кетер жайт, Мадияр жақында Алматы қаласында өткен халықаралық байқауда Бас жүлдені иеленген болатын
Ұстазы – Мәди Ботагөзов
Өлкемізде баян аспабын игерген өнерпаздар жоқтың қасы десек, жасырын емес
Биылғы оқу жылында өнер мектебі «Юпитер» зауытынан оқушыларға арнайы кәсіби баян аспабын сатып алған-ды
Бұл аспапты үйренуге оқушылар арасында қызығушылық байқалуда
Бұл орайда жас баяншы Мадиярдың талпынысы мен талабы қуантады
Өнер ошағының есептік концертінде халықаралық, республикалық, облыстық байқаулардың жеңімпаздары Мұқамедқали Мәуліт, Қымбат Қабен, Валентина Салимбаева, Бибіғайша Кенжебай, Румиса Мержоева, Мирас Арыстанбек, Алуа Катаева, Елдана Кенжебек, Әнел Данияр, Ақмарал Тоқанова, Маймуна Кулькешева, Іңкәр Балтабай, Аружан Қайыргелді, Айзат Бейбіт, Сағыныш Ақанова, Диляра Штибен, марал Тілеген, Қабиден Арман, Күннұр Солтанбай сынды жас өнерпаздар өз өнерлерін ортаға салды
Қарағанды қаласында өткен халықаралық «Тұлға» фестивалінде арнайы және мамандандырылған мектептер арасындағы байқауда Бас жүлдеге ие болған ұжым Абай әндерін тарту етті
Жас ақын Раушан Амангелдінің авторлық өлеңі «Мерей» би тобының «Дариға дәурен» би қойылымымен үйлесім тапқаны жиналғандарды ерекше күйге бөледі
Өнер мектебінің басшысы Медғат Манапов концерт соңында жиналған қауымға алтын уақыттарын бөліп, өнер тамашалауға келгендері үшін алғысын білдіріп, баланы дүниеге әкеліп, тәрбиелеп отырған ата-аналармен бірге, ұстаздардың да еңбектері зор екендіктерін атап өтті
Талап пен еңбек барда оның жемісі де бар
Шынайы өнерді басты бағдар етіп алған өнер ордасының талай шәкірттері түрлі байқаулардың жеңімпазы
Сондай-ақ мектепте ұзақ жылдардан бері қызмет етіп келе жатқан Валентина Шәймерденова, Қаншайым Назымбекова, Бибігүл Макарова, Қамажай Ермекова, Ғалия Жарова, Елена Доляк Райхангүл Жүсіпбекова, Баян Шайхина, Сағыныш Садығазина, Нұржан Жетпісбаев, Назым Жайбосынов секілді ұстаздардың ізін жас мамандар жалғастыруда
Жас ұрпақты өнерге баулып, ауданның мерейі мен көркіне айналған Жаяу Мұса атындағы Баянауыл балалар өнер мектебінің мәртебесі биіктей берсін!

Айдана АЙТУҒАН
Павлодар облысы
Баянауыл ауданы
