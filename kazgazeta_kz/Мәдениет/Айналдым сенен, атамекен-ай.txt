Балуан Шолақ атындағы Спорт және мәдениет кешенінде ақын Шөмішбай Сариевтің 65 жасқа толуына орай «Айналдым сенен, атамекен-ай» атты ән кеші болып өтті
Шөмішбай Сариевтің сөзіне жазылған әндер өзінің ұлттық бояуымен, халықтық нақышымен ерекшеленеді
Бұл – ақынның шеберлігінен болатын ерекшелік
Әйтпесе, бұл күнде әнге сөз жазып, өлең құрастырып жүргендер аз ба? Тіпті ақын таппай қалғандай, ән шығарушы композиторлардың өздері қасиетті өлең өлкесіне еніп кетіп, сынға ұшырап жүр емес пе? Иә, ән мен өлең егіз қозыдай жарасым тауып, бірін-бірі толықтырып, әсем үйлесімде болуы тиіс
Өкінішке қарай,  тамаша әндеріміздің өзі дұрыс өлең жолдарының табылмауынан бағы ашылмай келеді
Неге? Өйткені құдіретті ән құдіретті өлеңін таба алмаған
Ал Шөмішбай Сариев болса, әнге өлең жазса да, не оның өлеңіне ән жазылса да, халыққа жол тауып, елден-елге, ауыздан-ауызға тарап, небір думанды кештерде, мерекелерде шырқалып, өнер дейтін рухани әлемге шырай мен өң беріп, құлпыртып жібереді
Мұнда бір сыр бар
Әнге сөз жазатын ақын, ең алдымен, өзі де әнші болуы керек
Ол әннің ырғағын, өрнегі мен өресін жете тануы керек
Әйтпесе, бәрі – бос
Көп ақындардың әнге сөз жаза бермейтіні де содан
Ол ақынның осалдығы емес, ол ән өнеріне деген ерекше құрметінен деп білуіміз керек
Әйтпесе, төрт-бес жолдың қиюын келістіріп, ұйқастыра салу сөз болып па?
Шөмішбай Сариевтің ән кеш­тері ылғи да жаңалыққа толы болады
Ол өнерсүйер қауымды жалық­тырмайтын, бірінен-бірі өткен өлең-жырларымен, сол жырларға сай жазылған әндерімен қуантып келеді
Ақынның шығармашылық кешіне халық көп жиналды
Залда ине шаншар орын болған жоқ
Бұл дегеніңіз, халықтың Шөмішбай Сариевтің шығармашылығына деген ерекше құрметі деп білуіміз керек
Шөмішбай Сариев – бүгінде көптеген атақтарға ие, есімі ха­лықаралық дәрежеде кеңінен танымал ақындардың бірі
Ал қазақ үшін жүрегі ән салып тұрған, көңілі ән деп тұрған ақындардың бірі және солай бола бермек
Себебі ақынның өлең жолдарында «тілге жеңіл, жүрекке жылы тиетін» сөздер көп
Ән өлең болып сөйлейтіндей, өлең ән болып шырқалатындай әсерге бөлейді
Ақынның бағына орай дейміз бе, Шөмішбайдың әндерін орындайтын әншілер де осалдар қатарынан емес
Олардың ішінде халық әртістері, еңбек сіңірген мәдениет қайраткерлері, сонымен қатар талантты әншілер бар
Атап айтар болсақ, Роза Рымбаева, Мақпал Жүнісова, Бағдат Сәмединова, Айжан Нұрмағанбетова, Құдайбер­ген Бекішев, «Дос-Мұқасан» ансамблі, Ақжол Мейірбеков, Сүлеймен Ибрагимов,  Гүлмира Ақүрпекова, Естай Әлекеев, Бүркіт, «Азия» тобы, «Дервиши», Айгүл Иманбаева, Әлішер Кәрімов тағы басқалары
Міне, осылардың бәрі сол кеште болып, ақын сөзіне жазылған әндерді бірінен соң бірі қалықтатты
Біздің бір байқағанымыз, ақын Шөмішбайдың тақырыптық аясы өте кең
Ән кешінде Гүлмира Ақүр­пекованың орындауындағы мен Тұңғыш Президентіміздің аяулы анасына арналып жазылған Владимир Питерцевтің «Әлжан ана» атты тамаша әні тыңдармандарын өзінің нәзік лирикасымен, жүрек қозғарлық өлең жолдарымен те­бірентті
Халық арасына кең та­раған «Қарағым-ай» әні бүл күнде ғашықтардың жүрегін жұбататын әнге айналды
Концерттен кейін Шөмішбай Сариевке жолығып, аз-кем сұхбаттасып едік
Білгеніміз, ақын бұл кешін Тәуелсіздігіміздің 20 жылдығына арнап отыр екен
«Тәуелсіздік – біз үшін үлкен бақыт
Себебі мұны ата-бабаларымыз армандап кетті
Біз соған қол жеткізіп отырмыз
Президентіміз Нұрсұлтан Әбішұлы Назарбаевтың арқасында еліміз бүгінде бүкіл әлемге әйгілі болды
Біз осы бақытымызды терең сезініп, Тәуелсіздігімізді қадірлей білуіміз керек
Кеңес Одағы кезінде ұлтсыздандыру, тілсіздендіру саясаты жүргізілді
Біз соған қарсы өзімізше күресе білдік
Мен әндерге сөз жазуға көштім
Жастардың жүрегіне жол табайын деп, осы ән арқылы еліміздің, ұлтымыздың қадір-қасиетін бойларына сіңірейін деген ой келді
Себебі «болашақ ұрпақ ұлтының қасиетін, тілі мен ділін жоғалтып ала ма» деген қауіп болды
Мен сол бағытта жұмыс істеп  келемін», – дейді ақын.
Дәуіржан Төлебаев
АЛМАТЫ
