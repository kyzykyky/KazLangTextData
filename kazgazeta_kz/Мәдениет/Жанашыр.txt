Қазақстанның батыс өңірінің күйшілік, әншілік, жыршылық дәстүрі мен ән өнерінде ғасырлар бойғы сыр сақталған
Осы өнер қазынасын зерттеп, өткен кезеңдерде өмір сүрген дарын иелерінің әндері мен әншілік дәстүрлерін насихаттап, зерттеуге мол үлес қосып келе жатқан жас ғалым Бақыт Тұрмағанбетова есімі көпшілікке таныс. 
Бақыт Тұрмағанбетова – өнер­тану ғылымының кандидаты.­ Ол Атырау облысы Жылой ауданы Құлсары қаласындағы №1 орта мектептің түлегі
1992-1996 жылдары Ақтө­бе­дегі А.Жұбанов атындағы уни­верси­теттің музыка факультетін бітірді
Мұнан соң Құрманғазы атындағы Қазақ ұлттық консерваториясында оқытушы, музыка зерттеушісі мамандығын игерді
Кейін М.Әуезов атындағы әдебиет және өнер институтының аспирантурасында білімін жалғастырды
Осында жүріп қазақтың ән жанрына арналған ғылыми еңбегін қорғап шықты
2010 жылы дарынды жас ғалымдарға арналған мемлекеттік стипендия иегері атанды
Зерт­теушінің «Қазақстанның Батыс аймағының ән мәдениеті» монографиясы академик С.Зиманов атын­дағы республикалық қоғамдық ­ғы­лымдар саласындағы жас ғалым­дар еңбектері байқауында алтын медальға ие болып, арнайы жүл­де­мен марапатталды
Сонымен қатар ТМД елдерінің Мәскеу қала­сында өткен жас ғалымдар ғылыми еңбектерінің «Дебюттер достығы» байқауында «Қайта жаңғырту, насихаттау» аталымы бойынша арнайы дипломмен ­марапатталды.
Бақыт бүгінге дейін арнайы зерттеу нысанына айнала қой­маған батыс өңірінің 300-ге жуық әндерін ұлттық өнер қалыбында талдап, ғылыми айналымға қосуға ұсыныс жа­саған бірден-бір ғалым
Оның зерттеушілік жұмыстарының теория­­лық және практикалық маңы­зы арнайы ғылыми кеңестерде сарап­тама жасалып, өз бағасын алған болатын
Музыкатану, филология саласында жиналған ­материалдарын арнайы орта және жоғары оқу орындарында «Қазақ музыка ­фольклоры», «Қазақ музыкасының тарихы», «Мәдениеттану» курстарын жүргізуге және оқу құралдарын дайындауға пайдалануға болатыны туралы ұсыныс берілді.
Зерттеушінің «Ұлттық өнер – өміршең қазына» атты ғылыми зерттеулер мен мақалалар жинағы 2013 жылы Алматыда кітап болып басылып шықты
Бұл еңбегі өнер зерттеушілеріне, ізденушілерге және қарапайым оқырмандарға арналған таптырмас құрал
Кітапта қазақ ұлтымен бірге жасайтын ұлттық музыка мәдениетінің сан алуан тақырыбына арналған, ән мен орындаушылық мәселелеріне қатысты ізденістері енгізілген
Сонымен қатар жинаққа соңғы онжылдықта республикалық және халықаралық ­конференцияларда жарық көрген зерттемелері мен баспасөз беттеріндегі мақалалары топтастырылған.
Ғалымның өзінің туған өлкесі Атырау мен Жылой өңірінің ­музыка мәдениетіне ерекше көңіл бөлгені қуантады
Бір жағынан Мұхит мектебі, ал екінші жағынан Маңғыстау мектебінің арасында қалыптасқан өңіріміздің ән мен әншілік дәстүрінің өзгеше сипаттары ашылып, жылойлық өнерпаздар Сақып әнші мен Қыздарбай сал туралы тұңғыш рет мағлұмат берілді
Жылойдың лирикалық әндерінің өзіндік болмысы, өрнек нышандары мен әуендік екпін-ырғағының ерекшеліктеріне мән берілген.
Өлкеміздің ән дәстүріндегі өзіндік ерекшеліктерді танудағы Бақыт Жолдыбайқызының зерттеу еңбегі мен жаңашыл ғылыми үрдістерге жасаған қадамын Жылойдан шыққан ең жас өнер зерттеуші ғалым ретінде жоғары бағалап, тек сәттілік тілейміз.
Сәкен БОЗАЕВ 
Атырау облысы 
Жылой ауданы
