«ЭКСПО – 2017» аяқталуға жақындаған сайын көрмені көріп қалғысы келгендердің саны арта түсуде
Келушілердің рекордтық саны 3 қыркүйек күні  тіркелгені соның айғағы
Ал жалпы ЭКСПО ашылған 10  маусымнан 3 қыркүйекке дейінгі аралықта 3,5 миллион адам келген
 
Елордамыз бұл күндері әлемнің түкпір-түкпірінен келген түрлі мәдениеттердің үндескен орнына айналды
Көрме аумағында күн сайын концерттер мен сан алуан ойын-сауық шаралары өтіп жатыр
Сондай көрме қызықтарының бірі – өзге елдердің ұлттық күнін тойлау жалғасуда
Айталық, Италия Республикасының мерекесінде көрмеге келушілер елдің бай мәдениетімен танысып, әлемге белгілі Нелло Сальца сырнайшылар ансамблінің өнерін тамашалады.
ЭКСПО қалашығында өткен Тувалу Республикасының ұлттық күнінде мемлекеттің сыртқы істер, сауда, туризм, қоршаған орта және еңбек министрінің көмекшісі Атаби Евекия аралдардың бытыраңқы орналасуы, импортталатын мұнай бағасының жоғары болуы себепті әлемдік нарықтан оқшау орналасқан аралдық мемлекет энергия ресурстары қажеттіліктерін жаңғырмалы қуат көздері есебінен өтеу міндетін алға қойып отырғанын жеткізді
Қазіргі таңда Тувалу мемлекеті Е8 халықаралық коммерциялық емес ұйымының қолдауымен жаңғыртпалы қуат көздері есебінен барлық энергетикалық қажеттіліктер өтелетін жоба әзірлеуде.
Латын Америкасындағы мемлекеттер арасында электр қуаты өндірісінің орталығы саналатын Гватемала ­Республикасында да «Болашақ энергиясын» өндіруге ерекше көңіл бөлініп келеді
Ел энергияның 61 пайызын жаңғырмалы қуат көздерінен алады
Оның 57 пайызы су электр стансаларына тиесілі
Сонымен қатар елде күн, жел энергиясы мен биомасса өн­діріледі
Аймақта қант құрағы өсе­тін­діктен, биомасса энергиясы осы өнімнен алынады екен
Республиканың ұлттық күнінде Сыртқы істер министр­лігі көпжақты және экономикалық халықаралық қатынас жөніндегі бас директорының орынбасары Карлос Казали Қазақстанмен экономикалық, ғылыми, технологиялық және мәдени ынтымақтастықты нығайтуға мүдделі екенін білдірді.
Халықаралық көрме аясында Мұнай экспорттаушы елдер ұйымының (ОПЕК) да арнайы күні өтті
Ұйымның ақпарат қызметінің басшысы Хамид Хасан қазіргі кезде ОПЕК Қазақстанмен ынтымақтастықты нығайтуға мүдделі екенін де жеткізді
Өйткені көрменің тақырыбы – «Болашақ энергиясы» қазіргі жаһандық жылыну орын алған заманда өте маңызды
Жалпы бұл ұйым өсім мен өркендеудің негізіне айналған тұрақты дамуға үлкен мән береді
Мәселен, экологиялық саясат бойынша ОПЕК өзара байланысты екі мәселені – жөнелтілім қауіпсіздігін және әділет қағидаларын жіті бақылауға алған
«Қазіргі таңда Қазақстанмен тарихи ынтымақтастықтың жемісін көрудеміз, себебі мұнай нарығы тепе-теңдікті сақтауда
Қазақстан – ОПЕК-тің маңызды серіктесі
Болашақта ынтымақтастығымыздың нығаюын асыға күтеміз» деді Хамид Хасан.
Мұнай өндіруші ел ретінде Қазақстан ұйым қабылдаған келісімдерді мұқият орындап келе жатыр және бұл озық әлемдік технологияны, жаңғырмалы энергия көздерін пайдалануда соңғы әзірлемелер мен жобаларды тартуға мүмкіндік бермек.
Дана ХАЛЫҚ
