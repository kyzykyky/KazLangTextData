Астанада «Сарыарқа» велотрек кешенінде қазақ күресінен «Қазақстан барысы» турнирі өз мәресіне жетті
Турнирдің ашылу салтанатында Қазақстан Республикасының Премьер-министрі Серік Ахметов қатысушыларға Елбасы Н.Назарбаевтың құттықтау хатын оқыды
Атақты балуан, Мәскеу Олимпиадасының чемпионы Жақсылық Үшкемпіров балуандарға батасын берді
Міне, содан кейін балуандардың белдесулері басталды.
Осымен үшінші рет ұйымдастырылған жарысты тікелей эфирден әлемнің 35 елінің спорт әуесқойлары тамашалады
Биылғы турнирге сайдың тасындай іріктелген 31 балуан мен былтырғы жеңімпаз Бейбіт Ыстыбаев қатысты
Белдесулер бірден 1/16 финалдан бас­талып, балуандар олимпиадалық жүйе бойын­ша бір-бірден кездесу өткізді
«Қазақстан Барысының» шымылдығын ашқан «Шығыс Барысы» Айбек Нұғымаров керекулік балуан Дархан Жоламановпен болған белдесуде көп созған жоқ, қарсы­ласын аса қиындықсыз жеңді
Келесі бел­десуде атыраулық Сұңғат Закариев аста­налық Асхат Уәлиевтен айласын асырды
Басқа балуандар болса мамандардың сенімін ақтады
Мәселен, Ержан Шынкеев (Қарағанды), Айдос Қаңлыбаев (Алматы облысы), Мұхит Тұрсынов (Шығыс Қазақстан облысы), ­Сабыржан Әбділдаұлының (Оңтүстік Қазақстан облысы) күресі көңілден шықты
2011 жылғы «Қазақстан барысының» жеңімпазы Ұлан Рысқұл да барын салып күресті
Осы жолы ол сонысымен де есте қалды
Бірақ ширек финалда Ержан Шынкеев­тен жеңілуге мәжбүр болды
Ардагер балуандардың бірі 42 жастағы қостанайлық Мұрат Кеңтоновтың аяқ алысы жаман болған жоқ
Ол алғашқы айналымда қарсыласынан айласын асырды
Айдос Қаңлыбаевпен болған екінші кездесуінде болмашы ғана қателік жіберіп, нәтижесінде жеңілістің ащы дәмін татуына тура келді
А.Қаңлыбаев келесі кездесуінде Айбек Нұғымаровтан ұтылды
Өз кезегінде жартылай финалға жолдама алған А.Нұғымаров финалға шығу жолында Жұманазар Ерсұлтановпен белдесті
Таза жеңіске қол жеткізген А.Нұғымаров ақтық сайысқа бірінші болып жолдама алды
Екінші жартылай финалдық сында Ержан Шынкеев пен Бейбіт Ыстыбаев кездесті
Бұл кездесуде әуелі төрешілер жеңісті Ыстыбаевқа бергенімен, ақыр соңында көптің айқай-шуы­мен қазылар алқасы жеңіске Е.Шынкеев лайық деп шешті
Б.Ыстыбаев үшінші орын үшін белдесуге шықпады
Осылайша жеңіс Ж.Ерсұлтановқа беріліп, оған қола медаль тиді
Ал финалда А.Нұғымаров Е.Шынкеевтің осал жерін тауып, таза жеңді.
Турнирдің жабылу салтанатында алтын жүлдеге ие болған Айбек Нұғымаровқа 150 000 АҚШ доллары берілді
Сонымен қатар ол «Астана Моторс» тіккен «Хюндай» автокөлігінің кілті мен «Алтын тайтұяқ» және «Алтын белбеуге» ие болды
Ал оның жаттықтырушысына 50 000 АҚШ долларының сертификаты табыс етілді
Күміс жүлдегер атанған Ержан Шынкеев 30 000 АҚШ доллар мен «Күміс белбеу», оның жаттықтырушысына 10 000 АҚШ доллары табысталды
Ал қола жүлдегер Жұманазар Ерсұлтановқа 10 000 АҚШ доллар мен «Қола белбеу», оның жаттықтырушысы 5 000 АҚШ доллар алды
Қорыта айтқанда, биылғы дода өткен жылғыға қарағанда қызықты және тартысты болды
Жарыс соңында «Астана Моторс» ­компаниясы мен «Қазақстан барысы» турнирінің қамқоршылар кеңесі жанкүйерлер арасында ойнатылған лотереяның жеңімпазына «Хюндай» көлігін табыстады.
Нұрлан ҚҰМАР
