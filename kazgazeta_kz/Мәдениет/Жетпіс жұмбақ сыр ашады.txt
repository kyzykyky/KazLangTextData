«Жетпіс жұмбақ»
Зәуреш Есбергенқызының концерті осылай аталады
«Қай Зәуреш?» деп қайталап сұрарыңыз анық
Ол – әнші Зәуреш, актриса Зәуреш, режиссер Зәуреш…
Ол өнерді өлердей сүйеді
Сүйетіні сол, ғұмырын сарп етіп келе жатқан өнер өлкесінен бір сәт те ұзай алмай-ақ қойды
Ән әлеміне бірге қадам басқан қатарластары алдының атақтарынан ат үріксе, Зәуреш оған алаңдамапты да
Өйткені ол үшін ең құрметті атақ – Адам деген атқа лайық болу.
Атақ алмаса да, бұқарадан өз бағасын алды
Қала берді, алдыңғы аға буын азаматтар да қадамын құттыға балады
«Сыған серенадасын» Зәурештей орындаған ешкімді білмеймін!» – деп мойындапты қазақ вальсі королінің өзі
Бұған Зәкір Асабаевтай белгілі қаламгерлер өздері куә болған екен
Бұдан асқан қандай баға керек?!
Әншілігі бір төбе, әртістігі бір төбе Зәуреш талай театр­ларда тер төге табанды қызмет етті
«Театр – хас сұлудың көз жасындай мөлдір дүние» демеп пе еді Ғабең
Осынау мөлдір әлемге Зәуреш те адалдық танытты
Ол үшін шеберлік пен шынайылықтан асқан асқақтық жоқ-тұғын
Тіпті режиссері өзі болса да Зәурештің талғам таразысымен келіспей, «актерлер­ді ауыстыру керек» деп, «бағ­банның бақшасына түскісі ке­летін» театр директорлары­мен тайталасып қалатын
Әлі күн­ге таңғалатыны – баз біреулердің әртістерді атағына қарап алалайтыны
Сондағы оның жауабы: «Режиссер – мен
Таңдау да менде
Менің қойылымдарымда рөлдерді атақтар емес, актерлер сомдайды!» – деп қасқайып тұратын
Өнердің өз өкілінің өрелі жауабы – осы
Осылай болу да керек-тін
Өнерде өр­лігін сақтап қалса да Өзбекәлі Жәнібековтей ағаларын құрмет тұтады
Сағынады
Сонау топырағы торқалы Торғай жерінде Арқалық театрының қазығын бірге қадасқан Өз­бекәлі ағасын еске алғанда Зәуреш апай өзгеріп сала береді
«Өзбекәлідей өнердің өз перзенті енді туа ма, тумай ма… кім білсін?..» – дейді күрсініп.
Мінезі өр
Кім біледі, әкеден дарыған шығар
Әкесі Есберген дауысы жеті қат жердің астынан естілетін жезтаңдай әнші болған
Астына ақбоз атын мініп, күмістен ер-тоқым салған, қасына нөкер ерткен қайқы болған
«Біздің Маңғыстау жақта салтанаты келіскен сал-серілерді «қайқы» деп атаған
Қайқиып, қаздаң баса жүретіндеріне қарап айтса керек» дейді Зәуреш апайдың өзі
«Атақсыз жүруімнің өзі мінезімнен болуы да мүмкін
Тікпін
Көлгірсу – маған жат
Жағымпаздануды жаным сүй­мейді
Атақ үшін араға адам салып та көргем жоқ
Сиынарым – бір Алла, сүйенерім жоқ
Содан да шығар, кім біледі… Сиынарымның ең қымбат сыйы – маған елден ерек да­уыс берді
Тәубе!» деп қояды
«Атақсыз қалдым-ау» деп опынып отырған оны көрмейсіз.
Ақжарқын Зәуреш ақжа­рыла сөйлейді
Құдды театр сахнасында Қарлыға рөлін қайта сомдап тұрғандай
Айналасын аңдағысы жоқ
Жан дүниесін жүрек-қолқасымен қоса суырып, алдымызға жайып салардай…
Біздің сауал:
– «Адайдың жеті қайқысын», Қайып әндерін, Аманғалидың «Қара қаншығын», Мұхиттың «Зәурешін», «Жылыой», «Сәулем-айын» Сіздей орындаған ешкім болмаған екен
Қазірге дейін қайда жүрдіңіз?
– Рас, жастар жағы мені білмейді
Бірақ оған бола оларды жазғыруға жол бермеу керек
Бар кінә – қоғамда және өзімізде
Рухани байланысты жоғалтып алдық
Жырақтап кеттік
Сөйтіп, жас ұрпақ ұлттық қайнарынан қол үзіп қалды
Енді соның бәрін қайтадан қолға алуымыз керек
Ұлттық құндылықтарымызды аршып, халық назарына ұсынуымыз керек
Жастармен жиі жүздесіп, өз халқының асыл мұрасы – салт-дәстүрін саналарына сіңіруіміз қажет
Қайнарына қайта оралтуымыз міндет.
«Қазақ әншіге кенде емес
Бірақ Зәуреш олардың ешқайсысына ұқсамайды
Ол осы қазақтың бағзыдағы мұңын, сағынышын, махаббатын, өкінішін, жайсаң жаны мен кінәмшіл көңілін жеткізуге туғандай
Бір халықтың бүкіл қасиетін әнмен жеткізуге жаралғандай…» – деп жазады мәдениеттанушы Сара Латиева
Жазып қана қоймайды, алып Атлант мұхитындағы алақандай Сан-Висенси аралының тумасы, әні арқылы халқының құрметіне бөленіп, «Морнас падишасы» атанған, атағы әлемге жайылған Сезариямен салыстырады
Сезарияның да әнінде мұң мен шаттық қатар бар-ды
Зәуреште де солай
Сонау жағасын Каспийдің ақжал толқыны жуған Маңғыстау түбегінен түлеп ұшқан оның да даусында әкесін әкеткен, соғыс салған мұң мен өнерге деген іңкәрліктен туған шаттық бар еді.
Соңғы сауалымыз:
– Қалауыңыз не?
– Тыныштық
Елімнің басы аман, бауыры бүтіндігін тілей­мін
Жас кезімде «Лениншіл жас­тан» ( қазіргі «Жас Алаш» қой – З.Е.), қырғыз ақынының «Ты­ныш­тық керек, тыныштық…» деп келетін өлеңін оқыған едім
Жадымда жатталып қалыпты
Ал бүгін қыр астындағы қырғыз ағайындарды көргенде жүрегім қан жылайды
Сондықтан да тілерім – тек тыныштық.
«Сонадайдан тоңазытқан, жүрегін талай елдің қобалжыт­қан Маңғыстаудан» (халық жыры) түлеп ұшқан Зәуреш апай: «Менің өмірімнің «Жібек жолы» осы, жарқыным», – дейді жымиып
Зәурештің «Жібек жолы» жібектей есіліп жатқан жоқ, жұмбаққа толы… Бір емес, екі емес, тіпті жеті емес… Жетпіс жұмбаққа
Ендеше, жүректен шыққан әуенге елітіп, жетпіс жұмбақтың жауабын тапқыңыз келсе, қыркүйектің 10-ы күні «Қазақконцертке» келіңіз! «Жет­піс жұмбақ» жасырылады…
Динара ІЗТІЛЕУ
