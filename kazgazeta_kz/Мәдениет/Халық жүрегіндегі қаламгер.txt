ҚР Мемлекеттік орталық музейінде аса көрнекті қазақ жазушысы Ілияс Есенберлиннің 100 жылдық мерейтойына арналған «Халық жүрегіндегі қаламгер» атты көрме ашылды.
Жазушының өмірі мен шығармашылығына арналған «Халық жүрегіндегі қаламгер» көрмесіне жазушының өмірінен сыр шертетін фотоматериалдар, құжаттар, марапаттар, қолжазбалары, өзіне тиісілі жеке заттары, белгілі тұлғалармен жазысқан хаттары және жазушы мұрасы – тарихи еңбектері қойылды
Ал фойедегі теледидардан кезінде Ілияс Есенберлиннің берген сұхбаты көрсетілді
Қаламгер үшінші кітабының жарыққа шығу қиынға соққанын еш бүкпесіз баяндады.
Мәселен, жазушының жұмыс бөлмесін суреттейтін заттардың арасында үстел, жазу машинкасы, кітап сөресі, домбыра бар
Мұндағы заттардың кейбірі жазушының туған жері – Атбасардағы Ілияс Есенберлиннің мемориалдық музейінен әкелінген
Екінші дүниежүзілік соғыс жылдары Ленинград майданында соғысқан жазушының әскери киімдегі суреті, наградалары мен құжаттары, соғыстан кейін полковник әрі жазушы Бауыржан Момышұлы қол  қойған бұйрық көшірмесі Ілияс Есенберлиннің әскери биографиясы туралы сыр шертеді.
Шараны аталмыш музейдің  директоры  этнолог-ғалым Нұрсан Әлімбай құттықтау сөзімен ашты
Ол жазушының адамгершілік қасиеті мен еңбектеріне тоқталды
Белгілі ақын, мемлекет және қоғам қайраткері  Олжас Сүлейменов «Көшпенділер» тарихи трилогиясын жазған жазушының еңбегін ерлікке балады.
Астанадағы Мемлекеттік тарихи институтының ғылыми қызметкері Амангелді Қашқымбаев,  филология ғылымының докторы, профессор Айгүл Ісмақова, Алматыдағы І.Есенберлин атындағы №25 мектеп-гимназиясының мұғалімі Галина Изотова сөз сөйледі.  Кеште Алматы қаласындағы жазушының есімі берілген №25 мектеп-гимназия шәкірттері де өнер көрсетті.
Бір айта кетерлігі, 1-тамызға дейін жалғасатын көрме ҚР Мемлекеттік орталық музейі, ҚР Орталық мемлекеттік мұрағаты және кино-фото құжаттар мен дыбыс жазбалар мұрағаты қорындағы материалдар негізінде жасақталған.

Қазақ әдебиетінде алғашқы болып тарихи зерде тамырына қан жүгірткен жазушының әдебиеттегі нағыз орнын белгілеген шығармалары – «Қаһар», «Алмас қылыш», «Жанталас»… Тарихи жазба деректерге, шежіре мағлұматтарына, аңыз әңгімелерге сүйене отырып, қаламгер қазақ тарихының аса маңызды тұстарын ашып, тарихи қайраткерлердің көркем тұлғасын жасады
Роман-эпопеяның желісі бойынша 2005 жылы «Көшпенділер» тарихи фильмі жарық көрді
Жазушының еңбектері әлемнің 30 тіліне аударылған.
Жазушы Ілияс Есенберлин бірнеше сыйлықтың лауреаты атанған
Көзі тірісінде оған Қазақ ССР-нің әдебиет саласындағы Абай атындағы мемлекеттік сыйлығы берілген
Дүниеден өткен соң жазушыға Юрий Домбровский атындағы әдебиет сыйлығы берілді
1980 жылы Ілияс Есенберлиннің «Көшпенділер» трилогиясы Ленин атындағы сыйлыққа ұсынылды, бірақ сыйлық берілген жоқ
Жазушының ұлы Қозыкөрпеш Есенберлин сол кезде Ленин сыйлығы комитетінің мүшесі болған Шыңғыс Айтматовқа кейін жазған хатында сыйлықтың неге берілмегенін сұраған
Жауап хатта сол кезде шешім ол сыйлықты социалистік реализмге жазылған шығарма алуы керек деген пәрменге сүйеніп қабылданғаны айтылған.
– Әкеміздің дүниеден озғанына, міне, 32 жылдың жүзі болыпты
Бізді ерекше сүйген, мәпелеген, балапанша баулыған әкемізді бүгін сағынамыз
Асқар тау әкеміздің қазақ халқына жасаған үлкен ескерткіші – тарихи туындылары біз үшін ғана емес, баршаға, халқымыз үшін асыл қазына дей келе, жазушы­ның ұлы Қозыкөрпеш Есенберлин әкесінің атына айтылған ақжарма ті­лектерге және көрме жұмысын ұйымдастырушыларға ризашылығын білдірді.

Нұрлан ҚҰМАР
