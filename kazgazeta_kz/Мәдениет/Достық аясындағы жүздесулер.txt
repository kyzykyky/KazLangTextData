Алматыда«Әлемдік көп этникалық және мультимәдени дәуірде бейбіт өмір сүру, алмасу мен ынтымақтастық» атты 18-ші Бүкіләлемдік корей форумы өз жұмысын бастады
Форумды Қазақстанның корей қауымдастығы және Алматы қаласындағы Корея Республикасының Бас Консулдығының қолдауымен әл-Фараби атындағы Қазақ ұлттық университеті мен Жаһандық корей қоры ұйымдастыруда.
Айтулы Жаһандық корей қоры Еуропа, Азия, Солтүстік Америка мен Австралия елдеріндегі жетекші жоғары оқу орындарында 17 форум ұйымдастырды.ҚазҰУ БҰҰ-ның тұрақты даму бойынша «Академиялық ықпал» бағдарламасының жаһандық хабы ретінде әлемнің 12 елінен 150 қатысушыны қабылдады
Олардың арасында танымал саясаткерлер, дипломаттар мен ғалымдар, кәсіпкерлер, журналистер және қоғамдық ұйымның жетекшілері бар.
Форумды ашқан ҚазҰУ ректоры Ғалым Мұтанов «Қазақстан­дағы ұлттардың мызғымас достығы мен бірлігі – еліміздің орасан зор жетістігі.Қазақ жеріне жер аударылғанына биыл 80 жыл толған корей диаспорасының Қазақстан халқының тату жанұясында өзіндік орны бар
Қазақстандық корейлер Корей түбегі мен Еуразия континенті арасындағы тұрақты көпір рөлін атқарады» деп айрықша атап өтті.
Шараның пленарлық және секциялық отырыстарында «Корей түбегі және әлем», «Кореяның бөлінуі және Корей түбе­гін­дегі әскери іс-әрекеттер кезеңі», «Мульти-полярлық кезең­дегі Азия», «Корей түбегі үшін бейбіт келісімге қол жеткізу», «Орталық Азиядағы диаспоралық қауымдастықтар», «1937 жылғы күштеп жер аудару туралы тарихи естелік» сияқты тақырыптар талқыланды
Жаһандық Корей қорының президенті Ри ­Чжанчху айтқандай, Қазақстан мен Корея Республикасының саяси қарым-қаты­настары түрлі диалог негізінде құрылып, экономика мен бизнес көкжиегінде ауқымды жұмыстар атқарылып жатыр
Сөйлеген сөзінде Р.Чжанчху «Екі елдің болашағы үшін мұнай, электр, құрылыс, жол, сауда, инновация секілді сан түрлі салаларда бірлесе қызмет ету маңызды» деп атап көрсетті.
Қазақстан мен Корея қарым-қатынасын сөз еткен Шығыс Азиядағы бейбітшілік мәселелері бойынша Халықаралық конференция Комитетінің төрағасы Ли Бу Янг «Қазақ халқы осыдан 80 жыл бұрын, 1937 жылы күштеп жер аударылған корейлерге атамекенінен қоныс беріп, қолтығынан демеп, қол ұшын берді
әл-Фараби атындағы ҚазҰУ бастамасымен ұйымдастырылып жатқан форум да қазақтардың қонақжайлығының бір белгісі
Аталмыш шараның өтуі біз үшін аса зор мәртебе» деп тебіренісін жеткізді
Ли Бу Янг бүкіл корей халқының атынан алғыс білдіріп, корейлердің Қазақстанға көшіп келгенінің 80 жылдығына, Естелік поезы мен Форум құрметіне орай ҚазҰУ ректоры Ғалымқайыр Мұтановқа ризашылық марапатын табыстады.
Атап өту керек, 23 шілдеде Владивосток қаласынан шығып, 80 жыл бұрын он мыңнан астам корейлер күштеп жер аударылған Үштөбе қаласына 1 тамыз күні келіп жеткен Естелік поезының 80-ге жуық қатысушысы форум жұмысына атсалысуда
Делегация өкілдері Үштөбеге жақын Бөстөбе жотасында орналасқан мемориалды кешенде жер аударылған корейлерді еске алу кешін өткізіп, қолдау көрсеткен қазақ халқына ризашылықтарын айтты.
Смайыл БАЗАРБАЙ
