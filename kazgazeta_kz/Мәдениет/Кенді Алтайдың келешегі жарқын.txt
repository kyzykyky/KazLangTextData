Шығыс Қазақстан облысының әкімі Бердібек Сапарбаев өңір тұрғындарының алдында есеп беріп, өткен жылғы атқарылған шараларды қорытындылап, Елбасының «Қазақстан – 2050» Стратегиясы – қалыптасқан мемлекеттің жаңа саяси бағыты» атты Жолдауындағы тапсырмаларды жүзеге асыру бағытындағы жұмыстар жайлы айтып берді
 
Өңір тұрғындарын алаңдататын мәселе­лердің бірі – тұтыну бағаларының тұрақты болуы
Облыс басшысы бұған қатысты көптеген деректер мен дәлелдер келтірді
Қолданылатын азық-түлік тағамдарының бағасы Қытайдың Шәуешек, Ресейдің ­Барнаул және Татарстанның Қазан, Моңғолияның Баян-Өлгей және Астана қалалары бойынша таңдалып алыныпты
Мысалы, Өскемен қаласында бөлке нан 44,8 теңге болса, Астанада – 83, Шәуешекте – 73, Барнаулда – 89,2, Қазанда – 151,4, Баян-Өлгейде – 162,65 теңге
Бұл басқа қалаларға қарағанда едәуір арзан екендігін көрсетеді
Осы сияқты салыстырмалы түрде сүт пен еттің бағасы да төмен екендігін байқатады
Тұрмыста күнделікті пайдаланылатын элетр қуаты, жылу, су бағасы да ойдағыдай.
Өңірдегі аудандар мен қалаларда 719 рет азық-түлік тауарларының жәрмеңкесі ұйымдастырылып, барлығы 2 миллиард теңгенің көлемінде сауда болған
Баға өсіп кетпеу үшін мейлінше барлық шаралар жасалған.
Индустриялық-инновациялық бағдарлама негізінде соңғы жылдары 195,4 миллиард теңгеге 29 жоба жүзеге асып, 3 мың жұмыс орны ашылды
«Жұмыспен қамту-2020» бағдар­ламасына да қаржы бөлінген
Ол 7,2 ­миллиард теңгені құрайды
Оқыту және жұмысқа орналастыру шаралары бойынша 14,1 мың адам қамтылды
Жұмысқа орналасу деңгейі 91,5 пайызды құрады
738 жаңа жобаға 1,9 ­миллиард теңге шағын несие берілген
Тұрғын үй құрылысына 1,8 миллиард теңге бөлініп, 60 пәтерлі көп қабатты бір үй, бір қабатты 114 үй қолдануға берілді.
Өңірде «Туған ел – алтын бесігім», «Туған елге – тағзым» атты акциялар жыл сайын әкімнің қатысуымен жалғасып отырады
Акцияның негізгі шарты бойынша азаматтар өзі туып-өскен жерге тағзым етіп, сол өңірдің дамуына үлес қосады
Ол үшін өзі тапқан табыстарының бір бөлігіне мәдениет үйлері мен әлеуметтік ғимараттар, спорт, бокс, күрес залдарын, балабақша салып береді
Мұндай игілікті істерді жыл сайын жалғастырып келе жатқан азаматтар соңғы үш жылда құны 18,2 миллиард теңге болатын ғимараттар салып берген.
Қазіргі кезде өңірде 50 тірек ауылы құрылған
Өткен жылы бұл ауылдардың дамуы­на жергілікті бюджеттен қаржы жұмсалып, ауызсу, әлеуметтік ғимараттар тұрғызылған
Бүгінде бұл жерлерге ағаштар отырғызылып, көшелеріне жарық орнатылып, жөндеу жұмыстары қарқынды жүргізілуде
Кейінгі кезде шағын қалалар тізіміне енген Риддер, Курчатов, Зырян, Серебрянка қалаларының дамуына миллиардтаған теңге қаржы бөлінді.
43 миллиард теңге денсаулық сақтау саласына бөлініп, үш қалада шағын диагностикалық орталық іске қосылды
5 жылжымалы кешен жұмысын жалғастыруда
Шалғайда жатқан 124 елді мекендерден 74 мыңнан астам адам тексеруден өткізілген.
Білім беру саласына келер болсақ, 2335 орындық 17 балабақша коммуналдық меншікке қайтарылған
8 балабақшаны бұрынғы иелері өтеусіз қайтарды
Жетім балалар мен ата-ана қамқорынсыз қалған балаларды қолдау бағытында 2011-2015 жылдарға арналған жос­пар жүзеге асуда
Соңғы 6 жыл ішінде балалар үйінің түлектеріне – 10 пәтер берілген
Ал 2012 жылы 2 пәтер бөлінді.
Кездесу барысында өңір басшысы тұр­ғындардың көкейінде жүрген негізгі сауалдарына жауап берді
Сауалдардың бірі қыс кезіндегі жолдардың уақтылы тазаланбауы жайында
Бұл мәселе қозғалса техника әлсіз, жанармай тапшы деген түрлі сылтаулар айтылып жүр
Тұрғындар әкімнен бұл олқылықтың орны қашан толатынын сұрады.
– Шынында да, биыл Кенді Алтайға қар қалың түсті
Кей жерлерде қардың қалыңдығы екі-үш метрден асады
Қатты боран соққан кезде жолдардың жабылып қалғаны рас
Қазір бізде «Қазақавтодордың – 150, «Шығысоблжолдың» – 80, аудандар мен қалаларды қосқан кезде барлығы 700-дей техника бар
Бұл аз
Сондық­тан жақында Үкіметтің селекторлық кеңе­сінде қосымша техника үшін қаржы сұрауға тура келді
Ал жұмыстарына жауапсыз қара­ғандармен қатаң сөйлесіп, ескерту жасадық, – деді әкім.
Жұртшылықты мазалаған тағы бір мәселе Зырян қаласындағы Тұрғысын ГЭС-інің жағдайы
Оның бүгінде әбден тозығы жетіп тұр
Әкімге қойылған сауал мұны қайта жаңғырту немесе жаңасын салуға қатысты болды
Ал облыс басшысының айтуынша өңірдің әлеуметтік даму бағдарламасына сай бірнеше шағын электр қуатын өндіретін орындар салу алдағы күннің жоспарында бар екен
Сондықтан зыряндықтардың қойып отырған талабы жүзеге асатын болады.
Катонқарағай ауданындағы Шыңғыстай ауылының тұрғындары қазіргі кезде қатты алаңдап отыр
Ауыл маңындағы Бұқтырма өзені күн жылып, қар ерігенде ернеуінен асып, 30-ға тарта тұрғын үйді басып қалады
Биыл қар қалың болғандықтан қауіп көп
Тұрғындардың осыған қатысты қойған сауалына жауап берген әкім бұл мәселенің көптен таныс екендігін, басқа да аудандардағы су басып қалады деген қауіпті елді мекендердің жағдайымен танысқандығын, көпірлерді бекіту және тасқынның алдын алу жұмыстарына бюджеттен 50 миллион теңге бөлінгенін жеткізді.
Бұдан соң «Зайсан-Алматы», «Алматы-Зайсан» бағытында бұрын қатынап тұратын ұшақ қозғалысын ретке келтіру, отандық тауар­ларды шығару жайында сауалдар қойылды
Облыс басшысының айтуынша, өткен жылы Өскемендегі «Азия-Авто» зауыты өндіру көлемін 2,7 есеге арттырған
«СемАЗ» бен «Азия-Автоның» техникалары басқа өңірлерде саудаға түсуде
Аудан және қала әкімдері, департамент, басқарма басшылары Өскеменнен шыққан «КИА», «Шевролет», «Шкода» көліктерінің тізгінін ұстаған.
Тұрғындар өңір басшысына көптеген сауалдар қойып, оған нақты жауап алды.
Исатай ҚОРҒАНБАЕВ
