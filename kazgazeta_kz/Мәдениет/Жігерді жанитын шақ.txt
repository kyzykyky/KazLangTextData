6 шілде күні төртжылдықтың басты додасы саналатын Рио Олимпиада­сының салтанатты түрде ашылуы өтті
Спортшылар шеруі аяқталысымен, салтанатты шара соңында дәстүр бойынша олимпиада алауын Афина олимпиадасының қола жүлдегері, марафоншы Вандерлей де Лима тұтатты.
Ашылу салтанатына Халықаралық олимпиада комитеті президенті ­Томас Бах, БҰҰ бас хатшысы Пан Ги Мун, Бразилия президентінің міндетін атқарушы Мишел Темер және 40-тан астам елдің президенттері қатысты.


Бразилия ертеден бидің отаны саналған
Шоудың самба, ламбада секілді танымал билермен басталуы да соның дәлелі.
Басты назар туристер мен спорт­шылардың қауіпсіздігіне аударылады
Бұл дода аяқталғанға дейін Рио көшелерінде 85 мың полицей мен әскерилер кезекшілік жасайтын болады.
Тікелей көрсетілім барысында шоу-бағдарламаны модель Жизель Бюндхен ашты
Әншілерден сахнада Каэтан Велозу мен Анитта өнер көрсетті.
Шоудың қоюшысы бразилия­лық режиссер Фернанду Мейрейллеш
Ол 2002 жылы «Құдай қаласы» фильмі үшін «Оскар» жүлдесіне ұсы­нылған болатын
Шараның бюджеті 20 миллион долларды құрады
Бұл Лондондағы шараға жұмсалған қаражаттан екі есе аз
Шоуға 35 мың артис қатысты, оның ішінде бразилиялық 12 самба биі мектебінің өкілдері бар.
Қойылымдардан кейін олим­пиадаға қатысатын 205 елдің спортшыларының шеруі өтті
Олимпиадаға 104 спортшы апарған Қазақстанның мемлекеттік туын құраманың мүшесі, таэквондошы Руслан Жапаров ұстап шықты.
Жарыстың алғашқы күні дзюдодан әйелдер арасында 48 келіге де­йін салмақта сынға түскен Галбадрах Отгонцэцэг олимпиаданың қола жүлдегері атанды
Үшінші орын үшін өткен бәсекеде қазақстан­дық спорт­шы кубалық Дайарис Местре Альварестен айласын асырды.
Ал жалпы бұл салмақ дәрежесінде аргентиналық Паула Парето топ жарды
Оңтүстіккореялық Чон Бо Гён күмісті қанағат тұтты.
Дзюдодан ерлер арасында сынға түскен басты үміттеріміздің бірі Елдос Сметов ақтық сынға жолдама алып, күміс медальға қол жеткізді.
Рио Олимпиадасында медаль алған мемлекеттер тізімі:
(10 тамыздағы мәлімет бойынша)

60 келіде сынға түскен қазақ балуаны ширек финалда өзбекстандық Диорбек Орозбаевты, жартылай финалда әзербайжандық Орхан Сафаровты жеңді
Финалда Елдос ресейлік Беслан Мудрановпен күш сынасып, қосымша уақытта ұтылып қалды.
Айта кетерлігі, қазақ дзюдошылары бүгінге дейін Олимпиаданың алтын медалін иеленген емес.
Ауыр атлетикадан 62 келіге дейін салмақта өнер көрсеткен Фархад Харки жұлқа көтеру сайысын үшінші болып аяқтаған болатын
Ол алдымен 135 келіні төбесінен асыра көтерсе, екінші, үшінші мүмкіндігінде 140 келіге екі рет тапсырыс берді
Өкі­нішке қарай, бұл салмақ атлетімізге бағынбады
Нәтижесінде 135 келімен жұлқа көтеру сайысын үшінші болып аяқтады.
Ал серпе көтеруде жерлесіміз 170 келіні бағындыра білді
Сонымен қоссайыстың қорытынды бойынша (305 келі) үздік үштікке ілініп, Рио Олимпиадасының қола жүлдегері атанды
Осылайша Рио Олим­пиа­дасының үшінші күні Қазақ­стан құрамасына үшінші жүлде түсті.
62 келіге дейінгі салмақта колумбия­лық Оскар Фигероа Олимпиада чемпионы атанды
Ол қоссайыста 318 келіні (142+176) көтерді
Күміс медаль индонезиялық Эко Юли Ираванға (312 келі) бұйырды.
63 келі салмақта сынға түскен жер­лесіміз Карина Горичева жұлқа көтеруде 111 келі көтеріп, екінші орыннан көрінді
Алайда серпе көтеруде 132 келіден әрі аса алмай, үшінші орынға тұрақтады
Осылайша 243 келімен Карина жүлделі үшінші орынға ие болды.
Бұл салмақта қытайлық Дэн Вэй Олим­пиада чемпионы атанды
Ол қос­сайыста 262 келімен (115+147) әлем рекордын орнатты
Күміс КХДР спорт­шысы Хе Сим Чхвеге (105+143) бұйырды.
Боксшыларымыздың да қарқыны жаман емес
Тек бір боксшымыз жарыс жолынан ерте шығып қалды
Алғашқы кездесуінде 60 келіде шаршы алаңға шыққан Берік Әбдірахманов АҚШ бокс­шысы Карлос Баль Дерастен жеңілген болатын.
49 кг салмақта сынға түскен ­Бір­жан Жақыпов Матиас Амуньеланы еш қиындықсыз жеңіп, ширек фи­нал­ға шықты
Ширек финалда ол өзбек­стан­дық Хасанбой Дусматовпен кездеседі.
75 кг салмақта Жәнібек Әлімханұлы өз қарсыласы Энтони Фаулерді еш ойланбастан ұтты
Жәнібектің келесі кезеңдегі қарсыласы африкалық боксшы болуы мүмкін.
91 кг салмақта Василий Левит өз кездесуін уақытынан бұрын аяқтады
­Василий қытайлық Юй Фэнкайді сұлатып түсіріп, ширек финалға жолдама алды
Жартылай финалдық жолдаманы Кеннеди Сен-Пьеррмен сарапқа салады.
Сайысқа түскен өзге де спортшы­ларға тоқтала кетейік.Үстел үсті теннисі бойынша ел намысын қорғайтын жалғыз спортшымыз жарыс жолынан ерте шығып қалды
Венгриялық Паттанитус Адаммен болған сайыста отандасымыз Кирилл Герасименко 4:1 есебімен ұтылды: 11:9, 11:9, 7:11, 11:7, 11:9.
Ерлер арасындағы велоспорттан топтық жарыс өз мәресіне жетті
Copa­cabana жағажайынан басталған жарыс 237,5 километрді құрады
Биылғы Олимпиадаға әлемнің 64 елінен 142 шабандоз қатысты
Рио Олимпиадасындағы бұл жол орта таулық Гранд турлар немесе шатқалды классикалық бір күндіктер сияқты форматта өтті.
Осыдан төрт жыл бұрын Лондон Олимпиадасында күтпеген жерден Александр Винокуровтың жеңіске жеткені барлығын таңғалдырған болатын
Биыл да спортшыларымыздан сондай нәтиже күттік
Қазақстан атынан Рио Олимпиадасында Андрей Зейц пен Бақтияр Қожатаев қатысқан болатын.
Андрей Зейц көшбасшы Грег ван Аверматтан небәрі 0,25 секунд қалып, мәреге 8-інші болып келді
Андрей үшін 142 спортшының арасынан ондыққа кірудің өзі үлкен нәтиже боп қалды.
Екінші күні 66 келіде қазақстандық дзюдошы Жансай Смағұлов татамиге шықты
Бірінші кездесуінде біздің спортшы бельгиялық Яспер Лефеверді жеңді
Екінші айналымда Жансай өткен жылы Астанада әлем чемпионы атанған кореялық Ан Баулмен белдесіп, қарсыласына жол берді.
Әйелдер арасындағы 100 метрде шалқалай жүзуде іріктеу кезеңінде отан­дасымыз Екатерина Руденко жарыс жолынан шығып қалды
Ол 1:01,28 нәтижесімен 34 спортшының ішінен 20 болып келді
Ал жартылай финалға 16 спортшы өтетіні белгілі.
Қазақстандық теннисшілер ­Ярослава Шведова мен Галина ­Воскобоева да Рио Олимпиадасының алғашқы кезеңінен әрі аса алмады
Шведова жекелей сындағы алғашқы ойында жапон Мисаки Доиден 6:3, 6:4 есебімен ұтылды
Жұптасып өнер көрсетуде Шведова мен Воскобоева алғашқы сетте бельгиялық Кристен Флипкенс пен Янин Викмайер жұбына есе жіберді.
Ауыр атлетика спорты бойынша 56 кг салмақта жеңімпаздар анықталды
Қазақ­стандық Арлей Чонтей жүлдеге сәл жетпей, төртінші орынды қанағат тұтты
Әйелдер арасында да Маргарита ­Елисеева бесінші орыннан көрінді.
«Трап» жаттығуында қазақстандық спортшы үздік 10 спортшының қатарына енді
Өкінішке орай, Мария Дмитриенко жарыс ережесі бойынша келесі кезеңге өтетін алты мергеннің қатарына ене алмады
66 ұпаймен 21 спортшының арасында 8-ші орыннан көрінді.
Пневматикалық винтовка атудан сыңға түскен Юрий Юрков іріктеуде төмен нәтиже көрсетіп, финалға өте алмады
10 метрлік қашықтыққа көздеу сайысында сынға түскен Юрий Юрков іріктеу кезеңінде 44-ші нәтиже көрсетті.
Садақ ату бойынша жеке сында қазақстандық спортшы Сұлтан Дүзелбаев өзінің алғашқы қарсыласы қытайлық Гу Сюэсуннен айласын асырғанымен, 1/16 финалда итальяндық Несполи Мауродан оңбай ұтылып, жүлдесіз қалды.
63 келі салмақта отандасымыз Мариан Ордабаева мен қытайлық Ян ­Цзюнься белдесті
1/16 финал аясында өткен жекпе-жек өкінішке қарай, қытайлық дзюдошының пайдасына жазылды
Ян Цзюнься қазақстандық спортшыны ауырту тәсілін пайдалану арқылы жеңді.
Бұған дейін Ян Цзюнься мен Мариан өзара үш кездесу өткізген болатын
Мариан екеуінде жеңіске жеткен
Ян бүгінгі жеңісі арқылы қос спортшы арасындағы теке-тірестер санын екі де екіге жеткізіп отыр.
Академиялық ескек есу ­спорты бойын­ша жекелей сында іріктеу кезеңі өтті
Бұл спорттан ел намысын ­Владислав Яковлев пен Германовия Светлана қатыс­ты
Өкінішке орай, қос спортшымыз да іріктеуден өте алмады.
Дзюдо күресінен 73 келіде сынға түскен отандасымыз Дидар Хамза жүлдесіз қалды
Ол алғашқы айналымда Файе Нджиені ұтты
Ал екінші айналымда әзербайжандық Рустам Оруджаевтан ұтылып, жүлдеден қағылды.
Қазақстандық жүзгіш Дмитрий Баландин Рио-де-Жанейродағы Олимпиада ойындарында жүз метрге брасс әдісімен жүзуде 8-орынды иеленді
Сондай-ақ екі жүз метрлік брасс жүзу әдісі бойынша жартылай финалға жолдама алды.
Финалдық сегіздікке шығу сайысында алтыншы боп жартылай финалға өткен қазақстандық Дмитрий Баландин жартылай финалда 2:08,20 нә­тижесімен 4 орынға тұрақтады, жарыс­та олимпиадалық рекордтық 2:07,22 нәтижемен жапондық Иппеи Ватанабе ұтты.
Рио Олимпиадасының төртінші күні өз мәресіне жетті
Төрт күнде АҚШ 8 алтын, 8 күміс, 8 қола медаль жеңіп алып, жалпы есепте көш бастады
Бүгінгі есеп бойынша 47 мемлекет Рио Олимпиадасының медаліне қол жеткізіп үлгерді
Соның ішінде АҚШ құрамасы жоғарыда атап өткеніміздей 24 (8+8+8) медальмен көш бастап келеді.
Екінші орында 8 алтын, 3 күміс, 6 қола медаль еншілеген Қытай құрамасы келе жатыр
АҚШ-пен алтын медальдары тең болғанымен, күміс жүлделері жағынан артта келе жатыр
Ал үздік үштікті 4 алтын, 5 қола медаль жеңіп алған Австралия елі түйіндеп тұр.
Қазақстан құрамасы бүгін төртінші медальға қол жеткізді
Алайда күн санап жалпы есепте төмен сырғып барады
Әзірге 1 күміс, 3 қола медальмен 30-орында келеді.
Бүгін бокс турнирінің жартылай финалына шығу үшін екі былғары қолғап шеберіміз шаршы алаңға шығады
49 келіге дейінгі салмақта Біржан Жақыпов сағат 2:00-де рингке өзбекстандық Хасанбай Дусматовқа қарсы, ал Василий Левит (91 келіге дейін) сағат 4:30-да маврикиялық Кеннеди Сент-Пьерге қарсы айқасқа шығады.
Екі зілтеміршіміз медальға таласатын болады, сағат 0:30-да 69 келіге дейінгі салмақ санатында Жазира Жаппарқұл, ал сағат 4-те 77 келі ерлер сайысына Ниджат Рахмов қатысады.
Ал Дмитрий Баландин 11 тамызда Астана уақыты бойынша сағат 7:03-те екі жүз метрлік брасста финалдық жүзуде бақ сынайды.
Айта кетейік, 80 мыңдық жан­күйерді сыйдыра алатын атақты «Маракана» стадионында өтіп жатқан айтулы оқиғаны «Хабар», «Қазақстан» және «KazSport» телеарналары тікелей эфирде көрсетуде.
Абылайхан ЖҰМАШЕВ
