Ақындар айтысы
Бұл ұлттық өнеріміздің ең бір қасиетті де қастерлі саласы
Сан ғасырды көктей өтсе де ешқашан құнын жоймаған рухани өміріміздің алтын діңгегі

Өткен жылдың желтоқсан айында Алматы қаласында жылдағы дәстүр ­бойынша ­«Ал­тын домбыра» ақындар айтысы өтті
Аталған жыр жарысында астаналық ақындар Серікзат Дүйсенғазы мен Иран-Ғайып Күзембаев та бақ сынасқан еді
Осы айтыстың ақын Жүрсін Ерман ұсынған ықшамдалған нұсқасы газетімізде жария­ланып отыр.
Серікзат:
Армысың, Алатаудай асқар елім,
Ырыс пен ынтымағың тасқан елім!
Алматым бостандықтың босағасы,
Айтатын теңеуім жоқ басқа менің.
Желтоқсанның жеңісін алып беріп,
Халқыма шуағыңды шашқан едің.
Дәл жиырма бес жыл бұрын бұл сахнада,
Сөйлеген Нұрсұлтандай асқақ ерің.
Еліме тәуелсіздік жариялап,
Қазақтың жер жүзіне ашты әлемін.
Бұлдасам баға жетпес қымбаттымсың,
Жырласам таусылмайтын дастан едің.
Еншіңді бөліп беріп Астанаға,
Арқаға аттандырып тастап едің.
Ал бүгін сол Астана қанат жайып,
Әлемдік өркениетке бастады елін.
Арқалап келдім бүгін алдарыңа,
Даламның асып өтіп қасқа белін.
Азаттықтың тұғыры Алматыма,
Еңселі Елорданың ақ сәлемін!
Аман ба, қарсыласым Сарбас ақын,
Жаңылып жан емессің жар басатын.
Мен өзіңе бір әзіл тастайыншы,
Бірақ ол сөзім емес жауласатын.
Көп ақын сені бүгін орыс дейді,
Тауып ап теңеуіңді дәл басатын.
Иван деп кей адамдар түсінеді,
Иран деп айтылғанда алғаш атың.
Колбиннің туысқаны емеспісің,
Түңіліп түріңізден жау қашатын.
Жазалап желтоқсанның ызғарында,
Жастардың жағасынан жармасатын.
Қалжыңыма қалмассың ашуланып,
Қабағыңды танытып қар басатын.
Баяғы шовинистік заман өткен,
Қарсы келген қазақты дарға асатын.
Колбинге түрің ұқсап тұрғаннан соң,
Көргенге жазықты боп қалмас ақын.
Жастардың құнын кімнен сұраймын деп,
Адам таппай жүр едім дауласатын
Кез қылып дәл өзіңдей сары орыспен,
Келтіріп тұрған шығар Алла сәтін!
Қазаққа ашам дейтін келші құшақ,
Құдайым сарыларға берші нысап.
Саған қарап марқайып мен отырмын,
Сары алтын қазып алған кенші құсап.
Жақында Атырауда айтысып ек,
Ұшпайды бұл күндері сенсіз ұшақ.
Қайда барсам алдымнан сен шығасың,
Сандалған Сары Әулие емші құсап.
Қасыма сап-сары боп қайдан шықтың,
Іргедегі алпауыт көрші құсап.
Желтоқсанмен құттықтап қайту үшін,
Ресейден келіп тұрған елші құсап.
Иран-Ғайып:
Тіліңнің қысқартсаңшы бір метрін,
Тақылдаса таппайтын мүлде тыным.
Қайдағы жоқ Колбинге теңейтіндей,
Соншалық ұқсап отыр кімге түрім.
Колбин емес, Қонаев демейсің бе?
Жақсы адамды дұрыс қой үлгі етуің.
Сарылармен отырсаң да салыстырып,
Сахнада көрсетер құрмет інің.
Көрші дейсің, біресе елші дейсің,
Ау, Сәке, түсініксіз мүлде тілің.
Елші деген пайғамбар емес пе еді,
Барлығын орындаған міндетінің.
Сондықтан байыппенен байқап сөйле,
Қияметтің ескеріп қылкөпірін.
Оң күнәнің тоғызы тілден деген,
Тиіп кетіп жүрмесін дінге тілің.
Ресейдің елшісіне қатысым жоқ,
Ең ақырғы елшінің үмбетімін.
Ақындардың сөзіне ұйып келген,
Жұртыма жырымды айтам жиып терген.
Біз не деген бақытты жандар едік,
Қауышқан дәл сіздердей сүйікті елмен.
Азаттықтың бесігі Алматымсың,
Намысы Алатаудай биік келген.
Досына сұрағанын үйіп берген,
Жауына жұдырығын түйіп берген.
Жылдың басты айтысы болады деп,
Үйінің бар шаруасын жиып келген.
Ең сүйікті адамын ертіп алып,
Ең керемет киімін киіп келген.
Аман ба текті қазақ өзге ұлттардың,
Тентегін тезге салып тыйып берген.
Ерболдардың атына көше беріп,
Жамандардың көзінен күйік көрген.
Осындай руxы биік ел аман ба?
Алтын басын өнерге иіп келген.
Алтын домбыра айтысын көру үшін,
Алтындай уақыттарын қиып келген.
Алдыңа қара салма ал күреңім,
Өлеңнің айтам десең дәмдірегін.
Сандалған Сары әулие дейсің мені,
Осы сөзден көңілім қалды менің.
Сандалып жүрген мен бе, әлде сіз бе?
Басын ашып алайық әңгіменің.
Мені Сарыбас, ал өзін Жамбыл қылсын,
Жамбыл болса жырларын жаңбыр қылсын.
Үйіңе бармағалы бір ай бопты,
Сайрандап әр қалада ән қып жүрсің.
Қыдыруды бастап ең Атыраудан,
Содан бері ұйқы жоқ қалғып жүрсің.
Атыраудан аттанып Қызылордаға,
Ол жерден екінші орын алдың, жыршым.
Енді міне келіпсің Алматыға,
Той болатын ауылды аңдып жүрсің,
Алматыдан шыққан соң айтып қойшы,
Қай жаққа барамын деп қам ғып жүрсің.
Қонарын сай білетін қаңбақ құсап,
Қай жерге тоқтарыңды тағдыр білсін.
Жұмысың не боп жатыр жұмысың жоқ,
Мәз болып тапқаныңды нан ғып жүрсің.
Өзің сабақ беретін Еуразияны,
Көк бөрідей көп жортып таң ғып жүрсің.
Білім алам деп келген шәкірттерге,
Жүзіңді бір көруге зар ғып жүрсің.
Кафемен кафедраның аузын жауып,
Деканатқа бағынбай қарғып жүрсің.
Осы саған қой дейтін қожа жоқ па?
Өзіңді Сегіз сері сал ғып жүрсің.
Ректорың жерлесің болғаннан соң,
Реті келмесе де қаңғып жүрсің.
Серікзат:
Желтоқсан зұлматым ғой неше көрген,
Қайғысын әке менен шеше көрген.
Ұлтым үшін күрескен ұл-қызыма,
Наркоман, бұзақы деп өсек ерген.
Колбинге ұқсайсың деп айта сап ем,
Зарладың коммунистей көсемі өлген.
Иранжан, Мұxаммедтің үмбетісің,
Көгеріп көктей берші көсегеңмен.
Естідім Алматыда бір жаңалық,
Өйткені Астанадан кеше келгем.
Байбектей әкіміңе мың бір алғыс,
Істеген еңбегі елге еселенген.
Желтоқсанның ардақтап қаhарманын,
Ербол Сыпатаевқа көше берген.
Бір-бірін батыр дейтін бала туар,
Өткенін құрметтеген өсер елден.
Жасы үлкен айтыстағы шалды күндеп,
Жүр ме әлде жұмысымды аңдығың кеп.
Сенсіз де тексергіштер толып жатыр,
Заманды сылтау қылған заңды күрмеп.
Мұғалімді басынып бұл күндері,
Балағынан тартқылап әркім үрмек.
Жерлестікті міндет қып көрмеп едім,
Ректорда не шаруаң бар әй, жүгірмек.
Айтыстан кандидаттық қорғағанмын,
Осында бір керемет бар ғылым деп.
Қазір де сол айтыстан сабақ берем,
Жанағым, Сүйінбайым, Жамбылым деп.
Бір жылда үш айтысқа шығып едім,
Ағаңды кінәлайсың қаңғыдың деп.
Еркебұлан, Мейірбек, Мұхтар, Әсем,
Жатырсың шәкірттерден барлығың кеп.
Мен сияқты бапкерің бірге жүрсе,
Сенің де айтысыңа қан жүгірмек.
Ұстаздың ұлағатын ала алмасаң,
Алдыңнан ата қоймас таң күлімдеп.
Шәкіртке қай жерде де жол көрсету,
Ұстаздың алдындағы мәңгі міндет!
Көкейде мәңгілікке тұрады үндер,
Шәкіртін еркелетіп шырағым дер.
Ұстаздардың беделі төмендеп тұр,
Келтірсін оған сірә, шүбә кімдер?
Әр жиынға қуалап біздің билік,
Мұғалім массовкаға құралым дер.
Одан қалса қағазбен алысумен,
Өтеді апта бойы мына күндер.
Ал айлығы шайлыққа пұл болмаса,
Қалайша мұғалімге жыладың дер.
Жағдайын ұстаздардың көргің келсе,
Басынан арылмаған мұнарын көр!
Жыл сайын министрлік реформа ғып,
Мектепке жасап жатқан сынағын көр!
Баяғы «Әліппені» алып тастап,
«Сауат ашу» енгізген жыр-әнін көр!
Бастауыштан үш тілді оқытам деп,
Баланы адастырған тұманын көр!
Қит етсе ата-аналар шу көтеріп,
Сен неге артық нәрсе сұрадың дер.
Мәселе айта берсем толып жатыр,
Біледі айтпасам да бұл ауылды ел.
Бұдан соң бізде білім қайдан болсын,
Болады болашаққа мұра кімдер?
Шетелде ең көп ақша ұстаз алад,
Өйткені олар білімді бұлағым дер!
Ал біздегі жағдайды білесіздер,
Арқасы жауыр болған сірә кімдер!
Қазағым көштен қалып қоймасын деп,
Азабын арқалап жүр мұғалімдер!
Кім асқан ұстаз дейтін ғұламадан,
Мұғалім кейін тұрар ұлы анадан.
Білімнің мәселесін айту парыз,
Балаға емшек бермес жыламаған.
Тағы да шәкіртіме бұрылайын,
Жасауға келгеннен соң жыр аламан.
Мен сені алтын адам деп айтайын,
Ол үшін жаба көрме кінә маған.
Бір жағымда тұр екен алтын домбыра,
Алтынның буы дейтін сірә жаман.
Қос алтын қос бүйірден қысқан кезде,
Қиындау сынақ боп тұр бұ да маған.
Бұл айтыста жалғыз-ақ мәселе бар,
Мынаны жеңіп кетсем мынаны алам.
Жеңем десе ұстазың ренжіп қалма,
Бір адам озу керек бұл арадан.
Бөріні бөрі деуге бола ма екен,
Лақтырып бөлтірігін сынамаған.
Иран-Ғайып:
Алтын деген жаралған алу үшін,
Жарқыратып қолына тағу үшін.
Мынаны жеңу керек деп айтасың,
Алтын алсаң таси ма, бақ ырысың?
Қазылықта отырған Қонысбайлар,
Алтынын сатқан айтысқа бару үшін.
Алдамшы дүниеге қызықпаған,
Алдаспан өнеріміз даму үшін.
Сен болсаң мені жеңу керек дейсің,
Бір килограмм алтынды алу үшін.
Алтын домбыра алуың міндетті емес,
Халықтың ақыны боп қалу үшін.
Серағам айтып тұрған мына ағалар,
Естігенде сілтідей тына қалар.
Жүз жыл бұрын жазып ет «Әліппені»,
Кешегі Ахметтей ғұламалар.
Байтұрсынов атамның зор еңбегін,
Зорлықпен оқыттырсақ күнә болар.
«Сауат ашу» дегенді шығарғанмен,
Есінен шығармасын мынаны олар.
Ол аздай бір оқитын оқушыға,
Үш тілді үйрет дейді бір ағалар.
Басшылар бастамасын тоқтатпаса,
Мәңгүрт дейтін ұрпаққа куә болар.
«Сауат ашу» дегені далада қап,
Сауатсыз ұрпақ болып шығады олар,
Әй, оларды айттың не, айтпадың не?
Мың сылтауын табады бірақ олар,
«Әліппенің» қадірін біле ме екен?
Ана тілін білмейтін дүбәралар.
Айтыссаң меніменен қысылма, аға,
Өлеңіңді айта бер тұшымды, аға.
Ұстаздардың жағдайын мен айтайын,
Ел алдында еңсеңді түсірме, аға.
Ұстазын сыйламайтын шәкірттер көп,
Олар үшін мұғалім мүсін ғана.
Жағасына жармасып жатат кейде,
Сабақ үсті көрсетіп күшін бала.
Ол аздай кейбіреуі қол жұмсайды,
Сенбесең интернеттің ішін қара,
Ұстаздар мұндай қорлық көрмеп еді,
Кеңестік кер заманның тұсында да.
Ұстаз деген ол сенің әкеңдей ғой,
Ақылдарын айтатын құшырлана.
Ұстаз деген ол сенің екінші анаң,
Қамқоршың жазыңда да, қысыңда да.
Сондықтан, ұстаздарды құрметтейік,
Ескеріп еңбегімен ісін дара.
Шәкірттер ұстаздарға қол көтерсін,
Сұранып сабақ айту үшін ғана.
Шапсаңшы ел алдында сабаласып,
Ұстазым болсаң рас қабағы ашық.
Жұрттардың ұстаздарын қараңызшы,
Қазылыққа отырған араласып.
Айбектің Қонысбайдай ұстазы отыр,
Алты қырдан атағы барады асып.
Аманжол Өміржанын ертіп келді,
Өнерге келе жатқан жаңа басып.
Қойлыбайдың Мақсаттай інісі бар,
Бір ақиқат айтайын саған ашық.
Дәулеткерейдің шәкірті Еркебұлан,
Тұлпарын келіп отыр тағаласып.
Мұхаметжанның Мұхтардай інісі бар,
Айтыста жүрген қазір дара басып,
Жансая Бауыржанның қарындасы,
Біз түгілі жырына бала ғашық.
Әділ қазы Әділбек ағам ғана,
Бал беретін тұрғанға талабы асып.
Ал менің ұстазымның түрі мынау,
Өзімменен отырған жағаласып.
Шәкіртін оздырудың орнына,
Қарсылас боп отыр ғой қара басып.
Серікзат:
Жер таны желіп жүріп атым бар деп,
Ел таны xалқымызда xақым бар деп.
Ұстазбенен айтысу үлкен бақыт,
Мен оны міндетсініп отырғам жоқ.
Тариxтан білесің ғой ұстаз түгіл,
Әкесімен айтысқан ақындар көп.
Майданға атасымен бірге кірген,
Хангелді, Райымбектей батырлар көп.
Шәкеев Көкен ата білесің ғой,
Көрінген сан айтыстан батыл жан боп.
Көкенді Қонысбайлар ұстаз тұтқан,
Алдында жүргеннен соң ақылман боп.
Жетпістен асқанынша айтысса да,
Сен құсап қазы бол деп бақырған жоқ.
Әншейін әзіл болсын деп отырмын,
Мен саған азуымды батырғам жоқ.
Бәрібір сен жеңсең де, мен жеңсем де,
Өйткені сенен маған жақын жан жоқ.
Сол жеңіс керек болса сен ала ғой,
Ұстазың ойлап қалма тақымдар деп.
Айтысқа Жүрсін аға Серікзатты,
Шәкіртін жеңу үшін шақырған жоқ.
Сөйлейін сұңқар тілді саңқылдатып,
Жұртыма жүрегімнен ән тыңдатып.
Қазақ деген қыран ел қанат керсе,
Қарғаны артқа тастар қарқылдатып.
Егемен еліміздің сыйлығы көп,
Беретін жеңімпазға алтындатып.
Кәсіпкердің сыйлығы «Алтын сапа»,
Елбасыдан алатын жалтылдатып.
Аналардың сыйлығы «Алтын алқа»,
Тапқан ғой көп баладан халқым бақыт.
Батырлардың сыйлығы «Алтын жұлдыз»,
Сыйлайтын ержүреккке жарқылдатып.
Оқушының сыйлығы «Алтын белгі»,
Ұрпаққа мұндай сыйлық тарту да құт.
Балуандарға алтыннан жамбы беред,
Баһадүр барыс болсаң балпылдатып.
Шабандозға береді «Алтын тұлпар»,
Жүйрігін баптай білсе аңқылдатып.
Ақындарға береді «Алтын домбыра»,
Халықтың мұңын айтсаң қамтып жатып.
Солардың барлығынан биік тұрар,
Елімнің тыныштығы жарқын жақұт.
Алтынның ең қымбаты Қазақстан,
Тәуелсіз ел боп тұрған алтын уақыт.
Баласын бар қазақтың бөлмейміз деп,
Біліммен тізе қоссақ өлмейміз деп.
Әлиxан, Аxмет, Мағжан, Міржақыптар,
Күрескен ұлттың жайын жөндейміз деп.
Қайран біздің Алаштың арыстары-ай,
Жасаған керек болса нендей қызмет.
Азаттықтың жолында жанын қиған,
Большевиктің соңынан ермейміз деп.
Сол кезде Сұлтанмахмұт жырлап кеткен,
Ешкімнің қорлығына көнбейміз деп.
Әр қазақ дәл солардай сөйлеу керек,
Енді елімді қорлыққа бермейміз деп.
Көк байрақтың астында тізе қосып,
Аспанда күн сөнгенше сөнбейміз деп.
Ұстазым жеңеді деп қорыққанша,
Шәкіртім жолбарыстай жорықты аңса!
Тізгініңді тартпасам осы арадан
Шабатын түрің бар ғой зорыққанша.
Осымен тоқталайық, айналайын,
Саxнаның сыртында жолыққанша,
Айтыстың Сарысы боп аман жүрші
Жемісін көтере алмас өрік талша.
Қош боп тұр бас бермейтін Еркежирен,
Жеңістің тұғырында жолыққанша!
Иран-Ғайып:
Әрбір айтқан сөзімді бағып отырсың,
Сен жетші деп жұртыма жағып отырсың.
Шынымен жеңгенімді қалап отырсаң,
Орныңнан тұрсаңшы неғып отырсың.
Тура қарап айтайын көзіңізге,
Құлақ сал ал Серікзат сөзімізге.
Ұстазы жақсы адамнан шәкірт озар,
Деуші едің ғой студент кезімізде.
Сондықтан озуымды тілеп отыр,
Сөз тимесін десеңіз өзіңізге.
Ел деген естіп қалсам сөз ақырын,
Әдетім бар менің де қозатұғын.
Көрші елдердің жағдайын айтар болсам,
Жаным менің таппайды таза тыным.
Тәуелсіздік алғандар бізбен қатар,
Білем бізді мысал ғып жазатынын.
Кейбірі бізден кеңес сұрап жатыр,
Жеткізе алмай өзіне өз ақылын.
Ал бірі шекараны жауып тастап,
Кейіннен ашып жатыр өзі ақырын.
Қазақстан қамқоршы әке құсап,
Көрсетті бәріне қол созатынын.
Сондықтан біз бірлікті мықтайықшы,
Аздым десек білеміз азатынын.
Осы күнге, ағайын, шүкір дейік,
Тәубасыз ел білеміз тозатынын.
Қазақстан әлемге дәлелдеп тұр,
Бірлігі жарасқан ел озатынын.
Шабысың да ағасы ерек бүгін,
Көп нәрсе айтуыма себеп бүгін.
Тоқтатсақ осы айтысты тоқтатайық,
Басылмай тұрған кезде зор екпінім.
Қазылар Серікзатқа он беріңдер,
Білесіңдер басқадан бөлектігін.
Жетпесе менікін де қосыңыздар,
Сіз біз болып берейік көмек бүгін.
Жастарға көрсетейін шәкірт болып,
Ұстазды қалай сыйлау керектігін.
Серікзат:
Осқырып бұл баланың кісінеуі,
Жас күнімді есіме түсіреді.
Шәкіртімді мәпелеп ел алдында,
Сөйлегенім ұстаздар үшін еді.
Ұстаздар шәкіртіме қол соқса екен,
Ұстазды ұстаз ғана түсінеді.
