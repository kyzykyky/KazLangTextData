2000 жылы Жансая дүниеге келер кезде атасының көрген түсі бүгінде өмір шындығына айналды
Оңтүстік Қазақстан облысына қарасты Түркістан қаласындағы Халықаралық қазақ-түрік университетінің профессоры, білікті химик Әбдімәлік Манапұлының түсінде ақсақалды бір қария келіп «немерең қыз болады
Оның есімін Жансая деп қойғаның жөн
Сосын тегін өзіңнің атыңа жаздыр
Осы қыз түбінде сені төрткүл дүниеге мәшһүр етеді» деген екен, тура ертегідегідей
Әрине, ғалым бұл жайды жайбарақат қалдырмайды
Тегінде Жансаяның алғыр, зерделі болуына атасы мен әкесінің дарындылығы, еңбекқорлығы тартса керек
Өйткені әкесі Даниярдың спорт шеберлігі дәрежесіне жеткен тәжірибелі ойыншы екенінен хабардармыз.
Жансая Әбдімәлік 6 жасқа толғанда әкесі оған шахматтың ережелерін түсін­діріпті
Ұлы  Санжар мен қызы Жансая­ны шахмат үйірмесіне өзі жетек­теп апарған
Аз уақыттың ішінде шахматтың қыр-сырына қаныққан қыз Украинаның Алушта қаласында өткен жарыста бақ сынайды
Жансая Әбдімәлік – алты жасын­да-ақ Алматы чемпионы, 7 жасын­да Қазақстан чемпионы атанды
Осы жас­ында Біріккен Араб Әмірлігінде өткен Азия біріншілігінде 7-орынды иеленеді
2007 жылы спорт шеберлігіне кандидат атанып көзге түседі
Өйткені әлем­ге танымал үнділік Ананд, грузиндік Чибурданидзе, ресейлік Карпов пен Каспаровтар­дың өздері небәрі 8 жас­та ғана осы атаққа қол жеткізген еді
Жеті жасында Түркияда өткен әлем біріншілігінде төртінші, Ирандағы Азия біріншілігінде және Въетнамдағы әлем чемпионатында бірінші орынды жеңіп алды
Қайсар қыз 8 жасында Әлем чемпионы атанады
Осы кезде спорт шебері Николай Перегудовтың өзі Жансаяның ойын тәсіл­дерін үнемі қадаға­лап жүргендік­тен, жоғары баға береді
Артынша жаттық­тырушысы болуға өтініш білдіреді
«Мен ғұмырымда алғаш рет жап-жас қыздың ерекше қабілетін байқадым
Ондай қасиетті мен бұрын-соңды көрген емеспін», – деп ол таңданысын көпшілік алдында жасырмай айтып жүрді.
Қыздар арасындағы додада дес бер­мейтін Жансая ер балалар арасын­дағы бәсекеде де талай рет бақ сынап көрді
Ол 2009 жылы өткен біріншілікте ер балалар арасында жалғыз қыз болып, 19-орынды межелеген еді
Мұның өзі – үлкен жеңіс
Жүйелі, сатылы, үзбей ойнағанда ғана шахматтың қыр-сырына қанығуға мүмкіндік бар
Сондықтан да Жансая табиғатынан берілген бейімділікті белгілі бір мақсатқа бағыттай алады.
– Қызым қоғам қайраткері Дінмұха­мед Қонаев­тың туған күнін­де Алматы шаһарында дүниеге келген
Сондық­тан да болар, ол озық ойлайды Жансая күніне 5 сағат шахмат ойнайды
Ағасы  Санжар – шахматтан Қазақстанның екі мәрте чемпионы
Әкесі Данияр қызын «шахмат патшайымы» деп атайды
Онысы тегін де емес
Жансаяның сүйікті фигурасы  – уәзір
Оқу үлгерімі жақсы, әсіресе математикадан мығым
Әрине, жарыстарға бару үшін сабақтан жиі қалуға тура келеді
Бірақ болашақта шахмат үйірмелерін ашқысы келетін Жансая үшін оқуы да маңызды
Сол үшін де бос уақытын өзге пәндерді пысықтауға жұмсайды
– Анасы Алма Төребекқызы айтқан әңгімелерден кереметтей бір жылылықты, қызына деген құрметті байқаған едік.
Сөз жоқ, шахматтан төрт дүркін әлем чемпионы Жансая Әбдімәлікті ата-анасы ғана емес, қазіргі таңда әрқайсысымыз мақтан ете аламыз
Жақында ол Бразилия­да өткен әлем чемпионатында төртінші мәрте әлем чемпионы атанды
12 жасқа дейінгілер арасында жарысқа түскен Жансая Әбдімәлік тоғыз турдың жетеуінде жеңіске жеткен
Жалпы, командалық есепте Қазақстан екі алтын, бір қола медальмен екінші орын алды
Осының өзіде елімізде жас дарынды шахматшылардың қатары көбейіп келе жатқандығын көрсетсе керек
Жансаядан өзге 8 жасқа дейінгі балалар арасында Бибісара Асаубаева алтын медальді жеңіп алды
Ал 16 жасқа дейінгі балалар арасында жарысқа қатысқан Әлібек Игамбергенов қола медальға ие болды.
Жансая – жан-жақты қыз
Ол шахмат­тан басқа бос уақытта мәнерлеп сыр­ғанауды, коньки тепкенді, суда жүзгенді ұнатады
Спорттың барлық түрін жақсы көреді
Бірнеше шетел тілдерін біледі
«Өскенде мен Қазақстанның спортының дамуына үлес қосқым келеді
Қазақ балаларын шахматты меңгеруге баулығым келеді
Ең бастысы, халқыма адал қызмет ететін боламын» дейтін Жансаяның болашағынан бәріміз үлкен үміт күтетініміз анық.
Ол әлемдегі ең жас гроссмейстер ата­ғын иелену мақсатында биыл Сингапур­дегі жарысқа қатысып, бақ сынады
Дегенмен турнирдің қорытындысында төртінші орынға табан тірегендіктен, биік шыңды бағындыра алмады
Алайда намысшыл әрі қиындыққа мойымайтын Жансая Әбдімәлік өкінген жоқ
Ол алдағы уақытта Мәскеудегі турнирге қатысуды жоспарлап отыр
«Биыл қайтсем де гроссмейстер атанамын
«Гиннестің рекордтар кітабына» ене алмағаныма өкінбеймін
Кез келген сәтсіздіктің артында сәттілік тұратынына сенемін
Сондықтан биыл менің жылым болады
Өйткені биылғы Ұлу жылы – менің жылым», – дейді 12 жасар ойлы қыз
Ендеше, қазақтың маңдайына біткен Жансаядай қыздың жұлдызы әрдайым жоғары және жарық болғай деп тілейміз.
Салтанат ҚАЖЫКЕН
