Қазақстанның өткенінен сыр шертер тарихи ескерткіштер – елдің, халықтың мәдени мұрасының өшпес құнды бөлігі
Халықаралық Ескерткіштерді қорғау күніне орай Сүйінбай Аронұлы әдеби-ескерткіші музейі қызметкерлерінің ұйымдастыруымен «Мәңгілік елдің тарихы – елдің мәдени мұрасы» атты іс-шара ұйымдастырылды
Музей жанынан құрылған «Ақиық » үйірмесінің оқушылары мен музей қызметкерлері Сүйінбай ақынның ескерткішіне гүл шоғын қойды.
2010 жылы Алматы облысы Талдықорған қаласында Сүйінбай Аронұлының ескерткіші орнатылды
Қасиетті домбырасын қолына алып, халқына сөз арнап тұрған Сүйінбай бабамыздың алып бейнесі Спорт сарайының ажарын ашып, сәніне сән қосқан
Ақиық ақынымыздың тағы бір ескерткіші Жамбыл ауданы Қарақыстақ ауылында Сүйінбай музейінің алдында орналасқан
Мәрмәр тастан қашалып жасалған ақынның бейнесі менмұндалайды
Мүсін авторы сәулетші Б.Әбішов
Сүйінбай ақынның 200 жылдық мерейтойына орай ақынның туған ауылы Қарақыстақта Сүйінбай саябағы ашылғаны белгілі
Мұнда да Сүйінбай ескерткіші көз тартады
Авторы сәулетші Н.Исабаев
Алматы қаласында Жамбыл атындағы мемлекеттік филармонияның алдында Сүйінбай ақынның ескерткіш-мүсіні бар екенін де айтқымыз келеді
Осының барлығы туған халқының ұлы ақынына деген шынайы құрметін аңғартады.
Қазақ жеріндегі тарихи ескерткіштерді және олардың тұрғызылуы себебін білу оқушыларды биік рухта тәрбиелеуге көмектеседі
Сүйінбай атамызға арналған ескерткіш бүгінгі күнде көпшіліктің танымдық ойын арттырар киелі орынға айналды.
***
Алматы қаласындағы №32 кітапханада мемлекет қайраткері Д.Қонаевтың ес­керткішіне арналған «Ескерткіштер – ел тарихы» атты мәдени іс-шара жоғары деңгейде өтті.
№32 кітапхананың тұрақты оқырман­дары Халықаралық «Алаш» және «Астана – Бәйтерек» сыйлықтарының лауреаты, «Үркер» журналының бас редакторы, жазушы Қуандық Түменбай, белгілі геолог ғалымдар Сәдуақас Құрманов, Әлихан Ермекбаев, Қазақ ұлттық педаго­гикалық университеті Қазақстан ­тарихы кафедрасының доценті Ұлжалғас ­Жолдыбаева біртуар азаматтардың өнегесі үлкен мектеп дей келе, Д.Қонаевтың еңбек жолынан мағлұмат берді.
Кітапханамен үнемі байланыс ­жасап тұратын Ы.Алтынсарин атындағы №159 гимназияның тәрбие ісі жөнін­дегі директорының орынбасары ­Ш.Кисим­бетова, ұстаздар Г.Кенжебекова, А.Байсекина, А.Жарасовалардың жетек­ші­лігімен оқу­шылар іс-шараға белсене қаты­сып, өнерлерін көрсетті.
Орталықтандырылған кітапхана жүйесінің әдістеме бөлімінің маманы Ольга Купцова өзінің Ресейден көшіп келгенін, Қазақстан халқының өз тарихын, тарихи тұлғаларын дәріптеп, халықтың мәдени мұрасын көзінің қарашығындай сақтауы басқа елдер қызығатын әрі келешек ұрпаққа мол тағылым беретін игі істердің бірі болып табылатынын атап өтті.
Кітапхана қызметкері Алтын Әубәкірова Ескерткіштерді қорғау күнін атап өту тарихына қысқаша тоқталды
Шара соңында кітапхана меңгерушісі Айша Баймаханбетқызы іс-шараға қатысушыларға ризашылығын білдіріп, алғыс хаттармен және сыйлықтармен марапаттады.
Томирис ЕСҚАЛИ,
студент
