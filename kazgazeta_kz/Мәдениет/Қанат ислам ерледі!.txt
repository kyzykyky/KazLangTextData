«Алматы Арена» спорт кешенін­де кәсіпқой боксшы Қанат Ислам ганалық Патрик Аллотеймен кездесу өткізіп, ұпай саны бойынша жеңіске жетті.
Көрермендердің асыға күткен кездесуі тартысқа толы болды
Өте тәжірибелі қар­сыласымен он екі раунд бойы жұды­рық­тасқан Қанат жанкүйерлерінің сенімін ақтау үшін аянып қалмады
Шаршы алаңда ширақ қимылдаған жерлесіміз га­налық боксшының осал тұсын аңдып, ұрымтал тұста сәтті шабуылға да шығып отырды
Патрик жойқын соққылардың астына қалғанымен жігерлік танытып, 12 раундқа шыдап бақты
Тартысты кездесу аяқталысымен төрешілер бір ауыздан жеңісті Қанатқа берді.
Кездесу аяқталған соң Алматы қала­сының әкімі Бауыржан Байбек шаршы алаңға шығып, Қанат Исламды кезекті жеңісімен құттықтады.
Айта кетейік, Алматыда өткен бокс ке­ше­ніндегі жеті жекпе-жектің барлы­ғын­да да қазақ боксшылары жеңіске жетті
Жұман Жұмабеков беларусь боксшысы Владимир Ивановты бірінші раундта ұтса, Айдар Шәрібаев испандық бокс­шыны 6 раунд қорытындысы бойынша жеңді
Али Ахмедов әзербайжандық Али Маммедовтан бірінші раундта айласын асырса, Руслан Мырсатаев қарсыласы ганалық Наху Азумиды небәрі қырық секунд ішінде сұлатып түсірді
Жанқош Тұраров салмақ өлшеу рәсімінде сес көрсеткен қарсыласы Айсак Ариені төртінші раундта айқын басымдылықпен жеңді
Жәнібек Әлімханұлы да кәсіпқой бокстағы қадамын сәтті бастап, 2010 жылы Геннадий Головкинмен жұдырықтасқан колумбиялық Милтон Нуньесті бірінші раундта нокаудқа жіберді.
Боксшыларымыз осы жеңістерінің арқасында әлемдік рейтингте бірнеше сатыға жоғарылады
«Улы жебе» деген лақап атқа ие ганалық боксшыны жеңген Қанат «Қазақ» Ислам бірінші орта салмақта (69,9 кг)»WBA Fedelatin» және «WBO Intercontinental» чемпиондық белбеулерін өзінде сақтап қалды.
Абылайхан ЖҰМАШЕВ
