Әр халықтың өз дүниетанымына, өз болмысына сай, оның ұлттық ерекшеліктерін айшықтайтын сәулет өнері ежелден болған
Сонымен бірге ол халықтың рухани дамуы немесе құлдырауының да айқын айғағы бола білген
Біздің де ұлттық болмысымызды айшықтай білген Тараз, Құлан, Сауран, Отырар, Сарайшық, тағы басқа да қалаларымыз болды
Ал Кеңес дәуірі тұсында көптеген қалаларымыз бой көтеріп, сәулет өнерінің әртүрлі үлгілері өмірге келе бастады
Осы тұста сәулет өнерінің өзімізге тән ұлттық үлгісі қалыптасты.
Ұлттық сәулет өнерінде өзіндік орын алған «KAZGOR» жобалау академиясы дүниеге келді
Бүгін біз сәулет өнерінде өз қолтаңбасын қалыптастырған, көптеген белгілі ғимараттардың авторы, елімізге еңбегі сіңген қайраткер Тоқтар Ералиев туралы сөз қозғамақпыз
Сәулетшінің бар ғұмыры «KAZGOR» жобалау академиясымен тығыз байланысты
Себебі осыдан 45 жыл бұрын оқуын тәмамдаған жас сәулетші алғашқы қадамын осы мекемеден бастап, осынау қыр-сыры мол сәулет-құрылыс саласына келген еді
Бүгіндері ол «KAZGOR» жобалау академиясының вице-президенті, бас сәулетшісі, Қазақстанның еңбек сіңірген сәулетшісі, Қа­зақстан Сәулетшілер одағының мүшесі, профессор, Халықаралық сәулет академиясының академигі, Шығыс елдері Халықаралық сәулет академиясының академигі
Бізді ең әуелі оның сәулетшілік пен құрылыс саласына келуіне не әсер еткені қызықтырды
Кейіпкеріміз әңгімені туған жері мен отбасынан бастады
«Расында, адам мамандықты өзі таңдамайды
Сол мамандықтың өзі адамды таңдайды деген сөз бар
Мен 1946 жылы Оңтүстік Қазақстан облысы, Арыс ауданы, Ермоловка ауылында дүниеге келдім
Әкем майданнан келген соң алған жарақаттарынан денсаулығы сыр беріп, мен екі жасқа толғанымда өмірден өтті
Отбасында төрт бала болдық
Мен үйдің кенжесімін
Әкем өмірден өткен соң анам бізді бағып-қағып тәрбиеледі»
Осылайша ол сол дүрбелең кезеңнің ыстығы мен суығын қатар көре жүріп бой түзеді, азаматтық тұл-ғасы қалыптасты
Кейіпкеріміздің сәулетшілік өнерді таңдауына еліне, жеріне деген сүйіспеншілігі әсер етті
XVІІІ-XІX ғасырларда күйдірілген қызыл кірпіштен өрілген еңселі ғимараттар сан ғасырлық оқиғалардың куәсі іспетті алыстан қол бұлғайды
Олардың біразы республиканың тарихи-мәдени ескерткіштерінің тізбесіне алынған
Бала Тоқтар олар туралы аңыз-әңгімелерден естіп өссе, есейе келе зерттеу нысанасы етті.
«Атамның қолында өстім
Атам өте байсалды, ақ жарқын мінезді, еңбекқор адам еді
Ең бастысы, бала күнімізден еңбекке баулып өсірді
Оның қолынан келмейтін іс жоқ еді
Ұлттық қолөнер бұйымдарынан бастап, теріден, былғарыдан түрлі өнімдер жасайтын
Сол заманның етіктерінің жасалу әдістері мүлдем бөлек еді
Қарап отырсам, атам сегіз қырлы, бір сырлы азаматтардың бірі болған
Бала кезден осының барлығын көріп өскен мен құрылысқа ерте араластым
«Қазақтың әлемдік өркениетке қосқан үш нәрсесі бар
Соның бірі – киіз үй» деген екен Ғабит Мүсірепов
Міне, сол киіз үйдің әр керегесін, әр бөлшегін ерекше ұқыптылықпен құрастырған атамды үлгі тұттым» деп бала күнінен ұлттық құндылықтардан сусындап өскенін ақтарып салды
Сондықтан Тоқтар Ералиевтің сәулетшілікке келуі де кездейсоқтық емес еді
Ұлттық сәулет өнерін дамытуды армандап өскен ол Алматыдағы политехникалық институттың архитектура мамандығына түсіп, оны ойдағыдай тәмамдады.
1970 жылдары еңбек жолын «Казгорстройпроект» жобалау инс­титутынан бастаған жас маман алдына үлкен талаптар мен міндеттер қойды
Алматы қаласында төңірекке көрік беріп тұрған әсем ғимараттар бой көтере бастады
Міне, солардың көпшілігінде жас сәулетшінің қолтаңбасы бар
Алғашқы жобаларының бірі Алматы қаласы Жібек жолы көшесіндегі «Дәуір» баспасының Мәслихат залы еді
Осыдан кейін 28-панфиловшілер саябағындағы Офицерлер үйі, «Алатау» шипажайы және тағы басқа ғимарат­тар болды
Сол заманның Юрий Ратушный сынды белгілі сәулетшілері бұған сенім артып, кейбір жобаларды тікелей өзіне тапсыратын
Мұның өзі Тоқтар Ералиевтің мамандығына деген сүйіспеншілігін арттырды
Түрлі халықаралық байқауларға қатысып, жүлделі орындарға ие болды
Офицерлер үйінің жобасы хақында сәулетші былай дейді: «Алғашында бір топ сәулетшілер Офицерлер үйін жобалауға бекітілген еді
Мен бұл жобаға кеш қосылдым
Ол кезде ол топ құрылыс жобасының макетін әзірлеп жатқан еді
Содан сол кездегі академиямыздың басшысы Владимир Киммен бірге бұл жобаның өзге үлгісін сызуға кірісіп кеттік
Басшылық та бұған қарсы болмады
Нәтижесінде біз дайындаған үлгі басшылыққа ұнап, сол үлгі бойынша Офицерлер үйі салынды
Бұл мен үшін үлкен тәжірибе еді».
Жас дарынға бағыт-бағдар берген белгілі сәулетшілер қатарында Владимир Ким, Әбдісағит Тәтіғұлов секілді есімдері жалпақ жұртқа жақсы таныс азаматтар болды
«KAZGOR» жобалау академиясын ұзақ жылдар басқарған Әбдісағит Тәтіғұлов есімі тек Қазақ елінде ғана емес, шетелдерге де белгілі
Қазақ ұлттық сәулет өнерін әлемдік деңгейге көтеріп, оны басқаларға танытқан сәулет өнерінің қайраткері ұлттық сәулет өнерінде өз қолтаңбасы бар тұғырлы тұлға.
Әбдісағит Тәтіғұловтың тікелей басшылығымен «KAZGOR» жобалау академиясы Алматыдағы Республика сарайының, 25 қабатты «Қазақстан» қонақүйінің, стадионның, «Алатау» санато­рийі­нің, тағы да басқа аты әйгілі ғимараттардың жобасын дайын­дады
Қазірде Қазақстан Сәу­летшілер одағының Гран-при жүлдесі мен алтын медалін алған «Нұрлы тау» көпбейінді кешенінің жобасы іске асып отыр
Тоқтар Ералиев осы жоба авторларының бірі
Сонымен бірге ол «Рахат Тау­эрс» көпбейінді кешен, «Ақпараттық технологиялар саябағы», «Парк Хаятт» қонақүйі, «Стратегиялық зерттеулер институты» сынды ғимараттардың жобасын дайындады
­Алматы қаласындағы барлық сәулетті ғимараттардың жобасын жасауға белсене араласты
Әсем қаламыз Алматы келбетінің қалыптасуына жобалау академиясының қосқан үлесі зор
Ал биыл «KAZGOR»-дың құрылғанына 85 жыл толғалы отыр
Осы уақыт ішінде академия қаншама қиындықтарды бастан өткерсе де, заман ағымына сай өз мамандарын даярлап,уақытқа бейімделе білді.
Қазақстанның сәулет өнері дамуының келесі бір кезеңі тәуелсіздік алған жылдардан кейін жаңа серпін алды
Қазақ­стан сәулетшілерінің үлкен шебер­лік танытатын тұсы – Астана қаласының сәулет-құрылыс жұмыстарының жобалары болды
«Астана алдымен қазақ рухына сай келетіндей, экологиялық таза, әлеуметтік мәселелері оңтайлы шешілген қала болып көркеюі керек
Қазақстанды әсем әрі ұлттық сипаттағы ғима-раттарымыз бар ел ретінде әлемге танытқымыз келсе, бар күшімізді Астана ғимараттарының жобаларына жұмсауымыз керек» деген Тоқтар Ералиев жаңа заман жаңа талаптар жүктеп отырғанын түсінді
Елбасының Астананы салу жөніндегі шешімі Қазақ елінің сәулетшілік саласына жаңа талаптар қойды
Себебі егемен елдің астанасын салу үшін тың идея, жаңа көзқарас қажет еді
Мемлекетіміз Астананың әрбір ғимаратын салуға үлкен байқаулар өткізді
Ол байқаулар алғашында республикалық деңгейде өткізілсе, кейіннен ауқымы халықаралық деңгейге өсіп, осылайша тәуелсіз Қазақ елінің астанасын салуға барша әлем сәулетшілері атсалысты
Бұл отандық сәулет-құрылыс мамандары арасында бәсекелестікті арттырып, тың жобаларды қолға алуға себепші болды
Тоқтар ­Ералиев Астананың бас жоспарын әзірлегендер қатарынан көрінді, Астананың бас сәулетшісі болды
Оның бастамасымен ҚР Парламент Сенаты мен Мәжілісінің кешенді ғимараты, «Capital forum» халықаралық Ынтымақтастық және даму орталығы, «Хазірет Сұлтан» мешіті, ҚР Тұңғыш Президенті қоры мен кітапханасы, 1200 орындық Опера және балет театры және т.б
ғимараттар салынды.
Біз сәулетші өмірін, сәулет әлемін әңгіме етіп отырмыз
«Құрылыстың қақ ортасын­да жүріп, көпті көрген, көп тәжі­рибе жинаған маман ретінде мені бүгінгі Қазақстан аума­ғындағы қалалардың жай-күйі толғандырады
Кеңес кезінде республикада қаншама қалалар салынды
Солардың кейбіреуінің бүгінде мәні де, сәні де кетіп бара жатқаны жанға батады
Небір зәулім ғимараттар қаңырап бос қалып, құрылыс материалдары «ұстағанның қолында, тістегеннің аузында» кетіп жатыр дегенді естігенде төбе шашың тік тұрады» деп сәулетші өз қынжылысын білдірді
Сонымен бірге сәулетші әр заманның өзіндік ерекшелігі болатынын, соған сай жаңа құрылыс нысандары бой көтеретінін айтады.
Тәжірибесі мол сәулетші осы салаға келген жастарға кез келген істің кілті – еңбекте екенін баса айтты
Сонымен бірге өз мамандығының қадір-қасиетін білетін адам ғана үлкен биіктерден көріне алатынын тілге тиек етеді
Тоқтар Ералиевтің жас кезіндегі жобалары мен бүгінгі жобаларын салыстыратын болсақ, едәуір айырмашылықты байқар едік
Сәулетшінің заман өзгерген ­сайын тың бастамаларды қолға алатыны сүйсіндіреді
Кейіпкеріміздің зайыбы Лиза Алпамысқызы да сәулетші екенін атап өтейік.
Т.Ералиев талай халықаралық жиын­дарға қатысып, мінбеден өзінің ғылыми жаңалықтарын жария етті
АҚШ, Германия, Канада, Испания, Ресей, Түркия елдеріндегі, басқа да шетелдерде өткен халықаралық сәулетшілер конгресінің тұрақты мүшесі
Қажырлы еңбегінің арқасында «Парасат», ІІІ дәрежелі «Барыс» ордендерімен, «Астана» медалімен марапатталды
«Қазақстанның құрметті сәулетшісі», Қазақ КСР-ның еңбек сіңірген сәулетшісі деген мерейлі атақ-дәрежелері бар
Есімі Қазақ КСР-нің Құрметті Алтын кітабына жазылған.
Ақбота ИСЛӘМБЕК
АЛМАТЫ
