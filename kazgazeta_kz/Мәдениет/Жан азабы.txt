«Гоголь-Пушкин» пьесасы сахналанды 
Тарлан суреткер тағы бір туындысын тарту етті
«Болу, болмаса бордай тозу» дейтін Гамлетті, «Ұлтты ұрыға, қоғамды тонауға айналдырған қорқаулар» деп ашынатын тайқы тағдырлы  Есенинді  Қостанайда қазақша сөйлеткен  сахна ақтаңгері  Ерсайын Төлеубай  бұл жолы  «Гоголь – Пушкинге»  ауыз салды
Ауыз салды дейтініміз – аты аталған  қос классиктің  тағдыр-талайы  хақында,  әсіресе Гогольдің бастан кешкен  азабы мен тозағын,  Пушкинмен  рухани  туыстығын  орыстар қанша жерден қаузаса да, әлі шынайы  рухани болмысын сахнаға көшіре алмаған екен
 
Ендеше режиссер-драматург ­Ерсайын Төлеубайдың осындай дау-­дамайлы дара тұлғаларды қазақ сахнасына әкелуінде қандай сыр бар? Айтпағы не? Бұл сауалдардың жауабын ойлағанда Ерекеңнің біз атын атаған бұрынғы қойылымдарын еске түсіріп, байыбына барсақ болғаны, шет жағасын сезе береріміз анық
Өйткені Е.Төлеубайдың драмалық туындыларына тән ортақ бір өзек бар
Ол – рух дерті
Руханият трагедиясы
Естеріңізде болса, қоғамдық кеселге қарсы күресем деп Гамлет «миым, оян!» десе, Есенин де аһ ұрмаушы ма еді?! Олай болса театр тарланының бұл жолғы тың қойылымынан да күтеріміз бар
Әдебиет корифейі Гогольді қай қырынан танытты? Пушкинді ше? Ұлы ақынды қадірменді ұстазым деп бағалайтын Гоголь қойылымда басты кейіпкер болуы неліктен? Дарья мен Дантес не үшін керек болды? Сауал көп
Жүк ауыр
­Ерсайын сол ауыр жүкті небәрі 7 кейіпкерге артқан
Түпқазық драма Гогольдің (актер – Олжас ­Бегайдаров) төңірегінде өрбиді
Жалдамалы пәтерінде малайы Семен (Бақытжан Таңатқанұлы) картоп пен балық пісіріп, Гогольге ­дайындап берген сәтте әлдекім есік қағады
Келген Александр Пушкин (Төленді Әлғожин) мен әйелі Наталья Гончарова (Айым Бірмағамбетова) екен
Семен қонақтарын үйге кіргізе сала, «нанға ақша қалмады, көр қазып ақша тауып келейін» деп шығып кетеді
Міне, қойылым осылай басталады.
Пушкин де әп дегеннен-ақ ақынның албырт күйін, ал ақсүйек ­Наталья тәкаппар талғампаздығын бірден сездіреді
Жасқа тән адуындылық, ­назды қылық, ашық мінез бәрі ­сырттай жарасып тұр
Бірақ ең ­бастысы, сахнадағы образдардың сырты мен ішінің табиғи үйлесімі
Жалпы Ерсайынның драматургтік қолтаңбасына сентенциялық диалог тән
Әр кейіпкердің аузынан шыққан сөздер қысқа
Гоголь: «Құлмыз
Құлдың айтары жоқ
Жаздық, айттық дегеннің бәрі жалған өтірік
Өтірік күлеміз, өтірік жылаймыз, өтірік сөйлейміз, өтірік өмір сүреміз
Жан баққан сорлымыз
Өз ойыңды өзің ойлай алмайсың
Қорқамыз
Неден осыншама сорлы болып жаралдық» немесе: «Қайыршы қоғамның жазушысы да қайыршы! Асықпа, уақыт талант тудырады, талант уақытын табады» әйтпесе: «Театрда туып арғы арманыңды айта алмағаннан ауыр азап болмас» десе, Пушкин: «Сенің шындығың халықтың шекпені, менің поэзиям Ресейдің іш киімі
Құдай жолында күнәға батқан халыққа керегі асыл сөз
Құтқарушы — сөз, сөз! Асыл сөз – Поэзия» деген секілді ой шоқтары трагедияның өн бойында ұшқын атып жатыр
Спектакльдегі диалогтарда режиссер Натальяның ашынасы, тегі голландтық Дантеске (Қуаныш Маратұлы) «Ресейді оятқан Еуропа», ал Дарьяға ( Айжан Тәжентай) «Еуропаны құтқарған менің атам ­Кутузов» дегізетіні секілді кесек-кесек астарлы сыр арқалатқан
Содан барып-ақ әр кейіпкердің сахнадағы орнын аңдай аласыз
Тек осы бір тұста қойылымдағы жас актерлерге айтатынымыз, осындай диалог-монологтарды сыдырта сөйлеуден гөрі, әр сөздің екпінін іздеу керек
Интонацияға, үн иірімдеріне мән берсе
Егер әр сөзді шоқ десек, оны маздату керек
Айталық, Зәмзәгүл ­Бекайдарова Қасіретті маздатып, лаулатып жіберді
Образдың ішкі болмысын шебер меңгерген актер екенін тағы бір танытты.
Қойылымдағы жаңалық – Пушкиннің қазақ елін еске алуы
Ақынның Орал өңірінде болғаны тарихтан белгілі
Қойылымда «Орал-Жайықтың бойын жайлаған ат үстінде еркін өскен қазақ деген ел бар
Қыздарына дейін атқа мініп қымыз ішкен Амазонкалар
Өте өнерлі халық
Біз өз жазғанымызды өзіміздің жатқа айтуымыз қиын
Ал олар болса бір дастаныңды бірнеше күн жаңылмастан жатқа айтады
Сөз байлығы мұндай көп болар ма!» деп тамсандырады
Реті келіп тұр
Айта кетейік, Гогольдің қазаққа қатысты тағы бір жері бар екен
Тарихта батыр әрі қолбасшы Доспамбет жыраудың (1490-1523) екі ұлы болған – Есақай мен Қосай
Қосай түрік қызына ғашық болып, жау жағына өтіп кетеді
Бірде түн ішінде жұртына қайтып келе жатқан Доспамбет жаумен бетпе-бет кездесіп қалып, оны өлтіреді
Сөйткен жауы өз баласы болып шығады
Қапыда өз баласын өлтіріп алған жырау баласына арнап «Қосай» жырын шығарды
Белгілі ноғай ғалымы Әшім Сиқалиев осы тарихи оқиғаны Н.Гоголь «Тарас Бульба» повесіне арқау етіп алғанын жазады.
Ерсайын ізденімпаз
«Есенин» де, «Гоголь-Пушкин» де ұзақ та тынымсыз ізденістің нәтижесі
Ол өзіне керекті штрих-детальдарды сүзіп алды, түзіп алды
Мысалы, осы қойылымдағы декорацияның қақ ортасында биікке өрілген баспалдақ бар
Сонау бала кезінде әжесінің ертегісін тыңдап өскен Гогольге адамдардың жаны көкке баспалдақпен көтеріліп кетеді деген ұғым сіңіп қалады
Осы спектакльдің шырқау шегінде Гоголь: «Сайтан салтанат құрған кер заман! Болды, бітті осымен
Мен тірімде өлімін, өлген соң тірімін
Естимісіңдер? Өлген соң тірімін
Сүйегімді суымай көмбеңдер
Баспалдақ беріңдерші
Жоғары шыққым келеді
Баспалдақ» деген көрініс те, малай Семеннің: «Баспалдақ
Бәрінің арманы төбеге шығу
Төменде жүретін сол біздер
Е, әкем байғұс атымды Александр деп қойғанда ғой, патша болар ма едім, тым болмаса ақын
Құрығанда Николай Васильевичтей бірдеңе жазатын болғанымда ғой
Құдай оны да бұйыртпады мендей пақырына
Қайран биіктік мені қайтсін» деуі де түйсік-сезімді дыз еткізері анық.
Тағы бір айрықша деталь – табыт
Бұл суреткердің жан азабы
Гогольдің ұстамалы науқасы барлығы себепті мәйіті әбден иістеніп кетпейінше табытқа салып көмбеңдер деп жазып ескерткен (1845 ж)
Қойылымда режиссер табытқа мүлдем басқа қырынан келген
Оның бір ұшқынын Семённің аузымен: ­«Табыт
Жаңа туған баланың табыты
Адам
Дұрыстап көму керек
Бір Құдайға аузына келгенін айтып өлетін кәрі қақпастардан, дүние боғына былғанбай өлген періште артық
Тақтайы жақсы
Табыт болар, болмаса дәміміз таусылған күні орындық болар» деп аңғартады.
Гоголь шығармашылығының шиыр­шық атуына Пушкин себепкер деседі
Спектакльде Пушкин Гогольге «Ревизор» мен «Өлі жандардың» ­идеясын аңғартып өтеді
Сахнада «Өлі жандардың» екінші томын отқа тастап жіберіп, содан кейін еңіреп жылаған дейтін желі өзіндік көрініс тапқан
Әйтсе де дертті жазушының қасында ұлы ақын образы эпизодтық көрініспен шектеліп қалған секілді
Пушкинді аша түсу керек пе еді деген ой туады
Өйткені драманың атына заты сай болса керек-ті
Жалпы пьесаның өн бойында бүгінгі заманмен үндесіп жатқан қоғамдық-әлеуметтік драма баршылық.
Спектакль премьерасына Қостанай­дағы қазақ-орыс жұрты, жастар көп келді
Осы орайда канадалық режиссер Робер Лепаждың «Адам бүгін театрға ертең адам болып қалу үшін барады» дегені бар
Қойылым осы өмірлік қағиданы тағы бір еске салды.
Жанұзақ АЯЗБЕКОВ,
әдебиеттанушы
ҚОСТАНАЙ
