Алматы облысы Талғар ауданында балалар шығармашылығын дамытуға, олардың музыкалық-эстетикалық танымдарын арттыру мәселесіне ерекше көңіл бөлініп келеді
Бұл орайда «Ару» би мектебінің жетістіктерін тілге тиек етсек дейміз. 
Гүлжан Тусибиянова басшылық жасайтын өнер мектебінің аудан мәдениетіне атсалысып келе жатқанына биыл жетінші жылға аяқ басты
Өз бағытында ұжым мүшелері 8-15 жас аралығындағы өнер­паздарға дүниежүзілік тәжірибе үлгісін үйретумен қатар ұлттық би мектебіне де ерекше көңіл бөледі
«Бүгінде шәкірттерінің жеткен жетістіктерінің сыры өнерге деген үлкен сүйіспеншіліктерінің арқасы» дейді Г.Тусибиянова.
Жуырда шәкірттері Алматы қала­сындағы «TESSA» фестивалінде бақ сынап қайтты
Осы уақытқа дейін Араб Біріккен Әмірлігінде өткізіліп келген шара биыл бірінші рет Алматы қаласында өткен болатын
Ұлтаралық қарым-қатынас­ты нығайтып, еларалық ынтымақты ­кү­шейтуді мақсат еткен байқау жас өнер­паздардың басын қосып қана қоймай, өнерлерін көпшілікке насихаттады
«Арулық» бишілер бұл сында да таланттарын сан қырынан дәлелдеп, 1 – бірінші орын, 3 – екіші орын, 4 – үшінші орын иеленіп, олжалы оралды
«Сәлем, Астана», «Рауан», «Күншуақ» сияқты балалар шығармашылығына арналған сайыстарға үзбей қатысып, алғашқы үштіктен түспей келе жатқан би мектебінің түлектері үшін бұл шараның орны бөлек
Ұлттық би өнерінің қалыптасуы өз алдына болса, классикалық және заманауи би өнері саласындағы тәжірибелерімен алмасу жас бишілер үшін таптырмас үйрену жолы еді.
Биыл 14-рет өткізіліп отырған «Жетісу жұлдыздары» дәстүрлі өнер бәсекесіне қатысуға ниет білдіргендердің қатарында талғарлық «Ару» би мектебінің «Қызғалдақтар» би тобы да бар екенін айта кеткеніміз жөн
Аталмыш байқауға бірінші рет қатысып отырса да, ынта-жігерлерінің, қабілет-қарымдарының жоғары екендігін байқатып, шеберліктерін дәлелдеді
Өз халқының төл рухани мәдениетінің қыр-сырын, салт-дәстүрін білген жас өрен елінің патриоты ­ғана емес, өзге ұлттың да болмысын құрметтей білетін, яғни ұлттық санасы биік, өркениеттің көшіне ілесер жан-жақты болары даусыз
«Ару» би мектебінің өнерпаз бүлдіршіндеріне қарап осындай ой түймеу әсте мүмкін емес.
Меруерт ДҮЙСЕНҒАЛИЕВА
Алматы облысы
Талғар ауданы
