Астана – Қазақстанның мақтанышы, көз қуанышы
Азия құрлығының солтүстігінде кең қанат жайып, жарқырап-жайнап бой көтерген ару да әсем қала
Бүкіл ел абыройының асқақ  көрінісі, мемлекетіміздің мақтан тұтар айнасы
Дүниежүзі халықтарының көпшілігі туристік, дипломатиялық сапармен қонаққа келіп, елордамыздың жылдан-жылға көркейіп, әлеуметтік-экономикалық тұрғыдан даму қарқынын үдете түскеніне таңырқай да тамсана қарайды
Бүгінгі таңда Астана әлем елдерінің тарихында шапшаң жылдамдықпен қарыштап, инфрақұрылымдық сатылардан тайсалмай, өсіп-өркендеп келе жатқан еңселі шаһарлардың бірі де бірегейі.
Оның құрылуы ерекше пікірлермен, кескілес қайшылықтармен тұспа-тұс келді
Себебі жаңа ғана тәуелсіздігін жер жүзіне жариялап, қаз-қаздап қадам басқан елдің астанасын басқа қалаға ауыстыру көптеген азаматтардың көкейіне даулы пікірлерді ұялатқаны рас
Дегенмен де, Елбасы Н.Ә.Назарбаевтың сарабдал саясатының арқасында бұл пікірталастардың салмағы азайды
Себебі батылдық пен прагматизмді қатар ұстанған Президентіміз Н.Ә.Назарбаев Астананың Қазақстанның елордасы болуға әбден лайықты екенін іспен дәлелдеді
Әрине, қуаңшылық, қатал климат жағдайында қазіргідей көздің жауын алатын ғимараттарымен, ескерткіш монументтерімен, көрнекі орындары, саябақ-гүлзарларымен қайран қалдыратын елордасын тұрғызу кез келген басшының қолынан келе бермейтін биік белес.
«Болашаққа бағдар: рухани жаңғыру» атты Елбасының мақаласында туған жер тақырыбына орай қазір барлық елді мекендер мен қалаларда көрнекті орындарды айшықтап, киелі жерлерді көркейтуге күш жұмсалуда
Еліне еңбегі сіңген, мүйізі қарағайдай азаматтар осы идеяны қолдап, «бір жағадан бас, бір жеңнен қол шығарып» әрекет жасауда
Туған жерлеріне ат басын тіреп, жаңа құрылыс жобаларын жоспарлап, жастардың жағдайын түзеуге біржолата көңіл бөлінуде
«Ер туған жеріне, белін бекем буған жеріне» деген тәмсіл осыған орай айтылса керек.
Ұлт ұландарының айбыны, кемел келешегінің жетекшісі, халық қазынасы, қазақ елінің жүрегі болған Астананың атағы асқақтап, өркениет пен мәдениеттің ошағы, рухани тірегі болып өрлей берсін!
Майра Алдабергенова
