Құба даланың бір шөкім топырағын жат табанға таптатпауға серт! Алаш үшін қынынан суырылған алдаспанды жау қанына суармай дамыл таппауға серт! Ендігі бетім сағалап келіп сан соқтырғысы келген, бас бағып жетіп басып қалмақ болған ойрат-қалмақтың тәует басты тұлпарына қу медиеннің қуыс қурайын да шалдырмау, – деп шамырқанған бабалардың ұлы жорықты бастан кешкен тұсы жүрек тулатады.
Тіпті басынан бақайшығына дейін құрышпен құрсанған дұшпанның сесінен сескенбей жекпе-жекке суырылып шыққан «Сабалақтың» аруағы асқан сәті, Шарыштың басын алған тұсы ойлы көрерменнің көңілін аспандатқаны даусыз
Жетісулықтарды тарих қойнауына бойлатқан бұл қойылым Ілияс Жансү­гіров атындағы Мәдениет сарайында көрсетілді.
Қойылым алдында бас қаладан ат арытып келген өнер ұжымына алғыс білдіру үшін облыс әкімінің орынбасары Жақсылық Омар сөз алды.
Ал өз кезегінде «Парасат», «Дос­тық» орден­дерінің, «Алтын адам», «Ең­лік гүл – 2016», «Сахнагер – 2017» сый­лық­тарының иегері, Қазақстанның еңбек сіңірген қайраткері Нұрғанат Жақыпбай жерлестерінің ізгі ниетіне деген ризашылығын жеткізді
Сонымен қатар күннен-күнге көркейіп келе жатқан Талдықорған қаласын мақтанышпен атап өтті
Осындай киелі өңірді басқарып отырған басшылар мен жаны жайсаң жерлестеріне бақ пен береке тіледі.
Көрнекті жазушы, қазақтың сөз зергері Әбіш Кекілбаевтың қаламынан туындаған «Нар тәуекел» пьесасы үш жүздің басын қосқан Абылай ханның бейнесін ашуға құрылған шығарма
Қойылым барысында айбарлы ханның Сабалақ атанғанынан бастап, қасиетті таққа отырған сәті мен дау тоқтатып, жау тойтарған кезін, алты Алаштың ақ тілеуіне кенелген кемел басшы екендігін танытар эпизодтардан көрермен ерекше тебіренгендей болды
Өйткені төрт құбыладан телмірген, анталаған жау­лармен қағыспай табысып, жауласпай жарасып күн кешкен ел басқарушысымен айналасындағы шенді-шекпенді қазақ зиялыларының бейнесін актерлар жоғары деңгейде сомдай білді
Қазығы қағылып, Астана төрінде шаңырақ көтергеніне 10 жыл болса да, халықаралық, республикалық байқаулардың талай мәрте Гран-при иегері атанып үлгерген театрдың шығармашылық әлеуетінің жоғары екендігі осы бір қойылымнан-ақ ұғынықты болды десек, артық айтқандық емес.
Сан көрерменнің көз қуанышы бо­лып үлгерген «Жастар» театры ке­зекті гастроль­дік сапары барысында «Достық пен қулық», «Егер де мен», «Асауға тұсау» қойылымдарын жеті­сулық көрерменнің назарына ұсынбақ.
А
ҚОЛМАНБЕТ
Алматы облысы
