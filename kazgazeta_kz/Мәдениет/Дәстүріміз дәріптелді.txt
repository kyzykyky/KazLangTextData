«Рухани жаңғыру» бағдарламасының аясында Астана қаласының 20 жылдық мерейтойына орай Алматыдағы «Боралдай сақ қорғандары» археологиялық паркінде «Ұлы дала – көшпенділер әлемі» атты үшінші халықаралық этно-мәдени фестивалі өтті
Оған отандастарымызбен бірге Мажарстан, Моңғолия, Украина, Өзбекстан, Башқұртстан, Дағыстан, Саха, Тыва, Алтай Республикасы халқының өкілдері қатысты. 
«Боралдай сақ қорғаны» ұзындығы 3,5 шақырым, ені бір шақырымға жуық жерді алып жатыр
Одан бір шақы­рымдай жерде этнографиялық ауыл жай­ғасқан
Сайын даланы екі күн қата­рынан дүбірге толтырған салтанатты шара осы маңда өтті
Онда қазақтың ақ боз үйлері тігіліп, көне жәдігерлер қойылды.
Сегіз қырлы, бір сырлы өнерпаздар ұлы даланың рухын аспандатты
Олардың қатарында айыр қалпақты ағайындарымыздың атақты этно әншісі Нұрзат ­Айдар­құлова, мажарстандық Габриелла Киш пен Золтан Шоиомфи-Наги, Алтайдың көмеймен ән айтудан хас шебері Ирина Кензина, Бураттар елінің атынан келген Сергей Аюшеев пен Олег Булутов, «Сэргэ» ансамблі, «Байкал» мемлекеттік ұлттық ән-би театры, «Алтай-Ала-Тоо» дуэті, отандық «Ұлытау», «Тұран», «Алашұлы», ­«Бабалар сазы», «Хассақ», «Сармад», «Тиграхауд», «Сазген сазы» сынды өнер ұжым­дары тыңдаушылардың құлақ құрышын қандырып, көк аспанды әнмен әуелетті.
Фестиваль аясында ұлттық ойын­дар да ұмыт қалдырылған жоқ
Әр елден келген кәсіби бүркітшілердің арасында сайыс болды
Ат ­жарыс, көкпар, аударыспақ, жамбы ату, теңге ілу, қыз қуу сынды ұлттық ойын­дардан сынға түскен спортшылар шеберлігін паш етіп, көрерменнің делебесін қоздырды
Ат құлағында ойнайтын азаматтар түрлі тәсілдер көрсетіп, көрерменді таңдай қақ­тырды
Палуандар кілемде күш сынасты
Жарыстың жеңімпа­зына автокөлік сыйға тартылды
Одан бөлек, шара қонақтары ұлттық тағамдардан жайылған дастарқаннан дәм татып, он саусағынан бал тамған қолөнер шеберлерінің шеберлік сабақтарына қатысты
Зергерлер мен ағаш ұсталары да бар білгенімен бөлісті.
Биыл үшінші рет өткізіліп отыр­ған шараның жоғары деңгейде өтуіне мұрындық болған Алматы қа­­ла­сының әкімдігі жылдағы дәстүр бо­йынша көрермендерді этноалаңға жеткізу шараларын ұйымдастырып, тегін көру мүмкіндігін жасады.
Осылайша екі күн бойы көшпен­ділер мәдениетіне сапар шеккен қала тұрғындары мен қонақтары ұлттың өткеніне үңіліп, ұлттық құн­дылықтардың қайнарынан қанып ішті
Шет елдерден келген қо­нақтар қазақ даласының кеңдігіне, халқының қонақжайлығына тамсанып қайтты.
«Рухани жаңғыру» аясында өткен тағылымды шара көптің есінде ұзақ сақталары сөзсіз
Дәстүр мен этно­графиялық құндылықтар ұштас­қан, ұлтымыздың болмыс-бітімін жан-жақты жеткізе білген мұндай фес­тивальдердің мән-маңызы қашанда ерекше
Мұны осынау игілікті шараға жиылған жұртшылықтың көңіл-күйінен де байқадық
Иә, расымен де ұлттық сипаты мол, берер тәлімі көп дүниенің бүгінгі жас ұрпақ үшін де қажеттілігі зор
Сол күні «Боралдай сақ қорғандары» аумағы айрықша шаттыққа толы болғандай әсер қалдырды
Алдағы уақытта мұндай этно-мәдени фестивальдер аясын кеңейте түссек, ұлттық құндылықтарымыздың мәртебесін арттыратынымыз сөзсіз.
Әсел САРҚЫТ
