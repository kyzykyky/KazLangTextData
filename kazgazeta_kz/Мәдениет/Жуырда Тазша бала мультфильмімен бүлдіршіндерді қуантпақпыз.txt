Ерлан Сержанұлы, «Адал Азамат» қоғамдық қорының Вице-президенті, «Ұлы дала ойындары» тележобасының бас продюсері:
Сонау ұлт болып қалыптасқан заманнан бастап-ақ ата-бабамыз өз елін, жерін, ана тілін қызғыштай қорғап, «қазақ» деген ұлттың жер бетінен жойылып кетпесі үшін жан алып, жан беріп, күресіп келеді
Өркениеті дамыған ХХІ ғасырдағы жас қазақтың да діттеген арманы осы
Алаш азаматтарының бүгінгі күні «көгілдір жәшік» арқылы барша жұртқа жариялап отырған игілікті істері де сол күрестер жалғасы.
Мәселен жуырда «Адал Азамат» қоғамдық қоры жұртшылыққа «Ұлы дала ойындары» атты қазақтың ұлттық ат спорты мен дәстүрлі музыкасын дәріптейтін тың жобаны ұсынды
Бүгінде ол республикалық «Хабар» және «CaspioNet» телеарналары арқылы көрермен көзайымына айналып отыр
Осы орайда аталмыш қордың Вице-президенті, тележобаның бас продюсері Ерлан Сержанұлын әңгімеге тартқан едік.
– Аталған идея неден бастау алды?
– Ұлтты ұлт ретінде сақтап қалатын дәстүрлі өнер саласы қай кезде де талай тар жол, тайғақ кешулерден өтсе де өзінің өміршеңдігін дәлелдеп келеді және дәлелдей бермек
Сан ғасыр асып, қазақты қазақ еткен, басқа халықтардан артықшылықтарын, ерекшеліктерін айқындаған ата-баба дәстүрін, әдет-ғұрпын қайта жаңғырту көптен бергі арманым болатын
Дегенмен бұл жобаның идеясын жалғыз адамға таңу жөн болмас
Өйткені оны іске асыру барысында 100-ге жуық маманнан тұратын шығармашылық ұжым қызмет атқарады.
– Ұлы даланың төсінде ән-күйдің әсем әуеніне балқып, сары қымызын сапыра ішкен қазыналы қазақ елінің қадір-қасиетін асқақтатқан думанды жобаның атын «Ұлы дала ойындары» деп атағандарыңыздың сырын білуге бола ма?
– Тарихқа сүйенсек, «Ұлы Дала» деп Шығыста Венгриядан Маньчжурияға дейінгі ұлан-байтақ жерде жаужүрек көшпенділердің ұлы империялары өмір сүрген тарихи-географиялық аймақты айтады
Сондықтан қазақ, қырғыз, моңғол, тува, бурят секілді дала халықтарына көкпар, аударыспақ, бәйге, қыз қуу, терме, жамбы ату ойындары ортақ
Ойыншыларын әрдайым батылдыққа, күштілікке, ептілікке баулып, жаугершілік жағдайындағы көшпенді өмірге икемді еткен дала ойындарын сұрыптап, жобаның өзегі етіп алдық.
– Бүкіл Қазақстан аумағын қамтып отырған тележобаның басты ерекшеліктеріне тоқталып өтсеңіз.
–  «Ұлы дала ойындары» – ата-баба дәстүрімен қанға сіңген ұлттың ұлы құндылықтарын сарқылмайтын саф қазына етіп, бүгінгі ұрпаққа жаңа қырынан жеткізуге талпыныс білдірген алғашқы ауқымды тележоба
Бағдарламаның осындай концепциясының өзі оның шетелдік бағдарламалардың көшірмесі емес, нағыз ұлттық жоба екендігін аңғартса керек
Сондай-ақ қазақтың ұлттық ойындарының дәл осылай Қазақстанның барлық аумағын қамтып, кең көлемде алғаш рет сандық сапамен түсіріліп жатқандығын айта кетейік.
Мәселен, жарысқа іріктеліп алынған 12 ойынның бірі – «Жамбы ату» сайысын алатын болсақ, ол бұған дейін Ұлттық ойындар Федерациясы тарапынан бір рет ұйымдастырылған
Онда олар ортаға шеңбер іліп, атпен шауып келе жатқан ойыншы найзасымен шеңберді көздей лақтырған
Бірақ аталмыш бастама жалғасын таппады
Бұдан кейін қазақтың аңыз-дастандарында кеңінен толғанатын ұлттық ойынның бұл түрін бүгінгі ұрпақтың қабылдауына сай қайта ұсынуға ешкім талап қылмағаны ақиқат
Халқымыз қолындағы садағын тастағалы 2-3 ғасыр өтті
Қазіргі қазақтың қыздары мен жігіттерінің ешқайсысы шіреніп садақ тарта алмайды
Сондықтан дәстүр ретінде бұл ойын түрін қайта жаңғырту мақсатымен барлық облыстардан садақ ату мамандарын арнайы шақыртып, жобаға тарттық
Өз тарапымыздан осындай ойын түрін жаңашыл форматта халыққа ұсындық.
– Жұмыстарыңызға қаржы дағдарысы кедергі жасап жатқан жоқ па?
– Шындығын айту керек, жоба басталғалы шығындарымыздың көбейгені рас және мұндай ауқымды жобаның көп қаржыны талап ететіндігі де ақиқат
Бірақ қордың құрылтайшылары мен қор президенті Зейнулла Медияров секілді қазақ мәдениеті мен өнеріне жанашыр, ұлтжанды азаматтардың арқасында қиындықтарды жеңіп келеміз.
– «Адал Азамат» Қоғамдық Қоры 2009 жылдың 1 шілдесінде «Туған тілдің анимация, кинематография және білім беру саласында дамуы» атты баспасөз маслихатын өткізіп, қазақ тіліндегі «Тазша бала» мультфилімінің алғашқы сериясының тұсауын кескен еді
Жаңа туындыны бүлдіршіндер қашан теледидардан тамашалай алады?
– «Қазақ тілінің дамуы бала тілінен бастау алады» деген ұранды ұстанған біздің қор бүгінгі таңда анимация саласының бір бағытын қамтып отыр
Сондықтан болашақта кішкентай балапандарымызды қазақ ертегілерінің желісімен түсірілетін бірнеше анимациялық фильмдер топтамасымен қуантамыз деген ойдамыз
Қазір «Тазша бала» мультфильмінің 4 бөлімі жасалынып бітті
Алдағы уақытта «құда түсіп отырған» республикалық телеарналардың бірінен көрсетеміз деген жоспар бар.
– Биік асуларды бағындыру үшін үлкен арман және айқын мақсат керегі анық
Болашақтан не күтесіздер?
– Әрине, ең басты арман – «Ұлы дала ойындарын» кезінде Грекиядан бастау алған олимпияда ойындары іспеттес ұлттық ойындардың жыл сайын өткізілетін жарысына айналдыру
Сондай-ақ жобаға Түркия, Өзбекстан, Татарстан, Қырғызстан командаларын да тартып, ойынды халықаралық деңгейге көтерсек деген ойымыз да жоқ емес
Қолдаушылар табылып жатса, бұл бастаманың ғұмыры ұзақ болары анық
Қордың экран арқылы көрермендерге ұсынатын дүниелерiнен түскен қаржыны мемлекеттік  тілдің дамуына жұмсаймыз деген ойдамыз.
– Сұхбатыңызға, рахмет! «Адал Азамат» деген аттарыңызға сай елге қызмет етіп, еңбектеріңіздің жемісін көріңіздер.
Мадина КЕҢЕС
