Оралда Ғ.Құрманғалиев атындағы облыстық филармонияның ұйымдастыруымен Қазақ хандығының 550 жылдығына орай көне заманғы әндер мен күйлерді орындаушылар арасында «Көнеден қалған ұлы саз» атты фестиваль өз мәресіне жетті. 
Шараға Бөрлі, Ақжайық, Сырым, Қаратөбе, Шыңғырлау, Бөкей ордасы, Жаңақала, Теректі және Зеленов аудандарынан барлығы 18 үміткер қатысып, екі кезеңнен тұратын байқауда бақ сынады
Олардың өнерін Қазақстанның еңбек сіңірген қайраткері, белгілі әнші Қатимолла Бердіғалиев бастаған қазылар алқасы бағалады. Фестиваль қорытындысында «Дәстүрлі ән орындаушылар» арасынан бөрлілік Мирас Бақтығұлов «Ұлы саз», ақжайықтық Данияр Елеуов «Ғасыр сарыны», сырымдық Армат Алдамжаров «Бабалар аманаты» аталымдары бойынша марапатталса, қаратөбелік Нұршат Ислямғалиев дипломант атанды
«Жеке күй орындаушылардан» оралдық Жеңіс Өтеуов «Ұлы саз», бөкейордалық Азамат Зайнуллин «Ғасыр сарыны», жаңақалалық Ертай Ғұбайдуллин «Бабалар аманаты» аталымының жеңімпазы атанды.
М.Амантаева
