«Қыз мінезінде ұяң­дық пен әдеп бірге кездессе, бірін-бірі жасы­рыңқырап тұра­ды» депті қазақ­тың клас­сик жазушысы Ғабит Мүсірепов
Иә, қа­зақ қызы наздан­ған­­да ерімейтін мұз, жібімейтін жүрек жоқ-ау, сірә! Оны «Мисс Талдықорған – 2017» байқауынан байқауға болады. 
Сымға тартқан күмістей мың бұралған арулардың бәсекесі бұрынғысынан өзгерек өтті
Биылғы сұлулық сайысы «Көктем Гранд» көпсалалы қонақүй кешенінде ұйымдастырылды
Аталмыш байқау өңірімізде жыл сайын тұрақты түрде өткізіліп келеді
Бабы мен бағы қатар шапқан, ақылына көркі сай 10 ару іріктеуден сүрінбей өтіп, ақтық кезеңге жолдама алған болатын.
Бойжеткендерге қала әкімі Бағдат Қарасаев, «Нұр Отан» партиясы облыстық филиалы төрағасының бірінші орынбасары Ғалиасқар ­Сарыбаев, «Жетісу» телеарнасы директорының орынбасары Досан Атантелов, «Алиса» сән салонының директоры Елена Тен, стилист Замзагүл Сламбекова, «Zakirova model’s school» модельдік мектебінің бас директоры Айжан Закирова, «Brosh» компаниясының өкілі Жайна Серікқызы, «Той» агенттігінің директоры Индира Аманжолқызы, «Диета на дом» дұрыс тамақтану компаниясының бас директоры Татьяна Кириченко және былтырғы қала аруы Аруна Сағатбекқызы қазылық етті.
Алғашқы айналымда бойжеткендер өздерін таныстырса, келесі кезеңде арулардың сахнада өзін-өзі ұстауы, жүріс-тұрысы сынға түсті
Соңғы кезең сұлулық байқауының көркі – бойжеткендердің кешкі көйлекпен сахнаға шығуымен тамамдалды
Сан жүйріктің арасынан кіл жүйрікті таңдап алу да оңай болмады
Десе де, жарыс болған соң оның өз жеңімпазы шығатыны анық
Қазылар алқасының шешімімен «Талдықорған аруы – 2017» мәртебелі тәжі Жадыра Жұмағұлға бұйырды.
– Қуанышымда шек жоқ
Ұйымдас­ты­рушыларға алғысым шексіз
Респуб­ли­калық байқауда қаламыздың намысын абыроймен қорғап шығамын деп ойлаймын, – деді жеңімпаз.
Байқау қорытындысына сәйкес, Аида Калибаева «І Вице Мисс Талдықорған» атанса, Сабина Тимурқызы «ІІ Вице Мисс Талдықорған» мәртебесіне ие болды
Тиісінше «ІІІ вице Мисс Талдықорған» атауы Ботагөз Төлеухановаға табысталды
Айым Нүсіпова «Мисс Модель», Әсел Картаева «Мисс Brosh», Амина Кө­бенова «Мисс Сияние», Мадина Ақынбек «Мисс «Той» event agency», ­Лаура Иманғалиева «Мисс Алиса» атанып, байқау демеушілерінің бағалы сыйлықтарымен марапатталды
­Сондай-ақ «Көрермен көзайымы» жүлдесін ­Амина Әділғазинова жеңіп алды.
Қабыл ИСА
Алматы облысы
