Биыл – Қазақ хандығының құрылғанына 550 жыл
Мемлекеттігіміздің іргетасын қалаған Керей және Жәнібек хандардан соң осы дәрежедегі бірнеше ірі тұлғалар елді басқарып, оның аумақтық тұтастығын сақтау, халықты сырт жаулардан қорғау жолында жанын салған

Осы жолда ел тарихында ерекше орын алатын, дәрежелері өзгелерден әлдеқайда жоғары да асқақ бір шоғыр хандардың есімдері белгілі
Бұлардың ішінде өзінің жеке батырлығымен, кемеңгерлігімен, көрегендігімен, ақылман саясаткерлігімен тарихымызда айрықша аталатыны – Абылай хан
Соның нәтижесінде Абылайдың есімі мен ерліктері туралы басы Бұқар, Тәтіқара, Үмбетей жыраулар болып, олардан кейінгі жыр сүлейлерінің дастандарында ханның бейнесі барынша толыққанды мүсінделген.

Қазақ хандарының ішінде жұл­дызы ерекше жарқыраған Абылайдың есімімен аталатын жер-су атау­лары  оның осы қасиетін анық айғақтайды
«Абылай аспас сары бел», «Хан тауы», «Абылай асуы», «Абылай жолы» (ол өңіріміздің Қызылжар, Аққайың, Тайынша аудандарының аумағымен өткен) және тағысын тағы атаулар Сарыарқаның Қызылжар, Көкше өңірлерінен бастап, түстікке дейін жетіп жатыр.
Айбынды ханның ең белгілі ескерткіштерінің бірегейі – оның атындағы мұражайлар
Осындай ескерткіш – Қызылжар қаласының батысындағы «Абылай ханның резиденциясы» мұражай кешені
Бұл ескерткіш ұлы ханның атын құр дәріптеу мақсатында орын теппегенін тарихи деректер айғақтайды
Ел аузында «Абылайдың ақ үйі» деп аталып кеткен бұл хан сарайы туралы халқымыздың дүлдүл әншісі әрі ақыны Үкілі Ыбырай Сандыбайұлының өлеңі «Бостандық туы» газетінде 1926 жылы жарияланғаны тарихтан белгілі.
1765 жылы ІІ Екатерина пат­шайымның бұйрығымен Петропавлда Абылайдың сұлтан кезінде оған арналған екі қабатты орда салынады
Бұл дөң қаладағы ең көрнекті ғимараттың құрамында кеңсе, қонақүй, монша және басқа да қосалқы құрылыстар бол­ған
Алайда  уақыт өте келе, «Абылайдың ақ үйі» өзге мақсат­тарға арналып, бір кездері онда әскери лазарет орналасқан
Мысалы, Мағжанның 100 жылдығы тойланардың қарсаңында Петропавлда болып кеткен көрнекті қазақ ақын-жазушылары, ғалымдары Ғафу Қайырбеков, Сәкен Жүнісов, Рахманқұл Бердібаев және басқа да тұлғалы азаматтар Абылай ордасындағы ағаш тілетін шеберхананы, жүк қоймаларын көріп қынжылып аттанғаны солармен бірге еріп жүрген менің есімде.
2003 жылы жергілікті өлкета­ну­шылардың күш-жігерінің арқасында Ресей Сыртқы істер министрлігінің мұрағатынан Омбы бекінісінің генерал-поручигі Шпрингерге 1765 жылғы 25-қазанда осы ғимаратты салу жөнінде бұйрық беріліп, осы құжатқа Қырғыз-Қайсақтың Орта жүзінің сұлтаны Абылай үйінің жос­пары» қоса жөнелтілгені туралы нақты дерек табылып, «Қызылжарда «Абылайдың ақ үйі» болмаған
Бұл ойдан шығарылған» деп даурығып жүргендердің аузына құм құйылды.
Осы деректің арқасында «Абылай ханның резиденциясы» мұражай кешенін қалпына келтіру мақсатымен ол Қазақстан Республикасының «2004-2006 жылдардағы Мәдени мұра» мемлекеттік бағдарламасына енгізілді
Соның нәтижесінде 2006 жылғы сәуір айында мұнда жөндеу, қалпына келтіру жұмыстары басталып кетті.
2008 жылғы 21-тамызда Пет­ро­павлда айрықша салтанатты оқиға болды: осы күні Қазақстан Республикасының Президенті Нұрсұлтан Назарбаевтың қаты­суымен қалпына келтірілген «Абылай ханның резиденциясы» мұражай кешені ашылды
Кешеннің алдында Абылайдың салт ат үстіндегі ескерткіші орнатылды.
Содан бері мұражай кешені Абылай ханның есімі мен өмірбаянын, ел тұтастығын орнықтырып сақтаудағы атқарған істерін ғана емес, бүкіл қазақ хандығының тарихын қамтитын жәдігерлерді тану орталығына айналып отыр.
Мұражайдың ашылған уақыты көз алдымызда өткендіктен, оның ішін безендіруге сол кездегі облыс басшылығы айрықша мән беріп, залдарда панорамалық суреттер орналастырылғанын білеміз
Осы орайда алматылық суретші Сергей Пожарскийдің қазақ-жоңғар соғысын бейнелеген шығармаларының орны бөлек
Атап айтқанда, «Абылайдың Шарышпен жекпе-жегі» «Қазақ-жоңғар шайқасы» суреттері көлемімен де, маз­мұнымен де көз тартып, көңілден шығады.
Мұражай жәдігерлері төрт залға орналастырылған
Бұлардың біріншісінде – ханның балалық шағын бейнелейтін жазба деректерге орын берілген.
Екіншісінде – Абылайдың жатынжайы көрініс береді
Мұражай қызметкерлері хал-қадерінше сол замандағы үй-тұрмыс заттарын, әсіресе хан-сұлтандар тұтынған төсек-орындарды, жиһаздарды орналастырғаны байқалады.
Үшінші залда – ханның тағы қойылған, қару-жарақтары, сырт киімдері, жорық заттары бар, меймандармен кездесу, мәміле жасау, келіссөздер жүргізу мақсатындағы орын
Тақ үстіндегі Абылай бейнесі сәтті орындалған, тірі мүсін іспетті.
Соңғы залда Абылайдың ел басқару ісіндегі серіктерінің өмірдеректері, жыраулардың, соның ішінде Бұқардың ханға арнаған өлең-жырлары, сондай-ақ ақылман-билердің сөздері, Қанжығалы Бөгенбай, Қаракерей Қабанбай батырлар туралы кітаптар қойылған
Сонымен бірге 2014 жылы жарық көрген «Дауылпаз баба Қожаберген жырау», «Мәңгілік елдің жыршысы» сияқты тарихи-танымдық кітаптар бар.
Құлсары батырдың кесенесінің ша­ғын көшірмесі орын алған
Ағайынды қолөнершілер Қалды­ров­­тар тарту еткен күбілер көрнекті орын­ға қойылған.
Менің көңілімнен шық­қаны – безендіруші Евгений Скопиновтың компьютер арқылы залдардағы көріністерді бір орталықтан көрсетуге қолайлы етіп, бағдарлама жасауы
Осы арқылы фойеде үлкен панорамалық бейінде қазақтың салт-дәстүрлерін, қару-жарақтарын, тұтынған басқа да заттарын, ұлттық тағамдарын көрсетуге болады
Негізінен жас көрермендерге бағдарланған бұл көріністер «Бастауларға – жол» деп аталады
Алайда оны ересектерге, әсіресе қазақ халқының тұрмыс-салтымен аса таныс емес меймандарға ұсыну қолайлы.
Мұражай ұжымы Қазақ хан­ды­ғының 550 жылдығына арнап «Гүл­денген Қазақстан» атты көрме жасауды көздеп, соған орай жасалған жоспарды жүзеге асырмақ.
Наурыздың 18-інен бастап «Көненің көзіне саяхат» атты шара өткізуге дайындық жасауда
Осы жұмыстарды төрт экскурсия жүргізуші және қорларды пайдаланумен айналысатын екі қызметкер жүзеге асырады.
Менің пайымдауымша, үлкен мәдени орталықтардан шалғай, тысқары жерлерде орналасқан мұндай мұражайлардың барлық жәдігерлерді толық қамтып, көрсетуге дәрмені жете бермейді
Ол үшін арнайы экспонаттарды алдырып, жұртшылыққа ұсыну ­керек
2013 жылы «­Абылай ханның резиденциясында» Түркістандағы «Қожа Ахмет ­Ясауи кесенесі» қорық-мұражайының жәдігерлері қойылған еді.
Аталған көрменің ашылуында болып, қазақ мемлекеттігінің тарихымен таныса түскенім жадымда
Бұл көшпелі көрменің пайдасы ұшан-теңіз
Өйткені ол елтануда білігімізді арттырды.
Мұндай көшпелі көрмелерді жиі-жиі ұйымдастырып тұрса, рухани дүниеміз кеңейе түсетіні сөзсіз.
Мұражайда алдағы уақытта ғылыми жұмыспен айналысатын ғылыми дәреже иеленген тарихшы-маман болғаны жөн сияқты
Әрине, бұл мәселенің шешілуі де қаржыға тірелетіні анық
Әзірге еңбекақының аздығынан жас мамандар мұражайда қызмет істеуге аса ықылас таныта қоймайтын көрінеді.
Экспонаттарды жаңартуға да қаражат қажет екені тілге тиек етілді
Мәселен, батырлардың қылышы, садағы, қалқаны, тағы басқа қару-жарақтары қажет етілген жағдайда оларды жасайтын аса шебер кәсіпқойлар әрқайсысына, кемінде 500 мың, одан асса 1 миллион теңгедей ақы сұрайтыны алға тартылды.
– Әрине, біз мұндай қаражатты тауып бере алмаймыз, – деді мұражай басшылары.
Елдің шетіндегі, желдің өтіндегі Қызылжарға қазір де айбын болып тұрған қазақтың ұлы ханы Абы­лай­ атындағы мұражай ұжы­мының бүгінгі тыныс-тіршілігі осындай.
Зейнолла ӘКІМЖАНОВ,
журналист
Солтүстік Қазақстан облысы   
