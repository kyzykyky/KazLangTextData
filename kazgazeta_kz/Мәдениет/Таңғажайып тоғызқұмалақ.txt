1992 жылы тоғызқұмалақ ойынын зерттеу мақсатында Алтай, Еренқабырға, Боғда жерлеріне барып, елу шақты қариямен тілдескен едім
Олар ойынның бірнеше нұсқасы бар екенін айтты
Соның ішінен балалардың үйренуіне оңай түрін таңдап, халқымызда осындай ойын түрі бар екенін көрсету үшін 1996 жылы отыз балаға үйреттім
Шыңжаң телеарнасынан «Қазақ балаларының байырғы ойындары» бағдарламасында 120 ойын түрін көрсеттім
Енді осы уақытқа дейін тоғызқұмалақ ойынына қатысты азды-көпті білгенімді оқырман назарына ұсынып отырмын.
ОЙЫННЫҢ ТАРИХЫ
Тараздағы қазба жұмыстары кезінде Х-ХІІ ғасырларға жататын Өрнек қаласы­нан тоғызқұмалаққа арналған мүсіндеме шыққан
Бұл – біздің қолымыздағы тоғызқұмалақ жайындағы ең көне дерек.
Ал Алтай қазақтарының Қытай елі комунистерінің азаттыққа жеткен 1949 жылдарға дейін ордада ойнағанының сыртында, тоғызқұмалақ қойшылар­дың да қызыға ойнайтын ойыны болғаны анық
Сондықтан ойын тәртібін білетін қарияларымыздың сарқыншағы үзілмей, бүгінге дейін жеткен.
Тоғызқұмалақты «Қойшылар ойыны» деуіме – ойын жайында кеңескен қарияларымның сөзі себеп
Олар жас кездерінде қойды беткейге тастап, жерден ойын тақтасын әзірлеп ойнайтындарын айтқан еді.
Тағы бір себеп, ойынның әрбір жүрісі мен ұтыстарының малдың бағымы мен бабына негізделіп аталуында
Мысалы, әр құмалақты отаудан қозғарда «Май жалаттым», «Қой телідім», «Сиыр желіндеді», «Қосақ тіркедім» деген сияқты т
б
мал ша­руа­­шылығына тән сөздер қолда­нылады.
Әйтсе де, уақыт пен заманның ілгерілеуіне қарай, тоғызқұмалақ ойыны да дамыды
Тақтасы ағаштан, металдан, сүйектен жасалып, енді тек қойшының ғана емес, бүтін қауымның ордада ойнайтын ойынына айналды.
ОЙЫН СЫРЫ
Қазақстандықтар тоғызқұмалақ ойна­ғанда құмалақ түсетін шұңқыры «Отау», құмалақ жиятын екі үлкен шұңқырды «Қазан» десе, Қытай қазақ­тарында ке­рісінше атайды
Біз Қазақстан тәртібін тілге тиек етеміз.
1993 жылы Көктоғай өңірінде Әруан және Кәйпен деген қария­лар­дың айтып беруі бойынша, Тоғызқұмалақ ойыны тақтадағы отаулардың сөзсіз тоғыз болуы­нан емес, әр отауға түсетін құмалақтың тоғыз болуынан солай аталған.
Алтай өңіріндегі қариялардың тақталары көбінесе бес-бес отаудан, екі жағында он отау болып келеді
Екі қазанды қосқанда он екі шұңқырлы қалып болады екен
«Осы отаудың әрқайсына тоғыз құмалақтан, бес отауға қырық бес құмалақтан, он отауға тоқсан құмалақ түседі» дейді Күрті ауылының тұрғыны 78 жастағы Ердіқан қария мен Жеменей ауданындағы 69 жастағы Таңысқан қариялар.
Ал Көктоғайдың Дүре ауылында 76 жастағы Насиқат пен 61 жастағы Тұрдықан қарияның айтқанына сүйенсек, «Тоғызқұмалақ ойыны ойнаушының шеберлігіне байланысты
Өйткені ойын мен ауа райын болжау, маусым, амалдар арқылы төрт түлік малдың аман-жаман болуы сияқты болжамдар айтылады
Ойын барысында осындай болжамдарды шеше алған адам нағыз ойын төресі болады» дей келіп, ойын тақтасы бес отаулы, жеті отаулы, тоғыз отаулы болып бір-біріне ұқсамайтынын айтады
«Мұнда бес отаулы тақтамен ойнайтын ойынмен мал жайын, жеті отаулы тақтамен ауа рай­ын,­ ал тоғыз отаулы тақтамен болашақты болжап ойнайды» дейді.



1994 жылы Көктоғай ауданының Тұрғын ауылында 65 жастағы Мұтәліп, 61 жастағы Жамыған, 52 жастағы Нәбій, Қаратұңке өңірінде, 67 жастағы Жетей және Қарабұлғын ауылында 68 жастағы Турашбай бастаған қариялармен жолықтым
Олар да тақталардың әртүрі болатынын айта келе, бес отаулы тақта – тайынша ойын, жеті отаулы тақта – жылқы ойын, тоғыз отаулы тақта – атан ойын деп аталатынын айтты
Құма­лақшылар әуелде тайынша ойынынан бастап жетілу арқылы атан ойынымен танылатын көрінеді.
Суреттегі «Көзтимес» тақтасы­мен жұлдызнамадан хабары бар, адам­дардың ғұмырын, тіпті жара­ты­лыстық құбылыстардың сырын білетін ең же­тіскен болжампаз; «Құлақ естімес» тақ­тамен маусымды, амалды, жыл қайы­рып, тоғауды білетін; «Көкпен үндес» тақтасымен жұлдызнаманы сөйлете алатын, аспан тәңірінің тілін, жер тәңірінің үнін білетін ойыншылар ой­найды екен
Ал «Үндемес» тақтасы – ең қара­пайым түрі
Онымен кез келген адам ойнай береді.
Жоғарыда айтылған 5, 7, 9 отаулы үш түрдегі ойын тақталарының ережесі, ойнап жететін көмбесі әртүрлі болады
Мысалы, тоғызқұмалақ ойынындағы бес отаулы тақтаға тоғыздан құмалақ әзірлегенде он отауға тоқсан құмалақ салып ойнап, бір маусымның тоқсан күніне таласу арқылы, осы маусымдағы ауа райы, малдың жай-жағдайын есепке салады екен.
Ал жеті отаулы тақтаға бір жағына алпыс үш құмалақтан, жиыны 126 құмалақ салып ойнауда амалдар мен тоғаулар арқылы ауа райын болжайды делінеді.
Тоғыз отаулы тақтаның бір жағына тоғыздан 81 құмалақтан, он сегіз отауға 162 құмалақ салып ойнау жоғарыдағы екі тақта ойынынан күрделі болып, нағыз жұлдызнама қағидасы мен адам өмірін, жақсылық пен жамандықты, болашақты болжап сөйлейді екен.
1993 жылы Көктоғай ауданының Күрті ауылына қарасты Өндірқара деген жерде халық әндерін нақышына келтіріп айтатын адамдар көп еді
Тоғызқұмалақтан хабары бар Түріспек деген 66 жастағы ақсақалмен өрісте кездесіп кеңескенімде, тоғызқұмалақтың жоғарыдағы үш түрлі қалыппен үш мазмұнда ойналатынын құптай келіп, «Жоғарыдағы бес отаулы ойындағы 45 құмалақты – «Ердің жасы», 2-жеті отаулы 63 құмалақты ойын­­ды – «Пайғампар жасы», 3-тоғыз отаулы 81 құмалақты ойынды – «Құдай берген қарттың жасы» деп, ойынды бастағанда тілек айтқанын негіздей келе тоғызқұмалақ ойыны әдеттегі ойын ғана емес, онда жоғары өрелі философия, этнография және тарих жатқанын аңғарамыз.

ТОҒЫЗҚҰМАЛАҚ ОЙНАУ
Тоғызқұмалақ ойнауда әуелде ойынды кім бастайтынын келісіп алу керек
Ежелде оны былай анық­тайды екен: екі қойшы ойын тақтасын әзірлеп алған соң, біреуі бастап бас бармағының тырнағына бір құмалақты іліп алып, аспандатып шертеді
Қайсының құмалағы отауға (шұңқырға) дәл түссе, сол бірінші болып жүріс бастайды
Аспанға құмалақты шертерде «Ау, бәле, аспанда құмалақ, сөйлерсің бір ғажап» немесе «Ақ сөйлеп, әділ бас», «Құмалақ емес, қырық шөптің басы, әулие-әнбилердің дұғасы» деген тілектер айтылады.
Әр ойыншының көңілінде қарсы­ласын қалай ұтатыны жөнінде есеп болуы керек
Ойынды оңнан солға қарай айналдырып жүреді
Ал отаудағы құмалақты алғанда орнына бір құмалақ қалдырып отырады
Отауға құмалақ қалдырғанда «Май тастадым» немесе «Қор тастадым» дейді
Екі құмалақ отауда тұрса «Қосақ» немесе «Қоспа қостым» дейді
Үш құмалақ болғанда «Сиыр немесе қой желіндеді» деп, бір құмалақты отауда қалдырып, екі құмалақты алып, екінші отауға көшіреді
Екінші отауда да көшіп барған құмалақпен солай үшеу болса, екеуін алып отырады
Жүруші байқамай отаудағы құмалақ санын төрт құмалаққа шығарып алса, қарсы жақ байқап отырып, «Арамза туды» деп, түкіріп үш құмалақты алып алады да, өз отауына салады
Қарсы жақ әлгіндей «Арамза туғанды» ұтып алып өз отауына салғанда, отауындағы құмалақ алтыға жетсе «Қора толды», жеті құмалақ болса «Ел көрді», сегіз құмалақ болса «Құдай берді» деп, тоғызға барғанда отаудың бетін жауып қояды
Бұл «Отау толды», «Отау байыды» болады.
Ойынның тағы бір шарты: жоғарыдағыдай түкіріп алынған қоспа жиналған отауды әрбір жүрісте аттатып отырады
Яғни ол отауға құмалақ тастауға болады, бірақ құмалақ алуға болмайды
Егер қарсы жақ ол отаудан байқамай құмалақ алып қалса, «Сұғанақ» болады да, өзінен үш құмалақ ұттыруы керек
Бұл кеткен үш құмалақ «Қуғын» немесе «Ауыс» деп аталады
Ойын соңында ұтылып қалса, жауып қойған отаудағы тоғыз құмалақ екінші жаққа түгелдей «Олжа» немесе «Жеңіс» болып беріледі.
Тоғызқұмалақ ойыны осылайша ойналып келіп, ең соңында үлкен қазандағы құмалақтар саналады
Бұл кезде меншікті 45 (63, 81) құмалағынан артық ұтып алған құмалақтың саны есептеледі
Бір құмалақ артық болса – лақ, қозы; екі құмалақ – ешкі, қой; үш құмалақ – қозылы қой; төрт құмалақ – іріқара; бес құмалақ – жетегімен жеті делініп, қарсы жаққа қарыз болып отырады
Егер де ұттырған құмалақ жүзге жетсе «Айғыр үйір», «Тоғыз тоғанақ», «Қоралы қойымен» ұтылған болады да, қорасы құрғап, ұтылыстың айыбын және төлейді
Ал жүріс барысында қарсы жақтың 45 (63, 81) құмалағын екінші жақ ұтып кетіп, қарсы жағының қазаны құрғап қалса «Қатын өлген» болып, екінші бұл әріптесімен ойнамауға уағда беріп, қарсыласын мойындауы керек.
ОЙЫНМЕН МАУСЫМДЫ ҚАЛАЙ ЕСЕПТЕЙДІ?
Көктоғай ауданының Қаратұңке ауылында 73 жастағы Керейбай, 67 жастағы Боғыдахан, 57 жас­тағы (бақсы) Ікендердің 1994 жылғы дерегіне сүйенсек, ежелде тоғызқұмалақ ойнап, бір маусымдағы тоғаулар мен апталардың арасынан есеп айырып, «Алда боран-шашын бола ма, амалдарда өзгерістің жайты қандай, апаттың белгісі бар ма?» деген сауалдарға болжам жасайтын
1993 жылы Тоқтыбай қария да «әр маусымдағы ауа райы, апат, малдың күйі жайында тоғызқұмалақ ойнаушылар есептеп нақ сөйлейді» деген еді.
Яғни тоғызқұмалақта математи­ка­лық есеп арқылы маусымдарды, ай, амал, тоғауларды есептей келіп, ауа ­райын болжау, негізінен, отауларға түскен құмалақтар мен ұтып алған құмалақтар арқылы жасалатын көрінеді
Мысалы, бес отаулы тақтадан 1-қазан – өз алдына бір маусым, 2-отау – әр күннің, аптаның басы «Бастаңғы», 3-отау – тоғаулар, 4-отау – амалдар, 5-отау – бір ай, 6-отау – бір апта, күн немесе айналымға түсетін тоғыз күн негізінде ойналады
Осы арқылы аптаның басын «Бастаңғы» деп, ойынды осыдан бастайтын көрінеді.
ОЙЫН АРҚЫЛЫ ЖҰЛДЫЗНАМА ЗАҢДЫЛЫҒЫ МЕН ТІРШІЛІК-ТІРЛІКТІ БОЛЖАУ
1992 жылы Жеменей ауданында Бұқат деген ақсақалмен жолықтым
Ол кісі тоғызқұмалақ ойыны арқылы жұлдызнама ашып, адам ғұмырының бақыты мен сорын болжауға болатынын айтты
Ал 1993 жылы Көк­тоғайдың Күрті ауылында Ердіхан және Өндірқара өңірінде Зарлыхан деген жетпісті еңсерген қариялар Сымғазы деген ойыншының болжамы туралы айтып берді
1942 жылы бақсы Сымғазы тоғызқұмалақ ойнап, соңында «Ел бүлініп, ер дүрлігіп, қатын шулап, мал тулайтын болды» депті
Қайдан білгенін сұрағандарға, «тоғызқұмалақ айтып тұр» деген екен
Сол жылы жаугершілік болыпты.
Міне, осыдан-ақ тоғызқұмалақ ойы­нында, отаудағы және ұтқан-ұтылған құмалақ есебінде бір тылсым сыр жат­қанын аңғару қиын еместей.
Қариялардың айтқанын қо­рытсақ, тоғызқұмалақ ойнаушы жұлдыз­намалық болжам жасаймын десе, санада (ойда) ұтқан құмалақ пен отаудағы құмалақты бір бәйтерек немесе үш бұрышты пирамида тәрізді бейнемен есептесе керек
Мысалы, ұтып алған құмалақты бір пирамиданың бойына әуелде үш бөлікке бөлеміз
Ең биіктегі жалғыз құмалақ пирамиданың ту басында тұрады
Бұл – бәйтерек басындағы адамның шыбын жаны, ал бес құмалақ пирамиданың ортаңғы бөлегінде тұрады
Бұл – тіршілік заңдылығы, ғұмыр кешу
Ал тоғыз құмалақ, пирамиданың тағаны – қара жер, яғни өркениеттің өсіп-өнуі
Осы тәртіп бойынша қара жер анадан өсіп-өнген тіршілік иелерінің тірлігі мен дүниеден өтуі аралығындағы құбылыстарды математикалық күрделі формулаға салып, есеп жүргізсе керек.
Осы қағида арқылы ұтып алған құмалақ – әлгі өсіп-өнудің тұрағы пирамида тағандағы тоғыз құмалақ болса, ортадағы бес құмалақ – тірлік, өмір заңдылығы, жоғарыдағы жалғыз құмалақ – сыңар қалу немесе шыбын жан негізінде есептеледі екен
Өйткені тұтас бес отаулы тақтадағы 90 құмалақ осы тәртіппен бір пирамиданың бойына шақ келіп тұрғанын байқаймыз.
Тоғызқұмалақ ойыны мен жұлдызнамалық қағидаға сүйеніп, ертеңді, ғұмырды болжау қазақ мифологиясындағы мына бір аңызбен үндесіп тұрғандай: «Жер астында теңіз, теңізде жайын балық болады
Балықтың үстінде көк өгіз тұрып, сол көк өгіз қара жерді екі мүйізімен көтеріп тұрады
Ал қара жердің үстінде жалғыз бәйтерек өседі
Оның жапырақтары бұл дүниедегі пенделердің санымен бірдей және әр пенденің есімі жапырақта жазулы тұрады екен
Қай жапырақ сарғайып түссе, сол жапырақта есімі бар пенде дүние салады
Ал сарғайған жапырақ шыбын болып бәйтеректің басында жыл бойы ызыңдайды да тұрады
Дүниеден өткен адамның жетісі, қырқы, жылы өтеліп болған соң, әлгі шыбын көк аспанға немесе тағы бір дүниеге ұшып кетеді».
Иә, бұл – ғұмыр заңдылығы
Оған мойынсұнасың
Өйткені бұл да халық этнографиясындағы: «Қаралы болған үйдің шаңырағына қара ту немесе қара шашақты найзаны шаншып қойып, аруақтың жетісі, қырқы, жылы өткен соң оны түсіріп, қара қазан төңкеріп, жылдығына ат сойып, тұл түсірген соң ғана әлгі марқұмның шыбын жаны сол қара ту немесе қара шашақты найзадан өрлеп барып көк аспанға, болмаса тағы бір дүниеге ұшып, тағы бір тірлікті бастайды» дегенмен де үндесіп жатқандай.
Тоғызқұмалақ пен халық мифологиясы, салт-санасы бірін-бірі қайталап жатқаны осыдан да байқалады.
ҚОРЫТЫНДЫ
Жинақтап келгенде, тоғыз­құмалақты тек ойын деп қабылдау қате
Оның адамдардың ойлау жүйесін есейтуге арналған, тіршілік дүниесіндегі ашылмай жатқан жаратылыс сырын білуге, ашуға талпынған мақсатының биіктігін байқауымыз қиын емес.
Тоғызқұмалақ – халқымыздың этно­графиясының шоқтығы
Осы ойын арқылы ұлтымыздың тарихын, дәс­түрін, жалпы ойлау жүйесін әспеттеп, бас­қаларға танытуға болады
Сондықтан, тоғызқұмалақты тек ұтысу, айналдырып құмалақты жүру қағидасымен шектелетін немесе бір қалыпты ойын түрі емес, бірнеше түрлі қалыппен ойналатын, әр қалыптағы ойынның өзіндік дәрежесі бар екенін, осы дәреже арқылы ойнаушының мәртебесі анықталатынын, ата-бабаларымыз армандаған әлемнің құпия сырын ашудағы озық өнер құралына айналдыруы­мыз керек.
Тоғызкұмалақ ойынының тарихын, маңыз-мақсатын жоғарыда шама-шарқымыз жеткенше түсіндірдік
Тіпті ойынның бірнеше түрі бар екенін дәлелдегендей болдық
Ендеше, біз осындай ойынымыз тұрғанда «түркітектес ұлттардың тоғызқұмалақ ойындарын ортақтастырып, заман талабына үйлестіріп, халықаралық деңгейде ойналатын ойын түрін жасадық» деп, ойын мәртебесін керісінше төмендетіп алған жоқпыз па деген ой туады
Себебі әр ұлттың өзіне тән салт-дәстүрі бар
«Түркітектес ұлттар тұтастығы» дегенімізбен, олардың кейбірі көшпелі тірліктен ерте қол үзген, тағы бір шоғырының өмір сүру бағыты, географиялық ортасы басқа болғандықтан, олардағы тоғызқұмалақ ойындары уақыттың жылжуымен өзгеріске ұшырағандығы, тіпті мінезіне, қоғамына қарай өзгеше болуы ғажап емес
Ал біздің халқымыздың тоғызқұмалақ ойынын жоғарыда айтқанымыздай, әлі зерттей алмай отырып, халықаралық деңгейдегі ойынға қосу асығыстық сияқты
Себебі әлі зерттелмеген ойынымызға өзге халықтың ережелерін енгізіп, оларға жығыла кетуімізден ендігі ұрпақтың менталитетіне нұқсан келтіріп алмаймыз ба? Шынын айтқанда, өзіміздегі құндылықтың деңгейін танып, басқалардың қабылдауына таңа білсек қана, ұлт мәдениеті мен тарихын әйгілей түсуге болады.
Баяхмет ЖҰМАБАЙҰЛЫ
