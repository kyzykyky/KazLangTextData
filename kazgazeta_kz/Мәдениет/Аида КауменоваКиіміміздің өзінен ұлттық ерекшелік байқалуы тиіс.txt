Халқымыз ежелден «Ағаш көркі – жапырақ, адам көркі – шүберек» дейді
Осындайда көз алдымызға әуелі ұлттық киіміміз келетіні анық
Ұлттық нақышты жандандырып, бүгінгі заман талғамына сай кең етек, бүрмелі көйлектерімен елге танылып жүрген белгілі сәнгер Аида Кауменованы отандастарымыз ғана емес, шетелдіктер де жақсы таниды
2010 жылы Аида Кауменова «Алтын сапа» президенттік сыйлығын алса, 2013 жылы «Люкс класының отандық дизайнері»  аталымы бойынша «Luxury Lifestyle» халықаралық сыйлығының  лауреаты атанды
Ұлттық, этникалық  стильді жаңғыртып жүрген сәнгер  «Kazakhstan Fashion Week» және басқа да шетелдік сән апталықтарына үнемі қатысып, көпшіліктің ыстық ықыласына бөленіп жүр
Табысты да талантты дизайнерден алдағы жоспарларын білу мақсатында Алматы қаласындағы Мұқанов көшесінде орналасқан сән үйінде болып едік.  Ғимаратқа кірген беттен, нәзік матадан тігілген өзіндік ұлттық оюы бар көйлектер, ханшайымның тәжі іспеттес әшекейлер көздің жауын алды
Ал осынау керемет туындылардың авторы Аида Кауменова жылы шырай танытып қарсы алды.
– Әңгіме басында, сән әлеміне қалай келгеніңіз туралы айта кетсеңіз…
– Мен бұрынғы Талдықорған облысының Сарқант ауданында туып өстім
Орта мектеппен қатар 6-сыныптан бастап өнер мектебінде оқып жүрдім
Арманым – суретші болу еді.Театр институтының (ол кезде солай аталды) көркемөнер факультетіне түсуді армандадым
Алайда мектеп бітірер кезде әкем суретші болу оңай емес екенін, қыз балаға киім дизайнері, яғни конструктор-модельер болған жарасатынын айтты
Міне, сөйтіп әкемнің айтқанын екі етпей, Алматы технология университетінің тігін өнімдерін құрастыру-сәндеу факультетіне түстім
Алайда осы таңдауыма еш өкінбеймін
Университет қабырғасында оқып жүріп, Санкт-Петербург қаласында өткен «Адмиралтейская игла» атты халықаралық бәйгеге қатысып, Алматыдағы «Шығыс маусымы» фестивалінен де жүлделі орындарға ие болдым
2001 жылы Алматы технология университеті мен Италия Сән мектебінің біріккен жобасының жеңімпазы атанып, Италияның Урбино қаласындағы «Schola di Carlo Bo» сән мектебінде білім алу мүмкіндігі туды
Жатжұрттық елдердің өз киім үлгілеріне ұлттық нақыштарын үйлестіре білетіні мені таңғалдырды
Жырақта жүргенде елге, Отанға деген сезім мен құрмет артады деген рас екен
Бұл жерде мен белгілі сәнгерлерден дәріс алып, көп нәрсе үйреніп шықтым
Десек те, дәл сол жат елде «Мен неге ұлттық бедеріміз сақталған киім үлгілерін тікпеймін?», «Неге отандық сән әлемін дамытуға өз үлесімді қоспаймын?» деген ойлар мазалады
Сөйтіп, оқуымды тәмамдап, елге оралған соң Батыстық сән үлгілерінен кем түспейтін, ұлттық нақыш сақталған киім тігуді қолға алуды мақсат еттім
Ал ана тілін білмей, өз тіліңнің қадір-қасиетін түсінбей, оның қазақи болмыс-бітімін, әдет-ғұрпын, тәлім-тәрбиесін ұғынбай, ұлттық нақыштағы киім тігу қиын екені анық
Менің сән әлеміне келуімнің өзі Отанға, елге деген махаббатымнан деп білемін
Сондықтан мен киім үлгілері арқылы қазақ қызына тән инабаттылық, ұяңдық, ата дәстүрге деген құрметті көрсеткім келді
Алғашында «Ерке-нұр» сән үйінде біраз жыл бойы жұмыс істедім
2006 жылы өз сән үйімді аштым
Сол уақыттан бері менің жанымда бірге жүрген конструктор ­Шолпан Шалқарбаеваның да еңбегі зор
Бүгіндері Алматыдан бөлек, Астана қаласында дүкеніміз бар.

– Ұлттық нақыш сақталған киімде­ріңіз бен әшекейлеріңіз көпшілік қауым арасында сұранысқа ие
Тіпті көптеген концерттерде, кейбір бейнебаяндарда сіздің киімдеріңізді бірден тануға болады
Отандық сән әлемінде өз қолтаңбаңызды қалыптастыра алдым деп ойлайсыз ба?
– Егер менің киімдерімді бірден танып жатсаңыздар, бұл мен үшін үлкен жетістік
Мен өз киім үлгі­лерім арқылы қазақ қызының бей­несін, қазақтың тарихынан сыр шер­тетін дәстүрін сомдағым келді
Сондықтан мен өзіндік қолтаңбамды қалыптастыра алдым деп толық айта аламын
Италиядан оқып келге­німде, көпшілік менен шетелде жұмыс істегің келе ме деп сұрай бастады
Алайда мен шетелге өзімді танытуды емес, қазақ қы­зына лайық киім шығаруды басты мақ­сат етіп қойдым
«Өзге елде сұлтан болғанша, өз елінде ұлтан бол» демекші, елімді тастап шетелде танымал болуды мұрат қылмадым
«Отан – оттан да ыстық» деген осы шығар
Мен керісінше өзіміздің ұлттық құндылықтарымызды шетел сахнасына дәріптегім келді
Мен үшін елімнің дамуына, көркеюіне өз еңбегімді сіңіруден артық ешнәрсе жоқ еді.
Менің киімдерімнің ерекшелігіне тоқталсақ, оның сәнді де ыңғайлы болуында
Сәнді киіну үшін жалтылдаған көйлек кию міндетті емес
Тігісі жатық қарапайым көйлекпен де әдемі көрінуге болады
Мен ұлттық нақышты пайдалана отырып, қарапайым әрі әсем киім үлгілері арқылы да сәнді болуға болатынын көпшілікке жеткізгім келді
Бүгінгі таңда отандық өнер иелері менің киім үлгілерімді таңдап жатады
«Пекин – 2008» Олимпиадасының қатысушылары мен «ҚазМұнайГаз» компаниясы қызметкерлерінің киім үлгілерін тігіп, байланыс орнат­қанбыз
Сонымен бірге «Астана Опера» опера және балет театрымен біріге жұмыс істейміз
Тағы бір айта кетер­лігі, кейде шетелден келген қонақ­тар да сән үйіме бас сұғып, ұлттық ою-өрнектеріміз бедерленген көйлектер мен әшекейлерге таң­да­нып жатады
Бұл мен үшін мақтаныш.
– Бүгінгі күндері жастар арасында батыстық киім кию мәдениетіне еліктеушілер көп сияқты
Бұл туралы не дейсіз?
– Жастар арасында Батысқа еліктеу бар
Тәуелсіздігіміздің алғашқы жылдары отандық киім өнеркәсібі тоқтап қалды
Бұған нарықтағы тоқырау да өз әсерін тигізді
Отандық өнім болмаған соң, халықтың жатжұрттық елдерге еліктегені де рас
Алайда бұл уақытша құбылыс деп ойлаймын
Себебі жыл өткен сайын көпшіліктің талғамы да өзгеріп келеді
Қандай өнім шығармасақ та, одан ұлттық тарихымыз, дәстүріміз көріне білу керек деп ойлаймын
Себебі біз ата-бабамыз қалдырған әдет-ғұрыптарды сақтап қана емес, оны келешек ұрпаққа жеткізе білуіміз керек
Қыз-келіншектердің ашық-шашық, тырысқан киімдері көп адамдарға ұнай қоймайды
Бүгінгі күндері тым қысқа немесе дене сымбатын айқын көрсететін киімдер сәннен шығып, кең көйлектер сәнге айналуда
Жастар осыны ұғынса абзал.
Соңғы 10 жылда отандық сән әле­мінде біраз жаңа есімдер таныла бастағаны қуантады
Жыл сайын өтетін «Kazakhstan Fashion Week» сән апталығынан да жаңа толқын сәнгерлер қатары көбейіп келе жатқанын байқап жатамыз
Меніңше, бәсекелестік те осылай қалыптасады.
– Сән тарихына үңілсек, көптеген белгілі сәнгерлердің жұртқа танымал болуы мемлекет тарапынан жасалған қолдаудың арқасында екенін байқаймыз
Ал бізде қолдау бар ма?
– Бүгінгі таңда мемлекет шағын және орта кәсіпкерліктің дамуына қолдау көрсетіп жатқаны белгілі
Жуырда Кәсіпкер әйелдер ассоциациясының мүшелерімен Парижде өткен бизнес-форумға қатыстық
Форумға барар алдында қатысушы-қыздарға арнап ою-өрнек көмкерілген барқыт қамзол тіктім
Шынын айту керек, форумға қатысқандардың назары бізде болды
Себебі дәл біздей ерекшеленіп тұратын ешкім болмады
«Сіздер қай жақтан келдіңіздер?», «Киімдеріңіз қандай керемет» деген сынды мақтауларды жан-жақтан естіп жаттық
Форумда сөз сөйлеу кезегі бізге келгенде жүргізушінің өзі ою-өрнектерді сөз етіп, нақыштың әсемдігіне тамсанғанын жасырмады
Ал біз болсақ, «Біз Қазақстаннан келдік» деп мақтанышпен ортаға шықтық
Форум аяқталған соң, мен біраз шетелдік сән апталықтарына қатысуға шақырту алдым
Бір қарағанда бұның барлығы ұсақ нәрсе сияқты көрінуі мүмкін
Алайда осындай кішігірім элементтер арқылы біз өзімізді шетелге танытамыз
Тіпті Батыс Қазақ елі дегенде, ең әуелі көз алдарына біздің ұлттық нақыштарымыз келуі керек.
– Болашақта киімдеріңізді көпші­лікке қолжетімді етіп, тіпті дүкендер же­лісін ашу жоспарыңызда бар ма?
– Бүкіл халыққа қолжетімді өнім шығару – бұл менің алдағы мақса­тым
Экономикалық жағынан бұл қиын
Десек те, өзіміздің отандық тауарымыз көпшілікке қолжетімді болуы үшін, алдағы уақытта фабрикалармен байланыс орнату жоспарда бар
Бұған бірден жете алмайтынымыз анық
Меніңше, бұл мәселенің шешілуі уақыттың еншісінде
Ал қазір киім үлгілерімнің бағасы аса қымбат та емес, арзан да емес деп айта аламын
Себебі біз өнімнің сапалы болуын басты назарға аламыз.
– Алдағы жоспарларыңызбен бөлісе кетсеңіз
Келесі маусымның киім үлгілері несімен ерекшеленбек?
– Күзде «Kazakhstan Fashion Week» сән апталығы өтетіні белгілі
Қазір біз соған дайындық үстіндеміз
Биылғы жылдан бастап ол Астана қаласында да өтеді
Сондықтан бұл біз үшін маңызды
Қазір Астана қаласында дүкеніміз бар
Алдағы уақытта Астанада сән үйіміздің бөлімшесін ашуды жоспарлап отырмыз
Ал қазан айында Парижде өтетін сән апталығына қатысамыз
Кәсіпкер әйелдер ассоциациясымен Араб елінде өтетін бизнес-форумға дайындалудамыз.
Қазір алдағы маусымның топтамасын да дайындап жатырмыз
Бұл топтама тігісі жатық, жұмсақ, барқыт матадан тігілген көйлектерден құралмақ
Көйлектерде бедерленген ою-өрнектердің барлығы сән үйіміздің ерекшелігін айшықтап тұратыны анық
Сондықтан бұл топтаманы дайындау барысында ерекше ою-өрнектерді бедерлеуді қолға алдық.
– Әңгімеңізге рахмет!
Әңгімелескен
Ақбота ИСЛӘМБЕК
