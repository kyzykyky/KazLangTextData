Жуырда М.Әуезов атындағы Қазақ мемлекеттік академиялық драма театры өзінің кезекті маусымын аяқтады
Маусымның аяқталуына орай театр басшылығы алдымен БАҚ өкілдерімен баспасөз мәслихатын ұйымдастырып, соңынан «Қаза мен жаза» қойылымын көрермен назарына ұсынды. 
Осы ретте өнер ұжымы көрермен қауымға қандай қойылымдар ұсынды және олардың қайсысы көңілден шықты деген сауалдарға жауап іздеп көрсек
Айта кетейік, бұл театрдың 89-маусымының қорытындылануы
Театр репертуары биыл жаңа туындылармен толықты
Атап өтер болсақ, жазушы-драматург Дулат Исабековтың «Жүз жылдық махаббат», Теннеси Уильямстың «Шыны хайуа­наты», ақын-драматург Иран-Ғайыптың «Қорқыттың көрі», француз драматургтері Ф.Дюмануар мен А.Эннеридің «Дон Сезар де Базан», Қазақ­станның халық жазушысы Шерхан Мұртазаның «Ай мен Айша» сынды туын­дылар идеялық мән-мазмұнымен, режиссерлік шешіммен, актерлік ше­бер­лікпен және т.б
қасиеттермен есте қалды.
Театр шығармашылық көкжиегін кеңейтіп, белгілі режиссерлермен бірігіп жұмыс істеуді соңғы қабылданған «Тұжырымдамасында» айқындаған болатын
Бұған сәйкес «Шыны хайуанаты» жас режиссер Алена Қабдешованың тырнақалды жұмысы болса, «Қорқыттың көрі» қойылымын тәжірибе алмасу мақсатында шақырылған Литва режиссері Йонас Вайткус сахналаған
Бұл туынды өз елімізде ғана емес, Қазан қаласында өткен ХІІ халықаралық «Нау­рыз» фестивалінде «Ең үздік спектакль» ретінде атап өтілді.
Гастрольдік сапар туралы айтар бол­сақ, өнер ұжымы жазушы Р.Отарбаев­тың «Бейбарыс сұлтан» пьесасымен Белорус­сияның Брест қаласында өткен дәстүрлі «Белая Вежа» халықаралық фестиваліне, Түркияның Конья қаласында өткен халықаралық фестивальге, «Қорқыттың көрі» спектаклімен Татарстандағы ха­лықара­лық «Наурыз» фестиваліне, Аста­надағы «Сахнадан сәлем» ІІІ халықаралық фестиваліне қатысып олжалы оралған.
Театр директоры Ерлан Біләл қазіргі уақытта актерлер Қазақ хандығының 550 жылдығына орай өтетін мерейтойға үлкен дайындық үстінде екенін атап өтті
Мерейтойға орай сахналанатын қойылымға Қазақстанның барлық аймағынан 300 адам қатыспақ
Соңғы уақытта көрермендер тарапынан театр тарихи, классикалық шығармаларға көбірек көңіл бөлетінін, бүгінгі күннің мәселесі көп көтерілмейтіні ішінара айтылып жүргені жасырын емес
Бұл орайда Ерлан Біләл келесі маусым репертуары қазір пысықталып жатқанын, сонда бүгінгі күннің өзекті тақырыптары қамтылатынын айтты.
–Осы маусымда Д.Исабековтың «Жүз жылдық махаббат» шығармасы сахналанды
Мұнда біз Мағжанды Алаштың азаматы ретінде ғана емес, бүгінгі күннің замандасы ретінде де көрсетуге тырыстық
Сол сияқты біздегі әр қойылымның бүгінгі күнмен үндескен сипаты мен бағыт-бағдары бар екенін толық сеніммен айта аламын
Сондықтан біз классикалық туындылармен, болмаса шетелдік туындылармен шектеліп қалдық деп айту орынсыз,– деді Е.Біләл.
Бүгінде театрдың актерлық құра­мының 70 пайызы жастар
Жас артис­тер­дің шығармашылық қарымы мен мүмкіндігін ашып көрсетуге арна­лып қойылған шығармалар да аз емес
Мәселен, француз драматургтері Ф.Дюмануар мен А.Д.Эннеридің «Дон Сезар де Базан» комедиясы Әубәкір Рахимовтың аудармасы һәм режиссерлігімен сахналанып, жас артистерге үлкен мүмкіндіктер ашыпты
Десек те, жас артистер сияқты театрға жас драматургтердің келуі, олардың шығармаларының сахналануы некен-саяқ
Жыл сайын жас драматургтерге арналған түрлі байқаулар өткізіліп, жеңімпаздары марапатталып жатады
Алайда олардың шығармаларының театр тарапынан қолдау тапқандары жайлы көп ести бермейміз
Бұл сауалды театр басшысына қойғанымызда, ол ең бірінші мақсат – жас дарындарды театрға тартып, баулу екеніне тоқталды
«Бұлақ көрсең – көзің аш» дейді халқымыз
Сондықтан бұл көкейімізде жүрген мәселе
Бүгінгі жастардың өзіндік пайым­дауы мен өзіндік көзқарастары бар екенін ұмытпайық
Театрымызда қазіргі күні 2 жас драматург, 2 жас режиссер қызмет етеді
Сондықтан келесі маусымда театрдын Кіші залында жастардың қолынан шыққан туындыны ұсынсақ деген жоспарымыз бар
Ұсынылған шығармалар көңілімізден шығып, өзін ақтап жатса келешекте оның ауқымын кеңейтіп, байқау жүлдегерлерімен біріге жұмыс істеуіміз де ғажап емес» деген театр басшысы жастарды қолдауға қай уақытта да дайын екенін жеткізді.
Ал маусымның жабылуына орай премьерасы өткен «Қаза мен жаза» драмасына келсек, ол театр әлеміне үлкен жаңалық әкелгенін айта кеткен жөн
Осыдан он жыл бұрын жазылған шығарма авторы – Қазақстанның еңбек сіңірген артисі, Мемлекеттік сыйлықтың иегері Игорь Вовнянко, қазақ тіліне тәржімалаған – Қазақстанның еңбек сіңірген қайраткері Омар Қиқымов. Режиссері Сырым Асқаров, қоюшы-суретшісі – Ерлан Тұяқов.
Спектакльдің қоюшы режиссері КСРО халық артисі, Мемлекеттік сый­лық­тың лауреаты Асанәлі Әшімов бұл шы­ғарманың жаңалығы жөнінде: «Театр­да дүниелер тек халық үшін, көрермен игілігі үшін жасалады
Сондықтан біз көрермен қауымның көңілінен шығуды армандаймыз
Спектакльді дайындап жатқанда да «көрермен ертең не айтады, қалай қабылдайды?» деген ойлар көкейімізде тұрады
Бүгін жұртшылыққа ұсынып отырған «Қаза мен жаза» қойылымы жаңа тақырыпты арқау еткен
Сахнада сирек қойылып жүрген және бүгінгі таңда ең өзекті қылмыстық драма жанрын қайта жандандыруға тырыстық.
Туындыда сот процесі, криминалдық жағдай, қорғаушылардың іс-қимылы суреттеледі
Сценарий желісі әу баста фильм түсіруге лайықталып жазылған
Дегенмен, біз оны сахнаға ыңғайлап, тың дүние жасап, көрермен талқысына салып отырмыз» деді.
Сахна шымылдығы ашылған сәттен бастап шиеленіске толы оқиға желісі шытырман сәттерге толы болды
Қойылым бүгінгі күні көкейкестілігін жоғалтпай отырған әлеуметтік, қоғамдық мәселелерді арқау ете отырып, талғампаз көрерменнің көңілінен шыға білді деп айтуға болады
Драманың ерекшелігі – шиеленіске толы оқиғаның қалай болғаны әдеттегідей бірте-бірте емес, кейіпкердің еске алуымен кері сипатта дамиды
Режиссерлік ұстанымның бір қыры декорациядан да үйлесімді шешім тапқаны байқалады:  сот, прокурор, адвокат, куәгерлер отырған үстел мен орындықтарға дейін ақ және қара түсті жолақ жүргізілген ағаштан жасалған
Бейне бір ақ пен қара, әділдік пен әділетсіздік алма-кезек ауысқан өмірдің қарапайым бейнесі іспетті.
Пьеса Әсел есімді бойжеткеннің кісі өліміне қатысты айыпталуынан басталады
Жалған жаланың құрбанына айналған қаршадай қыздың үстінен қаралған қылмыстық іс шытырман сюжеттермен астаса өрбіп, даттаушылардың бет-бейнесін ашып көрсетеді.
Кейіпкерлер өмірдегі шынайы образдарды сомдайды
Заңбұзушылық пен адам тағдырына қиянат жасау, сот қызметкерлерінің көпе-көрнеу қылмыскерді жасыруы, сыбайластық пен парақорлық, тамыр-таныстық сияқты ғасыр індеттері оқиға өзегіне ай­налып отырады
Драманың басқа  қойы­лымдардан даралайтын тағы бір ерек­шелігі көріністердің көбіне-көп диа­логқа құрылуы
Әрбір диалог кейіпкер жү­регінен шыққан шынайылықпен ерек­шеленді
Әсіресе, басты рөлдегі Әселді сомдаған М.Абсадықованың ішкі күйзелісі марқұм анасын сағынуы кез келген жанды тебірентпей қоймасы анық
Әке мен бала, достар, жұ­байлар арасындағы жалғандық күннен-күнге ұлғайып, небір шиеленісті оқиғалар өрбиді
Бір таңғаларлығы барлық мән-жайға кінәлі, отбасылық құндылықтардың күйреуіне түрткі болған отанасы Шәпиға Рүстемқызы болып шығады
Актриса Меруерт Омарбекова бұл рөлді шебер сомдап шыққан.
Осылайша, театр өзінің кезекті маусымын аяқтап отыр
Жабылу мау­сымына келген көрермен қауым да өз ризашылықтары мен алғыстарын жеткізді.
Ақбота ИСЛӘМБЕК
