С.Көшекбаев атындағы Құрманғазы аудандық Мәдениет үйінде Атырау облыстық Тілдерді дамыту басқармасы мен аудан әкімдігінің ұйымдастыруымен 15 пен 21 жас аралығындағы түрлі ұлт өкілдерінің жастары арасында облыстық «Абай оқулары» байқауы өткізілді

Байқауға Атырау қаласынан, Индер, Қызылқоға, Махамбет, Жылыой, Құрманғазы аудандарынан Дарья Петрова, Вера Гингелян, Александра Телятова, Валерия Жукова, Ирина Чеченева, Кристина Краснобаева, Райгүл Стомма, Ли Вероника және т.б
қатысты
Сайыскерлердің өнерін «Қазақ тілі» қоғамының Атырау облыстық төрағасы Әбілхан Төлеуішов бастаған тіл мамандары, мәдениет саласының өкілдері бағалады.
Облыстық шараны Құрманғазы ауданы әкімінің орынбасары Жандос Бектеміров құттықтау сөзімен ашты
Ол өз сөзінде «Абай оқулары» атты облыстық байқауды өткізудегі негізгі мақсат Қазақстанда тұратын әртүрлі ұлт өкілдерінің арасында достық қарым-қатынасты арттыру, қазақ тілін кеңінен насихаттау және жастардың қабілетін шыңдау екенін атап өтті
«Қазақтың ұлы ақыны Абай атамыздың артында қалдырған мол мұрасын жас ұрпаққа жеткізіп, ұлттық құндылықтарымызды санасына сіңіру қазіргі таңда экономикасы тұрақты, әлемдегі көшбасшы мемлекеттердің қатарынан табылуға ұмтылған біздің елімізге аса қажетті үрдіс
Себебі Қазақстан тұрақтылықты ту еткен, этносаралық, конфессияаралық достықтың нығайған жеріне айналды» деп қатысушыларға сәттілік тіледі.
Мұнан кейін сөз алған Атырау облыстық тілдерді дамыту басқарма­сының бастығы Қилымғали Қайненов: «Бүгінгі сайысымызға облысы­­мыздың барлық өңірлерінен, қаладан, аудандардан үміткерлер қаты­сып отыр
Барлығы да қазақ тілін еркін меңгерген, ана тіліндей құрметтейтін түрлі этнос өкілдері
Сіздердің мемлекеттік тілді жақсы меңгергендеріңіз елге деген шынайы ілтипаттың белгісі
Сонымен қатар бұл елеулі жетістіктеріңіз, үлкен артықшылықтарыңыз
Мемлекеттік тілді білетін адамның Қазақстанда мүмкіндігі де мол
Қазақ тілін білуге деген талаптарыңызға ризашылығымды жеткізе отырып, өмірде биік шыңдардан көрінулеріңізге, әр істеріңіз табысты болуына тілектеспін» деп, байқауды ұйымдастыруға атсалысқан аудан әкімдігіне ризашылығын білдірді.
Байқауды қорытындылаған әділқазылар алқасының төрағасы, Қазақстан Журналистер одағының мүшесі, Халықаралық «Қазақ тілі» қоғамы Атырау облыстық филиалының төрағасы Әбілхан Төлеуішов:
– Ұлы Абай бабамыздың атындағы облыстық байқау өз мәнінде, жоғары ұйымшылдықпен өтті деп айта аламыз
Өздеріңізге мәлім Абайды тану – бұл бүкіл қазақты, оның дәстүрін тану
Бүгінгі шараны Атырау топырағында туып-өскен өзге ұлт өкілдерінің ұлт ақынына деген зор құрметінің айғағы деп білеміз, – деп ризашылығын білдірді.
Сайыс жеңімпаздарына дипломдар мен сыйлықтар табыс етті
Бас жүлде Вероника Лиге берілсе, І орынды Ирина Чеченева еншіледі
ІІ орынды Юлия Трофимова мен Вера Гингелян бөлісті
Кристина Краснобаева, Райгүл Стомма, Елизавета Баумгертнер ІІІ орын бойынша жеңімпаз атанды.
Қанат ҒҰМАРОВ
Атырау облысы
Құрманғазы ауданы
