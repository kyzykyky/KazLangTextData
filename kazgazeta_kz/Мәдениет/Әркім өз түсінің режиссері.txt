Адам баласының түс көруге қатысты тұжырым-жорамалдарының бір ізге бағынуы мүмкін емес
Өйткені мынау жарық дүниеге келіп кеткен әрбір жұмыр басты пенде – ешқашан қайталанбайтын бөлек мазмұн, бөлек ендік, бөлек кеңістік
Уақыт пен кеңістік дегеніңіздің өзі осынау өзекті жандардың санасынан, түйсігінен жаралмағанына кім кепіл
Ой мен сезімнен тыс қоршаған орта мүлдем солғын, мүлдем жадау
Жаратқан иеміздің біздің еншімізге бұйыртқан мұншалық сән-салтанатына тәубе етпеске амалың жоқ
Тәніміздің бүкіл ғаламмен тербеліске түсіп, бәрінен тәуелді бола тұра небір таңғажайыптардың кенішіне айналуы еріксіз таңдай қақтырады
Тәнді адамға берілген аманат деп қабылдаймыз да, бірақ әркез мән бере бермейміз
Дененің көрмейтіні жоқ, сірә, сондық­тан да түрлі ауруды жабыстырып алатын шығармыз
Дене, денсаулық атауларына бірегей ұғым ретінде ден қойған абзал
Адам тәніндегі ірілі-ұсақты ауытқулар, өзгерістер міндетті түрде түс көруде қандай да мән-мағынасын табады
Түс көруге билік ететін құдірет бір тәңірге ғана аян
Біз түс патшалығына иелікті мидан, жүректен, ең бастысы жаннан іздейміз
О дүниенің қызығынан, жұмақтан дәмеленгенде, жанымыз өлмейді деп үміттенеміз
Өліп, тірілген адамдардың мәліметтері әлгі пікірді одан әрмен дәлелдейтіндей
Жетпістен асып, өмірден озған Бағдат ақсақалмен жиі сырласатын едік кезінде
Ата-бабасы кеңес дәуірінің не сұмдығын көріп, опат болған, кішкентайынан жетім қалған осынау ағамыздың тағдырында тылсым күштер ерекше орын алған
«Әй, сендер жанның не екенін білмейсіңдер» деп біздің талдау-зерттеулерімізді оқыған сайын, оқыс әлдеқайда жетелейтін әңгіменің шетін шығарып, кілт тыйылады
«Менің соғыста көзім ашылды ғой» дегенде одан әрмен таңырқайтынбыз…
Көз алдында талай әулет қырылып, жауыздықтың еріксіз куәгеріне айналған баланың құса боп, жарық сәуледен безгені соншалық, түнді асыға күтетін
Көрпенің астына тығылып, булыға жылайтын балдырғанды елестетіп байқаңызшы
Жымиюды, күлуді, қуануды мүлдем ұмытқан, бар арманы «тезірек қараңғылық түссе» дейді
Түн ол үшін таңғажайып әлем, өйткені көз жасына ерік береді, қыстыға еңірейді, құйтақандай денесі селк-селк етіп, ішін тес­кен сағыныш-қайғы әбден сайран салады
Жендеттер өлтірген ағайындары, әпкелері, ата-әжелері бәріне деген балалық махаббаты бет-аузын айғыздаған жасқа айналып, былайғыларға білдірмеу үшін жастықты умаждай қысады.
Есін жиып үлгерер-үлгерместен соғыс басталып, қанды шайқастан бір-ақ шықты
Сонда ғана құтылды құсалықтан
Мұның өзі мүлдем бөлек көркем шығарманың өзегі
Бұл тұста Бағдат ағаның өліп-тірілген аралығында кешкен сәтіне ғана назар аударайық
Майданнан ауыр жараланып, емханаға түскен
Жап-жас жігіт қалайда аяғын кескізбеудің амалымен шарқ ұрады.
– Бір күні өлгендердің қатарына шы­ғарыпты
Шамасы денемнен тірлік нышаны жоғалса керек
Сөйтіп, бірнеше тәулік жатыппын
Апарып көмуге ат арба жетіспей, уақыт өте береді
Кіл өңкей боздақтар, соғыстан жараланып, көз жұмғандар
Емха­надағы үй сыпырушы орыс әйелі он екіде бір гүлі ашылмай кеткен жігіттердің әрқайсысымен қоштасып, дауыс қылып, шығарып салады екен
Менің тұсыма келіп, бетіме үңілгенде, кірпігім қимылдағанын байқап қалып, дәрігерлерге тұра жүгіріпті… Ал, жан дегеніңіз бір тал шаштың мыңнан бір бөлігі, зың етіп ұшқанда… Қалай дәл бейнелесем екен…
Мен суретшімін ғой, бояудың тоқсан түрін айырамын
Ол жақта тоқсан ­милли­он бояудың, тіпті одан да көп, таңғажайып жарық, бәрі-бәрі анық, ашық рең, мына күн жүйесі, планеталар дейсіңдер ғой, соның бәрінің үстінде бір емес, әлденеше күн, әлденеше ғарыш, тұнған сұлулық, тілмен айтып жеткізу қиын, төгілген әуен әлдилей­ді, тербейді, самғатады… Қараңғылық деге­ніңіз мүлдем ұшыраспайды… Зың етіп ұшып, зың етіп қайтып оралса керек жаным, күміс тәрізді жіп тән мен екі аралықта үзілген жоқ
Алда-жалда үзілсе, бұл дүниеге оралар ма едім, оралмас па едім?! Әйтеуір әлгі антенна жіп қайтадан жерге тартып алған сыңайда
Өзім кішкентайымнан халқымыздың қисса, жыр, ертегілерін жатқа білетінмін
Соларды тақпақтай айтқаным есімде, бірінен кейін бірін заулатып жатырмын
Әр шумағы, әр сөзіне дейін жатқа айтып, бір сәт те бөгелмеймін
Есімді жиғанда дәрігерлерден «Менің қисса айтқанымды естідіңдер ме? Қаншасын тыңдадыңдар?» дедім
Кейіннен академик Сызғанов «сен Құдайды да, мені де ­алдадың» деп бір жыл бойы өз бақылауын­да ұстады
Жан туралы әлі де айтуға бо­­ла­ды
Әзірге осы да жетер…
Өлгеннен кейінгі тірліктен мағлұмат беретін мұндай жайттар жетерлік
Оған сенбейтіндер де көп
Мәселен, есімі әлемге әйгілі академик Николай Амосов адам ағзасын жасартудың сан алуан әдістерін тауып, шарқ ұра ізденуде
«Соңғы кезде парапсихологияға қатысты бірнеше қы­зықты кітаптар оқыдым
Ғарыштық ақыл-ой, мәңгілік өмір туралы жайттарға алдана салу оп-оңай, бірақ бәрінің соңы – өлім» дейді ол
Өзінің сан алуан теориялармен санасатынын, алайда Жаратқанға байланыс­­­ты өз теориясы бар екенін, Құдайды аспан­да жайғасқан ата деп емес, ми қыртыстарында орналасқан әлдене деп қарайтынын айтады
Ғалымның пікірі «адамның жүйке жүйесін жаттықтыруға, ми қыртыстарын бақылауға болады» дегенге саяды.
Қазақтардың тіршілігіне бұл ежелден етене жақын
Келер күннің хабар-ошарын білуге деген ынтасын дәлелдейтін жайттарды бұрын да талай тілге тиек еткенбіз
Күнделік­ті тұрмысында, өмірінде түс көріп, жоруға айрықша мән бергенмен, оның ғылыми талдануы бізде пәлендей жолға қойылмағаны рас
Түс жорудың түрлі басылымдарда, әйтпесе жеке кітап боп жарияланған үлгілерін көрсек, қалайда оқуға, танысуға асығамыз
Бір-біріне ұқсамайтынына, бір мазмұндағы түс көріністерінің түрлі-түрлі ұғым тудыратынына мән бермейміз
Сайып келгенде, әркім өз түсінің әрі авторы, әрі режиссері
Түс арқылы жеткен хабар, бейне көріністердің кілтін табу әркімнің қолында
Ата-бабаларымыздан кейінгі ұрпаққа мектеп боларлықтай сақталған бұл саладағы мұрадан үйренгеніміз абзал.
Мағира ҚОЖАХМЕТОВА,
жазушы, «Балбұлақ», «Дертке дауа»
басылымдарының бас редакторы
