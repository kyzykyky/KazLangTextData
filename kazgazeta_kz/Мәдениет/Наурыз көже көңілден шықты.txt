Ш.Құсайынов атындағы Ақмола облыстық қазақ музыкалық-драма театрында Халықаралық «Алаш» сыйлығының иегері, жазушы-драматург Нұрғали Ораздың балаларға арналған «Наурыз көже» атты ертегісі сахналанды
Қоюшы-режиссері – Фархатбек Қанафин, қоюшы-суретшісі – Ибрагим Исенов, киім үлгілерінің суретшісі – Айсұлу Шайкенова.
Балалар санасына ұлттық құндылықтар, ұлттық дәстүрдің қыр-сырын сіңіру бүгінгі таңда өзекті мәселе екені даусыз
Өйткені «кірме» насихат, шетелдің ардың-гүрдің атыс-шабыс, зорлық-зомбылыққа құрылған кино, ойын-сауық бағдарламалары көгілдір экран бетін жаулап алғандай
Соңғы жылдары бірқатар отандық, ұлттық туындылар көріне бастағанымен, ол нөпірге тойтарыс бере қоятындай дәрежеге әлі жеткен жоқ
Басылымдар бұл тақырыпты жақсы-ақ жазғанымен, оның нәтижесі аз болып жатқаны тағы да мәлім
Осындай тұста театрдың алар орны бөлек
«Наурыз көже» ертегісінің мақсаты – балалардың назарын ұлттық құндылықтарға аудару, көрсеқызар болмауға, өз ұлтының дәстүрін ұстануға үйрету
Қызық сюжетке құрылған, Асан ата, Ақ бидай, Тары, Күріш, Айран, Бұршақ, Қазы және «Тон-тон» кеспесі сияқты кішкентай көрермендерге таныс әрі таңсық кейіпкерлері бар қойылым олардың есінде қалатыны сөзсіз
Осы орайда қойылым оқиғасының жеңіл, ойнақы, сонысымен де балалар үшін тартымды екенін айтқан ләзім
Кемпірі науқастанып қалған Асан қарияның өзі Наурыз көже пісіріп, оған демеу боларлық дәм татырғысы келеді
Оған салынар тағамдарды, дәм-тұзды түгендейді
Сөйтіп жүргенде шетелдің жарқ-жұрқ еткен «Тон-тон» кеспесі килігеді
Шиеленіс, тартыс басталады.
Ұзын-шұбақ болып жалықтыр­майтын, жас көрерменді әңгімеге тартып отыратын, арасында әні, биі бар бұл қойылымның костюмдері де тамаша
Ал актерлер ойынына келер болсақ, Асан ата рөліндегі Асылбек Тәшімов, «Тон-тон» кеспесін сомдаған Айжан Шәріпова көрермендермен бірден байланысқа шығып, балалармен бірге ойнап кеткендей өте қызықты әсер қалдырады
Манарбек Қыдырбайдың Айраны, ­Мейрамбек Мұқатайдың Ақ бидайы, Ерғанат Сәбитовтың Қазысы өзге «дақылдардан» гөрі айшықтау шыққан
«Қара үзіп, жеке-дара көрінді» деу де артық болар
Актерлердің бәрі де өздері сомдаған бейнелердің «мінез-құлқын» ашуға ден қойған
Осындай ниет пен ұмтылыс «Наурыз көжені» жақсы деңгейде алып шыққаны анық.
Міне, осылайша Көкшетау театры жас көрермендер (тіпті үлкен көрермендер де) қызығып көретін тағы да бір тамаша қойылымның тұсауын кесті.
Серік Сапарұлы
