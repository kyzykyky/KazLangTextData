Облыстық драма театрында ҚР еңбек сіңірген қайраткері, Мемлекеттік сыйлықтың иегері, Жамбыл облысының Құрметті азаматы Әкім Таразидің 80 жылдық мерейтойы аясында «Әкім Тарази: шығармашылығы және қазақ өнерінің өркендеуі» атты шығармашылық кеші өтті
Кешті Қазақстанның халық артисі, кино және театр өнерінің майталманы Тұңғышбай Жаманқұлов жүргізіп отырды.
Салтанатты кеште облыс әкімі Қанат Бозымбаев «Әкім ағамыз үшін туған өлкесі, қанат қаққан қасиетті Әулие ата өңірі қашанда қымбат
Ол кісі облысымыздың Құрметті азаматы, аймақтың нағыз патриоты, ізгі тілектесі, жанашыры деп білеміз
Ағамызды күллі облыс жұртшылығы қадір тұтады, есімін құрметтейді» деп бұл тойды қазақ ұлт руханиятының тойы, ұлттық көркем әдебиетімізді дамытудағы маңызы зор кездесу деп ерекше атап өтіп, балалық шағы сұрапыл соғыс жылдарымен тұспа-тұс келген, табиғат-ана өлшеусіз дарын, тума талант сыйлаған Ә.Таразидың сан қырлы жазушылық жолына егжей-тегжейлі тоқталды
Қанат Алдабергенұлы мерейтой иесін Жамбыл жері жұртшылығы атынан құттықтап, шығармашылық табыс, отбасына амандық тілеп, үстіне шапан жауып, «Джип» жеңіл автокөлігінің кілтін тапсырды.
Қаламгер атына жылы лебіздер аз айтылған жоқ
БҰҰ бас хатшысының орынбасары Қасым-Жомарт Тоқаев пен Мәдениет және ақпарат министрі Мұхтар Құл-Мұхаммедтің мерейтой иесін құттықтау хаттары да осы кеш үстінде табысталды.
Белгілі ғалым, мемлекет және қоғам қайраткері Мырзатай Жолдасбеков өз сөзінде:
– Әкім ағаның шығармалары бірқатар әлем тілдеріне аударылып, басылды
Сол арқылы туған әдебиетін әлемге танытты, әлем әдебиетінің дамуына өз үлесін қосты
Ә.Тарази сегіз қырлы, бір сырлы қаламгер, терең ойдың адамы, жазушы ғана емес, кәнігі зерттеуші, тағылымды тарихшы, көне мұраларымыздың зерттеушісі, адамзаттың бай­тақ мұрасында Бичурин еңбектерін аударған еңбегі де бағасын әлі алған жоқ
Сырлы сұхбаттарындағы, байсалды әңгімелеріндегі байсалдылық пен тереңдік сырын әлі ешкім ашқан жоқ
Тілі сынаптай таза, күмістей кіршіксіз әдебиет –өнердің асылы, ұлттың жаны мен рухы
Әдебиеті болмаған жұрт тілі шықпаған бала сияқты
Қазақ табиғатынан дана, шешен халық
Біздің бақытымыз – байтақ, бай әдебиетіміз бар
Сол асыл өнердің айтулы жасау­шылары да, сақтаушылары да баршылық
Олар өзінің биік өнері арқылы халқының мақтанышына айналды
Ұлы Абай ұлттың рухани көсемі дәрежесіне алдымен әдебиет арқылы жетті
М.Әуезовті де, Ғ.Мүсіреповті де жұртшылық жазушылық өнері үшін алақанына салды
Сондай сөз өнерінің иесі, шығармалары арқылы қалың елінің сүйіспен­шілігіне бөленген суреткер – Әкім Тарази бүгінде туған жерінің, өсіп-өнген өлкесінің төрінде отыр, –деп қаламгердің шығармашылық жолына терең талдау жасады.
Бұдан соң сахнаға көтерілген белгілі театр сыншысы Әшірбек Сығай мерейтой иесінің адамгершілік қырына кеңінен тоқталды.
Мерейтой иесінің өзі салтанатты кешті қорыта келе, Жамбыл жұртшылығына, облыс басшысына шынайы құрметтері үшін алғыс сезімін жеткізді.
Бұдан соң ұлттық киім киінген ару қыздар шоғыры мерейтой иесіне гүл шоқтарын ұсынып, ілтипат танытты
Кеш соңынан жиналған қауым назарына жазушы драмасы бойынша сахналанған «Жақсы кісі» қойылымы ұсынылды.
Серік Елемесұлы
Тараз
