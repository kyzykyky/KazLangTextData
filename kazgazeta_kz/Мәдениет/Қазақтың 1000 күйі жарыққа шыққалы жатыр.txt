«Ақсақ құлан» күйінің аңыз тарихында Жошы ханның ұлы құлан атуға барғанда мерт болады
Ұлынан айырылған хан: «Кімде-кім ұлымның өлімін естіртсе, көмейіне ерітіп қорғасын құямын» деп қаһарланады
Сол кезде ханға бір күйші барып, қайғылы күй шертеді
Оның азалы күйінен баласының өлгенін түсінген хан домбыраның шанағына қорғасын құюға мәжбүр болыпты» деседі ел.Ертеректе қазақ жерінде болған бір шетелдің саяхатшысы: «Маған бүкіл қазақ даласы ән салып тұрғандай көрінді» деп таңқалған екен
Ол ғалым бұл сөзімен қазақ халқының музыкаға өте жақын халық екенін айтқысы келсе керек
Қазаққа музыканың киелі құс – аққудан дарығаны жайлы аңыз көп
Аққулар өзге елдердің үстімен қалықтай ұшып келіп, қазақ жеріне келгенде жер бауырлай ұшып аялдап, айдын көлдерінде армансыз жүзген екен дейді аңыз
Қазақ халқы жеріне әсем ән әкелген аққуды қасиетті құс санап, әлі күнге ән-күйге арқау етіп келеді
Ал ұлының қазасын естірткеннің көмейіне қорғасын құямын деп жар салған қаһарлы ханның дабысы кім-кімге де бала жастан аян
Жалпы, «Күй» сөзі түркі халықтарының біразында этномузыкалық термин ретінде пайдаланылады
Түпкі, төркін мағынасы «хал, жағдай, көңіл ауаны» сияқты психо-эмоциялық ұғымды білдіреді
Осы атаудың өзінен-ақ күйдің табиғатына жан толқынысының әуендік баламасы іспетті айқын психологизм тән екендігін аңғарамыз.
Қазіргі таңда Қазақстан Республикасы Мәдениет және ақпарат министрі Мұхтар Құл-Мұхаммедтің  басшылық етуімен «Қазақтың музыкалық антологиясы «Мәңгілік сарын: қазақтың 1000 күйі мен 1000 әні» жобасының жүзеге асып жатқаны белгілі
Осы орайда алдағы уақытта аталған жоба аясында «Қазақтың 1000 күйі» атты жаңа антология жарыққа шыққалы отыр
Біз осы жаңалықпен алаш жұртын алғашқылардың бірі болып сүйіншілегелі отырмыз.
«Қазақтың 5 мың күйі мен 10 мың әні бар деп айта бергеннен, олар бүгінгі ұрпақтың игілігіне айналмай отыр
Сондықтан оларды жинақтап, жүйелеу және оны халыққа ұсыну керек
Міне, осы мәселе төңірегінде ойлана келе, біз «Мәңгілік сарын: қазақтың 1000 күйі мен 1000 әні» жобасына кірісейін деп отырмыз», — деп атап өткен-ді Қазақстан Республикасы Мәдениет және ақпарат министрі Мұхтар Құл-Мұхаммед жобаның ашылу салтанатында
Өз кезегінде Қазақстанның жетекші музыкант мамандары, этнографтар, музыкалық зерттеушілер, әншілер мен продюсерлер қатыстырылып жатқан бұл бастама бүгінде өзіндік мазмұны жағынан Қазақстан аумағынан және тыс аймақтардан тартылған күйлерімен де ерекше байытылып отыр
Енді біраз шыдай тұрсақ, қайсыбір өнертанушы ағамыз арман ғып айта берген «түпнұсқалық орындаудағы қазақтың дәстүрлі музыкалық шығармаларын жинақтап, сандық жүйеге өткізу» деген осы болмақ
Қолда бар мәліметтерге қарағанда, сонау Қорқыт, Кетбұғы, Сары Салтық дәуірінен бастау алатын күйлер түсініктемесі үш тілде – қазақша, орысша, ағылшынша бояуы қалың, ұлттық нақыштармен безендірілген анықтамалық кітапшасы да қоса шығарылды екен
Бұл кітапта қазақ күйлерінің тарихы, жүйелеу кезеңі, қазіргі хал-ахуалы, жинақталуы, географиялық орнына байланысты ерекшеліктері, аймақтық мектеп өкілдері туралы мағлұматтарға орын берілмек көрінеді.
Жалпы, дәстүрлі өнер – қазақ халқының әлемдік өркениетке қосқан үлкен үлесі, ең қымбат қазынасы, асыл мұрасы
Бүгінгі таңда мұндай ұлттық құндылықтар жалпы халықтық, мемлекеттік қамқорлықтың арқасында ғана өсіп-өркендей алатыны бесенеден мәлім жайт болса керек-ті
 Яки, түркі тектес байырғы көшпенділер жасаған өзгеше бітімді өркениеттің тікелей мұрагері, өткен ғасырдың басына дейін, негізінен, көшпенділік өмір салтын ұстанған, кейін тіршілік ыңғайы өзгерсе де, рухани қалыбын сақтап қалған қазақ халқының ең сұлу, сырлы мұрасы – сан-салалы, көп жанрлы дәстүрлі музыкасы
Әрине, оның ішінде күй жанры – халқымыздың сол ұланғайыр музыкалық қазынасының ең бір мол саласы, құрылымы, мазмұны, басқа да көп сипаттары жөнінен кемел дамып, биік өреге жеткен жанрларының бірі десек артық айтқандық емес
Сондықтан да бұл ретте өзінің Алтай мен Атыраудың арасын ен жайлаған елдің тудырған өршілдік мінезімен танымал күйлер топтамасы жөнінде айтып өтпеу үлкен күнә
Министрлік басшысының бір кезде айтқанындай,  ұлттық музыка өнеріне қозғау салып жатқан жоба барысында түпнұсқалық орындаудағы қазақтың дәстүрлі музыкалық шығармаларын жинақтап, дайындау, жарыққа шығару  ұлттық мәдениетіміздің тарихындағы ең ірі, теңдесі жоқ акцияны жүзеге асыру болып табылады
Игі бастаманы жүзеге асыруға сондай-ақ қазақтың белгілі өнер қайраткерлері Ғалым Доскен, Сара Күзембаева, Талғат Мұқышев, Рамазан Стамғазиев, Біләл Ысқақов, Базархан Қосбасаров тәрізді ел азаматтары да ат салысуда
Бұл жағдайда оңтүстіктегі асаршыл ағайынша, «еңбек рәтті болсын» дегеннен басқа айтарымыз жоқ.
Абылайхан Қалназар
