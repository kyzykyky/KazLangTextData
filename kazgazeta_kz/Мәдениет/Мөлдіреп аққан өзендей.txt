Бұл күнде ел-жұртына белгілі жазушы, республикалық «Денсаулық» журналының бас редакторы Молдахмет Қаназ есімімен бала кезден таныс едік
Ол уақыттары Молдахмет аға Қазалы ауданы көлеміндегі жауапты қызметтерді атқарған
Аудандық партия комитетінің нұсқаушысы, аупарткомның бөлім меңгерушісі, аудандық кәсіподақ комитетінің төрағасы болды
Соңғысының орны, тіптен, бөлек
Аудандағы алдыңғы лектегі үш-төрт басшының қатарындағы мықты қызмет.
Алайда атынан ат үркетін қызметтің тізгініне ие болып жүрсе де, әдебиетке, жазушылыққа қы­зығу­шылығы оны ештеңеге алаңдатпастан, 1978 жылы ақын-жазушылардың сүйікті мекеніне айналған ару Алматыға топ еткізді
Бұлай істемеске шарасы да жоқ еді
Сол кездері жас жігіттің «Чика – Дабылдың баласы» атты повесі «Жалын» альманағы жариялаған жабық байқауда жүлдегер атанып, әдебиет әлемін дүр сілкіндірген
Бұл, расында да, әдебиетші қауымның да, оқырмандар назарын да аударған бірегей шығарма болатын
Аталған повесть жөнінде кезінде жазушы Қажығали Мұханбетқалиұлының былай деп жазғаны бар-тын: «Шынын айту керек, қазақ әдебиетінің қорына қосылған Бердібек Соқпақбаевтың «Менің атым – Қожа» повесінен кейін балалар мен жасөспірімдерге арналған шығармалардың ішінде «Чика – Дабылдың баласы» секілді сәтті туған шығарма біздің әдебиетте әлі күнге дейін сирек»
Шығарма­шылық жолдағы алғашқы ірі жеңіс, жұртшылықтың жас қаламгерге деген зор сенімі беделі тәп-тәуір қызметімен қош айтыстырып, өзі әлі жеткілікті қаныға қоймаған жазушылық әлемге жетектеп әкелді
Егер Молдекең аудандағы басшылық қызметтің бірінде жүре бергенде әкім атын иемденері даусыз еді
Оған барлық жағынан келіп тұр
Білімі, ұйымдастырушылық қабілеті, адамдармен тіл табыса білетіндігі, шешендігі… дегендей.
Дегенмен де өкінетін ештеңесі жоқ
Есесіне, қазақ жазушыларының қатары әде­биет­ті, шын мәнінде, ар санайтын, көркем шығармалары көпшілікті сүйсіндір­ген, еңбектерінде ел есінде қалар сом кейіпкерлер сомдай білген талантты да дарынды қалам­гермен толықты
«Чика – Дабылдың баласынан» кейін «Жер кіндігі» повесі өмірге келді
Бұл шығармасы да жасөспірімдер мен балаларға арналған үздік шығармалардың республикалық жабық бәйгесінде маңдайы жарқырап мәреден өтті.
Бүгінде жетпіс деген жастың белесіне көтеріліп отырған жазушы оқырман қолына он беске жуық кітабын тигізді
«Ақ тайлағым-ай», «Құм қойнау», «Арман­дай алыс жағалау», «Жаңбырлы жаз», «Қиян­дағы күн нұры» және тағы басқалар
2009 жылы «Сырдария кітапханасы» серия­сымен екі томдық шығармалар жинағы жарық көрді
Әңгіме, повестері орыс тіліне де аударылып, «Старая зимовка», «Свет далекого солнца», «Экспресс из полынной степи» деген атпен кітап болып, көршілес елдерге де жол тартты
«Қияндағы күн нұры» повесі грузин тіліне аударылып, Грузия­ның халықаралық «Саундже» журналында жарияланды.
М.Қаназдың бір қыры – аудармашы­лы­ғы
Орыс жазушысы В.Карповтың «Тірідей ұсталсын» романын, болгар қаламгерлері Емен Пелиннің бірқатар әңгімелерін, Иордан Милеевтің «Шатыр, ұста, мырза» повесін, орыс жазушысы В.Распутиннің әңгімелерін қазақша тәржімалады.
М.Қаназ шығармаларының ерекшелігі жөнінде кезінде сыншы-қаламгерлер оң бағасын бере білді
Олар қаламгердің ауыл тірлігін, өзіндік мінез-құлқы, бітімі бар балалардың есте қаларлықтай образ­дарын әдемі бейнелейтінін айтты
Пікір білдірушілердің сөздерінде жазушы шығарма­ларында өмірдің қилы-қилы құбылыстары мен кейіпкер жанының ішкі құбылыстары шынайы қабысып, шынайы ашылып отыратындығы, мөлдіреп аққан өзендей оқушысын ешқашан бейтарап қалдырмайтындығы тілге тиек етілді
Оқырманды өзіне тартатын құдірет – шығар­маның тілі екені белгілі
Жазушының тілі десек те қателесе қоймаспыз
Жазушының балаларға арналған шығармаларын оқығандар М.Қаназдың бала тілін жақсы білетіндігіне, оның бала кейіпкерлерінің сөздік қоры ерекше, сөйлеу мәнерлері қызық, табиғи болатындығына сүйсінеді
Жұбан Молдағалиев осыдан отыз жыл бұрын балаларға арнап бағалы шығармалар жазып жүрген қаламгерлер қатарында Молдахмет Қаназ есімін айрықша атап өткені бар еді
Қалтай Мұхамеджанов та еліміз бен өнерімізге елеулі еңбек сіңіріп жүрген талантты азаматтардың сапында М.Қаназдың да бар екендігін мақтанышпен ауызға алған
Қазақтың дара жазушыларының бірі – Са­йын Мұратбек бүгінгі кейіпкеріміздің «Құм қойнау» повесінде малшы қауымның бейнетке де, зейнетке де толы тыныс-тіршілігі әңгімеленетіндігі жөнінде айта келіп: «Өз ісіне жан-тәнімен берілген, ел байлығын еселеп арттыруды ардақты борышым деп санайтын шопан Тоғанғастың өмір жолы, оның асқақ арманы шынайылығымен көңілге ұялайды
Жазушы қоғам алдындағы жауапкершілік, күнделікті өмірдегі адамгершілік асыл қасиеттер туралы әсерлі ой түйіндейді», –  деп жылы лебізін білдіргені бар еді
Соғыс жылдарындағы қиындықты, адамдардың қажыр-қайратын суреттейтін «Ақ тайлағым-ай», ит екеш иттің де өзінің туып-өскен жеріне деген ықыласы адамнан еш кем болмайтынын арқау еткен «Ескі қыстау», қазақ әйелінің ар алдындағы жауапкершілігін шынайы бейнелей білген «Жесір» әңгіме, повестері жөнінде де уақытында оң баға берілді.
Мұндай мысалдарды көптеп келтіруге болады
Жүректен шыққан бұл лебіздердің түйіні – М.Қаназдың қуатты қалам иесі екендігі, оқырмандар жазушының ойы мен сырын селсоқ қабылдамайтындығы.
Жазушының соңғы уақытта тындырған ауқымды жұмыстарының бірі – бүкіл өмірін Хиуа, Қоқан басқыншыларына қарсы күреске арнаған, 1856-1857 жылдары Сыр бойы шаруаларының патша үкіметіне қарсы көтерілісінің басшысы Жанқожа Нұрмұхам­медұлы туралы зерттеулері
Батыр­дың өмірі мен күрес жолын баяндайтын «Жанқожа батыр», «Қаннан кеуіп көрмеген найзасының сағасы», «Батырсыз ауыл қалмасын, асыра сілтеу болмасын», «Жанқожаның жанды бейнесі», «Жанқожа батырға ескерткіш орнатыла ма?» деген мақалаларында көзі тірісінде-ақ аты аңызға айналған, халқының қорғаны бола білген Жанқожа  бабамызға қатысты соны деректерді оқырман назарына ұсынды
Ақырында осы зерттеулер нәтижесінде «Кек» атты тарихи драма жазылды
Сөйтіп, жазушы хас батырдың көркем бейнесін шеберлікпен жасап шығарды
Бұл – М.Қаназдың драматургия саласындағы қомақты табысы
Жазушының Жанқожадай күрделі тақырыпқа баруы оның ұлт алдындағы борыш пен парызды сезінуі деп ұққанымыз жөн болар.
Молдекең қолы қалт етсе туған жері Арал-Қазалыға жетуге асығады
Соңғы уақытта туып-өскен топырақтағы мектеп оқушыларымен жиі кездесіп жүр
Ақыл-кеңесін айтады
Жарық көрген кітаптарын ұсынады
«Жас ұрпақ – біздің болашағымыз
Оларға дұрыс бағыт сілтеу, толғандырған сауалдарына көңілдері толарлықтай жауап беру парыз ғой
Негізі, жастармен байланысымыз үзілмеу керек», – дейді қаламгер.
Молдахмет Қаназ – қазақ әдебиетіне өзіндік жолымен, өзіндік мәнерімен келген қаламгер
Осынысымен де ол оқырман қауымның ыстық ықыласына бөленіп жүр
Жазушыға ең қажеті де – осы сүйіспеншілік.
Нұрперзент Домбай
