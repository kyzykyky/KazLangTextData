Алматыда Ықылас атындағы ұлттық музыкалық аспаптар мұража­йында «Шебер – 2013
Киіз алма» атты республикалық қолөнершілер байқауы қорытындыланып, жеңіс тұғырынан көрінген жеңімпаздарды марапаттау рәсімі болып өтті
Осымен 5-ші рет өткізіліп отырған байқаудың басты мақсаты – еліміздегі қолөнер кәсібін дамыту, әр аймақтағы есімі елге белгісіз дарынды қолөнершілерді іздеп тауып, оларға қолдау көрсету, сонымен қатар отандық қолөнер бұ­йымдарын өндірушілердің жетіс­тіктерін насихаттау.
Байқауға еліміздің үздік ше­берлерінен 129 өтініш түсіп, оның 30-ы ғана ақтық сынға жіберілген
Өткізіліп отырған шара барысында қолөнершілер байқауына ұсынылған жұмыстардың сапасы жылдан-жылға артып отырғандығы, әділ қазылар алқасына Қазақстанның үздік шеберлерін анықтау қиынға түскендігі де айтылды
Қатысушылардың ең­бегін бағалау үшін сараптамалық комиссия құрылып, оған Венгриядан киіз және қолөнер суретшісі Джу­дит Покс, Қырғызстаннан қолөнер бұйымдарының халықаралық кеңесшісі Динара Чочунбаева да шақырылыпты.
Әділқазылар алқасының шеші­мімен «Шебер – 2013» фестивалінің жеңімпаздары да анықталды
Сонымен, «Мұрагер» аталымында – Әуес Сағынаева, «Жоғарғы шеберлікте» – Серікқали Көкенов, Гүлнәр Өмірбек, «Асыл ұстаз» – Болат Атамқұлов, «Жоғарғы сапа» – Гүлжай Хусман, «Төлтумалық» – Икрамжан Рафиков, «Экодизайн» – Илья Казаков, Елена Вачугова, «Қазақстандық мәдени бренд» аталымында Алмас Мұстафаев, Қалмырза Тасовтар жеңіске жетті.
Сондай-ақ Қазақстанның жетекші суретшісі Сәуле Бапанованың және Алматы қаласының дизайнері Аниса Валиулинаның киізден тігілген киімдері көрсетіліп, Венгриядан келген киіз дизайнері Джудит Покстың көрмесі ұйымдастырылды.
Байқау Қазақстан Республика­сының Мәдениет және ақпарат министр­лігінің, Алматы қаласы әкімдігінің, «Шеврон» компания­сы­ның, Ықылас атындағы ұлттық музыкалық аспаптар мұражайының, ФЕЦА және ЮНЕСКО, Nestle компаниясы және «Алма» отбасылық демалыс фестивалінің қолдауымен ұйымдастырылып отырғандығын да айта кеткен жөн.
Ұлттық құндылықтарымызды насихаттайтын, қазақы реңімен боямасыз күйінде келешек ұрпаққа жеткізетін осындай игі шаралар өз жемісін береріне сенім мол.
Бағдагүл Мұратқызы
