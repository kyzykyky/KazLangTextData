Ғалым Алма Қыраубаеваның бес томдық шығармалар жинағы жарық көрді
Жамбыл Жабаев атындағы халықаралық сыйлықтың лауреаты, қазақтың көрнекті ғалымы, филология ғылымдарының докторы Алма Қыраубаева халқымыздың ән өнерін насихаттап, оны зерттеумен де  шұғылданған
Ол кезінде жыр алыбы Жамбылдың ұмытылған ән-термелерін жинақтап, өз орындауында Қазақ радиосының Алтын қорына жаздырып, «Жамбыл әуендері» жинағын  құрастырды
Ал нағыз ұлтын сүйген жан дәл осы Алма Мүтәліпқызындай болу керек шығар
Өйткені ол үш баласымен пәтер жалдап тұрып, бiр бөлмелi пәтерiн кепiлдiкке салып, елімізде ең алғаш 1993 жылы ұлттық мектептің негізін қалаған еді
Алайда Алматы облысының, Қаскелең ауданындағы Ораз Жандосов ауылында ашылған гуманитарлық қазақ мәдениетi мектеп-лицейi ұзаққа бармай, үш жылдан кейін қаржы тапшылығынан жабылып қалды. 
Ерте ашылған мектеп нағыз қазақы білімнің құтты шаңырағы болғанын сол кезеңде аталған мектептен білім нәрімен сусындаған шәкірттер жақсы біледі
Алма апай осы мектепке негіздеп, ұлттық мектептің барлық талаптарын айқындаған, «Сенім» атты жаңа бағдарлама жасаған өнегесін ұстаздың замандастары мен әріптестері мақтанышпен айтады
Аталған бағдарламаның талаптары бойынша ұлттық мектептің оқушыларына ұл балалармен – «мырза», қыздармен – «бикеш» деп сөйлесу міндеттелген екен, сосын жас мұғалiм қыздарды «бике» деп, үлкен әйел мұғалімдерді «бибі» деп атаған
Ұстаздар балаға «сен» деген сөздi қолданбай «сiз» деп айту осы мектепте қалыптасыпты
Бұл баланы жас­тайынан өз-өзіне сенімді тұлға ретінде қалыптастыру мақсатында туындаған
Осы мектептің шәкірттері «Әлемтану», «Елтану», «Ислам мәдениеті», «Еуропа мәдениеті», «Қыз әдебі» атты сол кезеңде әлі мемлекеттік оқу бағдарламасына енгізілмеген пәндерді оқыған еді
Мәселен, «Қыз әдебі» пәні қыз балаларды болашақ ана болуға тәрбиелеуге арналса, «Ислам мәдениеті» пәнінде ислам дінінің негіздері оқытылған
Сонымен қоса мектепте үзіліске шақырған қоңырау орнына домбырада күмбiрлеген күй әуені орындалатын болған
Алайда аталған ұлттық мектеп жабылғаннан кейін, Алма Қыраубаеваның «Сенім» бағдарламасы да жалғасын таппай үзіліп қалыпты.
Бүгінгі күні көңілге демеу болып жүргені, Алма Мүтәліпқызының сол бағдарламасы бүгінде Маңғыстау, Қызылорда өңірлерінің мектептерінде қолданылып жүр екен
Естуімізше, Алма Қыраубаеваның шәкірттері ұлағатты ұстаздың аталмыш бағдарла­масын қолдана отырып, Алматы қаласынан экспериментальды ұлттық мектеп ашуды ойластырып жүрген көрінеді
Бірақ қаражат пен ғимарат жағы қинап отыр екен
Тәжірибелі ұстаз, ұлттық мектептің негізін қалыптастырушы ретінде Алма Мүтәліпқызының еліміздің білім, мәдениет саласына сіңірген еңбегін ескере отырып, осы мәселеде Алматы қаласының әкімдігі қолдау көрсетсе құба-құп болар еді деген ұсыныс айтылып жүр.
Ал әзірге жағымды жаңалық болып тұрғаны, ағымдағы жылдың мамыр айында Мәдениет және ақпарат министрлігі Ақпарат және мұрағат комитетінің «Әдебиеттің әлеуметтік маңызды түрлерін басып шығару» мемлекеттік бағдарламасының шеңберінде профессор Алма Қырау­бае­ваның 5 томдық шығармалар жинағы жарыққа шықты
Алма Мүтәліпқызының ел игілігіне айналар шығармалар жинағындағы кітаптар «Ежелгі әдебиет», «Ғасырлар мұрасы», «Шығыстық қисса дастандар», «Жаным садаға» және «Мыңжылдық жолаушы» деп аталады
Кітаптар бес жыл көлемінде шыққан
Мәдениет және ақпарат министрі Мұхтар Құл-Мұхаммедтің ықпалымен шыққан бұл жинақтың ішінде «Ғасырлар мұрасы» мен «Ежелгі әдебиет» кітаптары ең алғашқы жылдары шықса, қайта құрылымдаудың кезеңдерінде қаражат жағы сәл тоқтаңқырап барып, «Шығыстық қисса дастандары» кітабы жарық көрді
Ал кейінгі екі кітабы өздерінің кезегімен уақытында басылып шықты.
Саналы ғұмырын көне дәуірдегі әдеби жәдігерлер мен шығыстық қиссаларды зерттеуге арнап, соңынан өшпес із қалдырған ғалымның еңбектерінің бәрі «Өнер» баспасынан жарық көрді
Ал оның «Ежелгі дәуір әдебиеті» хрестоматиясы ЖОО студенттері үшін аса қажет
Әйтсе де, бұл кітап аз таралыммен жарық көрген
Соны байқаған ғалымның бауыры Асылбек Қыраубаев бүгінгі күні бұл кітапты өз қаржысына шығарып отыр
Бұл оқу құралы жоғары оқу орындарында қазақ әдебиеті тарихын тереңдетіп оқыту мақсатында 1991 жылы жарық көрген болатын
Жинақтың бірінші басылымы негізінде дайындалған еңбекте ежелгі дәуір әдебиеті ескерткіштерінің транскрипциялары мен ғылыми аудармалары қамтылған
«Бір қыз, он алты ақын» атты кітабы да қайта шығарылып, екі кітап Алма Мүтәліпқызының бес томдығына алтыншы, жетінші том болып қосылды.
«Бір қыз, он алты ақын» кіта­бының бірінші бөлімінде бұрынғы ақындар айтысы қамтылған
Ал екінші бөлімінде халық ақыны Манап Көкеновтың, Шымкент облысының ақыны Қалдыбек Әліқұловтың және Қызылорда облысының ақындары Қали Шыңғысов пен Әбілхан Маханов­пен айтыстары және газет, кітап беттерінде жарық көрген терме­лері енгізілген
Бұл кітапта Алма апамыздың бауыры Асылбек Қыраубайұлының да термелері бар
Мүтәліп ақсақал азғантай ғұмырында осы төрт рет айтысқа түсіп, барлығында да жеңіске жетіп отырған.
Жоғарыда айтып өткеніміздей, Алма Қыраубаева қазақтың ән өнерін насихаттап, зерттеуде де үл­кен үлес қосқан
Ол кезінде жыр алыбы Жамбылдың ұмытылған ән-термелерін жинақтап, өз орында­уында Қазақ радиосының Алтын қорына жаздырып, «Жамбыл әуендері» жинағын құрастырған
Алма Қыраубаеваның Жамбыл ұрпақтарымен кездесулері, солардың айтқан әңгімелері «Жамбыл салған ән еді» деп аталатын бұрынырақта жарық көрген кітабына еңгізілген еді
Ғалымның еңбектері болашақ ұрпақтың игілігіне айналатыны сөзсіз.
Бейбітгүл ӘБДІҒАППАРҚЫЗЫ
