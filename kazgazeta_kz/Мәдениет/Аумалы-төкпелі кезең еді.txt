Әшірбек Көпішев,
 «Қазақстанның теледидары мен радиосы» Республикалық Корпорациясы» Жабық Акционерлік Қоғамының президенті (1995-1996 жж.)
Қазақ теледидарын басқарған 4-5 ірі тұлға болды
Олардың қатарында Кенжеболат ­Шалабаев, Камал Смаилов, Сағат Әшімбаев, Шерхан Мұртаза бар
Бұлар ірі қаламгер, ірі қайраткерлер еді
Сондықтан Қазақ теледидары, радиосы көкке самғап, қоғамның биігіне бірден көтерілді
Шерхан Мұртаза өте ұлықты ғой, халықтың тағдырына қатысты тақырыптарды өзінің мойнына ала отырып, алдыңғы орынға шығарды
Қазақ теледидары қазақша сайрады.
Көп ұзамай, ол кісіге «бұл ұлтшыл адам, қазақ ұлтының теледидарына айналдырғысы келеді» деген жала жабылып, ақырында бір үлкен жиында ескерту алған Шер-ағаң: «Қазақ теледидары қазақтар үшін болмаса кімге керек? Онда мені неге әкелдіңіздер? Мен мұндай жерден онда кетемін» деп сөз сөйлегенде, ол кісінің жүректілігіне өз басым таңғалдым.
Ол кезде «Арай-Заря» журналының бас редакторы кезім еді
1994 жылы көктемде «Қазақстан» ұлттық арнасына мені директор етіп тағайындады
Аумалы-төкпелі қиын кез еді
Теледидарда жұмыс істеймін деген ой үш ұйықтасам түсіме кірмепті
Өзіме беймәлім, мүлде хабарым жоқ салаға директор болып келгеннен кейін, барлық жұмыстың қыр-сырын білетін досым Әділбек Тауасаровты директордың орынбасарлығына жұмысқа шақырып, сол кездегі «Қазақстан» телерадио корпорациясының басшысы Л.Бекетова ол ұсынысымды бекітті
Осылайша мен директорлық, Ә.Тауасаров орынбасарлық жұмысты бастап кеттік.
Кеңес өкіметінің күйреген заманынан кейінгі тарихи тағдыр біздің мойнымызға түсті
Қазақ теледидарының материалдық-техникалық базасы көне, техника ескі, тіпті спутник пен орталықтың, орталық пен облыс, аудандарға тарайтын линиялардың өзі толық істемейтін кезең еді
Соған қарамастан жарым-жартылай болса да жұмыс істедік
Мұқтаждық бізді осыған мәжбүрледі.
Сол кезде «Республика алаңы, 13» деген тікелей хабарды жүргіздім
Бұл Үкіметте, министрліктерде қандай жұмыстар жүргізіліп жатыр, Елбасының тапсырмалары қалай орындалуда соны халыққа жеткізу, яғни Үкімет адамдары немесе министрлер хабарға келіп, атқарып жатқан жұмыстары жайлы халықты құлағдар етеді
Еліміздегі бүкіл басшылар, қоғам қайраткерлері де сол эфирге шықты.
…1995 жылы ақпан айында «Қазақстан» ­телерадиокорпорациясына төрағалыққа бұйрық шығып, «Республика алаңы, 4» үйде төрағалық жұмысты бастадым.
Бұл кезеңдегі ең үлкен мәселе – «Қазақстан» телерадиокорпорациясын сақтап қалу қажеттігі алдымызда тұрған бірінші міндет еді
Ол кез Президентке де оңай тимеді
Өте қиын, ауыр кездер еді
Біз бірден қазақ редакциясынан екі топ, орыс редакциясынан екі топ құрып, іске кірістік
Бірі Президент аппаратымен тікелей жұмыс істейді, іссапарға бірге шығады, мемлекеттік аппараттың барлық жасап жатқан тірліктерін тікелей эфир арқылы көрсетеді
Ол кезде Ақорда осы Алматы қаласында еді
Екінші топ – елдегі, қоғамдағы жасалып жатқан жұмыстарға талдау жасай отырып, шешімін таба алмай, күрмеуі қиындықта қалып қойған өзекті мәселелерді көтереді.
Елдегі қараусыз қалған ауыл, елді мекендегі халықтың тұрмыс-тіршілігі, жабылып қалған мектеп, жабық кітапхана, мәдениет үйлерінің жұмыс істемеуі және тағы басқа толып жатқан мәселелерді сол күйінде түсіріп, оған ел басшылығының назарын аудару басты мақсатымыз-тын.
Нарықтың келуімен совхоз ыдырап, колхоздың ішінен кооперативтер құрылып, бөлімше-бөлімшенің ар жағында жеке отбасының, жеке әулеттің, ауылдың, көшенің тағдыры тұрды
Халықтың көпшілігі ала дорбаны арқалап, бір-біріне ішетін тамаққа дейін сатқан кез болды.
Осы кезде облыстық телерадиокомпания­ның директорларын шақырып, оларды қайтадан тағайындап, бекітіп, қоғамның нағыз бет-бейнесін беруді, яғни жақсы дүниелермен қатар қоғамдық мәселелерді де мәдениетті түрде қаз-қалпында эфирге өткізуді тапсырдық.
Міне, «Қазақстан» телерадиокорпорациясы осылай жұмыс істеді
Бұл жұмысты ұйым­дас­ты­рудың өзі оңайға соқпады
Техниканың барлығы тозған
Ішкі жағдайды ғана емес, сырт­тан төнген қауіптен шаңырақты құлатып алмай аман алып қалу үшін жанымызды салдық
Ол кезде «Таңшолпан», «Алтыбақан», «Қымыз­хана», «Түнгі ертегі», «Әнші балапан» және т.б
бағдарламалар уақытында көрсетіліп тұрды.
Қазақ радиосының желісі облыс, аудан, әрбір ауылдағы радиоқойғышқа дейін жететін
Басшылық ретінде осы радионың тетіктерін жақсы пайдаландық
Елдегі жағдайдың барлығын тұрғындар радиодан естіп, біліп отырды
Қазақтың жүрегінен шыққан ән, жыр, терме, айтыс, т.б
үзбей беруге тырыстық.
«Қазақстан» телерадиокорпорациясы арқылы телеарна мен радио ғана емес, бүкіл мәдени ошақтарды сақтап қалуға, соның ішінде телеарнаның күллі төрт құбыласын, төрт құбыладағы діңгегін ұстап қалуға тырыстық
Уақыттың мұршасы мен уақыттың билігі басқаша болды, есесіне телеарнаның құрылымын, ішкі, сыртқы құрылымдарын, ішкі мазмұнын сақтап қалуға бар күш-жігерімізді жұмсадық әрі сақтап қалдық деп толық негізде айта аламын.
