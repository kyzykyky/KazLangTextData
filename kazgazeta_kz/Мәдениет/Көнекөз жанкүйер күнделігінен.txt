ХХІ ғасырда жиырма бірінші рет есік қағып отырған дүниежүзілік доп додасы (оған алдын ала іріктеу кезеңінен өтіп, 32 елдің үздік таңдаулы командаларының қатысуы) жан беріп, жан алысқан бір ай сынаптай сырғып өте шықты
Халықаралық қауымдастық (ФИФА) бұл шараға әсіре жомарттық танытып, бас-аяғы 791 миллион доллар ақша бөлсе, оның 38 миллионы топ жарған ұжымға тиесілі болған
Аз мерзімде бәрі ұмытылғандай екен: жер жердегі түрлі қатерлі апат, мысықтабандап келе жатқан әлемдік қаржы дағдарысы, күллі бәле-жәле
Соған қарап адамзат өзгеше таңдау мен талғау алдында тұрғандай
Тілбезерлер (коментаторлар) қаншама жанығып бұлталақтағанымен бүкіл жекпе-жектердің барысын жеткізіп бере алған жоқ.
Биыл арда табиғат біртүрлі тосын мінез танытқандай
Әншейінде жаймашуақ көрінетін Алматының өзінде бірде ­жауын, бірде дауыл, шақырайған шілдеде көктемдегідей күн күркіреп, көкті жиі-жиі бұлт торлап дүркіреді.
Мен басынан Франция футболшыларының жанкүйері едім
Олар барлық кезде де тамаша ойын өрнегін көрсетіп, ақырына дейін ауыр сынға төтеп беріп, аламанда алқымы іспес арғымақтай арындап, талайды шаң қаптырып алқынбай мәреге жетті, бақпен қатар бақ шабатынын дәлелдеді.
«Адам басы – Алланың добы» десек те, олар жанкештілікпен жасындай жарқылдап нағыз ерге тән жігерлік танытты.
Егер коррида Испанияға тән болса, ит пен әтеш таластыру шығысқа, ал бәйге, аламан, қыз қуу, аударыспақ пен көкпар жылқы жайын жақсы білетін көшпелі қазақтардың еншісіне тиеді
Ал қазір тұманды Альбионда тұсауы кесілгенімен теңбіл доп дөңгелеп жұмыр жерді шарлап кетті
Оңтүстік Кореяның Алманияны жеңгені, Жапония мен Сенегалдың тегеуіріні біраз беласар бөгеттерді бұзып-жарып өткені таңдандырды.
Сенімді серік етіп, үміт отын өшірмеген команданың қай-қайсысы да бірінші орыннан дәмелі болатын
Аяқдоптың майын езіп, әбден дәнігіп алған Испания мен Португалия аттан аударылып, мойынға кеткен ер-тоқымын арқалап Отанына оралды
Сындарлы сәтте сүрінген неміс машинасы да моторына от бере алмай орта жолда сыр берді
Мұхит асып келген Аргентина мен Бразилия жанкүйерлері де мұңайып жер шұқыды
Ресейдің он бір қаласында (Мәскеу, Санкт-Петербург, Қазан, Екатеринбург, Төменгі Новгород, Волгоград, Дондағы Ростов, Самара, Саран, Сочи, Калининград) футбол жарылқап, жұртшылық ырғап-жырғап қалғандай
Оларға дөңгеленген дүниенің өзі мейманға келгендей көрермен көңілі марқайып, езуге күлкі үйірілді
Жан-жақтан түрлі-түрлі шектеулер мен қыспаққа ұшыраған ресейліктер бір серпіліп, делебесі қозды.
Алайда спорттың аты – спорт
Алғашқы 20 чемпионатта тым дөрекі ойнағандарға 165 қызыл қағаз көрсетіліп, алаңнан шеттетіліпті
Бұл әлемдік додада төрешілер тарапынан әділ ескерту әрекеттері аз болған жоқ
Мәселен, 2002 жылы өткен чемпионатта мексикалық төреші Рамос Рисс 4 футболшыны қатал жазаласа, ағылшын Грэм Пол (Англия) 2006 жылғы біріншілікте, сол сайыста Ресейлік Валентин Иванов та сондай қағаз суырып, әлгі әріптесінен қалыспады.
Айта берсе, футбол айналасының қызығы мен шыжығы көп
Ол кәсіп емес, өнер
Жанкүйер оны сол үшін сүйеді
ФИФА-ның ұйғарымымен 1938 жылдан бері Ұлыбритания өкілдері мұндай дүниежүзілік доп ­додасына қазылық жасауға қосылмайды
Соны ескерді ме, әйтеуір ағылшынның 47 жастағы төрешісі Мартин ­Аткинсон 2 700 шақырым жолды шайтан арбамен (велосипед) басып өтіп, тұманды Альбионның бір пұшпағындағы Брисболдан шығып, Балтық жағалауындағы Калининградтағы жарысқа қатысуға тәуекел етті.
Әне бір жылы жастық жігері, қайрат-қажыры, бағы мен бабы қайта бастаған, үлкен ақша қуып, «Қайратқа» келген ­Андрей Аршавиннің тәйтік әйелі тәлпіштік көрсетіп, ұшақта шу шығарғаны ешкімді бейжай қалдырмады
Бразилияның сайыпқыраны «Алтын доп» иесі Роналдиньо екі бірдей бойжеткен – Присцилла Коэльо мен Беатрис Соузаға некелесіп, бір шаңырақ астында тұрып жатыр.
Ресей думасының бір депутаты орыс қыз-келіншектерінің шетел азаматтарының алдында босбелбеулік көрсететінін айтып дабыл да қақты
Бұл сыбағадан самбреро мен күнқағар астындағы желіккен топ құр қалғысы келмейтін шығар, бәлкім
Кім біледі?
Қазіргі доп тебу мәдениеті биік
­Жауапты кездесулерге біраз елдің басшыларының қатысуында да мемлекеттік мүдде жатқанын көрсетеді
Ұлт намысы оқыстан оянбайды
Бұл қасиет халықтың тамырында біте қайнасып жатады.
«Құрметті қонақтар ортасында отырсам өз елімнің құрамасына жанкүйер бола ала ма?» деп алақандай Хорватияның (жер көлемі 56594 мың шақырып, 4 миллион тұрғыны бар) Президенті Колинда ­Грабар-Китаровичтің желіккен фанаттар қатарына қосылып, азаматтық ұстанымына ризагөйлер көп
Бұл аз ба? Ол 2015 жылы Елбасы болып сайланысымен хорваттардың тұрмысы жақсаруы үшін үкімет мүшелері мінетін 35 мерседес ұшақты сатқызып, министрлер мен елшілердің айлығын недәуір қысқарттырып, қарапайым еңбеккерлердің жалақысын 400 доллардан 540 долларға дейін өсірді
Соның және басқа да ұйымдастыру шараларының арқасында ЖІӨ-і 22,47 пайызға көтерілді
Тәлім бе, тәлім
Өнеге ме, өнеге!
Шақпақ жейделілер елі туралы ойлағанда әуелі Югославия федеративтік республикасын ұзақ жылдар басқарған маршал Иосип Броз Тито И.Сталиннің «коммунист емессің бе?» дегеніне: «Мен, алдымен, хорватпын, содан кейін коммуниспін», «Қазақтардың қандай халық екенін білемін
Қазақ – нағыз ержүрек, нағыз батыл да батыр халық
Колчактың кезінде мен үш жыл бойы қазақ арасында жасырынып жүрдім
Сол кезде бұл халықтың әрбір ер-азаматының ер болатынын, өр болатынын өз көзіммен көрдім…», «Қазақ халқының әдеп-ғұрпын, салт-дәстүрін зерттедім, тілін үйрендім» деп фашизмге қарсы қозғалыс қосындарына сардар етіп шені төмен қарапайым қазақ жігітін тартқаны еске түседі
Ол – Омбы облысының Шарбақкөл ауданындағы ауыл диірменінде механик болып істеген еді
Бұл оқиғалар қай мәселе болса да инабат пен тәртіп керектігіне дау туғызбайды.
Жарысты мерзімінен бұрын аяқтаған Месси, Роналду, Неймар мен Кованидің жұлдыздары жанбады…
Осындайда көш соңында салпақтап келе жатқан қазақ футболына қарның аша ма, ашпай ма?
Сонымен, дүниежүзілік кезекті көп бөлімді доп драмасы бітіп, шымылдығын жапты
Мундиаль мәреге жетіп, жалауын түсірді
Ол жақсы ұйымдастырылып, жасыл алаңдағы ырду-дырду аяқталды
Жарыс жұмыр жердің жұмырына жұтылып, тарих қойнауына кетті
Мамандар сараптама бағасын бере жатар әлі.
Бұл аламан француз бапкері Дидье Дешамның бағын тағы асырды
Ол бұған дейін ойыншы ретінде әлем чемпионы атанып еді, ондайлар некен-саяқ…
Алда – ыстық демді Катар
Ол адамзатқа не сыйлайды? Уақыт көрсетеді…
Аян-Сейітхан НЫСАНАЛИН
