«Түркістан» 20 жыл елмен бірге
Еліміздің жаңа тәуелсіздік тарихы бұл – ең алдымен ұлттық басылымдар­дың тұғырлану тарихы
Сол арқылы өзіміздің төл арналарымызға қайта оралуымыздың тарихы
Егемендігіміздің сындарлы жылдарында, біз жоғалтқанымызды тауып, өшкенімізді жандырсақ, онда бұл үрдісте «Түркістан» газетінің де өзіндік үлесі бар
Өткен аптада Алматы қаласындағы Ғ.Мүсірепов атындағы балалар мен жасөспірімдер театрында өткен «Түркістан» халықаралық басылымының 20 жылдық мерейтойына арналған салтанатты жиында ел басшылары мен ұлт зиялылары осындай тұжырым жасады.
Тәуелсіздік жылнамасына үңілсек, «Түркістан» газеті Қазақстан Рес­публикасы Министрлер Кеңесінің 1993 жылғы 14-қарашадағы Қаулысы негізінде дүниеге келді
Тұңғыш саны 1994 жылдың 28-қаңтарында жарық көрді
Өз кезегінде, оның идеялық бастамашысы әрі алғашқы бас редакторы – біртуар азамат, халық жазушысы Қалтай Мұхамеджанов болғанын атап өткен жөн.
Газет үшін жиырма жыл аз ба, көп пе, оны өлшеп жатпақ емеспіз
Бағасын халық береді
Десе де, басылым жетістіктері – қазіргі таңда іс басында жүрген және оған дейінгі іскер азаматтардың, барша ұжымның жиынтық еңбегі екендігі анық.
«Басылым тарихы айтулы оқиғаларға толы
Газет бетінде алтын бесігіміз – ауыл тақырыбын кеңінен көтеріп жатқан тұста Мемлекет басшысының редакцияға телефон шалып, қолдау білдіргенін газет журналистері әлі күнге мақтанышпен еске алады
Сонымен қатар Президентіміздің кезінде көкейтесті мәселелер бойынша жазылған үш бірдей мақала бойынша Үкіметке тапсырма бергені де белгілі
Газет жұмысының үнемі жоғары назарда болғанын осыдан-ақ көреміз» деді салтанатты шараны құттықтау сөзбен ашқан «Нұр Отан» партиясы Төрағасының бірінші орынбасары Бауыржан Байбек.
Саясаткер өз сөзінде «Түр­кістанның» жүріп өткен жиырма жылында еліміздің де мәртебелі мемлекетке айналғанын және қазіргі таңда жаңа «2050 Стратегиясына» сәйкес өркениетті 30 елдің қатарына енуді мақсат етіп отырғанына баса мән берді.
«Бұл мақсатқа жету дегеніміз – Тәуелсіздігімізді нығайту, мем­лекетімізді жасампаз ету, бабалар мұраты – шынайы Мәңгілік Ел болу деген сөз
Ол үшін өзгелермен экономи­калық тең терезелі тығыз қарым-қатынаста болуымыз керектігі айғақ…
Елбасы айтқандай, біз үшін көрші жұртпен экономикалық тұрғыда тығыз болу – өмір заңдылығы, отандық бизнеске үлкен нарық кеңістігін ашу, яғни экономикамыздың өміршеңдігін, мемлекет қуаттылығын ұзағынан ету жолы
Осы тұрғыдан алсақ, біз үшін басты мәселе – ішкі ынтымағымыз
Әлемдегі жағдайды ескерсек, біз әрдайым бірлік­тің, ынтымақтың ерекше үлгісін көрсете білуіміз керек» деп жалғады ойын ол.
Бұл ретте, оралмандар мәселесін де тілге тиек еткен Бауыржан Байбек: «Шын мәнінде де, қандастар проблемасының баршамыздың көңілімізге қаяу түсіріп келгені жасырын емес
Мұны партия ұйымдастырған аламан айтыстарда ақындарымыз талай мәрте жырлаған болатын
Өздеріңіз білесіздер, күні кеше азаматтық алу мерзімін 7 жылдан 1 жылға дейін азайту, қандастарымызды қоныстандыру, әлеуметтік тұрғыдан қолдау мәселелерін барынша жеңілдету бойынша саяси шешім қабылданды
Ұзағынан болсын дей отыра, бұл тұста елдегі оқырманын шеттегі қазақпен байланыстырып, алтын көпір қызметін атқарып отырған «Түркістанның» қызметі де ерекше дер едім» деп басылым қызметінің тағы бір мерейлі қырын ашты.
Осы қатарда Парламент Сенатының төрағасы Қасым-Жомарт Тоқаев пен Үкімет басшысы Кәрім Мәсімовтың, Астана қаласы әкімі Иманғали Тасмағам­бетовтың құттықтау жеделхаттары оқылып, газеттің басылымдар арасындағы ерекше мәртебесін айшықтай түсті.
Бұдан бөлек, «түркістандықтарды» Мәдениет министрінің атынан орынбасары Асқар Бөрібаев, Байланыс және ақпарат агенттігі төрағасының атынан орынбасары Алтай Әбибуллаев құттықтап, газет ұжымына сый-сияпаттарын жасады.
Ақсақалдар атынан «Түркістанның» алғашқы құрылтайшыларының бірі – халық жазушысы Әбдіжәміл Нұрпейісов, ғалымдар атынан Ұлттық академияның президенті Мұрат Жұрынов, ал аймақтар атынан алты облыс әкімінің, жоғары оқу орындары атынан төрт университет ректорының өкілдері құттықтады.
Олардың айтуынша, әуел бастан-ақ, зайырлы мемлекет құру мен демо­к­ратиялық қоғам орнатуға бағдарланған басылым қазақтың ғана емес, атауына сәйкес күллі түркі жұртының да ақпарат айнасы болып қалыптасты
Ең бастысы, туған еліміздің тәуелсіздік жылнамасын жасау ісінде алдыңғылардың қатарында келеді
Әрине, бұл жағынан алғанда, жиында сөз алған ұлт зиялыларының пайым-пікірі бір арнадан табылып, «Нұр Отан» партиясының саяси Доктринасындағы жасампаз құндылықтарымен үндесе шықты десек, артық айтқандық емес.
Жиын соңында елімізге танымал өнерпаздар мен дарын иелері газет ұжымын құттықтап, ән-жырдан шашу шашып, кеш көрігін қыздырды
Сонымен қатар «Түркістан» газетінің 20 жылдық мерейтойына орай жарияланған мақалалар бәйгесінің қорытындылары жарияланып, жиылған жұртты үлкен қуа­нышқа бөледі
Мысалы, «Түркістан – 20» бәйгесінің бас жүлдесін айту­лы ғалым Тұрсын Жұртбай иеленсе, Қалтай Мұхамеджанов атындағы арнайы сыйлықты журналист Ермек Зәңгіров жеңіп алды
Онан кейінгі бірінші жүлдеге Назерке Жұмабай, екі екінші жүлдеге Бауыржан Айманов пен Кәмел Жүністегі, үшінші, төртінші жүлдеге Жақау Дәуренбеков, Момбек Амангелдиев, Мырзан Кенжебай, Сейдулла Садықовтар лайық деп танылып, сыйлықтар табыс етілді
Сөйтіп, ұрпақтар жалғастығына кезекті рет ілтипат көрсетіліп, аға буын мен кейінгі буынның сабақтастығына жол ашылды
Айта кетейік, газет ұжымы осы байқауды алдағы уақытта дәстүрге айналдыруды көздеп отыр.
Жалпы, бұл той бүкіл қазақ баспа­сөзінің ортақ тойындай болып өтті дей аламыз
Енді алда бұрынғыдан да үлкен міндеттер бар
Артта тақымын қысып, қамшы басатын қалың қазақ елі тұр
Сондықтан да болар, «Түркістан» газетінің бас редакторы Шәмшидин Пәттеев осындай қамқорлығы мен қолдауы үшін «Нұр Отан» партиясы және оған қарасты «Нұр-Медиа» холдингінің басшылығына ұжымдастары, жалпы әріптестері атынан алғысын білдіре отырып, БАҚ-қа берген сұхбатында: «Ең басты мәселе – 23 жыл бұрын Қазақстанның тәуелсіздік алғаны болса, сол кездегі мәселе әлі күнге маңыздылығын жоғалтпай келеді
Әлемдік қауымдастыққа танылып үлгергенімен, біртұтас болып қоғам қалыптасып біткен жоқ
Сондықтан «Түркістан» газетінің бір тақырыбы – осы біртұстастыққа септігін тигізу» деп ағынан жарылды.
«Түркістанның» жыл өткен сайын түлеп келе жатқанына көз жеткіземіз
Өйткені ол қоғамның әрбір тынысы мен жүрек лүпіліне ден қойып отыр
Аталарымыз айтып кеткен «уақыт тамыршысы» деген сірә да, осы болар!
Жазар көбейсін, Алаштың арынды басылымы!
Д.СМАЙЫЛ
