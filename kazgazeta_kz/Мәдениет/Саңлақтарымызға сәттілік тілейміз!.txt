
Ертең, яғни 9 ақпан күні Оңтүстік Кореяның Пхенчхан қаласында Қысқы олимпиада ойындары басталады
Бұл дүбірлі додаға Қазақстанның ұлттық құрама командасы да қатысады
Спорт тарихында әлемдік бәсекені ұйымдастыруға өз кандидатурасын үш рет ұсынған Пхенчхан қаласы, бұған дейін 2010 жылғы Олимпиада ойындарын өткізу құқығын – Ванкуверге, 2014 жылғы Олимпиаданы өткізу мәртебесін Сочиге беріп қойған еді
Осылайша оңтүстік кореялықтардың арманы үшінші талпыныста орындалды

Ақ олимпиада екі қалада орналасқан 12 спорт нысанында өтеді
Солардың бірі әлемге әйгілі Пхёнчхан – сегіз елді мекенді біріктіретін аудан орталығы
Жылдың қай мезгілінде болмасын мұнда келуші саяхатшылар мен туристердің саны өте көп
Ақ олимпиада қонақтарын қабылдайтын тағы бір қала – Каннын
Шығыс теңізінің жағалауында мұздағы спорт түрлерінен жарыстар өткізіледі.
Қазақстандық сайыпқырандар Оңтүстік Корея еліне алғашқы­лар­дың бірі болып жетті
Спортшылар Каннын және Пхенчхан қала­ла­рындағы олимпиада қала­шығына орналастырылды
Ұйымдастыру комитеті екі қалада да спортшылар қалашығын ашқан.
Оңтүстік Корея олимпиада­сы­ның ашылу және жабылу рәсімдерін бір мезетте 75000 адам тамашалай алады
Ал шаңғы жарыстары өтетін орталыққа 15500 көрермен сияды
Тұғырдан секіру орталығы 60000-нан астам спортсүйер қауымды қабылдауға қауқарлы
Биатлон сайыстарын да бір уақытта 26500 көрермен көре алады
Сондай-ақ «Ёнпхён» тау шаңғысы базасындағы сайысты 18000 көрермен тамашалай алады.
Дүбірлі додаға барлығы 92 Ұлт­тық Олимпиада комитетінен 2295 спортшы тіркеуден өткен
Жарыстың көп бөлігі Каннын қаласында өтеді
Пхёнчхандағы Олимпиада­лық ойын­дардың қауіпсіздігін 10 мың полиция қызметкері, оның ішінде арнайы бөлім қамтамасыз ететін болады.
Қысқы Олимпия ойындарына Тәуелсіз мемлекет ретінде 1994 жылдан бері тұрақты түрде қатысып келе жатқан Қазақстан ұлттық құрамасының Қысқы олимпиадаға биыл жетінші рет жолы түсіп отыр
Бұған дейінгі алты Олимпия ойындарында еліміздің спортшылары жеті медаль жеңіп алған
Қысқы олимпиада ойындарының мәліметтеріне көз жүгіртсек, Қазақстаннан төрт-ақ спортшымыз жүлдегерлер қатарынан көрінген екен
Атап айтқанда, Қысқы олимпиада ойындарынан Қазақстан құрамасында әзірге жалғыз алтын медаль бар
Бұл жүлдені шаңғышымыз Владимир Смирнов 1994 жылы Лиллехаммерде ең ұзақ жарыста, яғни 50 шақырымдық марафонда жеңіп алған болатын
Ол, сондай-ақ осы ойындарда күміс жүлдеге де қол жеткізді
Араға төрт жыл салып, 1998 жылы В.Смирнов Нагано ойындарында қола медаль алды
Оның командаласы Людмила Прокашева конькимен жарыста қола жүлдеге ие болды
2010 жылы Ванкуверде биатлоншы Елена Хрусталева күміс жүлдегер атанды
Ал соңғы Сочи ойындарында мәнерлеп сырғанаушы Денис Тен ел қоржынына қола медаль салды
Міне, тәуелсіз ел болғалы қатысқан алты ойындардан осынша жүлде алған екенбіз
Бұл, әрине, спорттың инфрақұрылымы жылдан-жылға дамып келе жатқан ел үшін мардымсыз көрсеткіш деп ойлаймыз.
Кімдерден  жүлде күтеміз?
Спорт сарапшылары шаңғы жарысынан соңғы өткен әлем кубогы кезеңінде жүлдегер қатарынан көрінген Алексей Полторанинге, әлем кубогының фристайл жарысында алтын тұғырға көтерілген Дмитрий Рейхердке үлкен сенім артады
Бұл екеуі де Олимпиада ойындарына төртінші рет қатысқалы тұр
Сондай-ақ фристайлда, яғни тау шаңғысы акробатикасы бәсекесінде Юлия Галышева да жүлдеге қол созуы әбден мүмкін
Тәжірибелі спортшымыз осыдан төрт жыл бұрын Сочи ойындарында төртінші орын алған болатын.
Мәнерлеп сырғанаудан да Қазақстан медаль алуға үмітті
Денис Теннің Олимпиада ойын­дарының қола жүлдегері деген атағы бар
Ол үшін ендігі нысана тек алтын немесе күміс медаль болып отыр
Ал соңғы жылдары әлемдік жарыстарда көзге түсе бастаған қазақтың қаршадай қызы Элизабет Тұрсынбаева да Олимп шыңына шығуға барын салатыны сөзсіз.
Тағы кімдерге сенім арта аламыз? Бұл ретте біз шаңғы акробатикасынан сынға түсетін ­Жанбо­та ­Алдабергенова, конькимен ­жү­гірушілер Денис Кузин, Роман Креч пен Екатерина Айдова, биатлоншы Галина Вишневская жүлде үшін таласқа түседі деп топшылаймыз.
Қазақстан Ұлттық Олимпиа­да комитетінің президенті ­Тимур Құлыбаев байрақты жарысқа аттанған сайыпқырандарға сәттілік тіледі: «Олимпиада ойындарына дайындық кезеңі жақсы өтті деп есептеймін
Спортшылар үшін барлық жағдай жасалды
Сондықтан жақсы нәтиже көрсетуге мүмкіндік бар деп ойлаймын
Баршаңызға сәттілік тілеймін және сіздерден жаңа жеңістер күтеміз» деді ҰОК президенті.
Мәдениет және спорт министрі Арыстанбек Мұхамедиұлы Оңтүстік Кореяда өтетін Олимпиадада кімнен медаль күтетінін айтып өткен ­болатын
Олардың қатарында Юлия Галышева, ­Алексей ­Полторанин, ­Даниель Рейхард және Денис Тен бар.
Жарыс алдында Ұлттық олимпиада комитеті министрлікпен бірлесіп спортшылардың допингті қолдануға жол бермеу үшін тиісті шаралар қабылдады.
Комитет бас хатшысы ­Әбіл­­ға­­зин­­­­нің айтуынша, Олимпиада командасының барлық кан­­­дидаты допинг тестінен өтті
Әр спортшыдан соңғы сынама қаңтар айының басында алынып, Дрезденнің допингке қарсы зертханасына жіберілген.
Айта кетейік, Қысқы олимпиада 9-25 ақпан күндері Пхенчханда өтеді
Олипиаданың ашылу салтанатында Қазақстан ұлттық құрамасының туын шорт-трекші Абзал Әжіғалиев ұстап шығады.
Олипиадаға Қазақстанның  атынан қатысатын спортшылар  легі төмендегідей:
Биатлон
Биатлонға Қазақстан құрамасынан 10 спортшы қатысады
Олар: Василий Подкорытов, Максим Браун, Владислав ­Витенко, Тимур Хамитгатин, Роман Еремин, Алина Райкова, Дарья ­Климина, Галина Вишневская, Ольга Полторанина және ­Елизавета Бельченко
Спортшылар спринт, ізге түсу, жекелей ­сайыс, масс-старт, аралас эстафета және эстафета сындарынан өтеді.
Фристайл
Фристайлдан бұл жарысқа 9 спортшы қатысады
Могул сайы­сынан: Дмитрий Рейхерд, Павел Колмаков, Юлия Галышева және Аяулым Әміренова; Акробатикадан: Маржан Ақжігіт, ­Жанбота Алдабергенова, Аяна Жолдас, Ақмаржан Қалмұрзаева және ­Ильдар Бадрутдинов жарыс алаңына шығады.
Шаңғы жарысы
Шаңғы жарысына 7 спортшы қатысады
Олар: Алексей ­Полторанин, Денис Волотка, Евгений Величко, Виталий ­Пухкало, Валерия Тюленева, Анна Шевченко мен Елена ­Коломина.
Шорт-трек
Қазақстан құрамасынан 7 спортшы қатысады
Олар: Нұрберген Жұмағазиев, Абзал Әжіғалиев, Денис Никиша, Еркебұлан Шамуханов, Мерсаид Жақсыбаев, Анастасия Крестова мен А Йонг Ким.
Коньки
Каннындағы мұз айдынына қазақстандық 6 спортшы өнер көрсетеді
Олар: Роман Креч (500, 1000 м), Станислав Палкин (500, 1000, 1500 м), Артем Крикунов (500 м), Федор Мезенцев (1000, 1500 м, масс-старт), Денис Кузин (1000, 1500 м) және Екатерина Айдова (500, 1000, 1500 м).
Мәнерлеп сырғанау
Мәнерлеп сырғанаудан ел намысын Денис Тен, Элизабет Тұрсынбаева және Айза Имамбек қорғайды.
Тау-шаңғы спорты
Тау-шаңғы спорты бойынша Қазақстанның атынан Игорь ­Закурдаев пен Мария Григорьева жарыс жолына шығады.
Шана спорты мен трамплиннен секіру
Қысқы Олимпиадада Никита Копыренко шана спортынан, ал Сергей Ткаченко трамплиннен секіру жарысы бойынша сынға түседі.
Абылайхан ЖҰМАШЕВ
