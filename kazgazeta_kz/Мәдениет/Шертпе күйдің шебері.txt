«Ата өнері балаға мұра» дегендей ата-бабаларымыздан қалған бай мұраны сақтап, төл өнеріміз бен мәдениетімізді өркендету, кейінгі ұрпаққа жеткізу қазіргі аға буынның міндеті.
Халқымыз әр қилы заманда дарынды жастарға кенде болмаған
Сексен жылдай тарихы бар Семей мемлекеттік педагогикалық институты өңіріміздің білікті педагогтарын даярлап қана қоймай, жас өнерпаздардың басын біріктіріп, олардың өнерлеріне шабыт беріп, шығармашылықтарына бағыт сілтеу мақсатында студенттер филармония­сын құрған болатын
Өнерді алға қарай жылжытатын, жас дарындардың танылуына елеулі ықпал етіп жүрген осы студенттер фи­­лармониясы ұлттық мәдениет пен өнері­міз­ді насихаттауда халыққа зор қызмет етіп жүр.
«Ел іші – өнер кеніші» демекші, ел ішінде өнерді жас ұрпаққа насихаттап, үй­ретуден жалықпайтын азаматтар баршылық
Осындай жандардың бірі А.Байқыдыров атындағы Ақсуат саз мектебінің директоры, Қазақстан Республикасының Мәдениет қайраткері, Тарбағатай ауданының Құрметті азаматы Қалихан Сафаров Семей мемлекеттік педагогикалық институтында үздіксіз білім беру жүйесі аясында «Халық мұрасы – ұрпақ игілігіне» тақырыбында шығармашылық кешін өткізді.
Оның шығармашылығын тамашалауға сазгердің жерлестері, шаһарымыздың зиялы қауымы, СМПИ басшылары мен оқытушылар қауымы және де студенттік филармонияның өнерлі жастары жиналды.
Қалихан Сафаров ағамыз он жасынан бастап күй өнерінің қазанында қайнап, он төрт жасында республикалық додада топ жарған, бүгіндері ұлағатты ұстаз, саңлақ күйші, сазгер
Семей пединститутының мәжіліс залына жиналған өнер сүйер қауымға күйші «Тау құдіреті», «Қара қаз», «Бейбіт», «Ақ жауын», «Көкейкесті», «Анама», «Аққу», т.б
күйлерді орындап, жұртшылықтың қошеметіне бөленді
Орындалған туындылардың арасында күйшінің терең мазмұнмен дараланған «Дарабоз», «Тарбағатай тәңіртау» күйлері де орындалды
Сонымен қатар ақын Серік Жұматовтың сөзіне жазылған Қалихан ағамыздың «Ақсуат – алтын бесігім» әнін Әсет Найманбаев атындағы республикалық байқаудың лауреаты, А.Байқыдыров атындағы Ақсуат саз мектебінің мұғалімі Марат Әбуғази тамылжыта шырқады
Семей шаһарына арналған «Шұғылалы Семей» әнін Әміре Қашаубаев атындағы республикалық байқаудың лау­реаты, Семей қаласындағы №2 жалпы білім беретін мектептің музыка пәнінің мұғалімі Мейрамбек Ахметов орындады
Шертпе күй шебері Қалихан Сафаровтың шығармашылық кешінің шымылдығы ­Елбасы алдында ән салу құрметіне ие болған, Ақсуат мәдениет үйінің әншісі Бақыт Исаеваның орындауындағы «Ақсуат» әнімен жабылды.
Кеш соңында сөз алған Семей мемле­кеттік педагогикалық институтының ректоры, профессор Мақтағали ­Бектемесов: «Қазіргі таңда ауылдағы ­мектептерге қолдау көрсету, олармен тығыз шығарма­шылық байланыс орнату өмірдің өз талабы
Педагогикалық тәжірибені таратудың инновациялық кеңістігін құру мақсатында «Педагогикалық шеберлік керуені» атты І облыстық педагогикалық континуум бастау алып, СМПИ-дың білікті мамандары Абай, Бесқарағай, Бородулиха, Үржар, Аягөз аудандарында болып, педагогтардың ғылыми-әдістемелік және шығармашылық деңгейін анықтап, әр мұғалімнің кәсіби шеберлігінің жетілуіне ықпал етті
Біз Алшынғазы Байқыдыров атындағы саз мектебінің осы іс-шараны өткізу туралы ұсынысын үлкен түсінікпен қабылдап, бүгін бастау алған шығармашылық байланысымыз одан әрі жалғасын табады деген ойдамын
Тарбағатай өңірінің өзіндік шертпе күйлерін, музыка мамандығы бойынша білім алатын біздің студенттерге элективті курс ретінде енгізуді ұсынып отырмыз» деді
Институт басшысы Қалихан Сафаровқа қазақтың дәстүрімен иығына шапан жапты.
Анар ҚУАНҒАЛИЕВА
СЕМЕЙ
