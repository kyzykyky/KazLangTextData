Қазақ ұлттық аграрлық уни­верситетінің ұжымы «Наурыз – жаңару мерекесі!» атты кең көлемді салтанатты шара өткізді
Арнайы шақырылған қонақтарға, университет ұстаздары мен студенттеріне оқу ордасы бас ғимаратының алдында ұлттық ән-күймен көмкерілген сахналық көрініс ұсынылды
Бұл күнгі Наурыз-думанға бірқатар шетелдік қонақтар, есімдері елге белгілі ғалымдар, Ғылыми-зерттеу институттарының басшылары мен өндіріс пен шаруашылық жетекшілері, қоғам қайраткерлері, қаламгерлер мен өнер майталмандары және бұқаралық ақпарат құралдарының өкілдері қатысты.
Мерекелік салтанатты университет ректоры, академик Тілектес Есполов ашып, құттықтау сөз сөйледі:
– Ата-бабаларымыз сан ғасыр армандаған Азаттық пен Еркіндік – бүгінгі ұрпақтың еншісіне тиді
Тәуелсіздік – біз үшін ең қасиетті құндылық
Осы құндылық арқылы бізге төл дәстүріміз, мәдениетіміз бен тіліміз, ең асыл мерекеміз Наурыз тойы қайта оралды
Бүгінде егемендігіміздің арқасында еліміз елеулі жетістіктерге жетіп, биік белестерді бағындырып, бүкіл әлем мойындаған мемлекетке айналды.
Университет өткізген Нау­рыз тойында оқу орнының жанынан құрылған «Гүлбану» ән-би ансамблі мен талантты ұстаздар мен оқытушылар өнер көрсетті
Қыдыр Ата халыққа ақ батасын беріп, ақ әжелеріміз аластау рәсімін өткізіп, Ұлы той қонақтарына шашу шашылды
Бұған қоса, ең дәмді Наурыз-көже дайындап, ұлттық киімдердің озық үлгісін көрсетіп, ұлттық спорт жарыстарында үздік шыққан факультеттер мен университеттің өзге де құрылымдық бөлімшелеріне тиісті дәрежедегі марапаттар мен бағалы сыйлықтар табыс етілді
Мереке барысында қонақтар арнайы тігілген қазақ үйлер мен ақ дастарқан басында университет ұжымы әзірлеген Наурыз көжеден дәм татты.
Сәбит Жарқынұлы
