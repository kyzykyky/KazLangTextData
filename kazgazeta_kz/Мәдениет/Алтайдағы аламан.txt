
Табиғаты тамылжыған өр Алтайдың төсінде ұлттық спорт додасы дүркіреді
Қазақ даласының түкпір-түкпірінен ұлттық өнердің туын желбіреткен ағайынның басы қосылды
Аспантаулармен таласқан Алаш баласының рухы өсті, өшкені жанды, көнергені жаңарды дегеніміз де осы болар, бәлкім?! Ел Тәуелсіздігінің 20 жылдығына арналған ұлттық спорт түрлерінің III республикалық фестивалі өз мәресіне жетті.
Ұлттық дүбірлі дода басталар алдында ұйымдастырушылар баспасөз мәслихатын өткізіп, журналист қауыммен кездесті
Тілшілер сауалына жауап берген фестивальдің мандаттық комиссия  төрағасы Бекболат Байжанов, фестиваль бас төрешісінің орынбасары Қазыбек Иманғалиев, Ұлттық спорт түрлері қауымдастығының бірінші вице-президенті Сәдібек Түгел, Шығыс Қазақстан облысының Туризм, денешынықтыру және спорт басқармасының басшысы Асқар Байжігітұлы биылғы шараның жылдағыдан ерекшеліктеріне баса назар аударды
Қазақты Құлагердің қос ескерткішімен қуантқан Сәдібек Түгел «Қазақтың ұлттық спорты қазаққа ғана қажет» деді
Расында, әлем алдында еліміздің бет-бейнесін танытып, беделімізді асқақтататын ұлттық құндылықтарымыз екенін ескеретін уақыт жеткен сыңайлы.
Ең алғаш бұл фестиваль 1999 жылы Астана қаласында өткен еді
2004 жылы Қарағандыда жалғасын тапты
Енді, міне, араға 7 жыл салып, Өскеменге табан тіреген екен
Бұдан былай атаулы фестиваль 4 жыл сайын тұрақты өтіп тұратын болды
Олар жарысқа қатысудан Алматы қаласы мен Батыс Қазақстан облысы бас тартқандықтарын да жасырмады
Қазақтың құндылығы жаттай көрінбесе, атағынан ат үркетін білдей мекемелерге ұлттық спорттан ат-тонын ала қашар себеп те жоқ тәрізді.
Тоғызқұмалақ, көкпар, асық ату, аударыспақ, қыз қуу, қазақша күресі, саятшылық, тең­ге ілу, тай жарыс, құнан бәйге, топ бәйге, жорға жарыс, аламан бәйге тәрізді қазақтың қазыналы спорты делебені қоздырмай қоймасы анық
Сәнді киіз үйлер мен сұлу аттар байқауы да жарыс көрігін қыздыра түсті.
Қазақтың кең қолтық атымтай жомарттарының бірі Серік Ахтанов есімді азамат фестивальдің ауыспалы кубогын өз қаражатымен жасап, тарту етті.
Кезінде атақты этногроф Жағда Бабалықұлы «қазақта 300-500 аралығында ұлттық спорт түрлері бар» деген екен
Шығыстағы фестивальде 20-дан астам ұлттық спорт түрі көрініс тапты
Әлі қаншама құндықталған қазынамыз барын кім білсін?
Ат спорты жарыстары Өскемен қаласына таяу жерде өтсе, нұр үстіне нұр болар еді
Жарысқа қатысушылардың делебесін қоздыратын желеп-жебеуші халықтың қиқуы қажет болса, көз сүріндірер көркем ұлттық ойындарымыз ел санасын сәулелендірері кәміл
Құдайға шүкір, ұлттық өнер, ұлттық спортқа деген оң көзқарас жылдан жылға артып келе жатқандай
Тек алдамшы науқандық сипатқа айналмаса игі
Халық үшін жасалатын ұлттық спортқа көрерменді көптеп тарту алдағы уақытта ескерілсе деген ниетіміз бар.
Қайрат Сатыпалды, «Нұр Отан» ХДП-ның хатшысы,
Ұлттық спорт түрлері қауымдастығының президенті:
– Қазақстан әлемге ұлттық құндылықтарымен танылады
Фестивальдің асқарлы Алтай баурайында өтуі – ұрпақтар дәстүрінің жалғастығы, салт-сана сабақтастығын білдіреді
Осындай игі шараға қолдау білдірген Қазақстан Республикасы Туризм және спорт министрлігіне, Шығыс Қазақстан облысы әкімдігіне, «Самұрық-Қазына» әл-ауқат қорына алғыс білдіргім келеді.
Елсияр Қанағат,
ҚР Туризм және спорт министрлігі спорт комитетінің төрағасы:
– Кез келген мемлекет өзінің ұлттық дәстүрі мен ұлттық спортын жоғары қояды
Елбасының қамқорлығы арқасында ұлттық спортымыз жылдан-жылға қарыштап дамып келеді
Қазақ күресі мен тоғызқұмалақтан әлем чемпионаты өткізіліп, қазақ ұлттық спорты халықаралық дәрежеге көтерілу үстінде
Қазақстан Рес­публикасы Туризм және спорт министрлігінің қолдауымен көкпардан Қазақстан чемпионатын, сондай-ақ жастар біріншілігін өткізудеміз
Оны «Қазақстан» телеарнасынан көріп жүрсіздер
Әр облыстардағы көкпардан құрылған арнайы команда бар
Көкпарға футбол, хоккейдің дәрежесіндей көңіл бөлінетін дәрежеге жетуіміз керек
Бірақ көкпар командаларының сапасы өсіп келе жатқанын аңғару қиын емес.
Арман Серікұлы
