Жуырда Алматы облысының әкімі Амандық Баталов Сарқан ауданында іссапармен болды
Бірқатар шаруа қожалықтарының жұмысымен танысып, жаңа нысандардың әзірлік барысымен танысты.
Облыс әкімі сапар аясында «Черкаск қорғанысы» деп аталатын мұражайды тамашалады
Мұражайдың осы күнде қордаланып қалған мәселелері де аз емес көрінеді
Соңғы рет нысанға ағымдық жөндеу жұмыстарын жүргізгелі де біршама уақыт өтіпті
Бұл орайда облыс әкімі Амандық Баталов тарихты ұмытуға еш болмайтынын, мұражайға шетелдерден арнайы қызығушылық танытып келушілердің барын ескере отырып, оны қалпына келтіру, жол салу, көше шамдарын орнату туралы құзырлы мекеме басшыларына тапсырма беретіндігін атап өтті.
Тағылымы мол  мұражай
«Черкаск қорғанысы» мұражайы 1968 жылы салынған
Осындай атаумен тарихта қалған азаматтық соғыс 1918 жылдың маусым айында бас­талып, 1919 жылдың 14 қазанына дейін жалғасқаны белгілі
Черкаск қорғанысын ұстап тұрған Жетісу фронтына 5-ші Сібір атқыштар дивизия­сы мен атаман Б.Анненковтың партизан дивизиясы шабуыл жасаған
Черкаск қорғанысының ұзындығы 70 шақырымға созылған
Жаудың жолына қорғанушы тарап бір жылдан астам уақытқа тосқауыл болып, өз жерінен өткізбей, негізгі күштердің жасақталуына мүмкіндік берген
Мұражайда сол кезеңдегі сұрапыл соғыстың кей сәттерінің мүсін түріндегі көрінісі, сол кездегі ерлігімен көзге түскен батыр тұлғалар, олар туралы жазба деректер, қолданған қару-жарақтары және ең бағалы жәдігері саналатын 1904 жылы Обухов болат құю зауытында жасалған зеңбірек қойылған.
Сапар аясында аудандағы «Самал» шаруа қожалығының алқабында болды
Шаруа қожалығының иесі Ермек Қалиев өзінің жер аумағына себілген қант қызылшасынан алынған өнім жайында ойымен бөлісті.
– Осыдан бірнеше жыл бұрын аудан бойынша қант қызылшасының мол көлемін жинағандардың қатарында болатынмын
Сол кездегі тәтті түбірді өткізетін зауыттың толық қуатымен жұмыс істемеуі салдарынан өнімді өткізу кезінде көптеген қиындықтар туындады
Өнімді өсіруге кеткен шығын өзін-өзі әрең ақтайтын
Бұл өнім жақсы күтімді де қажет етеді
Содан 4 жыл бойы қант қызылшасын егуді тоқтатқанбыз
Міне, осы жылы бұл өнімді өсіруді қайта қолға алған едік
7 га алқапқа қант қызылшасын ектім
Өнімділігі жақсы
Әр гектардан 500 центнерден жинау­дамыз
Мемлекеттен де ауыз толтырып айтарлықтай көмектер алудамыз
Мәселен, Көксу қант зауыты өткізген әрбір тонна қант қызылшасына 13 мың теңге төлейді
Одан бөлек әр тоннасына 1500 теңге көлемінде мемлекеттен төлемақы қарастырылған
Өнімді егістік алқабынан зауытқа дейін жеткізу кезіндегі жол шығындарының 40 пайы­зы дотацияланады
Бүгін зауытқа өніміміздің бірінші көлемін жеткізгелі отырмыз
Өнімді жинауға аудан жастары да жұмылдырылған
Алқапта 100 адам еңбек етуде
1 га
жиналған өнім үшін 25 мың теңгеден төленеді
Жалпы айтқанда, Елбасының қолдауымен бүгінде қант қызылшасын өсіретін шаруаларға мемлекеттен субсидия бөлініп, арнайы техника, сапалы тұқым, жанар-жағармай сатып алуға көмек көрсетілуде, – деді Е.Қалиев.
Облыс басшысы алқапта еңбек етіп жүрген жастармен де жүздесті
Өзінің мектеп қабырғасында оқып жүрген кезінде де дәл осылайша қант қызылшасын теруге атсалысқандығын тілге тиек етті
Жастарға тек маңдай терімен, адал еңбекпен табылған әрбір теңгенің ғана қадірі болатындығын, тек еңбек ету адамды биік жетістіктерге жетелейтіндігін айтты.
Аталған шаруа қожалығының күтіп-баптаушысы Исатай Нәбиевтің сөзіне қарағанда жұмысшылардың жалақысы тұрақты әрі жоғары, қожалық иелері олардың жағдайына көңіл бөлуді назардан тыс қалдырған емес
Өнім бітік шығып жатса жыл соңында қант түрінде сыйақы да беріледі екен.
Шаруа қожалығының басшысы Е.Қалиев бұрын-соңды өнімнің осындай көлемі болмағандығын және осы жылдың жоспары ойдағыдай орындалса алдағы уақытта егілетін қант қызылшасының көлемін арттыратындығын жеткізді.
Бақалы ауылында   береке бар
Сапар аясында облыс әкімі ауданға қарасты Бақалы ауылындағы қызылша өсірумен айналысатын «Есімжанов» шаруа қожалығының жұмысымен таныс­ты
Бұл қожалықтың иесі Серікжан Есімжанов қант қызылшасынан мол өнім алған облыстың алдыңғы қатарлы шаруаларының бірі екені жұртшылыққа жақсы мәлім
Қожалық иелері 25 гектар жер алқабына 6 шақырым қашықтықтан канал тартып, 7 жерден көпір өткелін орнатып, оған осы жылы тәтті түбір егіп, өсіріп-баптап, бүгінде бір гектарынан 700 центнерден астам өнім жинапты
Алқаптағы жұмыстардың басым бөлігін арнайы техникалар атқарады екен
Диқандар 25 гектар алқапқа егілген өнімнің 11 гектарын жинап үлгерген
Тәтті түбірдің тұқымы франциялық «Авантаж» сұрыпынан, салмағы 4,5-5 келіге дейін жетеді екен
С.Есімжанов биылғы жылы өз алқабынан 2000 тонна тәтті түбір жинау жоспарының бар екендігін атап өтті.
Шаруа қожалығының иесімен әңгі­ме­ле­су барысында өңір басшысы осы аталған шаруа қожалығының өнімдері жүк көліктерімен уақытылы Көксу қант зауытына жеткізілуін, жеткізілген өнімнің ақысы көп күттірмей төленуін қамтамасыз ету және игерілмей жатқан жерлердің иелерінен заң шеңберінде жерлерін мемлекет меншігіне қайтарып, игеру шамасына қарай Серікжан Есімжанов секілді еңбекқор азаматтарға беру қажеттігі туралы облыс әкімінің орынбасары С.Бескемпіров пен аудан әкіміне нақты тапсырма берді.
Содан соң ауданның ауыл­шаруашылық бөлімінің басшысы Амандық Баталов­ты аудандағы ауылшаруашылық мақ­сат­тағы 5 ірі шаруа қожалықтарының жұмысымен және алдағы уақыттағы жос­парымен таныстырып өтті
Бұл көрме аудандағы ең ірі алма бағының аумағында ұйымдастырылды
Алма ағашының түптері 100 гектар аумаққа егілген
Әр гектарынан 10 тоннаға дейін алма жиналады деп күтілуде
Бұл өз тарапынан ауданның экономикасына үлкен септігін тигізері анық.
Облыс әкімі Лепсі өзенінің бойын­да салынып жатқан «Лепсі-2» су электр станциясында да болды
Құрылыс жұмыстарын жүргізіп жатқан «АСПМК» ЖШС басшылығы атқарылып жатқан жұмыстардың жайымен таныстырып өтті
Бүгінде гидростанцияның бес негізгі нысаны бойынша құрылыс жұмыстары жүргізілуде
Платинаның 80 пайызы, негізгі станцияның 60 пайызы аяқталуға жақын
Сонымен қатар генераторлық турбина қойылып, аралық станция салынуда
Нысанда 130 адам жұмыспен қамтылған
Барлық қажетті материалдар уақытымен жеткізілуде
Нысанды қараша айының соңына дейін салып біту жоспарлануда.
Мердігер құрылыс мекемесінің таныс­ты­руынан кейін облыс әкімі нысанды бел­гіленген уақытта іске қосу, барлық құ­рылыс жұмыстарды аяқтағаннан кейін осы аумақты абаттандыру және көгалдандыру жұмыстарын жүргізу, станция аумағы мен оған жеткізетін көпірге күзет қою мәселесі жөнінде тапсырма берді.
Ауданға қарасты Черкаск ауылдық округіндегі «Мадьяров» шаруа қожалығы да өз жұмысымен таныстырды
Аталған қожалық қант қызылшасын егумен айналысады
Мұнда өсірілетін қант қызылшасының тәттілігі 14,9 ­пайызды құрайды дейді мамандар
Қызылша неғұрлым өсіп тұра берсе оның құрамының тәтті­лігі де арта түсетін көрінеді
Шаруа қожалығының алдағы жылдарға деген жос­пары айқын
Өнімді жинау жұмыстарын арнайы автоматтандырылған техникалар атқарады
Осы күнге дейін қант зауытына 600 тонна қызылша өнімін өткізіпті
Облыс әкімі қожалықтың иелігіндегі алқаптың орналасу жерін, егіндерді суғаруға қажетті судың мол екенін, ыңғайлы жерде орналасқандығын назарға алып, қызылша тұқымдарының арасын бір-бірінен алшақ қылып отырғызған жағдайда мол өнім алуға болатынын тілге тиек етті.

Данияр Нұрбек
Алматы облысы
