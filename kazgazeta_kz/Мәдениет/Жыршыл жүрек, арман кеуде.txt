Қазақтың көрнекті ақыны Ибрагим Исаевтың есімі қалың оқырман қауымға жақсы таныс
Оның алғашқы жинағы «Алтын сырға» деген атпен жиырма бес жасында жарық көрген еді
Міне, содан бері ойлы да мазмұнды жырларымен поэзия құмар жандарды қуантып келеді.
Біз Ибрагим Исаевты лирик ақын деп тобықтай түйін жасай салатын секілдіміз
Мұнымыз ақын үшін қиянаттау болмай ма екен? Осыған «ол ой ақыны», «ойшыл ақын» деген тіркестерді қоса салсақ қайтеді? Қателесеміз бе? Жоқ, өте орынды
Бұл сөзімізге бір ғана дәлел келтірейік
Таяу­да баспадан ақынның «Ой өлшемі» атты кітабы жарық көрді
Сонда «Сағыз» атты өлеңі бар
Ақын не айтқысы келеді? «Өткенді, тарихты білгеніміз дұрыс шығар
Алайда артымызға көп қаралай бермейік
Бүгінгі, алдағы өмірімізді ойлайық» дегенді емеурінмен білдіреді
Ақын ойына неге қосылмасқа?
Реті келіп тұрғанда сол өлеңді түгел келтірейік.
Мың сан жылда
қалды жерде мың сан із,
Мойныңызды бір сәт кейін бұрсаңыз,
Бір созылып,
бір қысқарып жүр әлі,
Жұрт шайнаған тарих деген құм сағыз.
Бір ауыздан бір ауызға сол сағыз
Ауысқалы шайнап жүрміз баршамыз.
Адам емес,
надан дейді ел сені,
Сол сағызды шайнай алмай қалсаңыз.
Ескіліктен бізге жеткен аңыз көп,
Созылады үзілмейтін сағыз боп.
Тарихшылар таба алмай жүр
алғашқы
Сол сағыздың шыққан жерін әлі іздеп.
Тіршілікті жатқан мәңгі оянбай,
Жүрміз әлі сілкілеуді қоя алмай.
Жаратқанның қолтығына қол салып,
Бұл адамзат не боп кеткен,
ой, Алла-ай!
Ми түгілі, қиял жетпес жаққа бір
Ұмтыламыз,
ұстатпайды жоқ тамыр.
Бізге жеткен аңызда да жоқ тамыр,
Біз шайнаған сағызда да жоқ тамыр.
Бола ма екен тамыры жоқ тіршілік,
Талай іздеп қазған жерден су шығып,
Сағыз қазған жерден қою шаң шығып,
Өлетұғын болдық қазір тұншығып.
Шайнайтұғын сағыздың да түрі көп,
Бірі кетсе,
шайнап жатыр бірі кеп.
Сөйлетуге неге сонша құмармыз,
Өліп қалған тіршілікті тілі жоқ.
Сағыз шайнап,
миы қатты талайдың,
Өткен өмір –
шетсіз, шексіз көк айдын.
Сылтау бізге –
Шыңғыс ханның көрі де,
Мақсатымыз –
өзін ұстау Құдайдың!
Уақыт – пойыз өтіп жатыр дүрсілдеп,
Сағызыңды жинап жатсың сен сүрлеп.
Құдай бізге күліп тұрған секілді,
Есуастар сағыз шайнай тұрсын деп.
Осы жинақтағы «Бақыт ­жайлы сыр» атты өлеңі де оқырманды бейжай  қалдырмайды
Рас, өмірде бақыт жайлы көп айтамыз
Өзімізше оған анықтама беріп жатамыз
Бір қарағанда, бақыт дегенге бас қатырып та керегі жоқ секілді
Дегенмен де,  бір ақиқат бар: жер басып жүрген қай пенде де бақытты болғысы келеді
Ақын өлеңінен аңғарғанымыз, бақытты болу  да оңай емес екен
Оған да дайындық, әзірлік керек екен
«Бақытты болуым керек»  деп армандамайынша  не болмаса осылай алдыңа жарқын  мақсат қоймайынша бақыт құсының сенің төбеңе қонақтауы да екіталай екен-ау…
Ибрагим ақын туралы кезінде қазақтың белгілі әдебиет сыншысы Мұхамеджан Қаратаев былай деген еді: «Оның өлеңдерінен Қасыммен өзектес, Төлеген, Мұқағалилармен үндес сарындар сезіліп тұрады
Сонымен бірге Ибрагимнің өзінің де қалыптасқан ішкі сазы бар
Ол – жүрегімен, жанымен сырласатын саз.
Ол не жайында жазса да, айтайын деген ойының арқауын суыртпақтап иіріп, көңілінде өнегелі түйін түйіп, сыр шертеді
Сондықтан да ол жүрек сөзіндей жылы тиеді, шындығына сендіреді
Оның өлеңдері жеңіл оқылады, жанға жағымды, оңай ұғылады
Тілі құнарлы».
Қазақтың аяулы ақындарының бірі Тұманбай Молдағалиевтің ақын інісі туралы былайша жүрек­жар­ды лебізін білдіргені әлі есі­мізде: «Маған өмірінде қаны туыс­па­ғанымен, жаны туысқан бір інім – осы Ибрагим Исаев
Мен оны ал­ғаш көргеннен-ақ ұнатып, ішіме тарт­тым
Оның өркен жайып келе жатқан ақындығын жас ағашты ая­лаған көктемдей аялағаным рас
Табиғаты ақын боп жаралған жігіт, ақындық биікке бірден қанат қақты
Ол досына адал, бауырым дегеніне барын беретін жомарт
Жалғыз жорытқан жолбарыс болса да, өзім дегендерден мейірімін аямайтын ата маралға ұқсайтын да жайы бар.
Аман бол, жыршыл жүрек,
арман кеуде,
Сынайды туған халқы тарланды өрде.
Даңқтың жолында да түстің, міне,
Халықтың көзінде бол қалған жерде!».
Мұқаң мен Тұманбайдан артық ақын поэзиясы, оның шеберлігі жө­нін­де не айта алар едік
Біздің тілегіміз – шабытты шақтар көп болсын, өмірге жақсы жырлар келе берсін!
Бір айта кетерлігі, Ибрагим ақын жырларымен шетел оқырмандары да таныс
Оның көптеген өлеңдері болгар, венгр, чех, поляк, украин, белорус, түрік, өзбек, чуваш, угро-фин тілде­рінде аударылды.
И.Исаевтың өзі де шетелдердегі бірқатар танымал ақындардың жырларын қазақ тілінде сөйлетті
Олардың ішінде орыс поэзиясының көрнекті өкілі Николай Рубцов, Коми халқының ұлы ақыны Иван Куратов, Қырғыз елінің атақты ақыны  Тұрар Қожамбердиев бар
Бұл ақындардың өлеңдері жеке кітап болып шықты.
Қазақтың өнер сүйер қауымы И.Исаевты ел ішінде кеңінен тараған көптеген ән мәтіндерінің авторы ретінде де жақсы біледі
Ол әндерді қазақ эстрада жұлдыздары сахнада жиі шырқайды
Қолдағы бар дерекке сүйенсек, бүгінге дейін ақын қаламынан мыңнан астам ән өлеңдері туған
Үш рет ән альбомы жұртшылық қолына тиді.
Ол халықаралық, республикалық ақындар мүшәйрасының әлденеше рет жеңімпазы
Өлеңдеріне жазылған әндер де талай рет республикалық, халықаралық байқауларда жүлделі орындардан көрінді.
Оннан астам жыр кітаптарының авторы, халықаралық «Алаш» әдеби сыйлы­ғының лауреаты Ибрагим Исаев алпыс бес жастың асуына көте­­­ріліп отырғанда жыр, ән сүйер жұртшы­лықпен кездесуді мақсат етіп отыр
Биыл­ғы жылдың 20-желтоқ­са­нында сағат 17.00-де Алматыдағы Студенттер са­райында өтетін шығармашылық кеші «Күздің де өз сәні бар» деп аталады.
Бұдан бес жыл бұрын ақынның алпыс жылдығы ел көлемінде аталып өткен еді
Одан бері біраз туындылар өмір­ге келді.
И.Исаевтың бір ерекшелігі өнер иелерімен – әншілермен, композиторлармен тығыз жұмыс істейді
Осының арқасында жаңа шығармалар өмірге келіп жатыр
Алдағы кеште солардың бірқатарымен танысуға мүмкіндік туары анық
«Бұл кеш жалпы жұртшылыққа, менің қаламымнан шыққан дүниелерді сүйіп оқитын шығармаларымды таныстыру, солармен ой бөлісу, оларға есеп беру мақсатында ұйымдастырылып отыр» дейді мерейтой иесінің өзі.
Ей, ақша бұлт,
биікпін сенен де мен,
Сенен әсте кезім жоқ төмендеген.
Мені сенен биікке алып шығар,
Қанатым бір талмайтын өлең деген, – деп өлеңді құдірет санаған Ибрагим ақынның жауһар жырларына қаныға берейік деген тілек бар бізде.
Нұркен Жандәулетұлы 
 
