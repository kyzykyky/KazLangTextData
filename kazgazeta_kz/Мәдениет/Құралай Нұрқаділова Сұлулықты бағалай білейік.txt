Құралай Заманбекқызы өзінің еңбекқорлығы мен іскерлігінің, табандылығы мен шыдамдылығының арқасында өнердің асқаралы шыңын бағындырып, жастарға үлгі болып, елінің алғысын алып жүрген қазақ қызы
Қазақ қызына таңсық саланы таңдап, Қазақ елінің атын әлемге танытып, елінің, ұлтының намысы үшін қарлығаштың қанатымен су сепкеніндей қызмет етіп жүрген танымал қыздарымыздың бірі
Өмірдің кедергілері мен қиындықтарына қарамастан, жүрегінің қалауымен бизнес саласында табысқа жетіп, отбасында бала тәрбиесімен айналысып отырған аяулы ана, ардақты жар.

Адам баласының жақсы мен жаманды ажырата алуы, тұлға болып қалыптасуы, ең алдымен отбасындағы тәрбиеге байланысты болса керек
«Менің мінезім әкем Заманбек Қалабайұлына тартқан
Ол кісі нақты жоспар құрып, алдына биік мақсаттар қоя білетін
Өнерге жақын еді
Сурет салатыны да бар болатын
Ал сұлулыққа құштарлығым, іскерлігім анамнан дарыса керек
Анам Нұрбике Елімбайқызы бота көзді, қыр мұрынды, сұлу жан
Әдемілігі өз алдына, ән салғанды жақсы көреді
Өнерге жақындығым тікелей ата-анаммен келген қасиеттер
Бала кезімде кітапқа құмар болдым
Көбінесе бала тәрбиесіне қатысты дүниелер қызықтыратын
Бір күні кітап оқып отырып: «Мама, сендер мені дұрыс тәрбиелеп жатқан жоқсыңдар, мына жерде нақты жазылыпты, міне, былай тәрбиелеулерің керек» деп кітапты көрсеткенім есімде
Менің шығармашылық ойлауым сол кезден бастау алған болуы керек» деп еске алады Құралай Заманбекқызы.
Орыс мектебінде оқығанымен, үйде қазақша сөйлеседі
Мұнда көреген әкенің тектілігі, тәрбиенің бастауы жатқандығы байқалады
«Мен орысша түсінбеймін» деген әкенің кезінде айтқан бір ауыз сөзінің астарында ұлтына деген сүйіспеншілік жатқандай.
Кішкентайынан зерек Құралай әр түрлі байқауларға қатысып, бақ сынап, сол кездің өзінде-ақ жеңіске жетудің оңай еместігін, үлкен дайындық, қажыр-қайрат керектігін түсініп өскен.
Ол уақыттағы жалғыз телеарна – «Қазақстан» тележүргізушілікке байқау жариялап, көпшіліктің ішінен алғырлығымен, көріктілігімен Құралай алдымен көзге түседі
Сөйтіп, 15 жастағы бойжеткен әр бейсенбі сайын түнгі уақытта тікелей эфирде шығатын «Молодежный четверг» бағдарламасын жүргізеді.

Мектепте жүргенде-ақ аспаздықты таңдаған
16-17 жасында асхана, кафе, мейрамханаларда аспазшы болып та істеген
«Қала әкімінің қызы асханада аспазшы болыпты дегенді естуіңіз бар ма? Мен естімеппін
Қазақстанда жалғыз мен ғана шығармын
15 жасымнан бастап өз еңбегіммен тапқан қаражатым қалтамда жүретін
Ата-анамнан қаржы сұрамадым
Себебі бізді әке-шешеміз кішкентайымыздан еңбекке баулыды
Біреуге тәуелді болмай, өз еңбегімізбен өмір сүруге үйретті
Сол аспаздық күні бүгінге дейін менің қажетіме жарап келеді» дейді.
Мектеп бітірген соң, Абай атындағы Қазақ ұлттық педагогикалық университетінің (бұрынғы КазПИ) көркемдік графика факультетін бітірді
Жан-жақты терең білімнің арқасында көздеген мақсатына жеткен оның осы факультеттің ұстаздарына алғысы шексіз
Алған білімін тәжірибемен ұштастырып, жетістікке жетіп жатуында да ұстаздарының еңбегі зор.
Қазақ қыздарының бизнестегі алғашқы легін апалы-сіңлілі «Жанна» сауда үйін ашқан қыздар бастаса, оның соңынан іле-шала Құралай Нұрқаділованың «KURALAI» сән үйі өмірге келді
Сол кезде құрылған «Іскер әйелдер клубының» ең жас мүшесі де Құралай Заманбекқызы болатын.
Күні-түні еңбектенгеннің арқа­сында талай белестерді бағын­дырды
Кездескен ауыртпалықтарды жеңе білді
Сән әлемінде өзіндік қолтаңбасы қалыптасты
Бәріне үлгерді
Отбасына да көңіл бөлді, шаруасын да дөңгелетті.
«Мен отбасында қаталмын
Балаларыма бағалы сыйлық бергеннен гөрі, рухани дүниелерді беруге тырысамын
Олармен ашық сөйлесемін
Бірге қыдырамыз, бірге мультфильм көреміз, көбіне балаларымның жанында боламын
Мұның бәрі менің балаларға беріп жатқан тәрбием
Олар мені сыйлайды, мен олардың өмірге деген көзқарастарын сыйлаймын
Балаларыммен өткізген әр күнім олардың өмірінде үлкен орын аларына, болашақтарына әсер етеріне күмәнім жоқ» дейді.
Балаларының үлкені Нұрзаман оқумен қатар, бизнесті де қатар алып жүр
Анасының кеңесшісі
Қызы Ару Жәутіков атындағы физика-математика мектебінің түлегі, қазір Т.Жүргенов атындағы Өнер университетінің студенті
Суретке бейім кішкентай Айым алдына мақсат қойып үлгерген
Анасының жолын қуып, сән үйін басқармақ.
«KURALAI» сән үйіне ал­дымыздағы жылы 20 жыл толады
Бүгінде «АруАй» компаниясымен (Ару және Айым есімдерінің басқы әріптері) толыққан ұжым мүшелері ізденіс үстінде.
Сән үйінде 30-дан астам қыз­меткер жұмыс істейді, штаттан тыс қызметкерлер де бар
Мәскеуде, Астанада, Шымкентте, т.б
қалаларда өкілдіктері отау көтерген
Алда Лондон мен Дубайдан серіктестік ашып, әр елмен қоян-қолтық араласып жұмыс істесек деген жоспарлары да жоқ емес
Мұның барлығы алдағы уақыт еншісінде.
Сән үйі күнделікті киетін киім, кешкілік сәнді көйлектер, жеңіл желеттер мен күртешелер, ұлттық нақыштағы киімдер, арнайы қалыңдық көйлектерін тігеді
Тоғыз түрлі сала бойынша халыққа қызмет көрсетеді
Бағасы да әр түрлі
Көпшілік жұрт аты әйгілі сән үйі болғаннан кейін бағасы қымбат деп ойлайды
Шын мәнінде олай емес
5-15 мың теңгеге шалбар, 15-20 мың теңгеге сапалы матадан тігілген, көркемделуімен көз тартатын әдемі көйлектер сатып алуға болады
Ал кешкілік сәнді көйлектер 150-300 мың теңге аралығында
Сондай-ақ тапсырыспен де тіктіруге болады.
Қазір «Сазген» фольклорлық-этнографиялық ансамбліне киім тігіп жатыр екен
Бұған дейін «Астана Опера» театрының, «Эйр Астана» әуекомпаниясының қызметкерлеріне, сондай-ақ Қазақстан армиясына тапсырыспен киім тіккен
Оның үстіне мейрамханалар мен әр түрлі мекемелерден тапсырыстар жиі түсетін көрінеді.
Ресейдің атақты жұлдыздары Лиза Боярская, Юлия Ковальчук, елімізге белгілі әншілер Мәдина Сәдуақасова, Әлия Әбікенова, т.б
«Құралай» сән үйінің тұрақты клиенттері.
«Шетелде мені көбінесе Ресейдің дизайнері етіп көрсеткісі келеді
Тіпті басыбүтін Ресейге алып кеткілері де бар
Бірнеше мәрте Ресейге, Италияға қызметке шақырды
Мен олардың бәрінен бас тарттым, себебі мен өз ұлтымның патриотымын
Әлемнің ең мықтылары жиналатын жерде баспасөз мәслихатын өткіземін
Америкада, т.б
елдерде сән көрсетілімдерін ұйымдастырамын, түсірген киноларымды көрсетемін
Осының барлығын өз ақшама жасап жатырмын
Өз ұлтымды сүймесем өз ақшаммен шетелге барып сән көрсетілімін көрсетпес едім, кино түсірмес едім
Мұның барлығы Қазақстанды әлемге таныту үшін жасалып жатқан тірліктер» дейді Құралай.
«Ат тұяғын тай басар»
Оның еліне, жеріне деген махаббаты әке арманының жалғасы іспеттес.
Бүгін біз кейіпкеріміздің тағы бір қырын ашпақпыз
Жас болса да өмірде көргені мен түйгені мол Құралай қазіргі таңда семинар-тренингтер өткізіп жүр
Өзінің білгенін жастарға үйретуден жалықпайтын ол балалар үйіне, жетімдер үйіне, мүгедектер үйіне барып, олармен бірлесе жұмыс істейді.
Баланың болашағына сеніммен қарауына, дұрыс жолды таңдауына қолынан келгенінше көмектесуге даяр
Мектептерде, лицей-колледж­дерде, жоғары оқу орындарында семинар-тренингтер өткізіп, болашақ мамандарға өмірде өз орнын табуына септігін тигізеді
Кез келген уақытта шақырған жерге барып тегін кеңес беруге дайын екендігін де жеткізді
Осындай кездесулерге қатысқан жастардың оған деген алғыстары шексіз, бұл болса жастарға көмегі тигеніне қуанады.
«Жастарымыз ертең университет бітіргенде алдынан оны ешкім күтіп тұрмайды
Кезінде үкімет оқу бітірген маманды жолдамамен жіберіп, жұмыспен қамтитын
Ол заман қазір жоқ
Жастарымыз осыны түсінуі керек
Оқуын бітірген жас маман жұмыс таба алмай жүйкесін жұқартпас үшін мамандығын адаспай, жүрек қалауымен таңдап, өз еңбекақысымен күн көруге дағдылануы қажет»
Осылай ойлайтын Құралай Заманбекқызының одан бөлек өзін-өзі дамыту, жетістікке жетудің жолдары, қаржылық сауаттылық, т.б
тақырыптарда топтық және жеке түрде өткізетін ақылы сабақтары тағы бар.
Көп жағдайда қыз-келіншектермен тығыз қарым-қатынаста
Олардың болашақ тағдыры қатты алаңдатады
«Қыздарымыз келешегін ойласа екен, қиындыққа тап болмаса екен» дейтін ол қыз-келіншектерге Лоис Франкелдің «Жақсы қыздар бай болып кетпейді» («Хорошие девочки не становится богатыми»), Кийосаки Кимнің «Бай әйел» («Богатая женщина») кітаптарын оқуға кеңес береді
«Алғашқы кітаптың атауынан үркудің қажеті жоқ, ол жерде қыз баланың тәрбиесі, бизнеске жетудің жолдары айтылса, екінші кітапта нақты статистикалық мәліметтер берілген» дейді.
Бұған дейін Құралай Заманбек­қызының өзінің өмірі мен бизнестегі жүріп өткен жолы туралы кітап жазып жатқанынан хабардар едік
Бұл тұсқа келгенде Құралай кітапты бастап жазғанын, жеке өміріне келгенде қиналып, әзірге тоқтатып тұрғанын, енді жұмыс барысы жөніндегі материалдар жинақтап жатқанын айтты.
Ататегіне кір келтірмей, ар-ұжданын мансабынан биік ұстайтын замандасымыздың өмірдегі ұстаным­дары қазақ қыздарына үлгі болса игі.
«Алдымыздағы қыста қандай түстер сәнде дегенге келсек, қыс – ашық түстердің айы
Бізде қыста қою түсті киімді таңдап алып жатады
Тіпті қою түсті киімді таңдап алғанның өзінде оны ашық түсті аксессуарлармен көмкеру керек
Қара пальтоға сары немесе жасыл шарф таққан жөн
Негізінде ашық түстерді бір-бірімен сәйкестендіріп киген дұрыс
Мысалы, мен қыс бойы ақ түсті киім киемін
Ақ пальто, ақ етік, ақ түсті бас киім, ақ қолғап… Маған осылай ыңғайлы
Өте ашық, әдемі көрінеді
Сондай-ақ жолақ сөмкелер қазір сәнге айналған, соған сәйкес түстерді таңдап киінуге болады.
Сұлулық – өмірдің сәні
Оны да бағалай білуіміз керек
Ал қыз-келіншектердің күн сәулесіндей жарқырап жүрулеріне тілектеспін
Айтар кеңесім, денсаулық, әдемілік ең әуелі дұрыс тамақтанудан басталады
Осыған аса мән беру керек» дейді Құралай бізбен болған әңгімесінің соңында.
Бағдагүл Балаубаева
