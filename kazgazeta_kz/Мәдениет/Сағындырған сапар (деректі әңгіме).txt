Сексенінші жылдардың басында, дәлірек айтсақ – бір мың тоғыз жүз сексен үшінші жылы Атырау суретшілерінің атышулы Манаты шатқалын көру арманы жөніндегі қиял әңгімелері бір толастамады
Суретшілер жалпы әсершіл де арманшыл ғой
Оның үстіне тақтайдай тегіс жерде орналасқан Атырау қаласының тұрғындары және суретшілері үшін қиядағы шатқал түгілі, аздаған ойлы-қырлы жерді көрудің өзі бір ғанибет
Суретшілердің бастары қосылса әңгімелері – болатыны не болмайтыны беймәлім Манаты сапарына тіреле береді
Күндер өте келе мекеме басшысы Азаматқа суретшілер кезектесіп осы мәселені құлаққағыс ете берді
Әсершіл де өнершіл жастарды ешқайда шығармай, тұйықта, тордағы торғайдай ұстауға болмайтынын, оларды шама келсе желпіндіріп тұру керектігін Азамат та бір кісідей білетін
Оның өзі де біріне бірі ұқсас, өзгеріссіз өтіп жатқан сұрғылт күндерді ұнатпайтын.
Сондықтан да болар құстың жұмыртқасындай ұқсас күндер күрмеуінен шыға алмай күйзелгенде  – XVIII ғасырдың ақыны Хемницердің жиі-жиі: «Боже мой, боже, каждый день – одно и тоже», – деп неге қайталағанын енді түсінгендей болып, едендегі бір нүктеге көз тігіп, күрсініп, соңғы күндері үнсіз де ұзақ отыратынды шығарды.
Осындай сәттерде ол өзімен екі ай бойы шетелдік өнер симпозиумында бірге болған түрлі елдердің суретшілерінің әңгімелері: финн суретшісі Тапионың Египет пирамидалары жөнінде, мажар Мадарас Дьюланың Ниагара су құламасы жөніндегі қызғылықты да әсерлі әңгімелері еске түсіп, еріксіз солардың қызық сапарларға толы өмірлерінің өнерге тигізетін оңтайлы әсерлерін, – өзінің жанындағы әріптестерінің тұйыққа тірелгендей өмірімен салыстырып, тынысы тарылғандай болып:
– Жоқ, бұлай жағдайдың құлы болып, жүре беруге болмайды
Әр адам өзінің өмір сүрген ортасының жемісі десек, біздің талапты да қабылетті өнерпаздарымыз мынау сұрықсыз да сұрғылт өмірде не көріп жүр?! Басқаны айтпағанда, тіпті осы өңірдегі Манаты шатқалын көрудің өзі олар үшін арман күйінде қала берсе, ертеңгі күні сол суретшілерден қандай ауыз тұшытатын шығарма күтуге болады.
Ешқайда шықпаған, ел, жер көрмеген адам – ағыссыз, тұйық та тынық сумен бірдей
Уақыт өте келе борситын ол тұйық суды ешкімнің ішпейтіні сияқты, тапжылмай бір орында өмір сүретін адамменен сұхбаттасу – ешкімге де қызық емес.
Ал көп саяхаттаған, ел көрген, жер көрген, түрлі әсем де ғажап әсер алған адам – бұлақтың сусындаған адамға күш беретін ағын суы сияқты
Ондай суды кез келген адам аңсайды
Демек көп саяхаттаған адаммен сұхбаттасу кім-кімге де қызық, себебі ондай адамның айналасындағыларға айтары көп те, қызықты да.
Соңғы күндері осындай ойлардың жетегінде жүрген Азамат, қазан айының ортасында шығармашылық топпен өткізген бір жиналыста, жақын күндері Манаты шатқалына жарты айға шығармашылық іссапар болатынын хабарлады
Сапар барысында түрлі күтпеген қиындықтар болатындығы ескертіліп, сол себепті бұл жолға суретшілер өз еріктерімен баратындығы айтылды
Осы сағындырған сапарға жүргізуші Сақашты қоспағанда, жолда кездесетін қандай болса да қиындықтарға риза екендерін білдірген сайдың тасындай төмендегі өнерпаздар анықталды: Қамбарбек, Жоламан, Есболат, Ербол, Азамат.
Суретшілер үлкен, барып-келуі үш мың шақырым жолға, үсті алюминиймен күмбезделіп жабылған, кабина тұсына ұзынша терезе қондырылған жүк машинасымен шықты
Жолға керекті жабдықтардың бәрі алынды: сурет құралдары, төсек-орын, түрлі тағам, машинаның жанармайы, түрлі техникалық жабдықтар, мылтық, тағы сол сияқты жолға керекті нәрселер
Бір қарағанда бәрі де ойдағыдай.
Жолаушылар алғашқы екі-үш күн бойы Доссор, Мақат, Құлсары елдімекендерінің үстімен жүрді
Жолшыбай азды-көпті тоқтаған жерлерде жігіттер көліктен түспей-ақ, айналадағы көз тартатын көріністерді тездетіп суретке салып алуды әдетке айналдырды
Сол себепті кейбір қызғылықты жерлерде олар ұзағырақ аялдап жүрді
Жолаушылардың жейтін негізгі тағамдары құрғақ тағамдар мен шай
Кешке жақын жігіттер бар шеберліктерін салып, күніне бір мезгіл ыстық тамақ пісіреді
Әсіресе алаулатып жаққан оттың басындағы кеш айтарлықтай көңілді өтеді
Оның себебі түрлі таусылмайтын, кезектесіп айтылатын әңгімелер, соңы күлкіге ұласатын әзілдер
Қайсыбір әсерлі әңгімелердің шыны қай жерде, өтірігі қай жерде кейде ажырату қиын
Бәлкім сол себептен де бірінің аузынан бірі қағып алып айтып жататын әңгімелер қызық болып шығатын болса керек.
Жолаушылар таң құланиектене бастағанда жолдарын қайта жалғастырады
Жол ұзарған сайын, жер қыртысы, өсімдіктердің түрлері өзгере бастады
Жол бойы ұмытылмастай талай көріністер болды
Алдарынан ең көп кездесетін мал – түйелер
Әсіресе жігіттерді қызықтырған қызғылт түсті нарлар мен үлектер
Олардың сирақтары ұзын, жүрістері өте жеңіл
Сол түйелердің тездетіп жүріп бара жатқандары білінбейтін, олардың аяқтары жерге тимей бара жатқан сияқты әсер қалдыратын
Оң жақтан не сол жақтан жайылған түйелер көрінсе – сол төңіректе, қыр астында ауылдың не жалғыз-жарым үйлердің де қашық болмағаны.
Түрлі жүргіншілерден ығыр болды ма екен, әйтеуір үйлердің көпшілігі жолдан сәл қашықтау, қыр астынан табылып жүрді
Ондай үйлер биіктен –  машина үстінен тез көрінеді
Суретшілер талай рет сондай үйлерден шұбат ішіп, сусындап тынығып алатын.
Жергілікті тұрғындардың айтуларына қарағанда, жиырмасыншы ғасырдың екінші жартысында Маңғыстау өлкесінен уран рудасы табылып, Ақтау қаласын ұлғайту қарқын алған кезде, жол бойын шаңдатқан ерсілі-қарсылы машина керуендері жергілікті тыныштыққа дағдыланған тұрғындарды шаң жұтқызып мазалай беріпті
Сол себепті тұрғындар жолдан сәл де болса қашықтау тұруға мәжбүр болғанға ұқсайды.
Бір күні Қаратон елді мекенінен асып тоқтап, жол жиегінен отын жинап, от жағып, тамақтанып болған кезде қатты жел тұрды
Не дегенмен ұзақ жолдарда көп жүрген, ауа райынан тәжірибесі басқаларға карағанда молырақ Сақаш:
– Бұл қатты желдің соңы жаңбырға ұласады, – деді.
– Жауса жаусын, жаңбырдан қорқатын біз емес, төбемізде дымқыл өткізбейтін күмбезіміз бар, – деп қояды жігіттердің біреуі.
Тағы да ондаған шақырым жүріп барып, бәрі де ұйқыға кетті
Мезгіл түн ортасынан ауа берген шақта, күмбез астындағы жігіттер кабина төбесін үсті-үстіне сабалайды.
– Ау, не болды?
– Үсті-басымыз малмандай, шылқыған су ішінде жатырмыз.
– Қой, мүмкін емес, сіздердің дымқыл өткізбейтін күмбез күркелерің бар ғой.
Сол күмбез бойымен аққан жаңбыр суы машина қабырғаларының ішіне құйылып, қалың киізден, төсек орнынан өтіп, жып-жылы болып құнысып жатқан жігіттердің астарын сулапты
Жігіттер сол себептен мазасызданған екен
Олар жолға шығар алдында машинаның екі қапталына дайындап қойған, аққан судың бағытын өзгертетін терте ағаштарды шегелеуге, еденге сәкілі тақтай салуға да ұмытыпты
Қайран жігіттер ай, сырылдап құйып тұрған жаңбыр астында, өздері судан шыққан суырдай болып жүріп, бірдеңелерді айтып арасында қарқылдап күліп алады
Өздері кабинада сұрау белгісіндей болып иіліп, бүгіліп отырған екеу де жоғардағы тамтықтары қалмай жаурағандарға еш көмек бере алмады
Солай, тістері-тістеріне тимей дірілдеп отырып, өзара құшақтасу арқылы жылынып, таңды көздерінен атырды
Таң ата жаңбыр да басылды.
Күмбез терезесін ашып, зулаған жылдамдықтың арқасында күшейген жел тез арада су болған киім-кешек, төсек-орынның бәрін құрғатты.
Жол бойы кездескен бөкен, қарақұйрықтардың есебі жоқ
Қарсақтар, қоян, түлкілер түн болса машина жарығына жақындап, алға түсіп, жігіттердің делебесін талай қоздырды
Олар аңдарды кезектесіп атып, зулаған жылдамдықтың әсерінен кейде тигізе алмай, жүйкелерін тоздырған шақтары аз болған жоқ
Осындай бәйгеге ат қосып, ахахулаған кезеңдері, қиқулаған қызықтар естен кетер емес
Аспанда жұлдыздар самсаған, тамылжыған таңғажайып түннің бірі еді
Әдеттегідей алдарынан тағы бір қоян қашты.
Сақаш жылдамдықты сәл тежей отырып:
– Мынау қоян тым ірі екен, Қамбарбек, нысанаңа жақсылап іліндір де, бас шүріппені, – деді
Мылтық даусы гүрс еткенде қоян сылқ етті
Машина тоқтап, Азамат асықпай кабинадан шығып, қоянды қолға алғысы келіп, еңкейе бергенде, қоян тұра қашты
Азамат тез арада күнқағары үлкен баскиімін қоянға бағыттап, жіберіп қалып еді, арқан бойындай қашықтықтан күнқағар дәл желкесінен тиген қоян омақасып құлап түсті
Терезеден қадағалап отырған жігіттер ішек-сілелері қатып күлкіге батты
Тоқтап, тоқтап біраздан кейін жамбастарын шапалақтап, шалқалап, қайта күлетіндерін қайтерсің.
– Бұндай сәттерді көпшілікке көрсетіп, көңілдерін көтеруіміз керек еді, әттең, бейне құралымыз жоқ, – деп қояды Есболат
Бір қызығы, тыпырлап жатқан қоянды Азамат жігіттерге апарып бергенде, жолдастары оның денесінен бірде-бір пытыра салған жарақат таба алмады
Ұзақ жолдан зерігіп келе жатқан жігіттерге сол қоян бірнеше күн ермек болды
Әзілдің неше түрі айтылды
Ешқашан өлең шығармаған жігіттер кезек, кезек төмендегі іспеттес түрлі шумақтарды шұбыртты
Не дегенмен өнер адамдары емес пе, ең болмағанда әрқайсысы екі жолдан шығарып мәз болысады:
…Сұр мерген атып қалды,
Сұр қоян жатып қалды.
Азекең есік ашты, –
Сол қоян тұра қашты.
Кепкасын лақтырғанда, –
Бейшара тыраң асты…
Ауыздарымен алысқан әзілқой жігіттер Азаматты Австралияның бумеранг лақтыратын аборигендерімен де салыстырып жатыр
Өз-өзіне келіп, желкесі жазылған қоянды жігіттер қапқа салып бірнеше күн бақты
Қарындарын қалбырдағы қатқан ет қанша қажытса да, жігіттер қоянды қуырдаққа қимай, ұзақ сапардан кейін бір әріптестеріне сыйға тартты.
Қаратон елдімекенінен асқасын, жолдың біресе оң жағында, біресе сол жағында жалғыз тұрған, айналасында қора-қопсысы жоқ үйлер кездесе бастады
Олардың іштерінде адамдары болмады
Бір жақсысы, сол үйлерде жолаушыларға керекті жабдықтардың бәрі табылады
Осы жағынан бұл үйлер тайгадағы аңшылардың құжыраларына ұқсайды
Ал ұқсамайтын жағы – бұл үйлердің қай-қайсысы да белгілі бір аты әйгілі әулиелердің зиратының жанына тұрғызылады екен
Солардың рухтарының емшілік қасиетіне сиынған, сенген адамдар келіп, түрлі ауру-сырқаудан құтылу үшін, немесе бала көтермей жүрген әйелдер, сәбилі болу мақсатында, сондай үйлерге келіп түнейтін көрінеді.
Атырау мен Ақтау арасында осындай әулие зираттарының кейбіреулерінің жандарында осындай үйлер бой көтеріпті
Ал зираттар сан жағынан үш жүзден асады екен
Әрине, олардың бәрі бір түзу жолдың бойында орналаспаған
Жергілікті тұрғындар өздерінің меншіктеріндегі ондаған ірі қара малдарын үйлерінен айдап шығарып, ұзақты күндері іздемей, малдарының амандығын ауыздай үш жүз әулиеге тапсырып қойып, жайбарақат алаңсыз жүре береді екен
Әулие жөнінде түрлі қызғылықты аңыз әңгімелерді естіп алып, зират көрінсе – жандарынан ақырындап өтіп, немесе тоқтап, жолаушылар білетін иман сабақтарын айтып, қысыла, қысыла қыз болды дегендей, сескенгендерінен түрлі алып-қашпа бейпіл әңгімелерді аз айтатын болды.
Бейнеу төңірегінде жолаушылардың машиналарының жанармайы таусылып, бір тәулікке жақын, жіпсіз байланып, бір орында тұрып қалды
Келесі күні сәскеге таман жергілікті азаматтардың көмегімен құтыларын жанармайға толтырып, жолдарын жалғастырды.
Кешікпей олар аудан орталығы Бейнеуге де жетті
Сұрастыра жүріп, жергілікті сол төңірекке аты тараған қолөнер шебері Сұлухан апаймен кездесіп, сол адамның түрлі туындыларын тамашалады
Шіркін, нағыз он саусағынан өнері тамған хас шебердің өзі екен
Жұбайы ағаштан үйдің сүйегін жасап, ал апай өзі сол үйдің барлық жұмсақ жабдықтарын жасайды екен.
Бұл кісінің бір ауыз толтырып айтар ерекшелігі – жаз айларындағы оқушылардың демалыс уақытында, жергілікті қолөнерге бейімі бар төрт-бес қызбалаларды осы өнерге тегін үйретеді екен.
Осы жазда Ресейден үлкен рефрижератормен жергілікті ғылыми қызметкер бір жапон окымыстысын әкеліп, келесі жылы сол елде өтетін Шығыс халықтарының қолөнер шеберлерінің көрмесіне қоятын киізүй саудалап келіпті
Олар апайдың бір шәкіртіне кездесіп, оның киізүйін тамашалапты
Артынша сауда басталып, қыздың әкесі үйдің құнын анықтағанда, билікті қонақтарға беріп:
– Қаншаға бағалайсыз? – дейді.
– Он бес мыңға ала аламын.
Ол кезде бұл үш қымбат жеңіл машинаның құны
Үй сатылып, қонақ тағы да сатылатын үй сұрапты
Қызбала:
– Менің ұстазымның үйі осыдан қай жағынанда екі есе артық, – деп ұстазының үйін сілтепті
Ауладағы шебердің үйін көріп, тәнті болып, іші-сыртын қайта, қайта фотосуретке түсіріп, сәлден кейін саудаласа бастапты:
– Қаншаға сатасыз? – деген сұраққа – алдыңғы саудадан хабарсыз апай:
– Он мыңға сатамын, – депті.
Үйді тегін алғанын сезген қонақ, мүлікті асығып, үсігіп тиетіп, жаюлы дастарханға да қарамай жүріп кетіпті.
– Шәкіртімнің саудасын кейін естіп, өз үйімді тегін бергендей, қапа болдым
Әрине, біздер үшін он мың да аз ақша емес, бірақ ой арқылы салыстырғанда сатылған екі үйдің сапа жағынан айырмасы жер мен көктей
Үйімді күнде көріп, көзім үйренгесін бе, әлде бұрын сауда жасап көрмегендіктен бе, әйтеуір осындай бір «шебер» саудагерлік жасағанмын, – деп апай бір күліп алды.
– Сонда қалай, сатқан үйіңіз мына ауладағы құрулы үйден де құнды ма еді? – деді Қамбарбек.
– Өлген сиырдың сүтті болатын әдеті ғой, бірақ қай жағынан да мына үй сатылған үйдің шерегіне бармайды.
– Шіркін, мына үйдің төрінде шалқайып жатып, түндікті ашып қойып, аспандағы жымың қаққан жұлдыздарға қарап жатар ма еді, – деп армандады Есболат.
Сол бір мың тоғыз жүз сексен үшінші жылы қараша айының соңында, Иштван Қоңыр Мажарстанның Будапешт қаласының ортасына жұбайы Айшаның жасауы ретінде осындай бір керемет үйді тіккенде, – сол үйдің іші-сыртына сұқтанған бір Габор есімді профессор:
– Мен өзімді осы киізүйдің ішіндегідей ешуақытта осындай бақытты сезінген емеспін
Талайды тамсандырған құндылықтардың бәрі де шығыстан шыққанына тағы да бір рет куә болып тұрмын
  Жетінші ғасырда өмір сүрген Қытай жазушысы  Бозуй киізүйді неге сонша мақтағанын енді түсінгендей болдым, – депті.
Сұлухан апай үйінен бір шай ішіп жолаушылар қайта жолға шықты
Бейнеуден шығып, Манаты шатқалы бағытына жүріп келе жатқанда, жолдың оң жағынан қора-қопсысымен өзі бір шағын ауылдай көрінген жалғыз үйге жақындағанда, жасы жиырма бестер шамасындағы өте сымбатты жігіт жанына тоқтап, қойған сұрақтарына ешқандай жауап ала алмай, жолаушылар үй бағытына жүріп кетті
Жігіт оларға көңіл бөлмей, кірпік қақпай, көкжиекке көз тігумен, үнсіз қала берді.
Жолаушылар үй жанына келгенде, көлікке жегілетін екі тегершікті арбаға саусақтың жуандығындай жіппен шырмап байланған он үш – он төрт жасар ер баланы көрді
Баланың дені дұрыс еместігі сезіліп тұрғандықтан, оған ешқандай сұрақ қойылмады
Баланың тамағынан көгершіндердің гүрілдегендеріндей толассыз адамға тән емес дыбыс шығып тұрды
Азамат, Есболат екеуі үйге кірді
Үй іші Алеманиядағы «Сан – Суси» мұражайының бітіміндей біріне-бірі тіркескен алты, жеті бөлмелерден тұрады екен
Жаз өтіп, күн қызуы бұрынғыдай болмаса да, неге екені белгісіз, терезелері қымталып жабылған
Сырттан кірген адамға іште кішкене көз үйренгенше, жөн тауып жүру оңай емес
Ең соңғы түптегі бөлмеге жақындағанда:
– Бұл кім ? – деген ұлғайған әйел адамның даусы естілді.
– Біздер жолаушылармыз, – деп екі жігіт есік алдында тұрып, кейуанамен амандасты
Ол кісінің көзі мүлдем көрмейді екен.
– Қора төңірегінде осы үйдің иесі жүрген болар, сол айтар сіздерге барлық жөн-жосықты, – деген соң екеуі далаға шықса, қыр астына малдарын айдап салып, келе жатқан ақсақал көрінді
Аман-сау алысқан соң ақсақал жолаушылардан жөн сұрады
Суретшілер мақсаттарын айтты
Жасы жетпістер шамасында болса да ол кісі өте пысық, қағылез, әңгімешіл екен.
– Ата, бұл қоныста көптен тұрасыз ба?
– Осы жер қоныстануға онша қолайлы емес, бұл жерді жын жайлаған, – деген ағайындардың ескертулеріне қарамай – осыдан отыз жыл бұрын қоныстанып едім, өкінішке қарай, олар қателеспеген екен
Осы қоныста дүниеге келген екі ұлымның екеуі де бірінші мүшел тұсында ауырып, есуас болып қалды
Екеуін де Кеңес Одағының орталық қалаларындағы түрлі дәрігер-профессорларға көрсеттім, бірақ олардың ешқайсысының емі бұларға дарымады
Осы екеуінің қайғысынан болар – шешелерінің көзі кетті
Бұл қоныстың жындарымен арпалысып жүргенде жасым жетпістен асты
Олар менің былай қойғанымды – былай қоймай, үнемі шатастырып жүргендері болмаса, менің қара басыма айтарлықтай ештеңе істей алмады
Балаларымның ауырып қалғандары болмаса, – олардан қорқып жүрген мен жоқ
Бір бірімізге үйренісіп кеттік
Осы тұрғанымызда олар біздерге қарап, бір жерден сығалап тұр.
Жолаушылар жүруге ниет білдірді.
– Балаларым, алыс жолдан келе жатыр екенсіндер, қонақ болатын жөндерің бар еді, бір мал деген не сендердей азаматтарға, бірақ жағдайды көріп тұрсыңдар, айыпқа бұйырмаңдар
Осы жерден он сегіз шақырым жерде үлкен қорым бар, сол жерде Бекет атаның ағасы жерленген
Зират басында шырақшы бар
Сол жерде сан мың самсаған біріне-бір ұқсамайтын құлпытастар тұр, білетін иман сабағын айтып, сол жерде жүрістеріңді баяулатып тағызым жасағандарың жөн
Бір себептермен үлкен ата зиратының шырақшысы орнында болмаса, зираттағы іші қараңғы үлкен үңгірге кірмеген жөн, себебі үңгір ішінде көлемі өте үлкен жылан бар, тіпті ол шақпаса да сендердің қатты сескеніп, тітіркенулерің мүмкін.
Жігіттер қариямен қош айтысып жолға шықты
Атаның, оның от басының жағдайы оларды қатты ойландырды… Суретшілер сәскеге таман қорым басына келді
Қорымды араламай тұрып, олар бұл жерде бір-екі сағаттай болып, сапарларын әрі жалғастыруға келісті
Қорымды аралай бастағанда, осы аспан астындағы ашық мұражайдан жақын арада кете алмайтындарына көздері жетті.
Сұлулыққа сұқтанған суретшілер тақырдан шығып, шөбі шүйгін жерге кезіккен жылқылардай, қалай жан-жаққа шашырап, бір-бірінен алшақтап кеткендерін өздері де байқамады
Бұрын-соңды осындай граниттен қашалып істелген, өзара ұқсамайтын көптеген құлпытастарды көрмеген суретшілер, жас балалардай әсерленді
Бір таңқалдыратыны осы қорымдағы мүрделерді мына мекенжайдан әкеліп, жерледі дейтіндей, төңіректе аяқ жететін жерде қала не қалашық жоқ
Әрі-беріден кейін олар:
Бұл бақсының (талайды жазған) мекенжайын тауып, үміттеніп отырмын
Үлкен қайғыда кішкентай үміттің өзі – үлкен демеу екен… Соғыста алған екі орденді тағып Кеңес одағының қорғаныс министрлігіне кірдім, ойдағыдай қарады – жүйке ауруының профессорлары, бірақ көмек болмады
Біреуі шамандарға көрсет деді.
– Осындай мызғымайтын мұраларды өткен ғасырларда қандай шеберлер сомдаған?
– Олар осынша таңғажайып шеберлікті кімнен үйренген? – сияқты сұрақтарды бір-біріне қойды
Кейбір тастардағы бейнеленген бедерлердің тек кәсіби мүсіншілерге тән шеберліктері жігіттерді таң қалдырды да тамсандырды
Түскі тамақты ұмытып кеткен суретшілер кіші бесін шамасында бәрі бір зират басындағы бейнелі бедерге таңқалып ұзақ тұрды
Онда жоғары шапшып, кісінеп, иесін жоқтап тұрған арғымақ үлкен шеберлікпен бейнеленген, ертұрманның да «енді мені де иеммен бірге көміңдер», – дегендей жерге сыпырылып түсіп бара жатқан сәті бейнеленген.
Осы мезгілде қызуқанды, қызыққыш суретшінің біреуі тігін машинасының қорабының көлеміндей қашалған құлпытасты машинаға салып қойғаны белгілі болды.
– Қай зираттың басынан алдың? Сол жерге апарып қой! – дегенді естігенде зират төмпешігін уақыттың жым-жылас қылғанын сезбей, алған жігіт:
– Мен бұл құлпытасты теп-тегіс жерден алдым, артық екен, жанында еш мүрде жоқ, – деп өз әрекетінің жөн екенін дәлелдеп бақты.
Әңгіме ұзаққа созылмай, қорым басында басыартық белгі болмайтыны түсіндіріліп, құлпытас өз орнына қойылды.
Республиканың орталық мұражайындағы және Қастеев атындағы республикалық көркемсурет мұражайындағы аса үлкен талғампаздықпен қашалған «Көк қошқарлардың» бірнеше түрі осы қорымнан кездесті
Оңтүстік астанадағы Республика алаңындағы өте биік мүсіннің тұғырының үлгісі осы қорымнан екен
Суретшілер біртіндеп Оғылан ата зиратының басына жиналды
Зират төбесі айтарлықтай үлкен екен
Шырақшының кілемшесі, құраны кіреберісте өз орындарында болғанымен, шырақшы орнында болмады
Үңгірдің аузындағы кішкене бөлмеге кіріп, өз мүмкіндіктерінше тәу етіп, жігіттер үңгір ішіне кіргілері келгенімен жүректері дауаламады
Оларды тартындырған тағы бір себеп – зират орналасқан үңгір іші кез келген адамды үрейлендіретіндей қараңғы екен.
Кешке қарай суретшілер көптеген белгілерді фотоға түсіріп алып, Манаты бағытындағы жолға қайта шықты
Машинаның жүрісін өндіріп,
суретшілер шатқалға енді бір сағат шамасында жетуді әңгімелеп келе жатқанда, сіркіреп жай жаңбыр басталды
Осындай жаңбырдың бір ерекшелігі – аспан астының бәрінің жер жеміріне жетіп, қапелімде басылмайды
Шатқал әне көрінеді, міне көрінеді деп келе жатқанда, жолаушылардың алдына бір жүк машинасы келіп тоқтады
Жүргізуші жасы отыздар шамасындағы иман жүзді жігіт екен
Ол осы жолмен шатқалға барып, оның бас
айналдыратын түйетайлы жолымен төмен түсуге батылдығы жетпей, келе жатқандығын айтты.
– Өздерің көресіндер, ең ыңғайлы деген жолдың төменгі жанында бұрын неше дүркін құлап, қирап қалған машиналардың қаңқалары жаыр
Олардың көпшілігі алды-арты мықты геологтардың машиналары
Оның үстіне мына үздіксіз сібірлеп тұрған жаңбыр – құзға құлаудың кепіліндей
Менікі тек ескерту ғана, арғы жағын патша көңілдерің білсін
Мылтықтарың болса – бір белгілі жерге жасырыңдар – қайтар жолда аларсыңыз
Олай деп тұрған себебім – осыдан бір апта бұрын шатқал ішіндегі таулардың үңгірлеріндегі барлық Одақтан жиналған қашып-пысып жүрген қылмыскерлер аңшылықты бақылайтын тергеуші үш адамды өлтіріп бір біріне сүйеп кетіпті
Сондықтан тексерушілер бар пәлені бірінші кездескен мылтығы бар жолаушыларға жауып, жауапқа тартулары мүмкін, – деп сәттілік тілеп ол өз бағытына жүріп кетті.
Суретшілер бір топ тобылғы түбіне мылтықтарын мұқияттап тығып, бір сүтпісірім уақытта алыстан аңсатқан да шаршатқан Манаты шатқалына жетті
Теп-тегіс даламен келе жатқан жолаушыларға, ұшы қиыры шексіз шатқал пышақпен кескендей, кенеттен басталды да кетті
Таңғажайып көрініске суретшілердің таңқалғандары соншалық – олар машинадан секіріп, секіріп түсіп, тілдері байланған адамдардай, әрқайсысы қаққан қазықтай орындарында мелшиді де қалды.
Шатқал іші бір бірімен таласқан буылдық, буылдық тамаша ақ таулар
Құздың сол жағы тұманданып, кей тұста түбі көрінбейді
Таулардың қайсыбірін жел үңгіп, үңгірдің неше түрін қазып тастаған.
Ә, дегенде көңіл күйін көлденең тартатын әсершіл Есболат:
– Шатқал мен ойлағаннан да керемет екен, бұрын-соңды осындай таңғажайыпты көрген емеспін!
– Жылдар бойы біреуін де көре алмаған кереметтің екеуін бір күнде көрсетті бізге жаратқан
Қандай сәтті күн! – деді Азамат.
– Жаңағы жігіттің айтқан машиналардың қаңқалары әне, – деді Ербол.
Жігіттердің бәрі төменге үңіліп – балалардың ойыншық машиналарындай тым ұсақ болып көрінген, төменде қирап жатқан үйіндіге үнсіз көз тікті.
– Машина түсетін түйетайлы жол шамамен қырық бес градус екен деді Қамбарбек
Сәл ақылдасып, жігіттер жаңбырдың жауғанына қарамай, тәуекелге бел байлап – түсуге шешім қабылдады.
– Суретшілер жаяу түседі, – деді Азамат.
– Сонда мен машинада жалғыз боламын ба? – деп сұрады Сақаш.
Оның сөз төркінін түсінген Азамат:
– Жоқ, Саке, не көрсек те бірге көреміз, мен боламын жаныңда.
Қабағы жадырап сала берген Сақаш, келіп рөлге отырып, машинасын қыздыра бастады
Сол сәтте суретшілер қуыршақтардай құлдыраңдап, кейде бүкшеңдеп, бүлкілдеп, кейде тайып, кейде қолдарын екі жаққа жайып, қанат сияқтандырып, қағып, қағып қойып, жарты жолға барып қалыпты.
Машина да кібіртіктеп, ілбіп, алдын төмен түсірді
Сақаштың көңілін қалай да аулағысы келіп Азамат:
– Темір тұлпарыңның тежегіш тетігі сенімді ме, Саке?
– Тежегіші жақсы, әттең артқы дөңгелектердің шынжыры болса одан да жақсы болар еді.
Қарыстап, сүйемдеп, әреңдеп, жарты жолдан да асты машина
Тежегіш жиі-жиі іске қосылғанның өзінде артқы дөңгелектер кейде оңға қарай сәл тайғанда, кабинадағы екеудің де төбе құйқалары шымырлап, жүйкелеріне жүйдірмелетіп жүк түсірді.
Төмендегілерді бейқам деп айтуға болмайды
Олардың бәрінің көздері жыбырлап, төмен түсіп келе жатқан машинада
Жігіттердің тізіліп тұрып, үнсіз тілек тілеп тұрғандары сезіледі
Машина ең соңғы санаулы қадамдардан өтіп тоқтағанда, жігіттер бірін бірі құшақтап құттықтап жатыр.
– Сақашты шайқаңдар, – деді Азамат жігіттердің біреуіне жай ғана
Сәлден кейін Сақаштың аяқтары құстың қанаттарындай аспанға самғады.
– Кабинадағы қайдағы су? Арқаң малмандай ғой, Саке, – деді Ербол.
Өзінің арқасына саусақтарын жүгірткен Сақаш жай ғана:
– Жаңағы жан-тер ғой…
Жаңбырдың басылмағанына қарамай, жігіттер үшаяқты асынған аспаптарын әр жерге қондыра сала, айналадағы түрлі фантастикалық көріністерге көз тігіп, майлы бояулармен сурет сала бастады
Суреттер басқа бояулармен салынса, сол сәтте жаңбыр суы оларды жуып кетер еді
Сұлулыққа сұқтанған суретшілер түс кезінде тамақтанбағандарын да ұмытты
Олардың кейбіреулері айналадағы ғажайып көріністерге арбалып қалған адамдардай, түрлі қиыншылықтарға қарамай, осы жерге қонайық дегенді де айтты
Толастамай жауып тұрған жаңбыр болмаса, әрине, қонуға да болар еді
Қараңғылық қойыла бастағанда:
– Жігіттер, бір-бір суреттен салдық, ешқашан ұмытылмастай әсер алдық, әзірше барымызға қанағат етейік, – таулар ешқайда көшіп кетпес
Аманшылық болса, қалғанын қайтып келе жатқанда салармыз, – деп Азамат жігіттерді машинаға отырғызып, Шетпе, қайдасың деп, білінер-білінбес жол сорабымен алға жүруді ұйғарды.
Бір сағаттай жүріп, суретшілер түнделетіп, Шетпенің шетіне жетті
«Комсомольская правда» газетінің беттерінде суреттері ара-тұра жарық көріп жүрген Бірғали????? Баекеев деген суретші болмаса, бұл мекенжайда Азаматтың басқа танысы жоқ
Азамат онымен әлі бір кездескен де емес
Шетпенің шеткі көшелерінің бірінде, тәуекел деп, Азамат машина жарығына жақындап қалған бір жігітке:
– Замандас, Біртай???? Баекеевтің үйін көрсетіп жіберіңізші, – деді.
– Ол қашықта тұрады, мен Біртайдың ағасымын
Сіздерді апарып кездестірейін, – деп, машинаға отырып, жолаушыларды Біртайдың үйіне алып келіп, танымайтын үй иесімен табыстырды
Біртай десе Біртай – жігіттің бірегейі екен
Ол мүлдем танымайтын жолаушыларды:
– Мені де сонша алыстан іздеп келетін азаматтар бар екен ғой, – деп құшақ жая қарсы алып, ұйықтап жатқан анасын, келіншегін оятты
Үйіші жандары жайдары да жарқылдап жүріп, кең дастархан жайды
Келгенше қонақ ұялады, келгесін үй иесі ұялады дегендей, кенеттен Біртай Азаматқа:
– Малымыз он бес шақырым жерде еді
Машинаңыз керек болып тұр, тез айналып келеміз, – деп қояды.
– Малың не? Малмандай су болған жігіттер шайға да риза.
– Шай болады ғой, былай ет те жетеді, тек сонша жерден, осынша азамат келіп, бір қойдың басын ұстамауы қалай?
Әрең дегенде түн ортасында Біртай «басқа етке»  көнді.
Ордалы құландай жігіттер әңгіменің бірін айтып – біріне көшті
Бәрі де мәз-мейрам
Бір мамандық болғаннан ба, әйтеуір, жігіттер таңды көздерімен атырды
Киімдері кепкесін, жолаушылар қарға аунаған түлкідей, шұнаң-шұнаң етеді
Жолаушылар өздерінің бірнеше сағат бұрын салған суреттерін көрсетсе, Бірғали оларға: Сәкен, Халел, Ильяс, Бейімбет бейнелерін салған суреттерін көрсетті
Әзіл араласқан әңгімелеріне де үлкен кісі – Біртайдың анасы риза болып отырды.
Жігіттер бір айтып, екі айтып кешке қарай көрген тауларға таңқалып, тамсанғанда – Бірғали:
– Дәл сол тауларды былтыр әйгілі әнші София Ротару көріп, есі кетіп:
– Мен бұрын-соңды осындай ғажапты көрмедім, бейне бір басқа планетада жүргендеймін, – деп елінен кино мамандарын шақыртып, тау арасында киноға түсіп, Молдавияға мәз болып оралды
Ал шынын айтсам, Манаты шатқалының ең тамылжыған тамаша фантастикалық сұлу жерлері сол София мен сіздер көрген таулардың арғы жағында отыз шақырым жерде басталады
Мен жыл сайын сол ғажайып жерді көргенде – халық өлеңінің: «Дариға, Алтайдай жер қайда!» – деген жолдары есіме түсе береді.
– Сол шатқал ішіне шетелдік туристерге кемпингтер тұрғызса, шартараптан қалталы туристер келіп, еліміздің экономикасын, халықтың еңсесін көтерер еді-ау, – деді Азамат.
Екінші күні мәз болған суретшілерге ілесіп, Бірғали Ақтау қаласына барып, қонақтарға буырқанған Каспий теңізінің жағалауын, қаланың қызықты жерлерін көрсетті
Әрине, Ақтау қаласы Кеңес Одағындағы жас және сұлу қалалардың бірі екені сөзсіз
Бір жағынан осы қаланы айтарлықтай әрлендіріп, құлпыртып тұрған оның батысындағы ақбас толқындары жағаға ұрып жатқан Каспий теңізі мен шығысындағы жұмбақ тауларға толы Манаты шатқалы
Ақтау қаласының аты сол шатқал ішіндегі  ақ таулардың атымен аталғанын соңынан білдік.
Бір таңқаларлық жағдай өз отанында бір қаланың аты бұйырмаған адуынды ақын Тарас Шевченконың атымен Каспий теңізінің жағасында «Форт Шевченко» және «Шевченко» – деп екі қатар тұрған қаланың аталуы.
Бұл да халқымыздың дархан көңіліне, қонақжайлығына арнап қойылған мүсіндердей.
Бірнеше күннен кейін суретшілер үлкен ризашылық білдіре отырып, Бірғалимен қимай қоштасты
Сол күні өздері көрген шатқал ішіндегі тауларды аралап, түрлі сұлулықтарға көз суғарып, әртүрлі суреттер салып, сонша сағындырған Манаты шатқалын бірден тастап кетуге қимай, соның ішінде шиырлап екі-үш күн жүрді
Ақтаудан шыққасын, үш тәуліктен кейін, суретшілер келген жолымен Атырау бағытына бет алды
Олар жаңбыр әсерінен су толып кеткен сайлардан Сақаштың сақтығының, шеберлігінің арқасында аман өтіп, жарты айға созылған сағындырған сапардан Атырауға аман оралды.
– Өнер адамдарына осындай сапарлардың пайдасын айтып жеткізу қиын, – деді машинадан соңғы болып түсіп жатқан қылқалам шебері Қамбарбек.
Атырау, Бейнеу, Ақтау.
Қазан, қараша, 1983 жыл.
