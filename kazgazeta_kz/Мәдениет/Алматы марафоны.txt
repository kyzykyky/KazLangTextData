Алматыда «Бірінші болу – батылдық!» атты V қайырымдылық марафоны өтті
Биылғы қайырымдылық спорттық шарасына ресми түрде 30 000-ға жуық адам қатысты
 Жарыс өткен жексенбі күні сағат таңғы 08.30-да ҚР Тұңғыш Президенті саябағынан басталды
Шараны қала әкімі Бауыржан Байбек ашып, барлық қатысушыларға сәттілік тіледі
Желаяқтар 3, 10, скандинавиялық жүру, 21 және 42 шақырым қашықтықтары бойынша жүгірді. 
Дүбірлі доданың қорытындысын­да Астана қаласының 26 жастағы тұрғыны Айдын Қасен Алматы марафонының жеңімпазы атанды
Ол 42 шақырым 195 метр қашықтықты 2 сағат 42 минут 58 секунд уақыт аралығында жүгіріп өтті
Аталмыш қашықтықты 2 сағат 50 минут 4 секундта бағындырған Әмір Байтуқанов екінші, ал 2 сағат 52 минут 20 секунд нәтижеге қол жеткізген Сергей Яковлев үшінші орыннан көрінді.
Қыздар арасында 2 сағат 56 минут 6 секунд уақытты бағындырған талдықорғандық Гүлжанат Жанатбек топ жарды
Командалық жарыста бірінші орынды «Almatybroteam» құрамасы иеленді
Аталмыш ко­манданың спортшы жігіттері ұзақ қашықтықты 2 сағат 20 минут 27 секундта еңсерді
Балалар арасындағы 3 шақырымдық жүгіруде Гарсия Хуан Себастьян (10 минут 36 секунд) уақытпен үздік атанды
Он шақырымдық жасөспірімдер бәсекесінде Қазырбек Төлеген (36 минут 14 секунд) топ жарса, скандинавиялық жүру додасында Георгий Прощенко 2 сағат 3 секунд көрсеткішпен мәре сызығын бірінші болып кесті.
Жартылай марафон болып саналатын 21 шақырымда Юрий Егер 1 сағат 14 минут 54 секунд уа­қытымен алға шықты
Сонымен қатар дүбірлі дода барысында әртүрлі жас дәрежесіндегі спортшылар арасында жүлдегерлер анықталды
Жеңімпаз пен жүлдегерлер мақтау қағаздарымен, қажетті тұрмыстық, кеңселік техникалармен: ноутбук, фотоаппарат, ұялы телефон және басқа да құрылғылармен марапатталды
Дәстүр бойынша қатысушылардың барлығына ескерткіш сыйлықтар ­тапсырылды
Марафон соңы концерттік бағдарламаға ұласты.
Салтанат ҚАЖЫКЕН
