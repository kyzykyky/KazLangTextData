Ел Тәуелсіздігінің 19 жылдық мерекесі қарсаңында Астанадағы Конгресс Холл сарайында аламан айтыс өз көрерменімен қайта қауышты
Екі жылдан астам уақыт көгілдір экраннан көрінбей қалған дода кезінде жеке меценат азаматтардың қолдауымен өткізіліп келген еді
Ал бұл жолы доданы ҚР Мәдениет министрлігінің ұйытқы болуымен «Қазақстан халқының рухани қоры» АҚ дүйім жұртпен қайта табыстырды
Үш күнге ұласқан айтыстың ақтық сынын Мемлекеттік хатшы – Сыртқы істер министрі Қанат Саудабаев, Президент Әкімшілігі жетекшісінің орынбасары Мәулен Әшімбаев, Мәдениет министрі Мұхтар Құл-Мұхаммед және халық қалаулылары мен зиялы қауым өкілдері келіп тамашалады.
Атамұра өнер – Астана төрінде
«Айтыс болады» дегенді естіген көне­көз қариялардың легі алғашқы күні-ақ Конгресс Холл сарайына ағылды
Айтыстың алғашқы күні жағымды жаңалықпен басталды
Соның бірі, Құдай қала­са, айтыс ақындарының одағы құрылмақ
Және айтыс ақындары алдағы уақытта мемлекеттік сыйлықтарға ұсынылатын болды
Ең жақсысы, жыл сайын айтыстың таңдаулылары СD күйтабақтарға басылып, өз тыңдарманына жол тартады
«Самұрық-Қазына» ұлттық әл-ауқат қоры бәйгеге төрт бірдей «темір тұлпар» тігіпті
Су жаңа шетелдік көліктер Конгресс Холдың алдында үш күн қатарынан көздің жауын алып тұрды
Ал ақындарға жүз жасаған Жамбыл бабамыздың жолы жұғысты болсын десе керек, айтыстың беташарын ақынның немересі, 85 жастағы халық ақыны Әлімқұл ақсақал ашты
Тақырыбы тәуелсіздік тағылымына арналған айтыс тыңдауға тұрарлықтай болды.
Сонымен көптен күткен айтыс та басталды
Сөз зергерлерінің қызыл тіл бәсекесінде қазақ­тың қасиетті өнері жаңаша реңкке ие болған­дай әсер қалдырды
Ақындарымыз қоғамда орын алып отырған небір келеңсіздіктерді түйдек-түйдегімен жырға қосты
Олардың арасында экранды жаулап алған кәріс пен түрік сериал­дары, жартылай жалаңаш қыздарымыз бен есерсоқ ұлдарымыздың тәрбиесі, қысқы Азия ойындарына қатысатын қазақ азаматтарының аздығы сынға ілінді
Қысқартуға ұшыра­ған мем­лекеттік қызметкерлер мәселесі мен үлес­керлердің мүддесі де ақындарымыздың назарынан тыс қалмады
Тәуелсіздігімізге тәу еткен көк туымыздың көгімізде желбірегенін тілге тиек ете отырып, еліміздің ЕҚЫҰ Саммиті арқылы әлемге танылғанын, әлемнің алпауыт елдері Астанаға келіп, қалың қазақты әлем мойындағанын сүйіншіледі
Бұл ретте Елбасының орасан еңбегі мен салиқалы саясатын дәріптеп, Азиада алауының ерекшелігін де мақтан етті
Ақындарымыздың тиген жерін тіліп өтетін қадау-қадау маржан сөздерін сағынып қалған ел айтыстың қызығына кенеліп, айыздарын бір қандырды-ау, әйтеуір.
Айтыстың пердесін ашқан төкпе сөздің шебері, семейлік Ринат Зайытов пен алматылық ақын Рүстем Қайыртайұлына артылған жүк те жеңіл емес-тін
Сонда да болса, алдыңғы жұп елдің мұңын жырлап, жетістігін мадақтап, арқалы жұртты масаттандырып тастады
Міне, содан кейін-ақ, ақындарымыздың тас жара­тын өткір сөздеріне қиқу салып, қошемет көр­сеткен жұрттың даусы залда бір бәсеңсіген жоқ
Айтыссүйер қауым залға Аманжол Әлтаев, Балғынбек Имашев, Бекарыс Шойбеков секілді ардақты ұлдары мен Сара Тоқтамысова, Айнұр Тұрсынбаева, Маржан Есжанова, Күмісай Сәрсенбаевадай сүйікті қыздары шыққанда ерекше ілтипат білдіріп отырды
Әсіресе, Аманжол мен Сараның айтысы ерекше болды
Аға мен қарындастың арасындағы тамаша айтысқа тәнті болды жұрт
Одан әрі қызылордалық ақын Мұхтар Ниязов пен Бекарыс Шойбековтің арасындағы айтыс керемет бір аламан тартысқа ұласты
Арасында от ауызды, орақ тілді дүл-дүл ақындарымыз әзіл мен қалжыңға да орын беріп отырды
Бірін-бірі қитұрқы әзілдерімен түйреген қос ақынның теңеулері де керемет
Бірі БҰҰ-ның Бас хатшысы Пан Ги Мунға теңелсе, енді бірі Ресей Президенті Дмитрий Медведев болып шыға келді
Ал алматылық жас пері Жандарбек Бұлғақов пен Балғынбек Имашевтің арасындағы сүйкімді әзілдер елді қыран-топан күлкіге кенелтті.
Айтыстың үшінші күні
Мына қызықты қараңыз
Залда ине шаншар орын жоқ, далада билет іздеп сарылған елде есеп болмады
Ақтық кезеңде ақындарға сәттілік тілеген Мәдениет министрі Мұхтар Құл-Мұхаммед елорданың төріне шыққан айтыс тікелей Елбасының тапсырмасы бойынша жүзеге асырылғанын айтты.
– «Мыңнан тұлпар, жүзден жүйрік» көрінген ақындарымыз бүгін елорданың үлкен сахнасына шығып отыр
Сондықтан бүгінгі айтысымыз ерлікті, елдікті жырлауы керек
Күні кеше ғана ЕҚЫҰ-ға мүше елдердің Саммитін Астанада өткізу арқылы Нұрсұлтан Назарбаев Қазақ елін, оның әсем астанасын дүниежүзіне танытты
Елорда төріндегі бүгінгі айтыстың сондықтан рухы да, көтерер жүгі де биік болуы керек,– деген Мәдениет министрі одан арғы сөзінде бұл айтыстың өзгешелігіне тоқталды
«Бұл ән бұрынғы әннен өзгерек» деп Шәкәрім аталарыңыз айтып өткендей, бұл айтыс бұрынғы айтыстан өзгеше
Бүгінгі айтыстың тақырыбы бар
Ол – тәуелсіздік
Елбасымыздың «Тәуелсіздік – ол біздің бабаларымыз армандап, бүгінгі буын жүзеге асырған, барлық қазақстандықтар үшін ең қасиетті құндылық» деп айтқан сөзі бар
Осы тәуелсіздіктің мына қолдарыңыздағы домбыра сияқты екі ішегі бар жырлап қоя беретін
Оның біреуі – ел
Қазақ елі
Екіншісі – сол қазақ елін әлемнің биігіне көтерген Елбасы
Сондықтан бүгінгі айтыс ақындарының сөзі де сондай болуы керек»
Cөзін осылай түйіндеген Мұхтар Абрарұлы аламан бәйгеге қатысқан ақындарды бөле-жармай, бәріне бірдей Елбасының атынан күллі қазақтың күміс күймесіндей күмбірлеген «Қазақтың 1000 күйі» мен дәстүрін дәріптеген «Қазақтың дәстүрлі 1000 әні» жинақтарын тарту етті.
Сонымен Аманжол Әлтаев азаттықтың жырын жырлаған айтыста Бас жүлдені жеңіп алып, бас ақын атағына ие болды
І орын Айнұрдың қанжығасына байланса, ІІ орынды Бекарыс, ІІІ орынды Жандарбек иемденді
Үш күн бойы көздің жауын алған төрт «темір тұл­пар» төрт ақынның еншісіне тиді
Қалған ақындар да сый-сияпатсыз қалмады
«Қазақстанның мәдени даму қоры» барлық ақындарға Берел қамалынан табылған асылдардың көшірмесін сыйға тартса, Қазақстан халқы Ассамблеясы Әлібек Серғалиев пен Сара Тоқтамысоваға 500 мың теңгеден ақшалай сый жасады
«Егемен Қазақстан» газетінің арнайы сыйлығы Балғынбек Имашевқа, Мәдениет министрлігінің Тіл комитеті ұсынған арнайы сыйлық Мұхтар Ниязовқа берілді
«Нұр Отан» ХДП хатшысы Қайрат Сатыбалды мырзалық танытып, өз атынан астаналық жас ақын Еркебұлан Қайназаров пен атыраулық Сырымбек Сәрсембаевқа 5 мың АҚШ долларын сыйлайтынын, ал Мәжіліс депутаты Бекболат Тілеухан, «Асыл арна» телеарнасының директоры Мұхамеджан Тазабек бастаған бір топ жамағат Балғынбек Имашев, Әлібек Серғалиев, Мұхтар Ниязовқа бір-бір автокө­лік мінгізетінін мәлімдеді
Міне, осылайша ақындарымыздың төбесіне аспаннан сыйлық жауған күн болды бұл
Ол да болса, елдің елдігі мен егемендігін, Елбасының ерлігін жырлаған ақындарға көрсетілген орынды сый болса керек.
Балетке айналған «Бәйтерек»
Астанадағы Бейбітшілік және келі­сім сарайында «Бәйтерек» балеті­нің премьерасы өтті
Балеттің тұсау­ке­сер рәсіміне ҚР Мәдениет министрі Мұхтар Құл-Мұхаммед қатысты.
Аталмыш премьера Тәуелсіздік күніне орай қойылды
Әрине, халқымызда ұлттық му­зыкалық қойылымдар аз емес
Осындай баға жетпес жауһарларымыздың қатарын то­лықтыруды көздеген Мәдениет министрлігі қазіргі заман талабына сай шығармаларды дүниеге әкелуге жол ашып отыр
Айта кету керек, балет сюжетінің идеясы мен либреттосы Мәдениет министрі Мұхтар Құл-Мұхаммедтікі
Ал музыка авторы – танымал композитор Әділ Бестібаев
Осы туындысымен «Тәуелсіздік толғауы» байқауында жеңіске жеткен композитор қазір Канадада жұмыс істеп жүр
Байқаудың шартына сай жеңімпаз шығарма еліміздің үлкен театрының сахнасында қойылуы тиіс еді
Сол талапқа сәйкес, жеңімпаз туындыны сахналау бақыты К.Байсейітова атындағы Опера және балет театрының балет бишілеріне бұйырыпты
Балеттің барлық шығармашылық-ұйымдастырушылық жұмыстары театрдың өз күшімен атқарылғандығы да көзге бірден ұрады.
Балет биін қойған хореограф пен суретшінің әлем мойындаған тұлғалар екенін де осы жерде атап өткеніміз жөн
Хореограф Римский-Корсаков атындағы Санкт-Петербор консерваториясы опера және балет театрының бас балетмейстері Давид Авдыш жиырма жылдан бері Ресейдің түрлі театрларында жұмыс істеген
Ол – балет пен опералық спектакльдердің биін, музыкалық ревю, Кеңес және ресейлік эстрада жұлдыздарының эстрадалық бағдарламала­рын, әлемнің үздік деп танылған мәнерлеп сырғанаушыларының биін қойған танымал тұлға
Кино мен телеарна саласында да өзіндік қолтаңбасын қалдырған кәсіби маман қазақ жұртына «Бәйтерек» балетінің биін ұсынып отыр
«Бәйтерек» балетінің қоюшы суретшісі Вячеслав Окунев те осал жан емес
Ол да – Ресейдің еңбек сіңірген суретшісі
Әр кездерде Глазго корольдік театрында, Грекия, Польша, Венгрия, Корея, Жапония, АҚШ-тың бірқатар театрларында жұмыс істеген.
Қазіргі өмірді тарих шежіресімен шендестіріп көрсеткісі келгенін автор: «Бұл балетте сәулетші шығармашылық тоқырауды бастан өткереді
Өз шығармасын көрсете алмағандықтан, әлемді шарлап шығуына тура келеді
Отанына оралғанда жаңа мемлекеттің, жаңа идеологияның өркен жайғанын көреді
Ол өз елінде шығармашылығын шыңдау мүмкіндігіне ие болады
Өйткені ол мұнда өз Музасын жолықтырады», – дейді.
Қарап отырсаңыз, шығарма стилистикасы мен хореографиясы, пластика, интонация, ырғақ, оркестр, сценография жағынан өте күрделі туынды екенін байқауға болады
Бірнеше елдің биі қатар қойылған балетте Тайыр Гатауов (Сәулетші), Рүстем Сейітбеков (Меценат) және Мәдина Баспаева (Муза) өз рөлдерін сәтті орындап шықты
Бұл орайда К.Байсейітова атындағы Ұлттық опера және балет театрының директоры Төлеубек Әлпиев: «Біз тәуелсіз Қазақстанның жаңа репертуарын жасауымыз керек
Ең маңыздысы – осы
Серік Еркінбековтің «Мәңгілік алауы», былтыр қойылған «Астана» мюзиклі, енді, міне, «Бәйтерек» балеті – Мәдениет министрлігі жүргізіп отырған идеологияның аясында ат­қарылып жатқан жұмыстардың бастамасы», – дегенді айтады.
Бейбітгүл Исаева
