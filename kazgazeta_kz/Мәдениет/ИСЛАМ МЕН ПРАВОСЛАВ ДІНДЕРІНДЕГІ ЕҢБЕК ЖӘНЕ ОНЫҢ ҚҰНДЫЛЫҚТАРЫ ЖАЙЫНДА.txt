Кез келген қоғамның оның әлеуметтік қарым-қатынастарында көрініс табатын құндылықтар сатысы бар
Білек күшін қажет етер мал мен дән өсіру болсын, сол қара жұмысты жеңілдетер технологияларды даярлауға керек ой еңбегі болсын, мейлі, жан баулу сынды нәзік дүниелер болсын – еңбекті қажет етеді
Біле білген адамға өмір сүрудің өзі де – үлкен еңбек.
Еңбек – адамды қоршаған ортамен байланыстырушы дәнекер буын, сол себептен оның адам болмысы үшін өзінің құндылығын жоғалтуы мүмкін емес
Себебі адам тұлғасын еңбексіз көзге елестету де қиын, тіпті бүгінде еңбек адам инстинктіне айналды десе де болады
«Тірі жан тіршілік етеді» дейді қазақ
Осы бір тұрақты сөз тіркесінен қазақтарда өмірдің баламасы болып табылатын «тіршілік» сөзінің кей контексте жасалған еңбекті, іс-әрекетті білдіретіндігін де байқаймыз.
Бала санасына еңбек адамына деген ілтипат, таза еңбекке деген қошемет-құрмет сыныптап құйылуы керек
Ол үшін тұлға қалыптастырушы қоғамдық институттардың барлығы – жанұядағы, балабақшадағы тәрбиеден бастап, мектеп қабырғасы, жоғары білім беру ордасы, БАҚ және т.б
ортақ мақсаттылық танытып, еңбек құндылығын жоғары көтеруі абзал.
Сондай жан-жақты әрекеттер арқасында ғана адамның заңсыз әрекеттер жасауға өз сенімі, өз ұяты жол бермейтін болады, сонда ғана еңбек құдіретті күшке айналады
Ұяттың да өздігінен пайда болмайтындығы аян, ұят – Құдай алдындағы қорқыныштан, о дүниедегі жазадан, туған жер мен ел алдындағы, ал кең ойланар жанға жалпы адамзат алдындағы парыздан, жауапкершіліктен өрбиді
Терең үңілген адамға барлығы – өзара байланыс­ты дүние
Мысалы, Ислам діні бойынша ырыздықты міндетті түрде іздеу керек
Бұл жөнінде Құранның «Қасас» сүресінің 73-аятында айтылған: «Алла сендерге өз мәрхаметінен түнді тынығу, күндізді кеңшілігін (ри­зық) іздеулерің үшін жаратты
Әрине, шүкірлік етерсіңдер».
Адамның еңбегіне қарай алатын несібесі жайлы Мұхаммед (с.а.с.) пайғамбар да өз хадисінде: «Кім өз қолымен нанын тапса және айналысқан ісінің табысы адал болса, ол адамға жәннат уәжіп» деген болатын.
Құранда адамның жаратылыс мақсаттары, соның ішінде еңбек етудің міндеттілігі, осы дүниедегі несібесі жайлы дәлелдер көп: «Алланың саған берген дәулетімен ахирет жұртын ізде де, дүниедегі несібеңді де ұмытпа
Алла саған жақсылық еткендей сен де жақсылық істе, сондай-ақ жер жүзінде бүліншілік ізденбе! Алла бұзақыларды сүймейді» («Қасас»; 77) делінген.
Ислам діні өмір шындығынан қашқақтамайтын, о дүниені ойлай тұра, бұл дүниенің тұрмыс-тіршілігін күйттеуден алыстатпайтын нағыз өміршең дін болып табылады
Ислам дінінде еңбек қоғам мүшесінің міндеті ретінде қарастырылады
«Адамзат еңбегіне қарай ғана табысқа ие болады
Сөз жоқ, еңбегінің нәтижесін жедел көреді
Содан соң оған еңбегінің бодауы толық беріледі
Күдіксіз Раббыңа тиянақтайды» («Нәжім»; 39-42).
Ислам діні еңбекке өте зор мән береді, ол таза еңбекпен табылған табыс киелігін уағыздайды
Еңбек ету – әр адамның міндеті
Ислам діні соның ішінде адал еңбек етуді, таза жолмен табылған табысты, жасаған құлшылығы мен еңбегіне қарай әр адамға тиесілі несібені, ризықты уағыздайды
Бұл туралы Құранда да, ұлық пайғамбарымыз Мұхаммед (с.а.с.) хадистерінде де аз айтылмағанын көріп отырмыз.
Ал Православие дінінің еңбекке қатынасы туралы айтатын болсақ, православты еңбек этикасының басты принциптерінің негізі бойынша әлеуметтік жағдайына қарамастан еңбек әрбір адамға міндетті болып табылады, себебі адамның еңбек етуі оның Құдай алдындағы жауапкершілігі болып есептеледі
Осылайша православты адам өмірінде еңбек ету құтқарылу жолдарының бірі болып табылады.
Еңбек маңыздылығы, еңбек ету қажеттілігі жайлы христиан дінінің қасиетті кітабы – Інжілде де айтылған: «Тақуа адамның еңбегі өміршең болып келеді, ал арам ойлы адамның табысы күнәға апарады» («Труды праведного – к жизни, успех нечестивого – ко греху») (Притч, 10:16)
Тағы бір жерде: «Байлық бос мүдделіктен азаяды, ал ең­бегімен жинаған адам оны көбейтеді» («Богатство от суетности истощается, а собирающий трудами умножает его») (Притч, 13:11)
Яғни таза, адал еңбекпен та­был­ған табыс адал өмірдің негізгі белгісі болып табылады.
Сонымен қатар өмірде әр адам өзінің еңбек жасағанына қарай өз үлесін алады, бұл туралы Інжілде былай айтылған: «…Әркім өз еңбегіне қарай марапатталады» («…каждый получит свою награду по своему труду») (Кор, 3:8)
Православ діні бойынша, адамға байлықты Құдай уақытша ғана береді, сондықтан адамнан оны қалайша пайдаланғандығы сұралады.
Орыс православты қоғамында ауқатты бай адамдар культі болған емес, бұл православиелік монастырлық қызметімен де байланысты болуы мүмкін
Православ дінінің өкілдері әрдайым орта жолды ұстануға тырысқан
Бұл дін тұрғысынан кей жағдайда аскеттік өмір материалдық қаражаттарды үнемдеу мақсатынан емес, керісінше, адам табиғатының рухани және табиғи болмысын тазартуға көмегін тигізеді.
Дәстүрлі дін өкілдері әрдайым еңбекке деген ынтаны қолдап, еңбекқорлық құндылығын дәріптеп отырған.
Ислам діні мен православ діні уағыздарында жастарға еңбек ету қажеттілігі, жалқаулық пен еріншектікке бой алдырмау туралы айтылады
Әсіресе, тиісінше білім алып, сол алынған білімді еңбек етуге жұмсаса, осылайша адал түрде табыс табу мақсаты жастардың санасында бірінші кезекте тұруы тиісті деп санайды дін өкілдері.
«Нұр Отан» халықтық-демократиялық партиясының кезектен тыс ХІІ съезінде партия Төрағасы Нұрсұлтан Әбішұлы Назарбаев өз баяндамасының төртінші бөлімін қазіргі қазақ қоғамындағы құндылықтарды қайта қарау қажеттігіне арнап, көшбасшы партияның қоғамдағы құндылықтардың оң жүйесін қалыптастырудағы орнын көрсетіп берген болатын.
Сонда асқан сарабдалдықпен көтерілген еңбек­қорлық пен кәсібилікті дәріптеу керектігі өз өзектілігін ешқашан жоғалтпақ емес, ол жаңа мақсаттар биігін аңсаған 2011 жылдағы Елбасы Жолдауын жүзеге асыру тұрғысынан да өте маңызды
Себебі адал еңбекті биік құндылық деп білмеген жерде, адал еңбекпен сый-құрметке бөленбеген елде іскерлікке тірек болар еңбек мәдениеті қалыптаспайды.
Ендеше, Қазақстанға жаңа мүмкіндіктер сыйлайтын экономикалық өрлеуге жол бастаймыз десек, еңбек адамына деген құрметті арттырып, таза еңбекпен байлыққа кенелу мүмкін деген сенімді қалыптастыруымыз қажет.
Л.Ғ
Қалыбекова,
Мәдениеттер мен діндердің халықаралық
орталығы Діни ахуалды зерттеу бөлімінің
аға ғылыми қызметкері;
Ә.Е.Күзембаева,
ғылыми қызметкер
