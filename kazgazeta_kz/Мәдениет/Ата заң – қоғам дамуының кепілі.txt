Ғасырлар бойы қазақ халқы өзінің әдет-ғұрпын, салт-санасын, дәстүрін көзінің қарашығындай сақтай білген болса, елдегі ынтымақ пен бірлікті, жарасымды тірлікті де дәл сондай дәрежеде ардақтай білгені сөзсіз
Бейбітшілік пен тыныштықтың көрінісін «қой үстіне бозторғай жұмыртқалаған» заман деп жоғары баға беретін болған
Өйткені күллі тіршіліктің мәні сүттей ұйыған ынтымақта, тату-тәтті ғұмырда екенін жақсы білген
Бұл аталған құндылықтар ел болып даму жолымызда айрықша мәнге ие деп сенімді түрде айта аламыз.
Осы тұрғыдан алғанда мемлеке­ті­міздің жаңа уақыт арнасында дамыған әлем елдерінің қатарынан көрінуіне Ата Заңы­мыз – Қазақстан Республикасы Конс­титуциясының да қосып келе жат­қан үлесі аз емес, әрине
«Бе­рекесі кеткен ел, суы ашыған батпақ көл» деп ұлы Абай атамыз айтқандай, берекенің бастауы – тұрақтылықта, татулық пен келісімде.
Сол себепті де Конституция – мемлекеттілігіміздің берік негізі
Рес­публика халқы үшін оның шекарасы, Әнұраны мен Елтаңбасы қандай қастерлі үғымдар болса, Ата Заңымыздың да қадірі мен қасиеті де сондай болуы тиіс
Ата Заңын сақтаған ел, Конституция баптарын жетік біліп, заңмен өмір сүрген қоғам өз дамуында үлкен жетістіктерге жете біледі
Мұны біз дамыған мемлекеттер тарихынан жақсы білеміз
Мемлекет те, қоғам да біртұтас болғанда ғана арман-мақсаттарға, биік мұраттарға қол жеткізетініміз сөзсіз
Демек, оның не­гізінде азаматтардың құқықтық са­на­сы­ның қалыптасуы жатыр.
Кейбір саясаттанушылар, ға­лым­дар ұлттық идеологияның қа­жет­тігі жайында сөз қозғағанда ұлттық құндылықтардың қайнар бастауларын, соған тірек болатын ұғымдарға арқау сүйеу керектігін айтса, өзгелері бұдан өзге де мәселелерді алға тартып жатады
Әлбетте, аталған дүниелердің барлығы да маңызды, бірақ олар қоғамның тұтастығына кері әсерін тигізбес үшін бұл мәселелердің шешімі Конституцияда белгіленген құқықтық қағидаларға негізделе отырып шешімін табуы тиіс екені сөзсіз
Сол кезде халық қабыл­данған қағидалардың жүзеге асы­ры­ла­тындығын көзбен көріп, оларға деген риясыз сенім қалып­тасады
Осы тұрғыдан қоғам­да­ғы, әлеуметтік ортадағы түрлі құқық бұзушы­лықтардың Ата Заң негізінде қалпына келтірілуі, әділеттілік табуы және соңғы әлеуметтік сауална­ма­ларға сүйенсек, халық арасында сот билігіне деген сенімінің артуы Конституциямыздың арқасында мүмкін болып отырғанын, оның халықтың әл-ауқатын жақсартуға да өз септігін тигізіп жатқанын ерекше атап өткіміз келеді.
Дегенмен, Конституция өзінің мүмкіншіліктерін толығымен пайдаланды деуден аулақпыз, өйткені адамды, оның өмірі мен құқықтарын басты құндылық деп тану жаппай орын алған кезде ғана Конституцияның бірінші басты қадамы жүзеге асырылды деуге болады
Қазіргі қоғамда азаматтардың өз құқықтарын жетік білмеуі немесе өзгелердің құқықтарын бұзу сияқты көріністер де кездеспей тұрмайды
Демек, Конституция әлеуметтік қарым-қатынастардың түрлі деңгейінде әртүрлі қолданыс табуда деп тұжырым жасауымызға болады.
Шетелдердің тәжірибесіне зер салсақ, онда көп жылдар бойы қоғамдық санаға құқықтық құн­ды­лық­тарды сіңіру шаралары атқа­ры­лып, нәтижесінде ол оңтайлы шешімін тапқан болатын
Мәселен, Франция елінде әрбір қоғамдық ұйым кіре беріс есігінің үстіне: «Еркіндік
Теңдік
Ағайындық» деген ұранды орнатып қойған
Француздар үшін бұл ұран мақтаныш болса, шетелдік азаматтар үшін бұл ұран француз елінің тарихы мен құндылықтарына құрмет сезімін туғызады
Дәл осындай көрініс біздің елімізде де орын алуы үшін, Конституциямыздың мәртебесін, тұғырын көтеріп, адамды басты құндылық ретінде бағалау, сол түсінікті берік қалыптастыруға қол жеткізу үшін құқықтық қағидаларды қоғамдық санаға терең сіңіруіміз қажет
Бұл, сөзсіз, азаматтар арасында құқықтық білімнің жоғарылауына жол ашады.
Кезінде қазақ даласында болған «Есім ханның ескі жолы», «Қасым ханның қасқа жолы», Тәуке ханның «Жеті жарғы» тәрізді құқықтық-тарихи құндылықтар заңгерлер мен тарихшылардың арасында ғана талқыланып қоймай, сонымен қатар ол бүгінгі Ата Заңымызбен байланыс­тырыла отырып жастардың арасында, студенттер мен оқушылардың арасында, қоғамдық ұйымдар арасында да тағылымды әңгімелердің арқауына айналып отырса, құба-құп болар еді
Мұндай мәселелерді Қазақ хандығының 550 жылдығын атап өту аясында қолға алуымыз қажет.
Еркінбек Әмірғалиев, 
Қазақстан Республикасының
Денсаулық сақтау және әлеуметтік даму министрлігінің 
Заң департаменті 
директорының орынбасары
