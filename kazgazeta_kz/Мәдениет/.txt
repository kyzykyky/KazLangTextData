Болатбек Бөкенов – Қазақстан Республикасының еңбек сіңірген қайраткері, Қазақтың мемлекеттік Абай атындағы академиялық опера және балет театрының тенор дауыс­ты әншісі, К.Байсейітова атындағы республикалық конкурстың лауреаты, Ашхабад қаласында өткен Н.Халмамедов атындағы аймақтық әншілер конкурсының дипломанты
Әншінің концерттік репертуары бай да байсалды
Еліміздің бетке ұстар беделді өнер ұжымдары –Құрманғазы атындағы академиялық халық аспаптары оркестрі, «Отырар сазы» оркестрі, «Сазген сазы» ансамблі, Мемлекеттік симфониялық оркестрі, Мемлекеттік үрмелі аспаптар оркестрі және басқаларымен тығыз шығармашылық байланыста жұмыс жасайды
Оның репертуарында Ахмет Жұбанов пен Латиф Хамидидің «Абайындағы» – Әзім; Мұқан Төлебаевтың «Біржан мен Сарасындағы» – Естай; Еркеғали Рахмадиевтің «Алпамысындағы» – Кейқуат; «Қамар сұлудағы» – Тезекбай; Евгений Брусиловскийдің «Қыз Жібегіндегі» – Шеге; «Ер Тарғындағы» – Балапан; Ғазиза Жұбанованың «Құрманғазысындағы» – Савичев, т.б
шығармалар бар
Өнер иесінің 1 қарашада «Әнді сүйсең…» атты шығармашылық кеші өтеді
Осыған орай әншімен аз-кем сұхбаттасқан едік.
– Шығармашылығыңыз туралы айтып берсеңіз…
– Жалпы әнші, оның ішінде опера әншісі негізінде опера әншісі болып туыл­майды ғой
Біз әншілік жолға түскенде халық әндерін айтудан бастадық, онымен қоса әрине сол кездегі дүлдүл әншілерді естіп өстік
Қазақ эстрадасы жаңадан қалыптасып келе жатқан кезінде эстрада, опера деп бөлмейтін
Опера әншілерінің өздері бүгінде көзіміз жеткендей эстрадалық әндерді де орындай беретін
Нұрғали Нүсіпжанов, Ескендір Хасанғалив, Зейнеп Қойшыбаева, Лаки Кесоглу, Люся Төлешова сияқты әншілердің әндерін тыңдап, солардың дауысына еліктеп, өскенбіз
Бұрын, әншілер қалыптасқан кезде олардың барлығы классикалық білім алып, содан кейін барып дауысына байланысты эстрадаға немесе операға бөлінетін
Менің білуімше, кезінде Нұрғали, Лаки ағаларымыз опера театрында жұмыс істеген, классикалық әндер айтқан
Көптеген әнші боламын деген ұлдар мен қыздар сол кісілердің дауысын тыңдап, естіп, еліктеп өсті.
Өнер әкенің қанымен, ананың сү­тімен келеді дейміз ғой, әншілікке ту­ған жердің табиғаты, сұлулығы, жанұяда­ғы тәрбие әсер етеді деп ойлаймын
Тұ­қым қуалау арқылы да келуі мүмкін
Аталарымыз, апаларымыз домбыра ұстап, әнші болып немесе домбырасыз-ақ көптеген әндерді айтқан, содан ұрпаққа дарыған
Мысалы өзімді айтатын болсам, ­Сатыбалды Тілеуов деген айтыскер ақын­ның бір ұрпағымын деп айтуыма бола­ды жә­не нағашыларым да сырнаймен ән айтқан
Әпкелерімнің де әдемі дауыс­тары бар, бірақ бәрі үй шаруасында қалып қойды
Үйдің ішінде мен ғана әншілік жолды таңдадым.
– Шығармашылық кешіңіздің қандай ерекшеліктері болмақ?
– Мен қазақтың классикалық туындыларын орындап келдім
Бұл мақсаттан ешуақытта таймаймын да
Сондықтан осы концертте де әріптес достарым Нұржамал Үсенбаева, Мұрат Шалабаев, Талғат Күзембаев, Дина Хамзиналармен бірге «Қыз Жібек» операсынан үзінділер орындаймыз
Сондай-ақ, еліміздің бетке ұстар беделді өнер ұжымы – Құрманғазы атындағы академиялық халық аспаптар оркестрінің сүйемелдеуімен де шығармалар орындаймын.
– Есімізде, биылғы жазда ІІІ халықара­лық опера және балет өнерінің фестивалі қарсаңында Алматыдағы «Көк базарда» ет сатушының киімін киіп алып, ән сал­дыңыз… «Опералық флэш-моб» шарасына қатыстыңыз…
– Бұл – үлкен бір жаңалық болды
Орталық базардағы сауда жасауға келгендер танымал әншілерді бірден тани қоймады
Театр артистері жанды дауыста әлемге әйгілі опералардың партияларын орындады
Алғаш болып мен атақты «O sole mio»-ны италянша орындадым, «Базарың құтты болсын!» деген сөздермен бастадым
Таныс әуенді естіген жұрт қоршай жөнелді
Қарапайым халық ұялы телефондарын алып, суретке түсіріп, шын мәнісінде қуаттанғандары сонша айғайлап, қошемет көрсетті
Өзімнің қаншалықты жақсы айтқанымды білмеймін, бірақ ел-жұрт риза болды
Мәдени шараның басты мақсаты – жұрт назарын үлкен өнерге аудару, оны кеңінен насихаттау мен таныстыру
Күнделікті тіршілікпен жұртшылық  өнер ордасы саналатын театрға көп бара бермейді
Осы олқылықты толтыру мақсатында халық алдында өнер көрсетейік деген шешімге келдік
Кейін интернетте «Опера халық­қа қарай қадам басты» деген жылы лебіз­дер айтылды
Бұл – бүкіләлемдік практи­ка
Мельбурнда, Дубайда, Италияда, Киевте, Мәскеуде, т.б
өткен флэш-мобтар бар.
– Операға тыңдарманның ынта-ықыласы қалай, қызығушылық бар ма?
– Балетке орын жоқ, бір жеті бұрын билет алып кетеді, зал толады
Бізде керемет білімді жастар бар
Жастар интернет пен теледидар алдынан шықпайды деп жатады, ол бос сөз
Жастардың ең бірін­ші қызығатыны балет.
– Қарапайым тыңдарман ретінде қай әншіні ұнатасыз немесе қандай ән тыңдайсыз?
– Бүкіл жанрды тыңдаймын
Өзімнің талғамыма келетін әндерді жақсы көремін
Машинада көп жүргендіктен, көбінесе машинада тыңдаймын
Л.Паваротти, Э.Карузо, Ричард, Каба­­лей, т.б
Достарымның біразы дәстүрлі ән­дерді орындайтын өнер иелері
Рамазан Стамғазиев, Еркін Шүкіманов… Тоқтар Серіков, Саят Медеуов те көп құрметіне бөленген әншілер
Кейінгі кезде Роза Әлқожа шықты, дауысы тартымды.
– Операға жұрт назарын аудартып, қызығушылықтарын арттыру үшін не істеу керек?
– Фонограмма туралы заң қабыл­данса екен деймін
Мұны баспасөз құралдары арқылы да айтып жүрмін
Мен мұны өзім «тірі дауыспен» айтып жүргеннен емес, музыка жақсы дамыса екен деген жанашырлықпен айтамын
Сонда бізде мықты-мықты әншілер шығар еді, эстрада дамыр еді
Кейбір эстрада әншілері уақыттарын бекерге өткізбей, басқа мамандық алар еді, әке-шешесінің сиырын сатып, клип түсірмес еді
Өзінен әнші шықпайтынын білсе, ол басқа кәсіптің құлағын ұстар еді
Халықтың талғамы да өсер ме еді
Менікі нағыз талант өнерге келсе деген арман
Сонда біздің музыкамыздың деңгейі де жоғары болар еді
Ондайда көрерменнің талғамы да өсері анық.
Операға деген құштарлық тұрмысқа да байланысты
Елдің көңілі тоқ, дұрыс киініп, рухани жағынан бай болса сол кезде операны тамашалауға да уақыт табады.
Екіншіден, қарапайым халыққа қа­рай қадам басу керек
Көппен араласқан дұрыс
Соңғы кезде Алматыда жақсы үрдіс пайда болды
Тойдың басында опералық әншіге 1-2 нөмір айтқызады… әрі қарай тойы жалғаса береді
Осы көңілге қуаныш ұялатады.
– Тойға шақырса барар ма едіңіз… Әншілердің бағасы жөнінде не айтар едіңіз?
– Әрине, қуана-қуана барар едім
Баға дегенді айта алмаймын және өнердегі дос­тарыма айтатыным ол ұят нарсе… Бұл той жасап отырған адамның жағдайына байланысты болатын шығар…
Айтпақшы, жақында қызды болдым
Тоғыз айға толды
Қызымның атын Әйкенай деп қойдым
«Әйкен-ай» деген ән өмірге келді
Еркін Шүкімановпен ақылдасып, сөзін жаздырдық
Музыкасын досым Бағлан Омаров екеуміз өңдегенбіз
Әнді күйтабаққа түсірдік
Сөйтіп, өмірге жаңа келген қызымды осы әнмен қарсы алдым.
– Әңгімеңізге рақмет!
Әңгімелескен
Бағдагүл Балаубаева
