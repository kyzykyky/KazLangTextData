Күні кеше ғана сияқты еді
Бір жағынан аға, бір жағынан дос болып,тонның ішкі бауындай сыйласып жүрген жезқазғандық композитор Марат Түсіпбековтің бұл дүниеден озғанына мінеки, аттай сегіз жыл өтіпті
Арамызда болғанда сәуірдің соңына таман Мәкеңнің жетпіс жасқа толғанын тойлаған болар едік
Бірақ ол бұл күнге жете алмай кетті
Мәкеңнің артында сырлы да, сазды әндері қалды
Оның ән-ғұмыры үзілмеген екен
Көңілге медеті – осы. 
Иә, Марат Әбілдаұлы Түсіпбеков жаратылысы бөлек, біртоға, бұйығы өскен, бірақ жан сарайы сұлу, ішкі иірімдері бай,ән өнеріне құлай берілген, шығармашылық қуаты мен ізденісі мол, жаны таза, жүрегі кең, жайсаң мінезді азаматтың бірі де, бірегейі болатын
Осы естелікті жазарда менің қолыма композитор Марат Түсіпбековтің 2005 жылы Астанадағы «Фолиант» баспасынан жарық көрген «Сарыарқадан соққан самал» атты әндер жинағы түскен еді
Кітаптың алғы сөзі «Талғам мен дарын тоғысса» деген тақырыппен көрнекті композитор, КСРО Халық артисі Еркеғали Рахмадиевтің шағын лебізімен басталыпты
Онда әйгілі композитор Марат інісінің әндеріне ықыластана және сүйіспеншілік сезіммен қызыға қарайтынын,оның қай шығармасын алса да, нағыз шебердің қолынан шыққанын, өзінің майталман сазгер екендігін ағынан жарыла айтыпты
Одан әрі Е.Рахмадиев: «Марат композитор ретінде Жезқазған өңіріне кеңінен танылған
Ол кенді өлкедегі Серке Қожамқұлов атындағы қазақ музыкалы-драма театрында музыка бөлімінің меңгерушісі қызметін атқарады
Жоғары кәсіби білімі бар маман бұған дейін де өнер саласында жемісті еңбек еткен екен
Ән жазумен ертеден айналысқан
Марат қазіргі кезде талғамына дарыны сай шебер сазгер болып қалыптасқан
Оның Мұқағали Мақатаев, Тұманбай Молдағалиев, Кәкімбек Салықов, Марфуға Айтхожина, Ақұштап Бақтыгереева, Ибрагим ­Исаев, Юрий Грунин, Қуаныш Ахметов және тағы басқа ақындардың сөзіне жазған әндері әртүрлі аймақтық және республикалық байқауларда жүлдеге ие болды
Ол Жезқазған театры үшін көптеген қойылымдардың музыкасын жазды
Бішкек қаласында өткен алыс және жақын шетелдерден таңдаулы театрлар қатысқан халықаралық фестивальда Ш.Айтматовтың «Арманым – Әселім» спектакліне жазған әуені үшін байқаудың Бас жүлдесін жеңіп алғандығының өзі сазгердің нағыз толысқан дарын екендігін білдірсе керек» деп ойын қорытқан екен
Бұл шынында, шалғай аймақта жүрген шығармашылық адам үшін үлкен баға екендігі даусыз.
Әкесі кезінде баласының үлкені Мараттан үлкен үміт күтіп, оны заңгерлік оқуға түсіп оқуын қалады
Бірақ ол кісінің бұл ойлағаны бола қоймады
Марат Қарағандыда орыс мектебінде оқыды
Осындағы достарына еліктеп, әдепкіде мандолин, гитара тартуға машықтанады
Ыңылдап ән де айта алмайтын ұлының бұл қылығына әкесі де таңғалушы еді
Ақыры көп сөйлемейтін Мараттың ауызынан: «Мен музыкант боламын
Басқа ешқандай оқуға бармаймын» деген кесімді сөзді естіген соң, әкесі де оны заңгер етемін деген ойының бос әурешілік екенін ұққандай болды
Сөйтіп, Марат орыс мектебінің сегізінші сыныбын тәмамдаған бойдан Қарағанды музыкалық училищесінің табалдырығын аттайды
Осы оқу орнында оқып жүріп Марат қобызбен бірге домбыра тартуды да үйреніп шығады.
Бір күні Марат жұрттың бәрін таң-тамаша қалдырады
Орысшаға жетік, қазақшаға шорқақтау жасөспірім жігіт республикалық басылымдардың бірінде жарық көрген көрнекті қазақ ақыны Кәкімбек Салықовтыңбір өлеңіне ән жазуға аңсары ауады
Өлеңнің тақырыбы «Ғашық деген бар болса» екен
Өзінің де жастықтың буымен алабұртып, сиқырлы бір сезімнің жетегінде жүрген кезі
Өлеңнің мәтіні сол көңіл-күйіне дөп келген сыңайлы
Жүрегін бір сиқырлы сезім баурап алғандай болады
Дауыс жоқ, тек тіл ұшына бір әдемі саз оралғандай болады
Ол үзік-үзік сол ән саздарын біресе гитараға, біресе домбыраға қосып, сан рет қайталап, сан рет нотаға түсіріп бақты
Дүниеге жаңа ән келді, тұңғыш ән! Өзіне-өзі сенбейді
Қуанғаннан бұл әнді үй ішіндегілерге тыңдатып көрді
Анасы Файза мен тәтесі Мәк мәз-мейрам
Әкесі де оқшырая қарап, басын шайқай береді
Мәк тәтесі қанша дегенмен, әнші ғой
Әннің әуенін қағып алып, шырқай жөнелсін
Сөйтіп, тұнғыш әннің тұсауы да кесілді
Сол бір жетпісінші жылдардың ортасында Мәкеңнің осы әні Қарағанды жастары арасында ауыздан-ауызға тез тарап кеткен еді
Эфирде талай шырқалып та жүрді.
Әнге ғашық жүрек Мәкеңді училищеден кейін Қарағанды педагогикалық институтына әкелді
Ол осы оқу орнының «Музыка және ән сабағы» факуль-тетіне түсіп оқып, одан дирижер мамандығын алып шығады
Институттан соң Қарағанды радиотеледидар арнасында дыбыс режиссері қызметін атқарады
Мұнда ол әртүрлі хабарларды музыкамен көркемдеуге, әр хабарға жаңаша түр, соны леп беруге шығармашылық ізденіспен лайықты үлесін қоса біледі
Сан түрлі музыкалық аспапта ойнайтын, өзі ән шығаратын қабілеті бар жас өнерпаздың бұдан кейінгі еңбек жолы Никольский (қазіргі Сәтбаев) қаласындағы мәдени-ағарту училищесінде жалғасады
Ол мұнда жас ұрпаққа музыкадан дәріс беріп, көркемөнерпаздықты дамытуға белсене атсалысады
Кейіннен белгілі кенші, білікті басшы, ақын Садық Асатовтың шақыруымен Жәйре кенметаллургия комбинатына барып, осындағы кеншілер Мәдениет сарайының өнерпаздарына жетекшілік етеді
Осы тұста Марат Түсіпбековтің композиторлық қырлары кеңінен ашыла түседі
Кеншілермен етене араласып жүрген Кәкімбек Салықов, Садық Асатов ағаларымен бірлесіп көптеген жаңа әндерді дүниеге әкеледі.
Мараттың бір ерекше қасиеті – өнерде жүрген аза­мат­тарды ерекше бағалай-тын
Оларға қызға­нышпен емес, аса бір терең құрметпен қарайтын еді
Мысалы, ол өзінен бұрын ерте таныл­ған композитор, өнер тарланы Жақсыкелді Сейіловпен бірге Жезқазғанда жүрген кездері «Қаракөз» ансамблінің құрамында талай жерлерге гастрольдік сапарға бірге шығып, онымен аса сыйлас, сырлас, жақсы дос болғандығын жұрттың бәрі бірдей біле бермейтін
Жақсыкелді өте сыпайы, кішіпейіл, елгезек мінезді азамат еді ғой
Ол кішілігін сақтап, Мәкеңді аға тұтты
Мәкеңнің шығарған әндеріне үнемі ілтипатпен қарап, сүйсініп отыратын
Оның музыканттығын, композиторлығын жоғары бағалады
Өнердегі осындай сыйластық,өзара түсіністік қазір кейінгі толқындардың арасында жалғасып жатса қандай ғанибет!
Композитор Марат Түсіпбеков кезінде өлең мәтініне аса үлкен талғаммен қарады
Өзі орыс мектебінде оқыса да, ол кейіннен өзінше ізденіп, қазақ ақындарының өлеңдерін көп оқуға дағдыланды
Өзінің ана тілін құрметтеген композитордың бұл еңбегі текке кеткен жоқ
Кейіннен жауһар әндер дүниеге көп келе бастады
Қазақта «Келіннің бетін кім ашса, сол ыстық» деген бір әдемі сөз бар
Мәкеңнің сүйікті авторларының бірі – көрнекті ақын Кәкімбек Салықов еді
Кәкеңнің өлеңдері композитор інісіне үлкен шабыт сыйлады
Аға мен інінің шығармашылық байланысы ұзақ жылдар бойы бір үзілген емес
Соның нәтижесінде Кәкеңнің сөзіне жазылған «Элегия», «Ақ тырналар», «Жезқазғаным – Қаныштың жан жүрегі», «Астана-Бас қала», т.б
әндер бірінен соң бірі дүниеге келді
Мәкеңнің қазақтың ақын қызы Марфуға Айтқожинамен шығармашылық қарым-қатынасы айтуға тұрарлықтай болды
Нәзік сезімді, сыршыл ақын Марфуғаның «Сағыныштың моншақтары»,«Құм суреті», «Қайда сол кездер», т.б
өлеңдеріне жазған әндері жұртшылыққа кеңінен танымал
Сондай-ақ Мәкеңнің кезінде Жезқазған өңірінде Қуаныш Ахметов, Зинаида Чумаковамен және осы жолдардың авторымен көбірек шығармашылық байланыста болғаны елге белгілі.
Марат Түсіпбеков өзінің ән шығарғыштық қасиетімен ерте танылғандардың бірі болды
1993 жылы «Алматы» баспасынан жарық көрген «Жастық шақ әуендері» атты ұжымдық жинаққа оның төрт әні кірген еді
Содан бері талай әннің тұсауы кесілді
Мәкең өзінің композиторлық қырының мықтылығын сан рет облыстық, республикалық ән байқауларында таныта білді
2000 жылы ол «Жаңа ғасырға – жаңа ән» атты республикалық әндер байқауында Мұқағали Мақатаевтың «Ей, өмір» атты өлеңіне жазған әні үшін үздіктер қатарынан көрініп, арнайы дипломға ие болды
Қазіргі кезде композитор Марат Түсіпбековтің көптеген әндері «Каракөзде» жиі орындалып жүр
Көзі тірісінде де, өмірден өзі өткеннен соң да Жезқазған, Қарағанды және республикалық телеарналардан бірнеше рет арнайы хабарлар берілді.
Марат Түсіпбеков Жезқазған, Қарағанды өңірлерінің өнері мен мәдениетінің ілгері өрлеуіне айрықша үлес қосқан өнер иесі еді
Оған оның өлмес мұрасы – лирикалық сазды әсем әндерінің халық жүрегінде мәңгі ұялап қалғаны дәлел
Сонымен қатар Мәкең Серке Қожамқұлов атындағы Жезқазған қазақ музыкалы-драма театрының музыка бөліміне көп жылдар бойы жетекшілік етті
Театрдың республикалық және халықаралық театр­лар фестивальдерінде жүлделі орыннан көрінуіне өзінің лайықты үлесін қосты
Соның бірі — театр ұжымының Бішкек қаласында өткен халықаралық театрлар фестивалінде жүлделі орын алуына Марат Түсіпбековтің жазған музыкасының үлкен септігі тиген-ді
Ол осы фестивальде қойылған Ш.Айтматовтың «Арманым – Әселім» спектаклінің музыкасын жазғаны үшін арнайы жүлдені жеңіп алып, өз театры, өз облысы ғана емес, Қазақстанның абыройын асқақтатып қайтқан болатын.
Жақсының ізі өшпейді
Бұл көнеден келе жатқан қағида
Композитор Марат Түсіпбековтің ән-ғұмыры да соны дәлелдейді
Кенді өлкеде белгілі композитордың мерейтойы аталып өтіп жатса – құба-құп
Бұл шараның өтуіне мәдениет пен өнердің дамуына жанашыр азаматтардың тарапынан нақты қолдау болады деп ойлаймыз
Мәкеңнің жан жары Алтын мен артында қалған ұл-қыздары да қазір осы бағытта жұмыс жасап жатқандарын айтады
«Өлі риза болмай, тірі байымайды» деген халық даналығы тағы бар ғой.
Мәкеңнің үзілмеген ән-ғұмыры жалғаса береді деп сенеміз.
Ибрагим БЕКМАХАНҰЛЫ,
Қазақстан Журналистер және Жазушылар
одағының мүшесі
Алматы
