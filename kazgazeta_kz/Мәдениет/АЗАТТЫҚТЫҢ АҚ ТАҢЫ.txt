Таяуда еліміздің батыс қақпасы саналатын киелі Ақжайық өңірінің орталығы – Орал қаласында «Азаттықтың ақ таңы» атты қазақтың атамұра өнеріне баланатын айтыс аламаны өтті

Елбасының «Ұлы даланың жеті қыры» атты мақаласында атап көрсетілгендей, елдің тарихы мен рухын ұлықтау мақсатында ұйымдастырылған сөз барымтасына есімдері елге мәлім ақындарымыз арнайы келді
Сөз аламанының тізгінін көрнекті ақын, Қазақстанның еңбек сіңірген қайраткері Жүрсін Ерман ұстады

Дина, Сейтек сынды айтулы күйшілер мен Сырым сынды батырлардың ізі қалған өңірдегі айтыста ел көңілінен шыққан қос ақын – түркістандық Бекарыс ШОЙБЕКОВ пен алматылық Рүстем ҚАЙЫРТАЙҰЛЫНЫҢ айтысын оқырман назарына арнайы ұсынғанды жөн көрдік.
Рүстем ҚАЙЫРТАЙҰЛЫ:
– Кешегі Жамбыл менен Нартайларша,
Көргенімді жырлайын әр тайғанша.
Шығыста Алтай дейтін алып тау бар,
Оралхан жазып кеткен жантайғанша.
Алты ай қыста жауатын қалың қары,
Жататын мамыр, маусым ортайғанша.
Сол Алтайдың қарын мен мұннан көрдім,
Келсе де көктем туып март ай қанша.
Адамның атын егер қалай қойсаң,
Солай болар дейді ғой қартайғанша.
Алтайдың қары мұнда қалай жаумас,
Әкіміңнің есімі Алтай болса.
Ағайын, Рүстемнің қорғаны тіл,
Көкейде том-том өлең толғауы тұр.
«Ассалаумағалейкүм» деп айтайын,
Өйтпесе, мұсылмандық жолға күпір.
Толғанып толғау айтып отырар ем,
Жөн шығар осы жерден болған үтір.
Қасымдағы киллерді көрдіңдер ғой,
Шүріппесін сипалап қолдары тұр.
Жалғанда көзден өткір не бар дейсің,
Қаныңды кеспей, теспей сорғалы тұр.
Одан да тірі қалу қамын ойлап,
Деңіздер маған қайта зорға құтыл.
Басқа ақынды білмеймін мынау айтыс,
Мен үшін тайталасқа толғалы тұр.
Тақырып «Азат күннің ақтаңы» емес,
«Азап күннің атқаны» болғалы тұр.
Қызыл тіл қалықтаған сайра құстай,
Қанатына аманат байлап ұшқай.
Бір сәлем Бекарыстай арыстанға,
Тірі жүрген торға түспей, айға да ұшпай.
Мэльстермен жарысқан жүйрігім-ау,
Бізді, бәлкім, көрерсің тай жарыстай.
Әкім боп қайта келген Шөкеевтей,
Айтысқа қайта кепсің байрақ ұстай.
Көптен бері батыс елін сағындырып,
Қойдыңыз іздесе де байланыспай.
Күйікті ішіңізден бір шығарып,
Сүйікті ісіңізбен айналысқай.
Жырдың исін сағынып жеттіңіз бе,
Жусан исін сағынған Бейбарыстай.
Мінекей, жағдай осы ұғыңыздар,
Отпусктен оралған жұбымыз бар.
Шой балғадай Шойбеков сіз болсаңыз,
Шомбал төстей шыдамды ініңіз бар.
Сіз менің көп оқыған кітабымсыз,
Белгілі сырыңыз бен қырыңыз дәл.
Жуас адам секілді көрінгенмен,
Жуадай қарып түсер тіліңіз бар.
Қозыға мейіріммен қарап отырған,
Қошқар жеген қасқырдай түріңіз бар.
Жай күнде сізден момын мұсылман жоқ,
Сахнада бура тектес жыныңыз бар.
Күншуақта қалғыған құлжа құсап,
Жартылай жұмған көзде суық ызғар.
«Айхай-ахау» дегенде шыныменен,
Арыстандай ақырған үніңіз бар.
Даламның жеті қырын зерттеп жазған,
Елбасыны мақтаймыз мыңыңыз бар.
Ағамның жеті қырын зерттеп келген,
Маған да бір шапалақ ұрыңыздар.
Айтысып Бекарыстай ағаменен,
Өткен күнге сүңгиін санаменен.
Өнер деген базар ғой тарқамайтын,
Әркім келіп-кететін қарап өлең.
Жиырма екі жыл бұрын Беке былай деп ең,
Айтысып Әсиядай анаменен.
«Базардан келе жатып жолықтың-ау,
Базарға бара жатқан баламенен».
Сол базарда біраздан біз де жүрміз,
Сіз қай жерге келдіңіз шамаменен?
Көп жүріп көк тиынсыз қап кетпеңіз,
Көтеріліп барады баға деген.
Ұл өсер көкке ұмтылған шыңға еліктеп,
Қыз өсер тек құлпырған гүлге еліктеп.
Бекарыс аға, сендер болмасаңдар,
Айтысқа келер едік кімге еліктеп?
Ол түгел ошақтағы оттың өзі,
Қып-қызыл боп жанбай ма күнге еліктеп.
Ойпыр-май, оттай жанған кезіңізде,
Қалатын қарсыласың күл болып тек.
Көрдік қой үлкен демей, кәрі демей,
От-жалын үрлейтінсіз бірден үптеп.
Өртеуді өзіңізден үйренгенбіз,
Күйдірсек кешір, аға, тіл көрік боп.
Кезінде кәрілерге көрсеткенді,
Өзің де кәртейгенде бір көріп кет.
Бекарыс ШОЙБЕКОВ:
– Қалдым-ау әр сөзіңе болып дүрдей,
Жылы сөз қояды ма желіктірмей.
Зерттеу жұмысыңа кірісіпсің,
Залдағы көрерменді зеріктірмей.
«Сегіз қырлы, бір сырлы» ақынсың деп,
Талайлар танауымды кеңітті ғой.
Сегіз қырлы жан емес бұл ағамыз,
Жеті қырын білем деп желікті ғой.
Бағамды асыра ма деп отырсам,
Қайыртайдың баласы кемітті ғой.
Қисынмен қоймаса да қатты үндесе,
Келе сап ағаңа мін тақтың неше?
Көзіңде суық ызғар жатыр дейсің,
Апыр-ай, тапқырсың-ау тапқыр десе.
Мергеннің көзі емес пе суық болса,
Көздемей-ақ ататын атқың келсе.
Бекеңнің жеті қырын білер болсаң,
Әр қырымды бөлек айт айтқың келсе.
Ағаңның екі көзін шұқи берме,
Төрт көзің түгел болып қайтқың келсе.
Айтайын байтақ елмен ал тілдесіп,
Айтыстың айдынында толқын кешіп.
Алаштың ақындарын көрейін деп,
Ақ сарайға келіпті халқым көшіп.
Өрелі жұрт кенде ғой өздеріңдей,
Өлең сөздің білетін парқын кесіп.
Алмағайып заманға қарамастан,
Қарқынына отырған қарқын қосып.
Армысың батыстағы батыр халық,
Бармысың Ақ Жайықтай алтын бесік.
Мен сені жігіт десем ер көңілді,
Желге қарсы кересің желкеніңді.
Ақындық міндетіңе кіріскейсің,
Айтып болсаң әпсана ертегіңді.
Филолог болғанның да зияны бар,
Тақпақтап кеш қыласың ерте күнді.
Өртеймін, өртенем деп қоймайсың ғой,
Онсыз да қысқа қылып келте өмірді,
Аузыңнан өрттен басқа сөз шықпайды,
Көрсетер деп отырсам көркем үлгі.
Сендер әбден әдет қып алыпсыңдар,
Нұр Отанның алдында өртенуді.
Сен жайлы әңгіме көп таспа үйірген,
Оны Жүрсін бастығың жақсы білген.
Алатау театрының артисісің,
Сіздей артис қазақта тапшы мүлдем.
Жұмысқа бас сұқпайтын көрінесің,
Сұрасам Шұғайыптай мәстіріңнен.
Күні-түні той қуып түске дейін,
Аймаласып жатасың жастығыңмен.
Ермановқа еріп ап одан қалса,
Ел кезесің ежелгі дәстүріңмен.
Рүстемдер бақытты бөлтірік қой,
Қатар жортқан Жүрсіндей қасқырыңмен.
Сендердің бастарыңа қонған бақыт,
Менің де арманым ет жас күнімнен.
Жайлы жұмыс осындай керек боп тұр,
Қосылып қаңғи-тұғын бастығыңмен.
Рүстем ҚАЙЫРТАЙҰЛЫ:
– Қалдырмай зерттесем де түгіңізді,
Сонда да тағасыз-ау, сыныңызды.
Сегізінші қырыңызды таба алмаса,
Ұрыспай кешіріңіз ініңізді.
Іздесек оны дағы табар ек қой,
Ұялдық айтайыншы шынымызды.
Жеңгем ғана білетін секілді ғой,
Сұрапыл сегізінші қырыңызды.
Нағыз жігіт үйінде қалғымас деп,
Әкем айтқан ел таны, тауды бас деп.
Бауырым күндіз-түні жортасың деп,
Ойлаушы ем мені Бекең аңдымас деп.
Мені, мейлі, диуана дей беріңіз,
Ініңмін ғой көтерем арзымас деп.
Бастығыңмен қаңғисың деген сөзден,
Жүкеңе ниетіңіз қалды рас боп.
Қаңғыса өнер үшін қаңғып жүр ғой,
Тамақ іздеп жүрген жоқ қарным аш деп.
Демеуші іздеп, қаржы іздеп қаңғыды рас,
Айтыс үшін сайтанмен салғылас боп.
Ақын іздеп қаңғырды аудандарды,
Жастарсыз ешбір өнер мандымас деп.
Сізді іздеп Түркістанға талай барған,
Айтыссай жүре алмайсың мәңгі жас деп.
Жүкеңді жұрт мақтаушы еді ақындарға,
Қанатымен су сепкен қарлығаш деп.
Айтыс үшін ағарған арлы басты,
Қалай айтып отырсың қаңғыбас деп.
Жұмысың жақсы екен деп байлам қылып,
Жүресіңдер десең де, әй, қаңғырып.
Сіздің-дағы рақат қой жұмысыңыз,
Қиналмайсыз көңілге қайғы алдырып.
Жиынында жүресіз Нұр Отанның,
Жымиып жүзіңізді жайдарлы ғып.
Қайдасыз деп іздесе хат жазасыз,
Съезде отырмын деп айбарлы ғып.
Елбасының мақтауын естідіңіз,
Екі шумақ өлеңмен қайран қылып.
Оңтүстік халқы сізді қолдайды деп,
Көңілін көтердіңіз жайландырып.
Жылқының майы сынды жұмсақ сөзбен,
Тастайсыз кімді болсын ойландырып.
Біз түгіл, патшаның да ішкі ойын,
Құдайым-ау, қоясыз қайдан біліп?
Дәу де болса сізсіз-ау Түркістанды,
Облысқа жіберген айналдырып.
Жүрегі бір болмай ма жыры бірдің,
Тілегі бір болма май мұңы бірдің?
Алғыс айту күнінде кешегі өткен,
Расқа айналғаны-ай күдігімнің.
Өзімізге өзіміз алғыс айттық,
Өзгелердің ниетін шын ұғындым.
130 ұлт бар екен біздің елде,
Тізімі неткен ұзақ мұныңыздың.
Осылардың бірлігін сақтау үшін,
Түрлі-түрлі ұйым бар ірі бұл күн.
Біргеміз, бірліктеміз дегенменен,
Ұшқыны жоқ негізгі ірі ұғымның.
Қазақшамды жоқ әлі үйренгісі,
Татар, орыс, шешен мен түрігіңнің.
Иесіне құрметпен қараса ғой,
Суын ішіп жүрген соң құдығымның.
Мың партия, мың ассамблея құрсаң-дағы,
Тілегі бір болар тек тілі бірдің.
Ал қалғаны бос ұран, бос әңгіме,
Әртүрлі ұйымдарға жүгінудің.
Барлық ұлыс сөйлесе бір-ақ тілде,
Көкесі сол болар еді бірігудің.
Ағайын, мұнда қарап сыр бөліңіз,
Бекеңнің бет әлпетін бір көріңіз.
Аға, сізді көргенде сезіледі,
Көп ұлтты мемлекетте жүргеніміз.
Жапондардан аумайды жымиғаның,
Кәрістерден аумайды күлгеніңіз.
Тірлігіңде шашау жоқ тап-тұйнақтай,
Неміске ұқсайды өмір сүргеніңіз.
Түркімендерге келеді тұлпар баптап,
Алшайтып ақалтеке мінгеніңіз.
Көрсетпей-ақ қояйын көзге шұқып,
Қытайға қатты ұқсайды бір жеріңіз.
Өзбектерден аумайды ақ шапанды,
Тоздырмай тоғыз-он жыл кигеніңіз.
Еврейлерден аумайды ақшаң болса,
Қалтаға емес, банкке жиі беруіңіз.
Дәл мұндай көп ұлтты келбет барда,
Жөн болар Елбасыға кіргеніңіз.
Ассамблея басқармай Астанада,
Бұ қалай Түркістанда жүргеніңіз?
Үкіметте ауыс-түйіс боп жатқанда,
Түрге сай қызмет тауып игеріңіз.
Түркістаннан кетті ғой кеше ғана,
Түймебаевқа зам болып үлгеріңіз.
Бекарыс ШОЙБЕКОВ:
– Рүстем жатып атар мергендейсің,
Керемет әзілдеуге келгендейсің.
Облысты аштырған мен екем ғой,
Ондай жанға қалайша қол бермейсің.
Түймебаев өзі де зам емес пе,
Не айтып отырғаныңа мән бермейсің.
Облыс ашып отырған азаматқа,
Қалайша замға барып зам бол дейсің.
Бұл сөзің біздерге айтқан мақтау шығар,
Майда тіл жұртқа майдай жаққан шығар.
Кәріс пенен жапонға ұқсатсаңыз,
Ініміз шаян тілмен шаққан шығар.
Ат мінсем түркіменге ұқсайды екем,
Қазақта құрып қап па еді көкпаршылар?
Әйтеуір, Шапаевқа ұқсатқан жоқ,
Бойымнан қазақылық тапқан шығар.
Неміске ұқсатсаң да келісейін,
Тірлігімде есеп пен еп бар шығар.
Бір жерден қателестің найман бала,
Бұл енді жұрт білетін ақпар шығар.
Еврейге кімнің қатты ұқсайтынын,
Халқымның іші сезіп отырған шығар.
Рүстем айтысымның ақтабаны,
Қозып тұрған жігіт қой бақ талабы.
Жұрттар қашан қазақша сөйлейді деп,
Іштегі запыранын ақтарады.
Біздің тіл салтанатты жиындарда,
Сәлемдесу рөлін атқарады.
Содан соң қорытынды сөз айтар кезде,
«Сау болыңдар» дегенмен тоқталады.
Біздің тіл қарым-қатынас құралы емес,
Ассамблея ұраны боп барады.
Айтыс деген әуелден ұлы өнердей,
Арсызды ащы тілмен ірегендей.
Ана тілің арың ғой бетіңдегі,
Беттің арын қорғамас кім өлердей.
Ағаттықты іздейік өзімізден,
Кісінің туырлығын тіле бермей.
Өз тіліңді құрметте дейді қазақ,
Ұлтымның болашағын тілегендей.
Құрметіңнен не пайда сөйлемесең,
Қастерлесең тіліңді білер ең ғой.
Өз тіліңде сөйлеші қазақ болсаң,
Жауырды жаба тоқып тіге бермей.
Өзге тілдің барлығын жаттап алып,
Өз тіліңді құрметтеп жүре бермей.
Рүстем біз не дейміз, ел не дейді?
Орал үшін күн боп тұр ең мерейлі.
Жеті қырдың ішінде Елбасымыз,
Атқа міну рөлін бейнелейді.
Алматыңның әкімі керісінше,
Тұлпар жайлы шешіліп сөйлемейді.
Кептелістен шығудың бір амалы,
Белесебетпен жүрейік кейде дейді.
Алты алаш атқа мініп жатқан кезде,
Алматы белесебетпен дөңгелейді.
Алматыңда ат та бар, белесебет бар,
Неге мінем десең де қой демейді.
Екеуі де жақсы ғой мінем десе,
Себебі екеуі де май жемейді.
Көрдім ғой қабағыңды кемсең еткен,
Алтын домбыра айтысы ертеде өткен.
Астанадай арайлы өлкеде өткен.
Ақындарды мінгізіп арғымаққа,
Екі-үш күндік ғұмырын көркем еткен.
Бар ақынның тұлпармен жүргендігін,
Төбесінен көрсетті вертолетпен.
Жансая нар түйеге мініп алып,
Батыстың абыройын еңселі еткен.
Жүкең жүр байшұбарға мініп алып,
Алпамыс жырын айтып ел-сел еткен.
Бірақ сенің қараңды көре алмадық,
Ақын едің ел-жұрты еркелеткен.
Жоқ әлде шапаның мен шалбарыңды,
Атқа міну жағына өлшемеп пе ең?
Айтпақшы, Алматыда заң басқа ғой,
Өзінен сұрайықшы сол себептен.
Әкімнің тапсырмасы осылай деп,
Бір шетте жүрдің бе әлде белесебетпен.
Рүстем ҚАЙЫРТАЙҰЛЫ:
– Қусың деп Найман бала күле бермей,
Атамның атын атап іле бермей.
Мен емес, бұл жерде сен еврейсің деп,
Ағасы жөнің жоқ еді түнерердей.
Қуың қайда, мен деген аңқаумын ғой,
Алдауды көрмейтұғын ірі өнердей.
Қу болсам Астанада жаяу қалмай,
Жансаядай түйеге мінер ем ғой.
Шынымен еврей болсам, әй, ағасы,
Билікте өсу жолын білер ем ғой.
Семейімді облыс қып аштырып ап,
Сіз құсап директор боп жүрер ем ғой.
Басшының әрбір сөзін елесе деп,
Кептелістің тасқынын бөгесе деп.
Бір шетте жүрсің деме белесебетпен.
Жоқ, аға, мінген жоқпын егесе кеп.
Әкімі белесебетке мін десе де,
Дейсіз бе елдің мінбеуі неге себеп.
Беке, оның мәнісі арыда ғой,
Жаңа себеп емес ол, көне себеп.
Тақымың толмайтұғын темір велик,
Су ішіп, майыңды да жемес елеп.
Содан ба екен қазекем шайтанарба,
Деп оған ат қойыпты кеңесе кеп.
Елбасы мақаласын жақсы айттыңыз,
Жылқы жайлы жазғанын көп еселеп.
Туристер көп келетін Алматыда,
Амалсыз мінбей жүрміз белесебет.
Төрт аяқ тарпаң мінген қайран қазақ,
Қос аяқ шайтанмен жүр демесе деп.
Биі түгіл түспеген бөбегі аттан,
Етпейміз ескі күнді неге мақтан?!
Алтыннан таға салып ата-бабам,
Күмістен күлігіне шеге қаққан.
Тақ үстінде отырған xандай болып,
Ат үстінде күй кешкен керемет паң.
Жылқы деген қазақтың жолдасы еді,
Ерлермен бірге жасап келе жатқан.
Қамбарда Қарақасқа тұлпар бопты,
Қырық күн жем жеместен желе жортқан,
Байшұбар Алпамысты жауға бермей,
Тайбурыл Қобыландыны демеп отырған.
Абылай Алшаңбозбен ел бастаса,
Қабанбайдың Қубаспен беделі артқан.
Кербестімен шапқанда Кейкі мерген,
Шитімен шіркейді де шебер атқан.
«Мінгені Исатайдың Ақтабаны-ай!»
Сұлы беріп баптаған сере батпан.
Сұмдықтың бәрін білген Голощекин,
Жылқыларды жиып ап жедел атқан.
Қанатсыз құстай болып қалад депті,
Қазақтарды түсірсек егер аттан.
Азаматты айырып қазанаттан,
Жазықсыз жұртты сұмдар жазалатқан.
Ерлерім жүген ұстап жаяу қалып,
Қымыз таппай, қызарды боз арақтан.
Үмітіміз үп етіп жанды ақыры,
Үзеңгідей үзіліп бара жатқан.
Жылқыға тән тектілік қайта оянып,
Көрінді Қайраттай сан азаматтан.
Кісінеп КСРО-ны тулап жығып,
Тоқсан бірде атқан-ды ғажап ақ таң.
Мінекей, жиырма жеті жылдан асты,
Қазан оттан түскен жоқ, қазақ аттан.
Алтыннан айырсаң да Алашымды,
Атынан айырма енді, о, Жаратқан!
Тілі мықты ел ешқашан теңселмейді
Діні мықты елді ешкім еңсермейді.
Құбыла жаққа жақын келгеннен соң,
Рүстем дін жайлы ойын бөлсем дейді.
Әрине, қуанышты қағида ғой –
Әр мұсылман Меккені көрсем дейді.
Бірақ та бәз біреулер шектен шығып,
Қисынсыз шариғатқа қол сермейді.
Жаннатқа жұрттан бұрын бару үшін,
Шейіт боп Сирияда сөнсем дейді.
Қазақ болып туса да қайсыбіреу,
Өлгенде Араб болып өлсем дейді.
Қазақ боп та Құдайдың сүйген құлы,
Болуына неліктен ол сенбейді.
Сүйегі баласының шетте қалып,
Иегі көп ананың кемсеңдейді.
Жат жерден жұмақ іздеп жүргендерге,
Рүстем бір мысалын мөлшерлейді.
Күнге жақын болғанмен таудың басы,
Көк мұзы көктемде де өлсе ерімейді.
Керісінше, төменгі баурайында,
Көк шалғын, көкорай, гүл өнсем дейді.
Адамның да Аллаға жақындығы,
Арабқа жақындықпен өлшенбейді.
Оралым, айттың деме тосын өлең,
Ойыма тариx жібін қосып өрем.
Осы батыс өңірде бір аңыз бар,
Бірге жеткен көненің көшіменен.
Жаугершілік заманда бір жауынгер,
Жау жебесін қарсы алып төсіменен.
Жантәсілім етерде жолдасына,
Бір аманат айтыпты қошыменен.
Оң қолымда бір түйір дән бар еді,
Көрге бірге көм депті осыменен
Қабірімнің басына алып терек,
Өсер деп қоштасыпты досыменен.
Қолына қысқан дәні шынымен де,
Бәйтерек боп көктепті өсіп ерен.
Қазақы қалпымызға қайта беттеп,
Жаңғырып жатырмыз рас байқап ептеп.
Мысалы үшін Зеленов ауданыңыз,
Бүгінде аталыпты «Бәйтерек» деп.
Осыған шын қуанып, шын шаттанып,
Ескі аңызды жөнім ғой айта кетпек.
Батырдың қолындағы бір түйір дән,
Бәйтерек болғанындай қайта көктеп.
Айқасқа арыстанмен шыққанменен,
Айғайлап сөз айтқам жоқ құтқар деген.
Қылжақтап, қажап сөйлеп отырар ем,
Жұптар болса құрдасым Мұxтарменен.
Айтыстың аңызы ғой Бекең ағам,
Үлкен сыйлау үлгісін ұққан мен ем.
Бір кезде әкеммен де белдесіпсіз,
Сондықтан жүрегімде түк бар дер ем.
Тәп-тәуір тәжірибе жинап алдым,
Ағам тісін етіме сұққанменен.
Арыстанға талану атам қазақ,
Бірдей деген аюды жыққанменен.
Бекарыс ШОЙБЕКОВ:
– Қара өлеңді ұстадай қашайды деп,
Қарсыласын шайнамай асайды деп.
Мақтаған Рүстем көп толғап кетті-ау,
Мақтауға ойламаймын масайды деп.
Батырлардың тұлпарын тізіп шықтың,
Апыр-ай, дайындығың неше айлық ед?
Ерманов бізге неге ескертпеген,
Тақырыптан қолдарың босайды деп.
Басында айтып қойсаң болмас па еді,
Баяндаманы Рүстем жасайды деп?
Інім айтқан аңызға қансаңдаршы,
Зеленов алмасыпты нансаңдаршы.
Облыс орталығы Оралым-ау,
Бәйтеректен өнеге алсаңдаршы.
Осындай ауыс-түйіс боп жатқанда,
Армансыз пайдаланып қалсаңдаршы.
Ресейге баратын бір пойызға,
Чапаевты шығарып салсаңдаршы.
Сөзіңді тәтті қылдың, ащы қылдың,
Жолын таптың абырой ап шығудың.
Жас адамға жол тапқан жарасады,
Жастарға бір жылды арнап жақсы қылдың.
Желкілдеген қыздар мен жігіттердің,
Қажеті не назарын пәс қылудың.
Қадірдің сөзіменен түйейінші,
Үстінде тұрған анау тас тұғырдың.
Жас адам бақытсызбын демеу керек,
Өзі бақыт емес пе жастығыңның.
Жастық шақ – жайнап тұрған жасыл ­орман,
Жастық шақ – асау көңіл, асыл арман.
Батыстық жас ақындар бақытты ғой,
Бауыржандай батырдың досы болған.
Қайтпайтын Халиолланы алға салып,
Шетінен жап-жаңа үйге көшіп алған.
Батыс құсап қолдаса барлық аймақ,
Өкінішпен өтпес еді осы жалған.
Қолдан келсе жастарға жол ашайық,
Аяйтын нең бар xалқым осылардан.
Жастардың бәрі қайдан пысық болсын,
Екі рет өлшеп, бір-ақ кесіп алған.
Жұрттың бәрі Жансая деймісіңдер,
Плотниктен басқасын шешіп алған.
Айтысты түйіндейік ал, Рүстем,
Жігіт ең қара өлеңді қанып ішкен.
Атыңнан айналайын Ақжайығым,
Ел едің берекелі, бағың үстем.
Өлеңге тоймайтұғын Оралыма,
Бұйыртса оралармыз тағы, Рүстем.
Жақсылық әкелетін жыл құсындай,
Жыл сайын күтші бізді сағынышпен.
