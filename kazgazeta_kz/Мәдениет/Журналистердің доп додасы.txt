Жақында Астанадағы Әлкей Марғұлан атындағы №40 қазақ орта мектебінде шағын футболдан БАҚ өкілдері арасында Қазақстан спорт баспасөзі қауымдастығы қалалық филиалының турнирі өтті. 
Доп додасының ашылу салтанатында сөз сөйлеген ҚР Мәдениет және спорт министрлігі Спорт және денешынықтыру істері комитетінің төрағасы Елсияр Қанағатов «Қазақстан спорт баспасөзі қауымдастығы» Астана қалалық филиалының журналистер арасында сайыс ұйымдастырып, жексенбі күнгі демалыста әріптестеріне тамаша сый жасағанына ризашылығын білдірді
Сонымен қатар алдағы уақытта қоғамдық ұйымның жеке бастамаларына қолдау көрсететінін атап өтті
Аталған шара аясында «Астана ақшамы» газеті бас редакторының орынбасары Ғалым Қожабеков, Әлкей Марғұлан атындағы №40 қазақ орта мектебінің директоры Ербол Іргебай, «Kazsport» телеарнасының директоры Павел ­Цыбулин, «Қазақстан спорт баспасөзі қауымдастығы» Астана қалалық филиалының төрағасы Дастан ­Кенжалин және т.б
журналистерді спорт мерекесімен құттықтап, жылы лебіздерін білдірді.
Жарысқа «Жеңіс», «Егемен Қазақстан», «Хабар», «Қазақ Радиосы», «ҚазМедиа», «Sport 59», «Kazsport» және «Атамекен» командалары қатысты
«А» тобында өнер көрсеткен «Хабар» мен «Егемен Қазақстан» клубтары бірінші және екінші орынмен келесі айналымға шықса, «В» тобында «Жеңіс» пен «Sport 59» командалары ½ финалға жолдама алды.
Ал жартылай финалдың бірінші ойыны «Хабар» мен «Sport 59» командаларының арасында өтті
Тартысты өткен кездесуде Нұрсұлтан Құрман бастаған жігіттер «Sport 59» клубын 3:0 есебімен жеңіп ақтық сынға жолдама алды
Екінші кездесу «Жеңіс» пен «Егемен Қазақстан» командаларының арасында өтті
Ойын 3:2 есебімен «Жеңістің» пайдасына шешілді
Үшінші орын үшін болған шешуші ойында «Sport 59» командасы «Егеменнен» айласын асырып, қола жүлдегер атанды.
Финалдық кездесуде «Жеңіс» командасы «Хабардан» пенальтилер сериясы бойынша басым түсіп, турнирдің жеңімпазы атанды
Жарыс қорытындысына сай, ұйымдастыру комитеті жекелеген аталым ­бойынша үздік атанған төрт адамға арнайы сыйлық тағайындады.
Айтуған ДӘУЛЕТ
