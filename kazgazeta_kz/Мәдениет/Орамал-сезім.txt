Біз ол кезде студентпіз
Есентай өзенінің жағалауында, студенттер қалашығының маңында кішкентай ғана саябақ бар
Кешқұрым жатақханаға сыймаған жастар өзенді жағалап, саябақта қыдырыстайтын
Ақын жігіттерді алқалап отырып жыр тыңдаймыз
Әнші қыздарға ән айтқызамыз
Жатақтың есігі жабылғанша әдебиет пен мәдениет, өнер мен өмір туралы қызу пікірталас болатын
Аға буын ақын-жазушылардың шығармашылығын талдап, өзімізше байлам жасайтын едік.
Ол романтик болатын
Гүлден-гүлге қонған көбелек секілді жер мен көктің арасында қалықтап ұшып жүретін еді
Өмірді өзінше қабылдайтын
Әсемдікке, мейрімділікке құмар еді сол кезден
Бір күні өзіміз «Сары бақ» атап кеткен әлгі саябақта үнсіз келе жаттық
Әлден уақытта мұңлы үнмен, өкпелі кейіппен әңгіме бастады.
–	Ағаштан үзіліп түскен әрбір сары жапырақ маған адам жаны секілді болып көрінеді
Адамның жаны да күндердің бір күнінде осылай үзіледі ғой
Ағаштан үзілген жапырақты біз жаншып, аямай басамыз келіп
Біздің де жанымызды жаншып жүргендер бар
Адамдар неткен қатыгез еді,– деді.
Мынадай пәлсапалық астары терең әңгіменің аяқ астынан айтылғанын күтпесем керек
Үнсіз ғана басымды шұлғи бердім.
Оқушы қауым «бұл кім деп?» отырған болар
Бұл жалпы жұртшылық «Орамал» атап кеткен белгілі әнші, сазгер Роза Әлқожа.
Біздің курс өзі біртүрлі курс болды
Журналистикаға адасып келгендер де жүрді
Осы саланы жаны сүйіп, сол жолда бәрін тәрк етуге даяр қыз-жігіттер де жететін
Кейбіреуі «математикасы жоқ деп журфакқа түстім» дейтін
Әйтеуір алпыс бала алпыс түрлі, бір-біріне ұқсамайтын, бірін-бірі қайталамайтын жастар еді
Солардың ішінде факультет басшылығы мен ректораттың назарына бірінші іліккен осы Роза болатын
Өйткені ол қаршадайынан ән айтатын.
Домалақ бет, бұйра шашты осы қыз ән айтқанда оның даусы бізді әлдебір беймәлім әлемге жетелеп бара жатқандай көрінетін
Жатақхананың дәлізінде таң атқанша оған ән айтқызып, өзіміз барақаттанып отырар едік
Арасында ақын қыздарға өлең оқытып, ән мен өлеңді бойымызға қатар сіңіріп, таң ата ғана басымыз жастыққа тиетін
Роза бала күнінен бастап әнші болуды армандаған
Бірақ тағдыр жолы оны бізбен курстас етті.
Екінші курсқа келгенде Розаны жаңа қырынан таныдық
Ол ән шығарыпты
Аты жоқ
Сөзін де өзі жазған
Домбыраға салып айтып берді
Өте мұңлы естілді
Дегенмен жүректе жатталып қалды
Қаумалай отырған біз «әнді қалай шығардың?» дейміз ғой баяғы
Өзі әңгімешіл адам еді, әннің шығу таарихын аңызға бергісіз етіп айтып берді
Былай болыпты.
Бірінші курс біткенде бәріміз өндірістік тәжірибеге тарадық
Роза Мақтааралға аттанды
Аудандық газетке
Сонда жүрген кезі екен
Кешкілік күн көкжиектен күлімдеп батып бара жатқанда оны әлдебір күш не аруақ қысыпты-мыс
Көкірегінде аласұрып жатқан белгісіз нәрсе үдей түседі
Жын ұрған ба дейін десе, беймезгіл уақытта ұйықтаған жоқ
Есінен танып күлмепті де
Не болып жатқанын өзі де түсінбейді
Содан қолы домбыраға қарай жүгіре береді
Сөйтіп… ән туады.
Бір күні Роза келді қуанып
Сөйтсек, Гүнар Салықбайдың кітабын парақтап отырып әніне мәтін тауыпты
«Мен сыйға тартқан орамал» осылай дүниеге келіп еді.
«Мен сыйға тартқан орамалдың» халық арасында қалай тез тарағанын көз көрді
Дегенмен әннің орындаушысы үлкен сахнаға көпке дейін шыға алмай жүрді
Оған түрлі себеп те бар-тын
Біз оған «талантың болғанмен, танысың жоқ» деп қалжыңдайтынбыз
Әзіл де болса, осы сөздің астарында бір талай сыр жатты
Онан бөлек бірінен соң бірін кезектетіп дүниеге перзент әкеліп, уақытының көп бөлігін бала тәрбиесіне арнады
Жалпы жұртшылық әнді білгенмен, оның орындаушысын жыға танымайтын
Осы бір келеңсіздік Розаның көңіліне кірбің ұялататын еді
Салыстырмалы түрде айтқанда, жарау атты бәйгеге қоспағанмен бірдей ғой бұл.
Халқын әнмен әлдилеген ерке қыздың да жұлдызды сәтінің туатынын біз іштей мойындайтынбыз
Уақыт өте келе оның жарқ етіп шығып, ел ықыласын өзіне аурадатынын сезетін едік
Сол күн де туды
Бүгінде әнші, сазгер Роза Әлқожаны алты алаштың баласы жазбай таниды.
Сол сары қыз бүгінде Қазақстанның түпкір-түпкірін аралап гострольдік сапармен жүр
Өткенде Ақтөбе өңіріне барып келді
Пойызға мініп бара жатып, «Базеке, бата» дейді Қыз-Жібектегі Шеге секілді
Бата беретін біз Базарбай емеспіз
Сонда да тек тұрмай «Қожаның қызына қараның батасы жүрмейді» дедік
Біздің батамызсыз-ақ Роза сол сапардан сәтті оралды
Онан соң Жаркент, Тараз, Шымкент аймағында жеке концертін өткізді.
Өткен аптада Әбдіраззақтың қызы Алматының іргесінде жатқан Жамбыл ауданының орталығы Ұзынағашта концерт берді
Халық арасында «батырлар мен ақындар» елі атанып кеткен ауылда ән айту да оңай емес
Дегенмен Розаның концертіне халық көп жиналды
Жергілікті жігіттер концертке халықтың осыншама көлемде бірінші рет жиналғанын айтып, бізді қуантып тастады
Ақын-жазушылар көп сынайтын әнебір әнші келгенде залда бір-ақ адам отырыпты
Кәдімгідей марқайып қалдық.
Роза Ұзынағашқа жалғыз барған жоқ
Қазақтың ақмаңдай ақындары Исраил Сапарбай, Қасымхан Бегманов, Жарас Сәрсек, Роза Сейілхан секілді марқасқаларды ертіп апарды
Сонымен қатар, Баян Нұрмышева, Ажар Түзелбекқызы, Еркін Нұржанов, Нәби Аймұратов секілді әншілерді ерте барды
Қазақтың біртуар ақыны Төлеген Айбергеновтың тұңғышы Салтанат Айбергенова да осы кештің қонағы болды
Кеш өз деңгейінде өтті
Алатаудың ақ қарына оранып жатқан ел әншіні төбесіне көтеріп алды
Халық батасын берді.
Концерттен кейін Жарас Сәрсек «ерекше тебіреніп отырмын» деді бізге
Ұзынағаштық ағайындардың да осындай тебіреністі бастан кешкеніне күмән жоқ
Роза – халыққа рухани нәр беріп кетті
Бастысы, осы…
Ержан БАЙТІЛЕС
