Ресей мемлекетінің Саратов (Сарытау) облысы Озенкий ауданында Нау­рыз мерекесі болып өтті.
Бұл думанды тойда жиналғандарға қазақтың ұлттық ойындары, ұлттық тағамдары көрсетілді
Мектеп оқушы­ларының сурет көрмелері ұйымдастырылды
Сондай-ақ мереке кезінде қазақтың киіз үйлері тігіліп, жастар алтыбақанда тербелді
Балалар асық ойнады
Облыстың барлық елді мекендерінен арнайы келген қазақ бауырларымыз той көрігін қыздыра білді
Әжелеріміз шашу шашып, жеңгелеріміз қазан көтеріп, сол жерде бауырсақ пісіріліп, жұртшылық дәм татты
Сондай-ақ көпшілікке наурызкөже ұсынылды.
Батыс Қазақстан облысы әкімінің бірінші орынбасары Серік Шапкенов бастаған оралдықтар Наурыз тойында ән-күйден шашу шашты
Облыстың вице-губернаторы Денис Фадеев пен Озенкий ауданының басшысы Антонина Галяшкина жиналған қауымды Ұлыстың Ұлы күнімен құттықтады
Ортаға Қыдыр ата шығып, ақ батасын берді
Басына қазақтың тақиясын киген жергілікті телеарнаның тілшісі Анна Егоровна бұл той аса ерекше болғандығын, қазақ халқын бұрынғыдан да жақынырақ білгеніне қуанышты екендігін жеткізді
Расында да бұл мереке екі елдің арасындағы достық пен ынтымаққа дәнекер болғандай еді.



Облыстың әр елді мекенінен келген қаракөз қыздарға «Наурыз сұлуы», «Нау­рыз ханшайымы» сыйлықтары берілді
Қыздар арасындағы байқауда Нұрия Бекешова «Халықтар достығы ханшайымы» атанды.
 Келесі Наурыз мерекесі аталған облыстың Маркс ауданында өтетін болды.
Рафхат ХАЛЕЛОВ
 (Суреттерді түсірген автор)
