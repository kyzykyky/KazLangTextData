Қай  халықтың  болмасын  өзінің  атадан  балаға қадірлеп жеткен,  қымбат  қазынасына  айналдырған  ұлттық  музыка  өнері, ұлттық аспаптары болады
Солардың бірі – шертер аспабы
Шертіп ойнау тәсіліне орай бабаларымыз шертер деп атап кеткен
Қазақ даласында шертер аспабының таралуын терең зерттеп, бүгінде өмірімізге еркін енуіне зор еңбек сіңірген белгілі аспаптанушы Болат Сарыбаевтың еңбегі зор
Ал осы аспапты жанына серік еткен ұстаздардың бірі әрі бірегейі – Зәмзәгүл Шәріпқызы Ізмұратова.
Бастапқы ойдың негізі де осы – ұстазым жайында болмақ
Мен 1993 жылы білім қуып Алматы қаласындағы Құрманғазы атындағы Қазақ ұлттық консерваториясына оқуға келдім
Қолымда ешқандай нота жоқ, соған қарамастан талапкерлермен бірге аудиторияға кірдім
Жас талапкерлерге кеңес беруге аудиторияға Зәмзәгүл Шәріпқызы да келді
Оң-солымызды танып үлгермеген біздер үшін жылы шырай танытқан ұстазымның сол сәттегі жарқын бейнесі әлі есімде
Дайындығымды байқаған ұстазым келген сәттен бастап ақыл-кеңесін айтып қамқорлық танытты
Тіпті сол кезде өзінің ұстазы Н.А.Лапченковтың үйіне барып нота әкеліп бергені де есімде
Ол кезде сирек кездесетін шығармаларды табу өте қиын еді
Ал ұстазы Н.А.Лапченковтың үйінде үлкен жеке кітапханасы болатын
Ұстазымның қамқорлығымен таудай арманыма қанат бітіп мен осылай студент атандым
Отбасымыздан жырақта жүрген бізге Зәмзәгүл апайы­мыз екінші анамыздай болды
Біз үшін уақытын еш аямайтын
Сенбі, жексенбі күндері жатақханаға келіп шеберлігімізді шыңдауға асығатын
Тәжірибелі маман болуға жігер беріп, босаңсуға жол бермейтін
Оқу орнын ойдағыдай тәмамдағаннан кейін маған аспирантураға түсуге кеңес берді
Араға жыл салып бағым жанып, аспирантураға түстім
Зәмзәгүл Шәріпқызы ғылыми жетекшім болды
Мен өнер жолымды осындай жанмен байланыстырған тағдырыма ризамын.
Бүгінде ұстазымыз түлеп ұшқан барлық шәкірттерімен тығыз байланыста
Бізге тіреу, бәріміздің алтын діңгегімізге айналды
Үлкен арманымыздың орындалып, өмірде өз орнымызды табуымыз тікелей ұстазымыздың арқасы деп ойлаймын
Ұстазымыз алдында мәңгі қарыздармыз.
Музыка өнері майталмандарының шаңырағына айналған Құрманғазы атындағы Қазақ ұлттық консерватория­сын бітіріп, еңбек жолын Сүйінбай атындағы Алматы облыстық филармониясында бастаған ұстазым Зәмзәгүл Шәріпқызы бүгінде 50 жасқа толып отыр
Филармония қабырғасында халқымыздың ұлттық мақтанышына арналған «Адырна», «Сазген» фоль­к­лорлық ансамбльдерінің құра­мында ұзақ жылдар еңбек етті.
1991 жылы ұлт аспаптар факультеті басшылығының ұйғарымымен домбыра кафедрасына қызметке шақырылған білікті маманның консерваторияда ұстаздық еткеніне биыл 25 жылдан асыпты
Осы жылдар ішінде оның сыныбынан көптеген Халықаралық және Республикалық конкурстардың лауреаттары шықты
Шәкірттері Республикамыздың түкпір-түкпірінде қазақ өнерін өркендету жолында еңбек етіп келеді.
Зәмзәгүл Шәріпқызы шертер аспабының шебер орындаушысы ретінде «Шертердегі орындаушылық өнер» (1999 жыл), «Шертер үйрену мектебі» (2009 жыл) еңбектерін жарыққа шы­ғарды
2000-2001 оқу жылдар­ын­да халық аспаптар факультетінің кеңесуімен «Сарын» фольклорлық ан­самблін құрып, бұрынғы «Сазген», «Адырналардың» табысты жолдарын сәтті жалғастырып келеді
«Сарын» фольклорлық ансамблі 2005 жылы Астана қаласында өткен Халықаралық «Шабыт» фестивалінің лауреаты (Астана қаласы), Республикалық «Жұбанов көктемі» фестивалінің бас жүлде иегері (Ақтөбе қаласы), Грузия­да өткен Халықаралық «Возрождение» фестивалінің лауреаты (I орын, алтын медаль иегері) атанып, үлкен биіктерден көрініп жүр
Төл өнерімізді дәріптеуді мақсат тұтқан ұстаз мұнымен шектелмей П.И.Чайковский атындағы музыка колледжінің шақыруымен фольклорлық «Шалқыма» ансамбілін құрды
Аз уақыт ішінде ансамбль Халықаралық «Шабыт» фестивалінің дипломанты, Болат Сарыбаев атындағы арнайы сыйлықтың иегері, Арменияда өткен «Возрождение» фестивалінің лауреаты (I орын) атанып үлгерді.
Ұлттық өнеріміз саласындағы осындай елеулі еңбектері бағаланып Зәмзәгүл Шәріпқызына 2005 жылы «Қазақстан Республикасының мәдениет қайраткері» атағы берілді
Осылайша Ырғыздың дарынды қыздарының бірі ұлттық өнерімізді өркендету жолында игілікті істер атқарып келеді.
Сәния САБЫРҒАЛИЕВА, 
Мәдениет қайраткері
