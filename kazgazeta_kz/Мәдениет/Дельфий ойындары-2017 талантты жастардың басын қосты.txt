Алматы қаласында 14-25 жас аралығындағы 300-ге жуық жас  өнердің 17 түрінен өзара бақ сынайтын «Алматы қаласы жастарының дельфий ойындары-2017» байқауы аяқталды.

Дельфий ойындары – қатысушылар  арасынан талантты тұлғалар мен ерекше дарынды жастарды іріктеп алуға бағытталған, классикадан бастап қазіргі заманға дейінгі өнердің барлық түрін біріктіретін кешенді байқау
Олимпиада ойындарымен бірге ежелгі Грекия жерінде дүниеге келіп, XX-ғасырда қайта жандана бастаған Дельфий ойындары бүгінде әлемнің жүзге тарта мемлекетінде қолдау тапқан
Қазақстан Ұлттық дельфий ойындарын биыл 13-ші рет өткізді
Ойындар жас таланттарды тауып, оларды қолдау, өскелең ұрпақ арасында мәдени мұраны насихаттау, оларға рухани, эстетикалық тәрбие беру, мәдениетаралық диалог пен ұлттық өнердің дамуына ықпал етуді көздейді.

Байқаудың нәтижесі бойынша ең үздік деп танылған жеңімпаздар: «Скрипка» номинациясы бойынша – Айлин Ақынгер (10-15 жас) мен Малика Бектұрова (16-21 жас), «Киім дизайны» номинациясында Гауһар Пернебаева, домбыра жанры бойынша Мұхамедәлі Шәкенбаев (10-15 жас) пен Жандос Жүлекен (16-21 жас),  «Дәстүрлі халық әні» аталымы бойынша Балауса Ерғалина, «Фотосурет» шеберлерінің арасында Офелия Жакаева арнайы мақтау қағазымен, бағалы сыйлықтармен марапатталды
Қимылына көз ілеспес мың бұралған бишілердің арасындағы бәсекеде бас жүлдені «Заманауи би» номинациясында «SAAD» би тобы, «Халық биі» аталымында әртүрлі жас ерекшеліктеріне орай, «Сармат» (10-15 жас аралығы) пен «Нұрби» (16-21 жас) би топтары қанжығаларына байлады.
Енді аталған жеңімпаздардың барлығы қаламыздың намысын республикалық Ұлттық дельфий ойындарында қорғайтын болады
Ұлттық дельфий ойындарында жеңіс тұғырынан көрінген жастар халықаралық дельфий ойындарында еліміздің атынан өнер көрсетеді.
 
Динара ТІЛЕУБЕК
