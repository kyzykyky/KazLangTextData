Биылғы жылдың алғашқы бес айы бойынша Оңтүстік Қазақстан облысындағы жұмыссыздық деңгейі 5,4 пайызды құрап отыр
Облыс басшылығы қолдан келгенше жұмыс орындарын көптеп ашып жатыр
2 миллион 750 мыңдай тұрғыны бар (республика халқының 15,6 пайызы) бұл өңірдің халқын жұмыспен қамту өте күрделі мәселе екені мәлім
Сондықтан халқы тығыз орналасқан аймақтың басшылары екі қолға бір күрек таба алмай жүргендердің санын азайту үшін игі бастамаларды іске асырып келеді.
Мамыр айының соңында облыс әкімі Асқар Мырзахметов Оңтүстік Қазақстан мемлекеттік педагогика институтында болып, студент жастармен кездесті
Аймақ басшысы бұл кездесу студент жастармен болатын қатардағы кездесулердің бірі емес екендігіне тоқталып, жергілікті билік осы шараны өткізу арқылы жас буын өкілдерін толғандыратын өзекті мәселелерді білгісі келетінін айтып өтті
«Бүгінгі жастарды не толғандырады, мемлекеттік жастар саясатын қалай жүзеге асыру керек, жастар арасындағы жұмыссыздықты қалай азайтамыз, қылмыс пен құқықбұзушылықты болдырмас үшін қандай шаралар қабылдау керек? Міне, осы сауалдар сіздермен болып отырған кездесуде әңгіме арқауы болмақ, ой-пікірлеріңізді білдіріңіздер, ашық әңгіме жасайық» деген әкім жастардың жай-күйін өз ауыздарынан естіді
Кезде­су барысында жиналған жастарды жұмыссыздық мәселесі қатты алаңдататыны байқалды
Жиынға қатысушылар жұмыссыздықпен күресудің бірден-бір тиімді жолы жастарды кәсіпкерлікке баулу деген түйінге келді.
Оңтүстік өңірдегі жұмыссыздық мәселесі Елбасы Нұрсұлтан Назарбаевты да толғандырғаны белгілі
Ол Оңтүстік Қазақстан облысына жасаған соңғы сапарында «Бiзге индустрияландыру бағдарламасы бойынша бiлiктi кадрлар қажет
Солтүстiк өңiрлерде жастарды кәсiпке баулитын 4-5 мың орындық бос тұрған колледждер бар
Бiз аталған аймаққа оңтүстiктен және республиканың өзге өңiрлерiнен жастарды жiберуiмiз керек
 Жастардың бiр жерге «жабысып» қалмай, табыс табатын аймақтарға баруы маңызды
Бәрiмiз шешемiздiң етегiнен ұстап отыра берсек, кiм болар едiк? Кезiнде ештеңеге қарамай жан-жаққа кеткен болатынбыз
Қазақ елiнiң кең-байтақ жерiнiң бәрi – бiздiң Отанымыз
Базарларда арба сүйретiп, iлекерлеп нан тауып жүргеннен гөрi бұл әлдеқайда тиiмдi емес пе?! Жастардың мамандық алып, шағын бизнеспен айналысуына барынша мүмкiндiк жасалуы тиiс
Мемлекет елiмiзде шағын және орта бизнестi дамытуға 1 триллион теңге бөлiп отыр» деген болатын.
Осыдан бір апта бұрын облыс әкімінің бастамасымен Оңтүстік Қазақстан облысында «Жыл шебері – 2014» байқауы өткен болатын
Байқау техникалық және кәсіптік білім мекемелерінде дәріс беретін оқытушылардың, арнайы білім алатын оқушылардың, өндірістік оқыту шеберлерінің арасында өтті
Кадрларды кәсіптік білімге баулу арқылы инновациялық жобаларды өндірісте қолдану, шығармашылық еңбектің рөлін арттыру, білікті мамандар даярлау жұмыстарын жандандыру, өндірістік оқыту шеберлері мен арнайы пән оқытушыларына қолдау көрсету – байқаудың басты мақсаты болды.
Жұмыссыздыққа қарсы іс-шаралар облыс орталығы Шымкент қаласында да жалғасын ­тау­ып, жұмыссыз жүргендер үшін арнайы жәрмеңке ұйымдастырылды
Шымкент қаласы бойынша бос жұмыс орындарына арналған мұндай жәрмеңке жыл басынан бері екінші рет ұйымдастырылып отыр
Игілікті шараға барлығы 102 кәсіпорын мен мекеме қатыстырылып, олар 160 қоғамдық, 83 әлеуметтік және 514 тұрақты жұмыс орындарын ұсынды
Жәрмеңке барысында бірқатар азаматтар әлеуметтік мәселелерін шешіп алды.
Күнгей өңірде соңғы уақыттарда жан-жақты тиімділігі бар жобалар қолға алынуда
Мысалы, «Ақбұлақ» ауызсу бағдарламасының жүзеге асуы бір жағынан халықты таза сумен қамтамасыз етсе, екінші жағынан осы бағдарлама аясында іске қосылған жобалар негізінде жаңа жұмыс орындары ашылады
Құбыр тарту, әр үйге су есептегіш құрылғылар орнату сияқты жобаларды орындау үшін мол жұмыс күші керек екені белгілі
Сөйтіп, облыс басшылары «Ақбұлақ» бағдарламасының арқасында жергілікті жұртты әрі таза сумен, әрі жаңа жұмыс орындарымен қамтамасыз етіп отыр.
Шуақ ҚАЙРАТҚЫЗЫ
Оңтүстік Қазақстан облысы
