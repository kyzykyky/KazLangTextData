Қатардағы автокөлік жүргізушісі Әбуғали мен үй шаруасындағы Балзияның отбасында жалғыз бала болып өскен Димаш әуелден-ақ орынсыз еркелікке салынған жоқ
Күні кешеге дейін Жилянка деп аталған қазіргі Қарғалы селосындағы орта мектепте күнделікті сабағын үлгере жүріп, спортпен шұғылдануға ден қойды
Құрбыларымен футбол ойнап шыныққан ол бесінші класта селодағы балалар мен жасөспірімдердің спорт мектебінде грек-рим күресінен секция ашылғанын ес­тиді
Жаттықтырушысы Әліби Балбосынов ықы­ластанып, алдына келген балғындарды бауырына тартып, боз кілем үстіндегі айқасқа ерінбей-жалықпай баулыды. 
Табанды адам ғана игі нәтижеге жететінін құлаққа құюмен болды
Рас, бастапқыда жеңіліске ұшырап, талай мәрте ұнжырғасы түскені есінде
Сөйтсе де ұстаздың қайрауымен жігерін жасытпады
Мектепшілік біріншіліктен басталған жол аудандық, облыстық сайыстарға жалғасты
Енді Димаш Молдашевтің жанкүйерлері де көбейе түсті.
Бір күні сонау Семей қаласынан телефон арқылы қоңырау шалып тұр
Ербол Мырзабосынов деген жаттықтырушы
Оның айтуынша, Татарстанның астанасы Қазан қаласында жастар мен студенттердің XXVII әлемдік универсиадасы өткізіледі екен
Өзін интернеттегі сайт арқылы тауыпты
«Қазақстан құрама командасында белбеукүрестен күш сынас­саң» дейді
Қуанышты хабарды ауылдас жаттықтырушы Әліби Балбосыновқа айтты
Ол сөзге келместен шәкіртін үлкен додаға дайындауға кірісті.
Белбеукүрес шарты бойынша балуан кілемге шыққан қарсыласымен бір рет шы­ғып, төрт минут күш сынасады
Қос жауы­ры­ны жерге тиген адам жеңілген болып есеп­теледі
Еліміз құрамасына алынғандар Астана қаласында ақтық дайындық жатты­ғуларынан өтті.
Қазан қаласындағы жарыста Димаш толқығанын ешкімге сездірмеді
Байсалды қалпында боз кілемге төрт рет шықты
Жекпе-жектің үшеуінде жеңіске жетті-ау, тек төртіншісінде қарсыласы – Ресей палуаны Алибек Лепшоковтың мерейі үстем болды
Сөйтіп, әлемдік универсиаданың күміс медалімен елге оралды.
«Ақтөбе әуежайына келіп түскенде «Ақ жол» демократиялық партиясы қалалық фи­лиа­лының төрағасы Қайырғали Арыстан­ғалиев бастаған бір топ партияластарым гүл шоқтарымен күтіп тұр
Бәрі келіп құшақтағанда бойымды ерекше қуаныш биледі» дейді Димаш.
Салауатты өмір салтымен өзін спиртті ішім­діктен, темекіден аулақ ұстап жүрген Д.Молдашев – «АМК-Азия» жауапкершілігі шек­­теулі серіктестігінің инженері, Алматы қала­сындағы туризм және спорт акаде­мия­сы­ның V курсында сырттай оқиды
Орайы кел­генде айтуды жөн көрдік, осындай үлгілі жас­тар облыстық дене шынықтыру және спорт басқармасының ұдайы назарында болса дейміз.
Жанғабыл ҚАБАҚБАЕВ,
журналист
АҚТӨБЕ
