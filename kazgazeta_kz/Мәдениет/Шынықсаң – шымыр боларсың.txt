Алматыда «Медеу-2013» атты дәстүрлі XVI халықаралық жартылай марафондық жарыс болып өтті
Жарысқа еліміздің барлық аймағынан және Ресей мен Қырғызстаннан барлығы 200-ге жуық спортшы қатысты
«Сайран» автобекетінің маңындағы өзен бойын­да 6 айналым бойынша жүгірген спортшылар 21 800 метр қашықтықты жүгіріп өтті
«Шынықсаң – шымыр болар­сың» деген ұран­мен өткен жарыстың қоры­тын­ды­сында ерлер арасында мәреге бірінші келген талдықорғандық Алмат Имашев жарады
Ол бұл қашықтықты 1 сағат 15 минут және 57 секунд уақытымен мәре сызығын бірінші болып кесті
Шығыс Қазақстан облысына қарасты Қатонқарағай ауданынан келген Нұржан Пішпекбаев 1 сағат 27 минут және 37 секунд көрсеткішімен екінші орынды иеленді
«Ана тілі» газеті­нің ақпарат бөлі­мінің редакторы Нұрлан Құмар 1 сағат 30 минут және 6 секунд уақыт бойынша үшінші орынды иеленді
Ал қыздар арасындағы бәсекеде барлық жүлделі орындарға алматылықтар ие болды
Екатерина Шатная – бірінші, Әсел Көмекова – екінші, ал Диана Мергенбае­ва үшінші орынға ие болды.
Жарыста сәтті өнер көрсеткендердің бірі Заман Ниракпен әңгімелесудің сәті түсті.
– Өзім Жамбыл облысына қарасты Қордай ауданының тұрғынымын
Бұдан бұрын «Медеу» марафонына қатысып бақ сынаған едім
Биыл бұл менің 7-ші жарысым болып отыр
Әйтсе де биылғы додада көрсеткішім көңілімнен шыққан жоқ
Бұл қашықтықты әдетте 1 сағат 27 минутта жүгіріп өтетінмін.
– Жарысқа қаншалықты дәрежеде тыңғылықты дайындалып келдіңіз?
– Мен күніне орташа есеппен алғанда 12-15 шақырым қашықтықты жүгіремін
Аптасына 100 шақырымдық көрсеткішке жеткіземін
Марафон бұл жай жүгіру ғана емес, бұған төзімділік әрі жылдамдық та көп рөл атқарады.
– «Медеу» марафонынан басқа қандай додаларға қатыстыңыз?
– Таяуда Алматыда өткен ІІ Қайырым­ды­лық марафонында бақ сынадым
Одан бас­қа мен Үндістандағы Гоа маңындағы ұзақ қа­шықтық бойынша жарыста қатыс­тым
Бір байқағаным шетелде марафон жа­рысына өте көп көңіл бөлінеді екен
Жа­рыс аяқталған соң барлық қатысу­шы­ларға дастарқан жайылды
Одан басқа барлық жүл­дегерлер қомақты қаржыға ие болды.
–Алға қойған мақсат-жоспарыңыз қандай?
– Жоспар көп
Алдағы уақытта беделді жарыстарда топжарсам деймін
Ең бастысы денсаулық қой
Одан кейін барлық мәселе өзінен-өзі шешіледі деп ойлаймын.
– Әңгімеңізге рақмет!
«Ана тілі» газетінің ұжымы ақпарат бөлімінің редакторы Нұрлан Құмарды марафон жарысында қол жеткізген жүлдесімен құттықтайды
Біз Нұрланға зор денсаулық, шығармашылық табыс тілейміз!
Уәсила ШАЙМАРДАН
