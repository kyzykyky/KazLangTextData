Бүгінде «ұста» десе алдымен Дәркембай шебер еске оралады
Осы орайда ұлттың өткенін жаңғыртқан хас дарын Дәркембайдың әкесі Шоқпардың темірден түйін түйген, өз өңіріне танымал ұста болғанын біріміз біліп, біріміз біле бермейміз. 
«Ел іші – өнер кеніші»
Ұлттық мәдениетіміздің небір туындылары сол халықпен бірге жасасып келеді
Атадан-балаға мұра боп қалған ұлттық жәдігерлерді көздің қарашығындай сақтаған жандар тарихтың бір бөлшегін арқалап жүргендей көрінеді бізге.
Қазақ өзінің қарапайым тұрмыс-тіршілігіне дейін ескерткіш соғып кеткен халық қой
Биыл Еңбекшіқазақ ауданына қарасты Бәйтерек ауылында өткен наурыз мерекесінде ерекше есте қалған сондай бір кездесуге тап болдық
Ақ кимешекті әженің күміс белдігі анадайдан менмұндалап тұр
Көненің көзі екені әбден анық
Қасына барып сұрастыра келе, әлгі белдікті елімізге танымал Дәркембай ұстаның әкесі Шоқпардың жасағаны белгілі болды
Ол Бақытхан апамызға анасы Бәтиқадан мұра боп қалған екен.
Колхоздастырудың алдында Жетісу төрін мекендеген Шәріп деген бай болған деседі
Ол қызы Бәтиқа 13 жасқа келгенде жасау дайындамақ болып, ауыл шетіне үй тіктіріп, Шоқпар ұстаны арнайы шақыртады
«Бойжеткеннің әшекей бұйымдары, белдік, сырға, сақина, шолпы, ат әбзелдері – ер-тоқым, өмілдірігі, үзеңгісі, ноқтасы, құйысқаны бәрі күмістен құйылған болатын
Құйысқаны үш тармақ күміс салпыншаққа бөлінген еді», – деп еске алады Бақытхан апамыз
Бүгінде Шоқпар ұстаның қолынан шаққан дүниелерден қалғаны осы күміс қапсырма белдік
Шамамен 1927-1928 жылдары жасалған
Ені төрт елідей
Қайыстың үстіне алдымен темірді қондырып, оны шауып, күміспен күптеген
Соңынан әр жерінен ақық тастар орнатқан
Белбеудің бір-бірімен қапсыра астасқан тұсындағы күмістің үстіне бақырдың көлеміндей екі сопақша ақық тас бекітілген
Тастың бетіне бірінде еңкейген, бірінде шалқайған ай мен алтыбұрышты жұлдыздың суреті ойылған
Жиегіндегі күміс ою өсімдіктектес түрге жатады.Үңіле қарасаң, бір-біріне кіріккен бәйшешек елестейді
Кейіннен Бақытхан апамыз өзінің жасауымен бірге келген белдіктен өзге де әшекей бұйымдарын назарға ұсынды
Оның ішінде екі білезік, шолпы, сақина бар
Бәрі күмістен жасалған
Сақинада араб әліпбиімен Шапырашты руының ен таңбасы, ұраны «Қарасай» деген жазу ойылған
Шолпыдағы күміс тиынның бетіне бір жағында жұлдыздар, екінші жағында жұлдыздарды қоршай күн шапағы шашырай бедерленген екен
Ғасырмен құрдас дүниелердің әр қайсысына бір қарап, таң-тамаша болдық.
Қазақта қыздың сәукелесін үйір жылқыға бағалаған кездер аз болмаған
Бұл – асып-тасқандық емес, өнерді, сұлулықты бағалау
Өкінішке орай, Қызыл империяның таптық саясаты ұлт мәдениетіне де ойсырата соққы берді
20-30 жылдардың дүрбелеңі Шәріп байды да айналып өткен жоқ
Ол «халық жауы» атанып, айдалып кете барады
Бай-шонжарлардың артынан шам алып түсіп, байыз бермеген заманда күміс жәдігерлер ұлттығымызды ұйытып сандық түбінде қазақпен бірге азаттығын күтіп ұзақ жатты.

Жанар Елдосқызы
