Алыс қиырларда, атамекенінен жырақта өмір сүріп жатқан қа­зақтармен қатар өз ата-баба­ла­рының кіндік қаны тамған байырғы өлкелерінде күні бүгінге дейін тіршілік кешіп келе жатқан қандастарымыз аз емес
Солардың дені көршілес Ресей елінің бірқатар аймақтарында шоғырланған
Бұл орайда оқырман қауымға Алтай өлкесінде орналасқан Байғамұт ауылы жайында азды-көпті дерек ұсынсам деймін. 
Алтай өлкесінің Благовещенск ­ауданына қарасты Байғамұт ­ауылын салт-дәстүрді ардақтаған, тілі мен ділін, дінін ұмытпаған ауыл деп айтуымызға толық негіз бар
Қазақ мектебі жұмыс істейді
Оның директоры – ақынжанды азамат Сапарбек Маусымбаев өскелең ұрпақтың өз тек-тамырынан ажырап қалмауына бар ынта-ықыласымен еңбек сіңіріп келеді
Ұлттық мерекелерді назардан тыс қалдырмай өткізілуіне мән береді
Байғамұт елді мекені – табиғатымен ғана емес, тұрғындарымен де ерекшеленеді
Ұрпақтар сабақтастығы жақсы сақталған
«Үлкенге – құрмет, кішіге – ізет» дегендей, қазақ ағайындар өздерінің болмыс-бітімдеріне сай өмір сүруде.
Байғамұт орта мектебінде домбы­раның үні әрдайым естіліп тұрады
Балалар ән салып, күй тартады
Ауыз әдебиетінің жауһарларынан жан-жақты хабардар
Ұлттық тәрбиенің негіздерін үйренуде
Оқушылар саны аз болса да, мектеп жабылып қалмай, қызмет көрсетіп келеді
Ұлттық мектеп болмаса, ұлттық тәрбиенің мазмұны көмескіленетіні айтпаса да түсінікті
Абайдың ұлағатты сөздерін жаттап өскен шәкірттер күні ертең жақсы азамат болып қалыптасарына сенім мол
Алтай өлкесі Қазақстанның Павлодар облысымен шектесіп жатқандықтан, облыс орталығы мен Байғамұт ауылының арасында рухани қарым-қатынас, байланыстар жолға қойылған
Мәдени шаралар өткізілсе, өңірден азаматтар келіп, қатысып тұрады.
Кеңес Одағы тұсында бұл ауылға қазақтың ақын-жазушылары, әртістері жиі болмаса да, ат басын бұратын
Мәселен, 1972 жылы өнер және мәдениет өкілдерінің бір топ делегация­сы келіп, жергілікті жұртшылықпен жүздесіп, рухани кештер өткені ел есінде
Тарихтан бір дерек айтар болсақ, бұл ауданда 1935 жылдары Ғабдолла Қонаев есімді азамат ауыл кеңесінің төрағасы бола жүріп үкіметтен келген «Заем облигациясын» төрт сағаттың ішінде халыққа таратып, ақшасын банкке аударған
Бұл бүкіл Одақта болмаған үрдіс
Осы еңбегі үшін М.Калинин Мәскеуге шақыртып Алғыс айтып, сый-сыяпат көрсеткен екен.
Биыл көктемде бұл ауылда ­«Наурыз – достықтың гүл шоғы» атты әз-Наурызды тойлауға арналған шара сән-салтанатымен өткізілген болатын
Мерекелік жиында сөз сөйлеген азаматтар елге еңбегі сіңген соғыс ардагерлері – Саткен ­Рамазанов, Мұхамедиар Қарагесеков, Жұмаш Шотов, Темірбек Найманов, Шайхым Маусымбаев, Тетай ­Тапалшинов­ты, Мұқажан Божақановты, Нәби ­Тлеубердинов, Балшакар ­Рама­занова, Зада Қалымқызы, Рабиға ­Тайкеноваларды еске алды, рухтарына тағзым етті
Қазақ ағайындарға құтты ­мекен болған ауыл-аймақтың көкжиегі кеңейіп, ырысы арта берсін деп тіледік.
Жұмат АЙТҚОЖАҰЛЫ, 
Қазақстан Журналистер
 одағының мүшесі, 
Байғамұт мектебінің 
бұрынғы ардагер ұстазы
