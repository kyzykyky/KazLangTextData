«Бабалар сөзі» жүз томдық басылымының кезекті 3-томына «Қисса Шеризат», «Қарқабат», «Құлқаныс-Зеберше», «Қисса Гүлшаһра дохтари сұлтан Кашмир» атты төрт хикаялық дастан енген
Аталған томды құрастырушы – филология ғылымдарының докторы Бақытжан Әзібаева
Жа­уапты шығарушысы – институттың ғылыми қызметкері Жұмашай Рақышева.
Жалпы, дастан жанры – қазақ фольклорында ең аз зерттелген сала
Мұның себебі, олардың негізгі тақырыбы мұсылмандық Шығыстың көне дәуірлердегі феодалдық тұрмысын бейнелеумен ерекшеленеді
Әдетте, дастандардың басты персонаждарының бірі – патша және оның уәзірлері болып келеді
Оқиғалар көбінесе Бағдат, Рұм, Шам, Мысыр, Термез, Кашмир, Тебриз, Исфаһан, Мазендарен, Бұхара, т.б
қалаларда және патша сарайлары мен базар төңірегінде өтіп жатады
Алып Азияның көптеген елдерін көктей өтіп, қазақ сахарасына жетіп жығылатын дастан сюжеттерінің географиялық ауқымы да сонша кең
Мұнда ежелгі Египет, Палестина, Сирия, Алжир, Грекия, Иран, Үндістан, Қытай, Әзірбайжан, Орта Азия елдерінен шыққан сан алуан кейіпкерлерді кезіктіруге болады
Бір­қатар елдердің атауы жинақталып, эпикалық мекенге айналып кетуінде Шығыс сюжеттерінің рөлі зор
Мысалы: Шын – Машын (Қытай, Тибет, Манчжурия, Үндістан), Қап тауы (Кавказ), Бағдат пен Мысыр (Араб елдері), Исфаһан (Иран), Рұм (Византия, кейінгі Түркия, Қара теңіз жағалаулары), Дәшт (көшпелі қазақтар мекені, дала) сияқты эпонимдер туралы осындай ой түйеміз
Егер зерделей түссек, үңіле қарасақ, бұлардың қайсыбіреулері бір кездегі бағзы  мәдениет орталықтары, енді біреулері (Әжуж-Мәжуж) діни-ми­фологиялық сананың жемісі болса, келесілері көне империя астанасы яки ірі сауда жолдарының тірек қалалары болып шығар еді
Сонымен бірге дастандық сюжеттердің жазбаша әрі ауызша тәсілмен проза түрінде кең тарағанын һәм халықтық  туындылар мен фольклорлық шығармалар­дың көп варианттылығымен қатар канондық жазба нұсқаларының туып, қалыптасуына жекелеген  араб, парсы билеушілерінің маңызды ық­палы болғандығы даусыз
Біздің за­манымыздың бас кезінде парсы патшасы Ануширван Әділ ғалымдар мен жазушыларға жағдай туғызып, ежелгі үнді ертегілерінің («Калила мен Димна», «Тоты-наме») көне иран (пехлеуи) тілінде қайта тірілуіне  себепкер болған деседі
Ал көптеген араб-парсы хикаяларының түп-төркіні аталған үнді жинақтарына барып тірелетіні жасырын емес
Алдыңғы үнді жинақтарының сюжеттерінен нәр алған араб халқының «Мың бір түн» ертегісі VIII ғасырда өмір сүрген Аббастар әулетінің бесінші халифі – Һарон Рашид (763-809) тұсындағы Шығыс халықтарының әлеуметтік тіршілігін қоғамдық өмірмен тікелей байланыстыра отырып, көркем тілмен кестелейді
Ежелгі Визан­тия­ға қарсы әскери жорықта­рын жалғастырумен бірге осынау араб халифасының кезінде ауыл шаруашылығы, қолөнер, сауда және мәдениет салалары біраз өркендеген болатын
«Мың бір түн» ертегілерінде  көптеген хикаялар осы Һарун Рашид сарайының маңында өтеді және оқиғаларға Бағдат қаласының барлық деңгейдегі тұрғындары (ди­қандар, қолөнершілер, қазылар, қала әкімдері, саудагерлер, жендеттер мен уәзірлер, ұстаздар  мен қарапайым діндарлар, қасапшылар мен үй күтушілері) түгел қатысады
Шығыстық сюжеттер қазақ арасында ауызекі хикая, дастан, ертегі түрінде  таралумен бірге, басым жағдайда өлең түрінде, поэзия тілінде дамығандығын көреміз
Бұл орайда қазақтың ескіше медреседе оқыған шайырлары «Кәлила мен Димна», «Синдбадтың жеті сапары», «Тотынама», «Мың бір түн», “Төрт дәруіш”, т.б
Шығыс сюжеттерін шамалары жеткенше қазақтың жалпақ, қарапайым халық тілінде өлеңмен сөйлетуге күш салғандығын ерекше ілтипатпен еске аламыз
Осы қатарда діни тақырыптағы ежелгі дәуірдің жәдігерлері – «Қисас-ул Әнбие», «Кесікбас», «Жұм-Жұма», «Сал-Сал», «Сейітбаттал», «Дариға қыз», «Кербаланың шөлі уақиғасы» сынды үлкенді-кішілі шығармалар да қазақ даласының тұрғындары сүйіп оқыған, ұйып тыңдаған қызықты да кәделі халық туындыларына айналды
XIX ғасырдың өн бойында XX ғасырдың 20-30-жылдарына шейін Майлықожа, Мәшһүр-Жүсіп, Ерімбет, Тұрмағамбет, Ораз Молла, Нұралы, Жүсіпбек, Кете Жүсіп, Шораяқтың Омары, Шәді төре, Әріп, Әсет, Мейрам, Шәкәрім секілді ондаған оқыған ақындардың шабытына шабыт қосып, шығармашылық мұрасының маңызды бір бөлігін құраған да сол – сиқырлы Шығыс әлемі.
Дастан жанрының тақырыбы сан алуан, оқиғалары шытырманға толы болып келеді
Діни, хикаялық, но­веллалық, ғашықтық дастандардың қай-қайсысында да адам баласының өмірі мен оның түрлі мінез-құлқы, сондай-ақ адалдық пен адамдық, әділдік пен зұлымдық, имандылық пен дінсіздік, ақылдылық пен надандық, адамдық пен аярлық, қаталдық пен қайырымдылық, кең­пейілділік пен қыңырлық, кіші­пейілдік пен тәкаппарлық сияқты мәңгі бітіспес майданға түскен кісілік образ-мінездердің шарпысуы шешуші мәнге ие.
Қазақ арасында «Шеризат» даста­нының көптеген дербес нұсқалары тараған
Олардың бірсыпырасын М.Ж.Көпейұлы, Ә.Найманбайұлы, Н.Нысанбайұлы, Е.Құнанбайұлы, К.Әлімбетұлы, т.б
халық таланттары жырға қосқан.
Жазба және авторлық нұсқаларды ескере отырып, 3-томға фольклор аясында жырланған «Қисса Шеризат» және «Қарқабат» атты екі дастан мәтіні ұсынылған
XVIII ғасырдың басында-ақ Шеризат пен Күлшат жайындағы парсылық хикаяттың жазба прозалық үлгілері Еуропаға жетіп, 1862 жылдан бастап орыс тілінде бірнеше рет жарық көрген
Ал ағылшын тіліне аударылған тағы бір нұсқасы 1926 жылы Лондон қаласында кітап болып басылды.
Шеризат пен Күлшат жайындағы дастан махаббат хикаясына арнал­ғанымен, экспозициялық бөлімінде «жазықсыз қуғындалған жандар» сюжеті орын алған
Бұл арада болашақ қаһарманның «ерекше жағ­дайда туу» сарыны алдыңғы шепке шығып, шығарманың лейтмотивіне айналған
Осы эпизодтар бойынша Шеризаттың әкесі ұлын көрместен қапыда қаза табады
Қайтыс  болған патшаның жаулары енді болашақ мұрагерден құтылу мақсатында екіқабат патшайымды қаскөйлікпен өлтіреді де, бала осы өлі анадан туып, дүние есігін ашады
Жетім ұлды сол маңдағы бір арыстанның қаншыры емізіп, сол себепті асқан айбарлы, батыр мінезді болып өседі
Мұны білген ел оны Шеризат атандырады
Яғни дастан мазмұнында ежелгі культтік, тотемдік сенімдер мен матриархат кезеңінің кейбір белгілері және феодалдық қоғам тұсында көрініс тапқан «ғажайып туу  мотиві» әдемі үйлесім тапқан дейміз
Сонымен бірге қазақша нұсқада «ғажайып көмекшілер», «сырттай ғашық болу», «ата жауының қызына ғашықтық», «қаһармандықпен үй­лену» тәрізді тұрақты фольклор мотивтері ұшырасады
Ал «өлі анадан туу», «ата жауының қызына үйлену» сияқты көне түркілік сарындарды «Көрұғлы», «Қобыланды» эпостарынан да жолықтырамыз
Дегенмен, парсылық сюжет негізінде жырланып отырғандықтан, Шеризат қыздың әкесін өлтірмей, оған кешірім жасайды
Көне сюжеттердің бұлайша «жұмсаруы», бір есептен, Шығыстың отырықшы халықтарына тән болуы немесе қоғамдағы әлеуметтік-саяси өзгерістер мен рухани жаңғырулардың әсері ғана емес, зерттеуші жазғандай, «жалпы дастандық шығармалардың дәстүрлі эпостан айырмашылық тұстарын да аңғартса» керек.
Дастан мәтінінің қазақ тілінде қағазға түскен ең көне нұсқасы 1870 жылы көшірілген
Мәтінді 26 беттен құралатын ақ қағазға күйдірілген қара сиямен араб әрпінде түсіруші – Мұртаза Жолақұлы
Аталған қолжазбаны 1960 жылы ӘӨИ тарапынан Ресейдің Омбы облысына жүргізген әдеби экспедициясы кезінде топ жетекшісі Т.Сыдықов Шарбақкөл  ауданында тұратын Шормановтар әулетінің отбасылық мұрағатынан алған.
Осы дастан мәтінінде араб, парсы сөздерімен қатар, бірнеше көне түркі сөздері мен грамматикалық тұлғалар ұшырайды
Мыс: хүкім йүртті, не-дүр, кім-дүр, түшкүл, өлтірүр, құтлұқ болып, үшбу, едүр, аңға, білүр, берүр, сөйленеді, йазылмыш т.с.с.
«Қисса Шерқуат» дастанының жыршысы белгісіз, ал оның «Қарқабат» атты нұсқасын жырлаушы – белгілі халық ақыны Нұралы Нысанбайұлы
Қолжазба Орталық ғылыми кітапхананың Сирек қорында (Ш.1145) және ӘӨИ Қолжазба қорында (Ш
309) сақталған
Екі дастан да бұрынғы көпшілікке арналған басылымдарда біраз өңдеуден кейін жарық көрсе, бұл жолы мәтіндік сараптама жасалып, түпнұсқасы қалпына келтірілді.
Томға енген «Құлқаныс пен Зеберше», «Қисса Гүлшаһра дохтари Кашмир» дастандарының сюжеті шығыс стилі мен далалық эпос дәстүрінің бесігінде тербетілген махаббат жайындағы шытырман ертегілік, романтикалық оқиғалар және халықтық үйлену салтының белгілері орын алған, бірнеше ұрпақ шайырлардың айту-жазуынан өткен синтезді – кітаби-халықтық һәм фольклорлық дастан үлгілері десек, қателесе қоймаспыз.
С.Қосан,
М.О.Әуезов атындағы Әдебиет
және өнер институтының
жетекші ғылыми
қызметкері, филология ғылымдарының кандидаты
