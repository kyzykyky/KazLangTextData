Газетіміздің өткен нөмірінде хабарлағанымыздай, ҚР Парламенті Мәжілісінің «Мәдениет саласындағы мемлекеттік саясат «Рухани жаңғыру» бағдарламасын іске асыру тұрғысында» тақырыбында өткен Үкімет сағатында мәдениет саласына қатысты келелі мәселелер көтерілген болатын
Енді сол алқалы жиында айтылған мәселелерге кеңірек тоқталсақ. 
Мәдениет және спорт министрлігінің атқарылған жұмыстары мен алдағы жос­парлар жөнінде баяндама жасаған Арыстанбек Мұхамедиұлы 2014 жылы Президент Жарлығы­мен бекітілген Мәдени саясат Тұжы­рым­дамасына сәйкес, саланы дамыту­дың шешуші бағыттары түгелдей жаңғыртылғанын атап өтті.
Репертуарлық саясатты реттеу мақсатында өнердің түрлі саласы бойынша – театр, музыка, цирк, хореография өнері, киноөндіріс, музей, кітапхана ісі, археология, қорық-музейлер, көркемсурет, сәулет және т.б
13 көркемдік кеңес құрылғанын, аталған Кеңестер мәдениет және өнер саласын дамыту бойынша өзекті мәселелер мен олардың шешу жолдарын талқылайтынын жеткізді.
Бұл орайда министр елімізде мәдени қызметке деген сұраныс өсіп келе жатқанын айтты
Тек соңғы 4 жылдың ішінде республика мәдениет ұйымдарына келушілердің саны 3 еседен аса өсіп, жыл сайын 13 миллион көрерменнен келіп отырған
2015-2016 жылдары еліміздің мәдени өмірінде ауқымды іс-шаралар өткізілгеніне тоқталды.
– Биылғы 2017 жыл халықаралық ЭКСПО көрмесімен есте қалды
Осы орайда 42 мыңнан астам шара ұйымдастырылса, соның 8460-ы Астанада өткен
Елордадағы мәдени шараларға 2 миллионнан астам адам қатысты
ЭКСПО шеңберінде тарихымызды, мәдениетіміз бен дәстүрімізді көрсету мақсатында «Этноауыл» ұлттық мәдени кешені жұмыс істеп, оны 1,5 миллион адам тамашалаған
Ұлт­тық музейде халықаралық көрме­лер ұйым­дастырылып, оған миллионнан астам адам барды, – деді А.Мұхамедиұлы.
Ол еліміздің және әлемдік өнер шеберлерінің қатысуымен өткен көптеген ауқымды шаралар туралы хабардар ете келіп, «Рухани жаңғыру» бағдарламасын жүзеге асыру бағытындағы жұмыстарға назар аударды.
Министрлік «Қазақстанның киелі жерлерінің географиясы», «Қазіргі заманғы Қазақстандық мәдениет жаһандық әлемде» және «Мемлекеттік тілдің латын қарпіне көшуі» арнайы жобаларының басты орындаушы органы болып табылатынын, бұл жобаларды тиімді жүзеге асыру мақсатында Қазақстан Республикасы Ұлттық музейі жанынан «Қасиетті Қазақстан» өлкетануды дамыту орталығы және ең білікті мамандарды біріктірген «Туған жер» Қазақстан өлкетанушылар бірлестігі құрылғанын, мамыр айында өлкетанушылардың қатысуымен бірінші Республикалық форум өткенін жеткізді.
Жалпы алғанда, Қазақстанның киелі мұраларына деген қызығушылықтың күрт артқаны байқалды
Бүгінде бұл шараларға мемлекеттік органдар ғана емес, ғылыми-зерттеу институттары мен жастар да белсенді араласуда, ал ақпарат құралдары осы тақырып бойын­ша жан-жақты мәліметтер беруде
Жұмыс нәтижесінде «Киелі Қазақстан» энциклопедиясының Басты томы шығарылуда
Оның базасында іргелі, ғылыми-негізделген 3 тілде 5 томдық энциклопедияны жарыққа шығару жоспарланған
Сонымен қатар «Киелі Қазақстан
Теориялық-методологиялық аспектілер» атты ұжымдық монография шығару көзделген
Сондай-ақ киелі орындар мол шоғырланған республикалық «Ұлытау», «Отырар», «Таңбалы» тарихи-мәдени музей-қорықтарының туристік тартымдылығын жақсарту мақсатында олардың Сапар орталықтарын салу бойынша жұмыстар жүргізілуде
Сонымен бірге, Солтүстік және Батыс өңірлерде, Астана қаласында мәдени-туристік кластерді дамыту мақсатында «Бозоқ», «Ботай» және «Сарайшық» музей-қорықтарын құру жөнінде жұмыстар қолға алынған екен
2014 жылдан бастап барлығы 100-ден асамаңызды тарихи және мәдени ескерткіштер қалпына келтіріліп, реставрациялаудан өткен
Осы жұмыстардың барлығы «Қазақстанның киелі жерлерінің географиясы» жобасын жүзеге асырудың базасы болып табылады.
Жиын барысында министр ЮНЕСКО-мен ынтымақтастық шең­бе­рінде ат­қарылған жұмыстарға да тоқталды.
Әрі қарай депутаттар тарапынан берілген сауалдарға жауап берді
Мәжіліс депутаты Қуаныш Сұлтанов Елордадағы Қ.Қуанышбаев атындағы ұлттық театр­дың ғимара­ты­ның құрылысы, мәдениет саласы еңбеккерлерінің еңбекақысын төлеу жүйесіне түбегейлі реформа жасау қажеттігі, «Рухани жаңғыру» бағдарламасына сәйкес өңір­лердегі мәдениет пен туризм инфра­құрылым­дарының қалай өзге­ре­тіні туралы сұрады
А.Мұхамедиұлы Елбасы «Астана бас жоспары» ұжымымен кездескенде қарастырылған мәселелердің бірі – Қ.Қуанышбаев театрына жаңа ғимарат салу болғанын айтты
Жаңа ғимаратты салу «Самұрық-Қазына» акционерлік қоғамына жүктелгенін, Астананың 20 жылдығын тойлау шарасында құрылыс қазығы міндетті түрде қағылатынына сенім білдірді.
Министр өнер саласындағы нормативтерге байланысты жалақы өте төменгі деңгейде екенін мойындады
«Осыған қарамастан біздің талантты өнер шеберлері халықаралық деңгейлерде көрініп жүр
Ал кітапханалар, музейлер, мәдениет үйлері шын мәнінде қаржылық қолдауды қажет етеді» деді
«Рухани жаңғыру» бағдарламасына сәйкес өңірлердегі мәдениет пен туризм инфрақұрылымдарына қатысты мәселе бойынша қазіргі кезде Қожа Ахмет Ясауи кесенесінен басқа бірде-бір орталық жоқ екенін айтты: «Сарайшықта сапар орталығын салу басталды
Сонымен қатар Отырар қалашығында, Тамғалыда сапар орталығын салу мүмкіндігі бар.
Астананың тура қасында Бозоқ қалашығы бар, бірақ ол назардан тыс қалып отыр
Елбасының рұқсатымен республикалық музей-қорығын ашайық деп жатырмыз
2018 жылға жобалық-сметалық құжаттамасын жасап, орталық құруға қаражат бөлінді
Солтүстік Қазақ­стандағы Ботай деген киелі жерді бәріміз білеміз
Сол жерде де қазір республикалық музей ашуды жоспарлап отырмыз» деді.
Ауылдарда мәдениет үйінің жоқтығын алға тартқан Нұртай Сабильянов «Қазақстанда 2 мың 443 ауылдық округ бар, солардың кейбірінде осы уақытқа дейін мәдениет үйі жоқ
Егер мәдениет үйі жоқ болса ауылдағы мәдениеттің деңгейі қалай болмақ? Мәдени іс-шаралар өткізілмейді, өнер шеберлері келмейді
Тұрғындар облыс әкіміне барады, олар ертең-бүрсігүні салып береміз дегелі міне, 10-15 жыл болды
Осыған Мәдениет және спорт министрлігі тікелей атсалысса, балабақшалар мен мектептер сияқты республикалық бюджеттен қаржы бөлінсе» деген тілегін жеткізді
Бұл орайда ол 2005 жылы сол кездегі Мәдениет министрлігі, ауылдық елді мекендердің мәдениет үйлері арасында байқау өткізгенін еске салды және осындай байқаулар жандандыруды ұсынды.
А.Мұхамедиұлы депутат сауалына қатысты былай деп жауап берді: «Мәдениет үйлерін салу жөнінде шынында да қиыншылықтар бар
Сіздің сұрағыңыз өте орынды
Біз облысқа сілтейміз, облыс бізге сілтейді, сөйтіп, ешкім мәдениет үйлерін салып жатқан жоқ
Егер біз заңға өзгерістер енгізетін болсақ, осы мәселені кеңінен қамтуымыз керек деп ойлаймын».
Депутат Кәрібай Мұсырман хал­қы­мыздың рухани жаңғыруын қамта­масыз етуде ауылдағы мәдени ошақтар елеулі рөл атқаратынын, осы орайда шешімін таппаған мәселелер бар екеніне тоқталды
«1990 жылдары мәдениет мекемелері жаппай жекешелендірілгендігі мәлім
Алайда ауылдық мәдениет үйлері мен клубтарды арзанға сатып алған меншік иелерінің бәрі бірдей оларды жұртшылық игілі­гіне пайдаланып отырған жоқ
Мәселен, Солтүстік Қазақстан облысының Айыртау ауданындағы Сырымбет ауылында Ш.Уәлихановтың 150 жылдық мерейтойы қарсаңында салынып, алдына ғұлама ғалым ескерткіші орнатылған зәулім мәдениет үйі аукционда бір кәсіпкерге небары 12 мың теңгеге сатылып кетті де, бірнеше жыл текке тұрғаннан кейін бұзып әкетіліп, орны жермен-жексен болды
Шоқан ескерткіші ауылдағы музейдің алдына орнатылды
Кейін ауыл жастарының бас қосатын орны болмағандықтан, бюджеттен тағы да қыруар қаржы бөліп, шағын мәдениет орталығын салуға тура келді
Міне, осы сияқты келеңсіздіктердің жол берілуіне мәдениет ұйымдарының ғимараттарын жекешелендіру шарттарында олардың бейінін бес-ақ жыл сақтауға рұқсат етілгендігі себеп болды
Бұл алдағы уақытта ескеретін жайт» деді депутат
К.Мұсырман аталған мәселені шешудің бірден-бір тиімді жолы – ауылдық жерлерде мәдениет ошақтарын мемлекеттік-жекеменшік әріптестік арқылы салу екенін атап көрсетті
Бұл ретте Үкімет ауылдық мәдениет ұйым­дарының желісін мемлекеттік-жекешелік әріптестік арқылы кеңейтуге назар аударып, жергілікті кәсіпкерлерді ынталандыру тетіктерін қарастырса құба-құп.
Депутат Бекболат Тілеухан «Рухани жаңғыру» бағдарламасын іске асыруға байланысты мемлекеттік органдардың стратегиялық жоспарларының индикаторларын, түпкі және ағымдағы көрсеткіш­те­рін қайта қарауды ұсынды
Сондай-ақ ол осы жұмыстың ашықтығын және объектив­тілігін қамтамасыз ету, қоғамдық пікірді ескеру мақсатында «Рухани жаңғыру» бағдарламасын іске асыру жөнінде қоғамдық орган құру қажеттігін жеткізді
Халық қалаулылары Үкімет сағатында таратылған «Қазақстанның қасиетті жерлерінің географиясы» жобасының кемшіліктерін де атап көрсетті
Мәселен, «Ерекше бағаланатын табиғи мұра ескерт­кіштері» бөліміне Бурабай, Қарқаралы, Балқантау, Ақсу-Аюлы, Алтынемел, Көлсай сияқты атақты жерлердің кірмей қалғанын көрсетіп, тізімді қайта толықтыруды ұсынды.
Осылайша, Үкімет сағатында мәдениет саласының өзекті мәселелері қызу талқыланып, сындарлы ой-пікірлерге негіз болды
Парламент Мәжілісі алдағы уақытта Үкімет, Мәдениет және спорт министрлігі, жергілікті атқару органдары жүзеге асыруға тиісті нақты ұсыныстар әзірледі.
Ғазиз ҚҰРМАШҰЛЫ
