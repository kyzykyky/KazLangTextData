Облыс әкімі Аңсар Мұсахановтың бастамасымен Мәдениет күндерін іргелес жатқан  үш ауданның  бірлесе өткізуі дәстүрге  айналды
Бұл шара ұлттық өнердің дамуына серпін беріп әрі әрбір ауданның тыныс-тіршілігі барша жұртқа мәшһүр болатындай мүмкіндік туғызып отыр.
Биылғы Мәдениет күндері өзіндік ерекшеліктерімен бастау алды
Олай дейтініміз, өнер тойы еліміздегі ақпарат және байланыс қызметкерлерінің кәсіби мерекесімен тұспа-тұс келді
Сондықтан Еңбекшіқазақ, Райымбек, Ұйғыр аудандарының басын қосқан Мәдениет күндеріне республикалық, жергілікті БАҚ өкілдері де жиналды.
Мәдени шара өңірлердің тынысын, тіршілігін, мәдениеті мен дәстүрін паш ететін көрмеден басталды
Алдымен, Еңбекшіқазақ ауданындағы «Адал» агро-өнеркәсіптік компаниясы, «Будан» шаруашылық-өндіріс кооперативі, атақты «ФудМастер» компания­сы сынды біршама өндіріс орындарының өкілдері аудан экономикасының дамуынан хабар беріп, өз өнімдерін ұсынды.
Райымбек ауданы дайындаған «Қойнауым – құтты өңірім», «Жас натуралистер станциясы», «Кәсібім-нәсібім», «Ата-баба дәстүрі – ұрпаққа аманат», «Мұқағали Мақатаев ауылы», «Ғасыр құрылысы – Мойнақ СЭС», «Мұқан Төлебаев», «Райымбек батыр» тақырыптарымен қойылған көрмелер көздің жауын алды.
«Қазына толы қойнауы, жеміске толы бау-бағы
Қарадаланы жайлаған, ырысты Ұйғыр ауданы» деген ұранмен Ұйғыр ауданы қонақтарды қарсы алды.
Ал мәдениет көрінісін алғашқы болып Еңбекшіқазақ ауданы бастады
Мұқан Төлебаевтың 100 жылдық мерейтойына орай аудан ғана емес, облыс мақтанышына айналған, республикалық «Ел іші – өнер кеніші» телевизиялық фестивальдің гала-концертінде облыс атынан өнер көрсеткен Еңбекшіқазақ ауданының ұлт-аспаптар оркестрі «Біржан-Сара» операсынан үзінді орындады
Қазақстан Республикасының Мәдениет қайраткері, Ш.Қажығалиев атындағы дирижерлер байқауының лауреаты, ауданның Құрметті азаматы, дирижер Тұрлығазы ­Шаяхметов жетекшілік ететін бұл ұжымның өнері жиналған жұртты тәнті етті
Одан соң, аудандық Мәдениет үйінің қызметкері Нариза Шаяхметова «Ауылым» әнін тамылжыта орындады
Қазақтың салт-дәстүрінен көріністер қойылды
Келесі кезек Райымбек ауданына берілді
Халық әні «Әриайдай»-ды әнші әжелер ұжымы нақышына келтіре шырқап, бишілер тобы мың бұрала би билеп, цирк өнері көрсетіліп, ауданның жезтаңдай әншісі Ербол Құдайбергенов «Кегенге кел» әнін орындады
Ұйғыр ауданын ұлықтап әнші, биші жігіттер мен қыздар шықты сахнаға
«Ақмарал сұлу еркем-ай», «Үри-ай», «Ақсұңқар» сынды халық әндері шырқалды
«Бахар сәйлиси» атты бишілер тобы ұйғыр халқының ұлттық биін билеп, «Қазақ елі осындай» әнімен концертті аяқтады.
Осылайша, Мәдениет күндері есте қаларлықтай табысты өтті.
Гүлзат УАТАЕВА
Алматы облысы
