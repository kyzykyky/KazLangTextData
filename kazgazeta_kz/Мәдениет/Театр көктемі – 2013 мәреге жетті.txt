Қазақтың мемлекеттік Мұхтар Әуезов атындағы академиялық драма театрында дәстүрлі «Театр көктемі – 2013» фестивалі мәресіне жетті
Биылғы өнер мерекесі  Қазақстанның халық артисі, Мемлекеттік сыйлықтың лауреаты Камал Қармысовтың 100 жылдығына арналды. Биыл он сегізінші жыл  қатарынан өткізіліп келе жатқан  бұл фестивальде  2012 жылдың наурызынан бері қойылған жаңа қойылымдар көрсетіліп, сарапқа салынды
Алматы қаласы театр директорлары кеңесінің шешімімен Оразхан Кенебаев, Бекжан Тұрыс пен Бауыржан Қаптағай «Ең үздік ер адам бейнесі», Азамат Сатыбалды мен Алмас Шаяхметов «Үздік ер адам бейнесі», Қымбат Тілеуова «Ең үздік әйел бейнесі», Дулыға Ақмолда мен Руслан Сенкебаев «Екінші кезектегі ер адам бейнесі» жүлдесін иеленді
Ал Құман Тастанбеков «Есте қалар кейіпкер», Төлеубек Аралбай  мен Ғайникамал Байқошқарова «Сәтті эпизод»,  Мұрат Сапаров «Көркем сценографиялық шешімдер» жүлдесін алды
Дәстүрлі түрде жыл сайын өтетін бұл фестивальде Қазақтың мемлекеттік Мұхтар Әуезов атындағы академиялық драма театрының соңғы бір жыл ішінде жаңадан сахналанған «Шырақ жанған түн», «Ұлы мен ұры», «Жынойнақ», «Мен ішпеген у бар ма?…», «Шәкәрім» қойылымдары көрсетілді
Тәуелсіз сарапшылардан құралған қазылар алқасы  ондағы актерлер мен актрисалардың еңбектерін саралап, шығармашылық жұмыстарына өз бағасын берді
Сондай-ақ фестиваль мен  театрдың жұмысын насихаттағаны үшін «Заң» газетінен Шолпангүл Қараева, «Қазақ әдебиеті» газетінен Назым Дүтбаева, «Литер» газетінен Мира Құдабаева, «Алматы ақшамы» газетінен Өтеш Қырғызбаев, «Қазақстан» ұлттық  арнасынан Жазира Ел­шібаева, «КТК» телеарнасынан Гүлмира Әбіқаева «Театр және ақпарат» жүлдесін иеленді.
Театр өнерінің кәсіби сыйлығы – «Еңлікгүл – 2013» жүлдегерлері де анықталды
Мәселен, Жұмаділ Сағындық «Жыл актері», Жанар Мұқашева «Жыл актрисасы», Гүлсина Мерғалиева «Жыл режиссері», Владимир Сизинцев «Жыл суретшісі», Әлия Салитова «Қуыршақ театрының жыл өнерпазы», Вячеслав Лепницкий «Жылдың опералық, балеттік партиясы», Юрий Померанцев «Театр өнеріне сіңірген еңбегі үшін» аталымы бойынша үздік деп танылды.
Қазақстанның Театр қайраткерлері одағының арнайы ынталандыру сыйлықтары да берілді
Лилия Демесінова «Жылдың жарық берушісі», Қаһарман Именов «Жылдың музыкалық көркемдеушісі, Мәрзия Мамидолдина «Жылдың театр менеджері», Анар Еркебай «Жылдың театртанушылық мақаласы», Иран-Ғайып «Жыл драматургі» деген аталым бойынша марапатталды.
Мерекелік шара Қазақстан­ның  халық артисі, Мемлекеттік сыйлық иегері Камал Қармысовты еске алу кешіне ұласты
 Бүкіл саналы ғұмырын сахна өнеріне арнаған актерді көпшілік қауым  «Абай әні», «Махаббат дастаны», «Дала қызы», «Біздің сүйікті дәрігер» сияқты кинолардан жақсы біледі
Оның сахнада сомдаған жүздеген рөлі кәсіби тұрғыдан жоғары бағасын алып, мемлекеттік наградалармен марапатталған.
Нұрлан ҚҰМАР
