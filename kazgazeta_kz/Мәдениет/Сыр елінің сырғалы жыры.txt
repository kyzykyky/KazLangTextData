Әдетте ақындар қашанда жалғыз деп жатамыз
Шындығында, ол жалғыз ба? Жоқ, әрине
Олай дейтініміз, оның оңаша жыр тебіренісін ықыластана оқитын оқырманы бар
Әрбірден соң ұнатпай оқыса да, осы авторды көз алдына бір елестетуі мүмкін ғой
Мұсылман қауымының қағидасында, біреудің сыртынан біреу ғайбаттап немесе бетпе-бет келіп аузына келген ауыр сөзді айтар болса, біреуінің екпіні басылғанмен, керісінше, қарсыласының бар күнәсі жеңілдейді екен деген сөз бар
Ал егер сенің айтайын деп отырған ақының өз елінің сүйіктісі болса не дер едің
Әрине, сүйсінесің.
Бірде өз топырағым – Сыр бойына барып, Қызылордада қыдырып жүргенмін
Бір күні бір жиыннан кештеу шығып, бір топ інішектерімнің ортасына түсіп қалғам
Орталарында толықша келген бір сүйкімді қара қыз бар екен
Жаңағы жас жігіттердің бірі сол қызды маған таныс­тырды
«Бұл Лена деген қарындасыңыз, біздің облыстың намысын қорғап жүрген айтыскер ақын
Өзінің сізге жақындығы да бар», – деп бір қойды
Байқаймын, қарындасымыз жаңағы жігіттердің ортасында өзін тым еркін сезінеді екен
Соған қарап ішімнен түбінде Сыр бойының арқалы қыздарының бірі боларсың-ау деп ойға алғам
Сөйтсем, кейін естідім, бір бойында бірнеше қасиеті бар, оның үстіне жазба ақындығы тағы бар екен
Жалпы, айтыскер болғаннан кейін жазбауы да мүмкін емес қой.
Арада жылдар өтті
Бұл кезде «Ана туралы жыр», «Бақыт құшағында», «Сыр сұлуы» сияқты әндер халқымыздың жас-кәрісін түгелдей әнге бөлеп кеткен
Әрине, мұның айналасында елдің еңсесін көтеріп, жандарына жақсылықтың шарапатын шашқан небір әндер жартылай халық жауына айналған, жартылай ашаршылыққа жем болған, жартылай соғыс жалмаған елдің жанын шақырып, қайта түлеуіне үлкен қуат берген еді
Тіпті әрбірден соң елімізді мәңгүрттіктен сақтап қалған да сол әндер болатын
Міне, сол кездің аңызға айналған әсем әндерінен кейін әуен атаулы сәл бәсеңдеген сәтте тағы бір әндер елімізді қайта түлеткендей болды
Оған «Құстар қайтып барады», «Ана туралы жыр», «Анасы бар адамдар қар­таймайды» және тағы басқа да әндер жатады.
Мысалы, біздің Сыр бойының сұлу қыз­дарын алға тартатын «Сыр сұлуынан» кейін, арада көп жылдар өтпей, сол Сыр бойының түлегі әрі қазақтың бірегей ұлы ақыны Әбділда Тәжібаевтың «Сыр елі» жыры, ойда-жоқта ән болып шырқай жөнелсін
Және көп ұзамай оның әнін жазып орындаған қыздың аты да елге мәлім бола бастады
Сөйтсем, ол баяғы бір топ жігіттің ортасындағы адуынды тентек қыз болып шықты
Бірақ ол қызды кейін көргенімде даусының кеңдігі және оның айтылу мәнеріндегі салмақтылығы, бір сәт маған армян халқының әлемге әйгілі әншісі Гоар Гаспарянға ұқсап кеткендей болды
Сөздің құдіретіне орай туған әннің құдіреті біздің алып ақынымыз Әбділда ағамыздың бейнесін бұрыңғыдан да бетер асқақтатып жіберген
Яғни тылсым сыры құпияланып жатқан ән мәтінінің бет пердесі айқара ашылып, өзінің жан дүниесінің пәрін ашқан әуен жарқырай көрінеді
Сонымен бірге сол өлкеде туған қарындасымыз Лена Әбдіхалыққызының да мерейі тасып шыға келсін.
Ән ақырын орындалғанмен, бүкіл Сыр бойының тебіренісін күңірендіре келіп, көкжиегінің көркемдігін адамзат баласының көкірегіне жинақтап, соның сағыныш шоғынан шашу шашып жатқандай әсер тастайды екен
Сағыныш шоғынан демекші, осы сазгер әрі әнші қарындасымыздың бұл әні, қысқаша айтқанда, бүгінгі таңдағы Сыр өңірінің ән-ұранындай асқақтатып көтеріп жіберді
Оның әсемдік үнін сол өлкенің әрбір ұрпағының жан дүние тебіренісінен, көңіл күйінің толқынысынан сезіндіруге болады екен
Бұл да Лена қарындасымыздың табиғат берген үлкен үлесі демеске хақымыз жоқ
Және мұндай қос қабаттанып келген өнер өресі мұндай арқалы қызды ақын етпеуі де мүмкін емес еді
Және бұл «Сыр елі» әні бұл қызда жалғыз емес екендігі тағы аян
Атап айтсақ, «Есіңе мені алғайсың», «Көздеріңе ғашықпын», «Маңғыстау», «Астана туралы ән», «Қош дерсің» және тағы басқа да әндері толықтырып жүрген сазгер екен
Олай болса, мұндай көңіл күйдің берері мол болса керек
Содан да болар, бұл қарындасымыздың айтыскерлігімен бірге жазба ақындығы да қатар дамығаны
Оған ақынның «Қарашық», «Бақыт құсы» және осы әңгіме етіп отырған жинағы «Шынар көлі» куә
Осы жинақтағы «Жиденің гүлі – жұпарым менің» және «Сағындым сені» бөлімдеріне назар аударсақ, ақынжан дүниесінің жаратылысынан біраз мағлұмат алатын сияқтымыз.
Күн қайда жебейтұғын жегізбей мұң?
Толқынын жел шайқаған теңіздеймін.
Үсті ағын, асты жылым тереңдерден
Жанымды жылытатын ем іздеймін.
Қараймын қарайғанға іздеп оны,
Қалды-ау деп жазда жаны, күзде демі,
Қол созам, күн өтпейтін мұз беліне
Шыңдарда жатыр ма деп із-дерегі?..
…Іздеймін жас баланың күлкісінен,
Гүлдердің көктемдегі түр-түсінен,
Іздеймін көктен кейде көзім талып,
Ізі жоқ, ізеті көп бұлт ішінен… – деп шарқ ұрған ақынның ой түйіні өзінің аласұрған көңіліне дамыл таптырмайды
Дүдәмал дүниенің бәрі ақиқаттың арнасындай болғанмен күдіктің көлеңкесі ақынды аялдатпайды
Ақыр соңында ақынның айтар тоқетер ойы:
…Тілегім төмендемес тақтан құны,
Басса да бұл тірліктің батпан мұңы…
Жүрегім тынышталар мәңгілікке,
Бір емді жанға рахат тапқан күні, – деп бір сәт алданышқа бой алдырады, нақтылай айтқанда, өзін-өзі ашықтан-ашық алдайды
Иә, алдайды, ақын мына алданыш өмірдің аялдамасын қайдан табарын білмей, айналып келіп, өз көңілін жұбататын жұбанышты қанағат ететін сияқты.
Бірақ көп сұраққа көңілі күпті жан қанша жерден шыбын жаны шырылдап, әлденені іздеп байыз таппағанмен, көңілдің көп пердесінің әрқайсысын бір қағып, ішкі әуеннің үнін жыр жолымен сыртқа шығарумен болады
Болмаса мынау «Қарғыс» деген жырында былай демес еді.
Көрсетпе көз жасыңды ешбір жанға,
Көпке жай көлгірсі де, күл, өтірік!
Осқырып пайдасы жоқ осқырғанға,
Білсең де, үндемей қал, біле тұрып…
…Жақтаспа біреулерге жаның ашып,
Жетім мен жесірлерді жебеме де,
Бас ием деме, сүйіп, тәлімі асық –
бабадан қалған мирас өнегеге.
Бүліктің жүрсе жалғыз құлқын үшін,
Айтпа да, көрме де оны, аңғарма да?
Шындық деп шырылдама, «Жұртым үшін
Жақсылық болса» – деп те армандама! – дей келіп, ақын өз сөзінің тоқетерін:
Ақылын алма дана, жын абыздың,
Жылпосқа, жағымпазға төріңді бер,
«Ойпырмай, сөзін, – деме, мына қыздың»,
Жұрт сені сонда ғана сенімді дер!
Иә, бұл уақыттың сөзі осындай
Қай заманда да мұндай жайлар болған шығар
Бірақ өзіміз өмір сүрген бүгінгі күннің шын мәніндегі үні осындай екенін екінің бірі білсе керек
Ақынның асыл қасиетінің бірі, бірі емес-ау, бірегейі өз халқының мұңын жырлау болса, сол мұңның түп қазығы осылай болып келері хақ
Екінші жағынан әрқашанда жақсы ақын қарапайым халқына аспандап, осқырынып қарамай, солардың қатарындағы қарапайым жан бола білуі керек
Бұл ақын парызы, оны өзінің ақиқат сөзімен ақтап шығу, ол қарызын өтеуі деп білеміз
Енді бірде ақын, өзіне-өзі тұжырым жасайды.
Өтірігі көп, өсегі қалың
Өмірде бір – кем, бірі – артық,
Ақылың ғана шешеді бәрін,
Басқаға нешік күнә артып.
Расында да, адамды жаратқан Алланың әмірі осы болса керек
Әдетте, адам өз күнәсінің азабын осы жалғанда өтеп кетеді деген де сөз бар ғой
Соның бір шарасы ақынның айтымында дозақтың ортасынан өзіңнің ақылыңмен жол тап, жол таба алмасаң өз өреңнің өртеңіне оранып өткіз өміріңді дегендей
Иә, ақын дұрыс айтады
Қай жерден болса да ақылдың алып шықпайтын жері жоқ
Бірақ оның жолын арамдық айласы басып кетпесе
Ал арамдық айласы басты дегенше оның зияны барша халыққа тимеуі мүмкін емес
Ал соны анықтап айтсақ жеке жанның бағы болары ақиқат
Олай болса қазіргі қоғамның басты трагедиясы да сол болмақ
Және ол сондай күй кештіреді
Сол күйінішті көзімен көріп, ортасында жүрген ақынның бұл жырындағы салмақтылық соған саяды
Әрине, мұны ақын тілімен айтсақ:
Саяқ күн сүрем деме сайран қылмай,
Өтпейді Өмір деген ойландырмай,
Түлкідей айлаң алпыс болғанымен,
Қоймайды қайғы – қатын айналдырмай.
Пендеге таусылмайтын «о, тобасы»
Белгілі өмір… өлім… екі арасы.
Сезінер сорлылығын адам бір күн –
Сопайып қалған кезде соқа басы.
Әдеті-ау жылылығын бұлдау күздің,
(Не деме жұбанбағы бұл даусыздың!?)
Иіріп иірімі имендірер,
Бір күні тағдыр дейтін тұрлаусыздың – дей келіп, ақын өз сөзін былай қайырады:
Тірлікте мұң таусылмас тірі адамға!
(Сөз жолдас болмас, бәлкім, жылағанға),
Тәңірден тіле, жалғыз «қолың соз» деп,
Бір күні бағың тайып, құлағанда!
Тағдырың аямай бір сынағанда!
Иә, тағдыр сынағы деген осы
Яғни тірлік әлеміндегі дозағыңның бір ұштығы осындай болғанда, оның басқа қырлары да Құдайға шүкір жетерлік
Байқағанға тағдырдың өзі сан қырлы, ағаш кесетін араның ойқы-шойқы жүзіндегі, бірде оң, бірде сол жағын қамтитыны іспеттес
Сөйтіп жүріп, біреумен үйлесім тауып, енді біреумен тістесіп қалатын тағдыр жолының өзін адам түсініп болмайтыны анық
Ал біздің тілге тиек етіп отырған ақын қызымыздың әрқашанда өзінің сазгерлік өнері мен қоса әншілігі, өз бойындағы бұла әуезін сыртқа шығартып, әлсін-әлі серпілтіп отыратындығы айқын
Кейін өзімен-өзі оңаша ойға батқанда қағаз бетіне түсіріп отыратын сырбаздықтың өрнектері үнемі өз жүйесін тауып жатқандай әсер тастайды.
Өзекке тепкен тағдырға
Өкпемді қайтып жеткізем?
Өлермендердің алдында
Өлеңіме азап шеккізем – деуінің өзі, сөз құдіретінің сұрауы барын білдірсе керек
Тіпті кейде ақын:
Өзімді азап шеккізбей
Өлеңімді айтам несіне,
Адалдығыңнан бездіртпей,
Алдыңнан шықпас несібе.
Жетемін деме биікке,
Жетегің алда болмаса.
Жаныңа батқан күйікке
Ем іздеп жүрсең – далбаса!
Таза деген өмірің де осы болар
Біздің ғұмыр кешіп жатқан ортамыз да осы ғой
Оған әсте амал жоқ
Ақын өз сөз жүйесін қай жағынан оралтып әкелсе де өмір діңгегінің діңкелеткен тұсына тап келтіруі, әрбір ойшыл адамның тағдыры
Олай болса ақынның тұспалдап та, туралап та айтып, тураламай айтқан жырлары өз арнасында түлеп жататыны айқын
Енді біз осыған орай ақынның «Қателік» жырын оқиық:
Жанарлары көкшіл келген сезбес мұң
Мен іңірде ібіліспен кездестім.
Алаулаған сезімімді айта алмай,
Айдалаға ауытқыған сөз бөстім.
Ол да разы сөздеріме сандалған,
Алыстады көкірегімнен ар-қорған.
Өзегімді жарып шыққан толғатып,
Қайран, менің өлеңім-ай, қор болған.
Өкінді ұлып көкірегімде бір әлем,
Өмір, саған, өлең саған құмар ем!
Ізгілікті іздеуші еді жүрегім,
Ібіліске жем болдым-ау мына мен…
Қайғы-мұң арқалаудың сан түрі бар
Және олардың бәрі де өзіңмен бірге немесе өзіңнің айналаңда өріп жүр десе болғандай
Олардың тұзағы да, дозағы да сан айлалы сарабдал болып келеді
Оларға періште көңілің мен періште жырың ойыншық
Яғни тышқанмен ойнаған мысықтай
Мына жырдан әсіресе жоғарыдағы үш шумақтан оралымы мол орынды ұғымның ұшқынын елестеткендей болдық
Мұнда бейкүнә мұңлық та бар, өз орнында айтылмаған пәк сезімнің күйзелісі де бар
Керісінше, сондай әлемді бағалай алмайтын албасты ұғымның күрделі бейнесі де елес беріп тұрғандай әсер тастайды
Сан қилы тағдырдың қиюласа бермейтін, қиюласса да ұтымды айтыла бермейтін сәттердің ойда жоқта үйлесім таба кетуі, ғажап-ақ өрнектелген
Бұл деген сөз межелі ойдың өрнегіне сыртынан әдемі перде жауып, тәттілігін де, ащылығын да жеткізе білетін Батыстың ұлы ақындарының тәсіліндей тұжырымдылықты танытса керек
Жырдың соңын ақын былай беріпті:
…Іңір түссе керуенін шайқаған
Ібіліспен іреңдес боп байқағам…
Өз қызым деп қарсы алар ма ең, Ізгілік,
Өлең болып оралсам мен қайтадан.
Қандай әдемі түйінделген
Өлең қалай бас­талса, тұжырымы да соған орайласып, өз қуатын берген
Әрине, ортадағы екі шумаққа мен ештеңе айта алмаймын
Ол автордың өз құқы
Жалпы, Елена ақынның еркіндегі сөз
Бұл жинақтың «Шынар көлі» аталуының өзінде де үлкен мағына жатқандығы айқын
Бір жағынан, Шынар әжеміз Сыр өңіріне аты мәлім ақылды да алғыр әрі батыр ару
Аты аңызға айналған бейне
Екінші жағынан, сол Еленаның аталары Бұқарбай батырдың жары болған
Және кезінде Ағыбай, Наурызбай, Бұқарбай батырлардың көзі түсіп алдына барғанда үш ағасының ықыласын есті сөзбен орап, ақылға иландырып барып, Бұқарбай батырға мойынсұнғандығы елге аян
Кейін сол батырлардың өркөкірек біреуінің әрекетінен жұмбақ өлімге тап болған ару-ана
Ұрпақтары қазір де бар
Біздің Лена осы тақырыпқа именбей барып, өз арнасында алып шыққан сәтті шығармасының бірі деп айта аламыз.
Ал жинаққа енген бұдан басқа да шығар­малары, яғни шағын әңгіме, мақалалары да сондай тартымды шыққан
Жырларының көпшілігі сағынышқа арналған екен, яғни арман мен үміттің үлесіндегі жырларының бірсыпырасын жоғарыда айтып өттік
Сөзімізді қорытындылай келгенде, Сыр бойының «Сыр сұлуынан» кейінгі әнұранына айналып кеткен «Сыр елінің» тұнба көзіндей, маржан сөзіндей қордаланып қалған ақын жырларының тағы бір қазынасы іспеттес «Шынар көлі» жинағына өз оқырмандары да дән ризалық пейілде деп білеміз
Біз де соған тілектеспіз
Сөз соңын осы ақын қызымыздың өз өлең-шумағымен қорытындылағанды жөн көрдік.
Біреуді аңсаймын:
Жетпей жүр маған күн нұры!
Жылылық керек,
Кімде ол, сірә, білмедім!?
Бітпей бір қойды-ау, тағдырдың осы ың-жыңы,
Жылаудан бетер күлгенім!..
…Біреуді аңсаймын:
Күтумен келем зарығып,
Періште де, адам емес – ол,
Тылсым күш, бірақ!
Көкірегінде жарқылдап жанып бар үміт,
Жанардан оты ұшқындап
келетін сынды
Мен сонда сонау – у жеті қат көктің өзіне,
Шаттықтың барлық нышанын жиып көзіне,
Қанаттарымнан сағыныштарды саулатып,
Бауырымдағы жержүзін мың рет аунатып,
Биікке самғап ұшамын!
Қара жер қайтып ашқанша маған құшағын!
дегендей өзі аңсаған арманына жете берсін демекпіз
Ақын, әнші, сазгер қарындасымызға тілер тілегіміз де осы, сырғалы жыры жасай берсін.
Сейфолла Оспан
