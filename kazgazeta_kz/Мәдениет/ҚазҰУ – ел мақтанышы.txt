Әл-Фараби атындағы Қазақ ұлттық университеті – еліміздегі алдыңғы қатардағы жоғары оқу орындарының бірі
Университеттің тарихы қазақ халқына бұлт үйірілген ХХ ғасырдан бастау алады
Алғаш Киров атындағы Қазақ мемлекеттік университеті болып аталған, 1991 жылы 23-қазанда ұлы философ, ғалым әл-Фараби аты беріліп, 1993 жылы 9-қаңтардан бастап Қазақ мемлекеттік ұлттық университет деп атала бастады.
Университетте соғыс қарсаңында және соғыстан кейінгі жылдары 23 кафедра және үш жаратылыстану (биология, физика-математика, химия), екі гуманитарлық (филология мен журналистика) факультет жұмыс істеді
Ең алғаш 54 студент оқыта бастаған оқу орны жыл өткен сайын дамып, студенттер халық арасында сауатсыздықты жою мақсатында газеттер шығарып, тұрғындарға арналып түрлі концерттік бағдарламалар ұйымдастырды
Білімге құштар жастарымызға арналып 1959-1965 жылдары 120 мың шаршы метрлік университет кешені салынды
Университет қабырғасында Қаныш Сәтбаев, Мұхтар Әуезов, Ермұхан Бекмаханов, Әлкей Марғұлан сынды аса көрнекті ғалымдарымыз дәріс оқыған және химия ғылымдарының көшбасшысы Ә.Бектұров пен 1934-1961 жылдар аралығында Мұхтар Әуезов ұстаздық қызмет атқарды
Қазіргі таңда ұстаздың құрметіне «Әуезов аудиториясы» ашылып, онда профессорлар дәріс оқуда
Университетте 37 мамандық бойынша кадрлар даярланады
Мұнда екі мыңнан астам оқытушылар, оның мыңнан астамы ғылым докторлары қызмет етіп, 20 мыңнан астам студенттер білім алуда
Университет еліміздегі аса ірі интранет оқу жүйесіне қосылған
Бұл білім ордасында 300 орындық Интернет орталығы жұмыс істейді
Спортпен айналысуға барлық жағдай жасалған
ҚазҰУ Халықаралық университеттер ассоциациясына кірген Қазақстандағы алғашқы жоғары оқу орны болып табылады
Университет 400-ден астам шетелдік университеттермен ынтымақтастық туралы келісім жасап, студенттерге шет мемлекеттермен тәжірибе алмасуға жағдай жасап отыр
Қазіргі таңда бәсекеге қабілетті болып, университет дипломын халықаралық стандартқа сай ету мақсатында оқытушыларымыз тынбай еңбек етуде.
Тәуелсіз еліміздің тарихында дараланып тұрған ҚазҰУ-дың келер жылы аталып өтілетін 80 жылдық мерейтойы – халқымыздың мерейтойы десек артық айтқандық емес
80 жылдық тарихы бар университетіміз небір айтулы азаматтарды қанаттандырған нағыз іргелі оқу орны болып табылады
Университетті бітірген әрбір түлек өз саласының білгір маманы атанып, елі үшін қажырлы еңбек етіп, биік белестерден көрінетініне сенеміз.
Г.ҚАЙРАҚБАЕВА,
 жаратылыстану факультетінің оқытушысы 
Қ.НҰРЛЫБЕКОВА, 
химия және химиялық технология факультетінің студенті
