«Егемен Қазақстан» газетінің 2011 жылғы 27 мамырдағы санында  жарияланған белгілі ғалым, мемлекет және қоғам қайраткері Мырзатай Жолдасбековтің «Кісілік немесе Қазақ қайтсе  қалады қазақ болып?» деп аталатын мақаласы бойында қазақы қаны, жүрегінде ұлттық намысы,  ұлттық рухы бар  барша қазақтың сезімін  дір еткізіп,  ойына қозғау салғаны анық.
«Соңғы үш ғасырда тарихымыз тәлкекке ұшырады
Саясатқа, келекеге айналды
Ата салты, әдет-ғұрып, руха­ният күйреді
Халқымыз тілі жоқ – мылқауға, ақылы жоқ – мақұлыққа, бей-берекетсіз тобырға айналды
Алауыздық, сенімсіздік орнықты
Көлденең көк атты билеп, ел іші бүлінді
Қолдан билік кетіп, ел іші жік-жік болды… Ғасыр ауысты, мыңжылдықтар алмасты
Заман өзгеруде, адам өзгеруде
Құндылықтар ауысуда
Осындай сан ал­уан өркениеттер мен мәдениеттер сапырылысып, бәсекеге түсіп жатқан үшінші мыңжылдықта қазақ өз ұлтын, тілін, салт-дәстүрін, мәдениетін сақтап қала ала ма, өркениеттен өз орнын таба ала ма дейтін ой мазалай береді…», – дейді ғалым.
Иә, 260 жылдан астам Ресей империясының боданында болып, тілінен, ділінен, дінінен, ұлттық салт-дәстүрінен, руханиятынан айырылып қала жаздаған қазақ халқы өзінің рух күштілігі арқасында ғана ұлан-байтақ жері мен ұлттық қалпын сақтап қала алды
Ресейдің тегеурініне төтеп бере алмаған солтүстіктің бірсыпыра шағын елдері тілін жоғалтқаны былай тұрсын, аты-жөні орысшаға көшкелі қашан?! Ал біз ұлттық ерекшелігімізден айрылып қалмағанымызбен, көптеген рухани құндылықтарымызды, атап айтқанда, тілімізді, салт-дәстүрімізді жоғалтып алудың аз алдында қалған халықпыз
Тек тәуелсіздік алуымыздың арқасында ғана жоғалтқанымызды іздеп, бар-жоғымызды түгендеуге, ел болып, ұлт болып қалудың қамын жасауға мүмкіндік туды
Алайда дүниені жаппай шарпып келе жатқан жаһандану үрдісі бүгінде жастарымызды батыстық менталитетке, ұлтсыздыққа, рухсыздыққа ойыстыра бастағаны да жасырын емес
Осы арада көрнекті қазақ ақыны, қоғам қайраткері Мұхтар Шахановтың «Компьютер басты жарты адамдар» поэмасы ойыма жиі түседі
Ұлттық рухы, ұлттық ар-намысы, ұлттық сана-сезімі жоқ қазақтарды ақынның «компьютер басты жарты адамдарға» теңеуі бекер емес
Жүрегінде ұлттық сезімі жоқ, «мен – қазақпын» деуге, өзінің ана тілінде сөйлеуге, ата салтын құрметтеуге намыстанатын азаматты нағыз адам немесе Абай айтқандай, «толық адам» деуге бола ма? Оның жансыз компьютерден айырмасы қайсы? Компьютер ғылым мен техниканың өлшеусіз қуатының арқасында ғана миллиондаған ақпаратты «есінде сақтайтын», мыңдаған операцияларды жаңылыспай жүзеге асыратын – «құлтемір»
Компьютерде ұлттық, нәсілдік ерекшелік, сезім де, рух та болмайды
Ол – тек адамның басқаруымен жұмыс істейтін техника ғана
Бүгінгі замандастарымыз ұлтын, Отанын, елін, жерін, тарихын, тілін, ділін, дінін, ата салтын мансұқ еткен мәңгүрт ұрпаққа айналып кетпесе деген ақынның жанайқайы, өз ұлтының тағдырына деген жанашырлығының айғағы емес пе?
«Қартайдық, қайғы ойладық, ұлғайды арман, қорқамын кейінгі жас балалардан» деп осыдан бір ғасырдан астам уақыт бұрын ұрпақ қамын ойлап, аһ ұрған ұлы Абайдың жан тебіренісі әлі де өзектілігін жоғалтқан жоқ
Бүгінгі таңда өз тілін қомсынатын, өзін қазақпын деп айтуға ұялатын намыссыз, ұлтсыз жас­тар өсіп келеді
Жастар ғана емес, орта буынды азаматтар арасында да мұндай адамдар аз емес
Бір келіншектің мына бір әңгімесі мені қатты таңғалдырған еді
«Күйеуіммен бірге бірнеше жыл Еуропада тұрдым
Шет тілін білмеймін
Араласып-құраласып тұратын ешкімім де жоқ
Елді сағынып, құса болған соң, балаларымды алып Алматыға қайтып келдім
Енді, міне, ел-жұртымның арасында арқа-жарқа өмір сүріп отырған жайым бар
Жат жерде бал жегеннен өз еліңде қара су ішкенің мың есе артық екеніне көзім жетті
Мен өзімнің қазақ деген дархан халықтың перзенті екеніме мақтанатын болдым
Қаншама шетелде болсам да, қазақ сияқты кең пейіл, жылы жүректі елді көре алмадым», – деп еді ол тебіреніп
Күйеуінің қайда екенін сұраған сәтте: «Ол қазір де шетелде қызмет істейді
Күнделікті телефонмен хабарласып тұрамыз
Жылына бір-екі рет келіп қайтады
Болмаса өзім барып тұрамын
Келген күнде де ол елде екі-үш күннен артық болмайды
«Алматы маған ұнамайды», болмаса «қазақтарды көргім келмейді, олардан жүрегім айниды» деп кетуге асығып тұрады», – деп мұңайған-ды әлгі келіншек
Бұл әңгімеден соң менің жүрегім сыздай жөнелді
Ол жігіт елін-жерін сағынбаса, қазақты менсінбесе, ұлттық сана-сезімі болмаса, оның қазақ болғанынан не пайда? Сонда деймін-ау, ол шетелде жүріп ағылшын, не француз бола алмайтынын, қайда барса да нәсілінің «азияттық» болып қала беретінін ойламай ма екен?! Есіме шені үлкен әскери бір қызметкердің әңгімесі түсіп отырғаны (атын әдейі атамай отырмын).
– Ес білмей тұрып жетім қалған мені балалар үйіне өткізіпті
Сол жерде аты-жөнімді орысша жазып, құжат толтырыпты
Қазақша тегімді де өзгертіп, орысшаландырып жіберген
Балалар үйінде орысша оқып, орысша тәрбиелендім
Жоғары әскери оқу орындарын бітіріп, әскери қызметте жүргеніме көп жыл болды
Бірақ менің аты-жөнім де, тілім де орысша болғанымен, өзім орыс бола алмадым
Қайда барсам да менің орыс емес, басқа ұлттың өкілі екенім алдымнан шыға береді
Жоғары әскери академияға әзер түстім
Қызметте өсерде де орыс еместігім тірсегімнен қағып тұрды
Осындай қиянаттың бәрін бастан өткерген соң, қанша тырыссам да, орыс бола алмайтыныма көзім жетіп, қазақ екенімді мойындайтын болдым», – деп мойындаған еді Кеңес Армиясының қазақ офицері сонау 90-жылдардың басында
Міне, өмірдің шындығы – осы! Қазақ болып тудың ба, қазақ болып өлуің керек! Қазақ дейтін пейілі кең дархан халықтың перзенті екеніңді мақтан тұтып, ұлтыңды, оның салт-дәстүрін, тілін, ділін, дінін, тарихын сүйе білуің керек
Қазақта бір-ақ Отан бар, ол – кең-байтақ қазақ жері
Міне, осыны ұғынуымыз керек
Ұғынып қана қоймай, сол Отанымызды жан-тәнімізбен сүюіміз қажет.
Елбасы Н.Ә.Назарбаев та қазақ деген ел болып, ұлт болып қалыптасуымыздың қамын ойлап, оған барар сара жолды көрсетумен келеді
«Зияткер ұлт» идеясы – ол кісінің осы қамқорлығының жарқын көрінісі
Елбасының «қазақтың болашағы – қазақ тілінде, қазақы болмысында» деуі бекер емес.
Орайы келгенде айта кетейін, «қазақ­қа, әсіресе бүгінгі жастарға, ұлттық тәрбие беру керек» деген идеяны басшылыққа алған Абай атындағы қазақ ұлттық педагогикалық университетінің ректоры, педагогика ғылымдарының докторы, профессор С.Пірәлиевтің жобасы бойынша оқу орнында ұлттық тәрбиеге айрықша мән берілуде
«Жастар біздің болашағы­мыз» дейтін болсақ, сол жастарымызды Отанын, ұлтын сүйетін ұлтжанды, жоғары адамгершілік иесі, ұлттық рухы биік парасатты азамат етіп тәрбиелеу үшін оларға ұлттық тәрбие қажет екенін өмірдің өзі-ақ көрсетіп отыр
Осыған орай Абай атындағы Қазақ ұлттық педагогикалық университетінде екі жылдан бері ұлттық тәрбие пәні оқу үдерісіне енгізіліп, барлық мамандық бойынша оқытылып келеді
Арнаулы ұлттық тәрбие кафедрасы жұмыс істейді
«Ұлттық тәрбие» ғылыми-көпшілік журналы шыға бастады
Ұлттық тәрбие мәселелерін дәйекті оқыту үшін арнаулы оқу және оқу-әдістемелік құралдары шығарылуда.
Ұлттық тәрбие туралы идея бүгінгі күн талабы мен өмірлік қажеттіліктен туындап отырғанын айтады ректор Серік Жайлауұлы
Қазақ елінің әлемдік кеңістікте өз жолын таңдауы – әрбір қазақтың емін-еркін өмір сүруінің кепілі
Ол, сөзсіз, «ұрпақ қамы» деген ұғыммен үндеседі
Ел болу, мемлекет құру – сонау түркі заманынан бермен қарай желісі үзілмей келе жатқан ұлттық арман-аңсар
Ел болу – болашаққа ашылған даңғыл жол
Сол жолды ұлттық тәрбие арқылы жүруді үйренсек, ешкімнен кем болмайтынымыз анық.
Ұлттық тәрбиенің көздері – фольклор, ауыз әдебиеті, ұлттық әдебиет, әдет-ғұрып, салт-дәстүр, ұлағатты қағидалар, шешендік сөздер, өнеге-өсиеті бар мақал-мәтелдер, туған топырағымызда дүниеге келген ойшыл ғұламаларымыздың еңбектеріндегі тәрбие қағидалары
Сонымен бірге отбасы тәрбиесінің ұлттық ерекшеліктері, туыстық қарым-қатынас, жеті ата туралы түсінік, перзенттік парыз бен қарыз, ұлттық намыс, ұлттық сана-се­зім, ұлттық адамгершілік, отансүйгіштік, еңбексүйгіштік қасиеттер, ізгілік сынды сапалық белгілер ұлттық тәрбиенің негізгі бағыттары болады.
Иә, ұлттық тәрбие – ұлттық сана-сезімі жоғары болашақ маман жастарды тәрбиелеуге негізделген білім беру жүйесінің құрамдас бөлігі
Мақсаты – ұлттық сана-сезімі қалыптасқан, ұлттық мүдденің өркендеуіне үлес қоса алатын ұлттық құндылықтар мен жалпыадамзаттық құндылықтарды өзара ұштастыра алатын кемелді, ұлтжанды тұлғаны тәрбиелеу
Міндеті – мәдени-әлеуметтік өзгермелі жағдайдағы ұлттық тәрбиенің діңгегі – ана тілі болып қалатынын негіздеу; қазақ тілі мен тарихын, мәдениеті мен ділін, салт-дәстүрі мен дінін құрметтеу рухында жастардың ұлттық интеллектуалдық мінез-құлқын қалыптастыру; бүгінгі қазақ елінің индустриалдық-инновациялық жүйесінің дамуын қамтамасыз ететін жоғары парасатты ұлттық сипаттағы белсенді іс-әрекетке тәрбиелеу; білім және мәдени-рухани тұрғыда басқа өркениеттермен бәсекеге қабілетті болуын қамтамасыз ету; қоғам мен адам, адам мен табиғат қарым-қатынасының өркениеттілік сана-сезімін ұлттық рухта қалыптастыру болып табылады
Тәрбиенің басты нысаны елдік сананы қалыптастырып, ұлттық рух пен ұлттық патриотизмді негіздеу, ұлтсыздықпен күресу болса керек.
Мырзатай Жолдасбеков ағамыздың ұлт қамын ойлауы бекер емес
Әрбір зиялы азамат осылай ой бөлісіп, толғанысын ортаға салып отырса, қане?!
Мырзахан АХМЕТ
