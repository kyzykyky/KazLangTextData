Алматыдағы Ғ.Мүсірепов атындағы Қазақ мемлекеттік академиялық балалар мен жасөспірімдер театрында Қырғыз Республикасы Мәдениет және туризм министрлігінің ұйымдастыруымен Шарчен Термечиков атындағы Чуй драма театрының артистері қазақтың белгілі қаламгері Сәбит Досановтың «Жанұран» пьесасын сахналады
Спектакль осының алдында Қырғыз елінде қойылған болатын
Бұл жөнінде уақытында оқырмандарымызды хабардар еткенбіз
 
Елбасы Н.Ә.Назарбаевтың халықтар достығына, ынтымақ-бірлікке, татулыққа аса мән беретіні, «…Ал байлықтың ең үлкені – халықтар достығы» деуі де бекер емес.
Бұл қойылымның қырғыз артистері тарапынан қолға алынып, сахналануы екі елдің өзара ынтымақтастығының, достығының нақты дәлеліндей.
«Жанұран» Қазақ елінің болашағы үшін күрескен жалынды жастардың қайратын, арман-мүддесін аңғартатын туынды
Негізгі тақырып – Алматыдағы 1986 жылғы Желтоқсан көтерілісі.
Қойылымның екі күн бойғы көрсетілімінде елімізге белгілі қоғам қайраткерлері, драматургтер, зиялы қауым өкілдері, ақын-жазушылар мен қаламгерлер қатысып, өз пікір-тілектерін білдірді
Қоғам қайраткері Бижамал Рамазанова сөз сөйлеп, қырғыз ағайындарға рахметін айтты
Қазақтың белгілі ақыны Олжас Сүлейменов театр артистерінің шеберліктеріне тәнті болғанын, тіпті қойылым барысында көзіне жас алғанын да үлкен тебіреніспен жеткізді
Ал Қазақстан халқы Ассамблеясының мүшесі Қазақбай Қасымов мұндай туынды жастардың рухын көтеріп, олардың бойына патриоттық сезім ұялататынын атап өтті.
Ұйымдастырушылардың айтуынша, қырғыз театрының артистері бес күн бойы Алматы облысында өнер көрсетіп, әрі қарай Қырғыз елінің үлкен қалаларын араламақ
Сәтін салса күзде Астанаға, онан кейін Түркия еліне сапарға шығу жоспарлануда.
Бағдагүл Балаубаева
