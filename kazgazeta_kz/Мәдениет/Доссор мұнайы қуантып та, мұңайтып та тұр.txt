Биыл елдіміздің мұнай өнеркәсібі саласы тағы бір айтулы межені атап өткелі отыр
Қазақстан мұнайының «қара шаңырағы» Доссор кенішінің пайдалануға берілгеніне 100 жыл толады
Бір ғана кеніштің бір ғасырлық жылнамасында бүгінгі жас ұрпаққа үлгі-өнеге болар, ауыз толтырып айтатын әңгіме бар ма? Нақтырақ айтсақ, «Доссор мұнайының мұңайтатыны не, қуантатыны неде?» деген сауалға жауап іздесек.
Сөз жоқ, 1911 жылғы қазақтың шө­лейт­ті сайын даласының бір пұш­пағы Доссордан мұнай фонтаны­ның атқылауы  көшпенді қазақтың сана­сына сілкініс, даласына серпіліс әкел­ді деуге негіз бар
Осы жерде алғаш­қы жұмысшы табы қалыптасты
Таң­ның атысы мен күннің батысына дейін малдың соңында жүрген қазақ­тың қайратты азаматтары енді өнді­рістің «домна пешінде» сомдалды, шыңдалды
Көзі ашылды, еңсесі көтерілді.
Қуантатыны сол, Доссор мұнайы қазақ елінің, қазақ халқының бар­лығын айдай әлемге паш етті
Револю­цияның  өршіп тұрған кезінде жаны қысылған күн көсемнің өзі «Бізде Ембі мұнайы бар» деп шырқырағанын күні кешеге дейін жалау көтеріп, желпілдетіп келдік.
Ұлы Отан соғысының отты жыл­дарында Доссор мұнайы фашист басқыншыларына қырғыдай ти­ді
Жер қойнауындағы мұнайды ешқан­дай өңдеусіз бірден құлқындарына құйып алған танкілер жауға тойтарыс берді
Атақты Асқар Тоқмағамбетов ақынның «Доссорға келіп, «Мұнай­шылар мұнай бер, соны сізден сұрай­ды ел…» деп толғауы осының айқын дәлелі.
Тіпті Доссорға қарай жау десанты бағыттауынан сол кездегі Германияның қазақ даласындағы байлықтың молдығын аңғарғандығын көрсетеді
Доссор мұнайы халық шаруашылығын қалпына келтіруге атсалысты, талай бесжылдықтардың белесінен көрінді.
Ал мұңайтатыны, әлі күнге дейін доссорлықтар сордың ортасында тұрып келеді
Жүз жылға дейін мұнайдың иісін шығармай, ауасын ластамай, суын лайламай өндіре алмағанымыз мұңайтады
Досордың мұнайы қазақтың абзал азаматтарын қарапайым жұмысшылардан, ел басқаратын дәрежеге дейін көтерді, тәрбиеледі
Даңқты ұл-қыздарының мерейін асырып, болашақтарына бата берді
Тек тәуелсіздіктің таңы атқанда ғана мұнайшылар үйлеріне табиғи газ келді
Көшелеріне сән кірді
Тұрған үйлер жөнделіп, нысандар пайдалануға беріле бастады.
Белгілі қаламгер, ұлағатты ұстаз Тәжібай Текеев:
«Таста, деп жалынса да
Құдай үшін,
Доссордан кете алмаспын
мұнай үшін
Сау жер жоқ өн бойында
май сіңбеген,
Жұтпасам жүре алам ба
мұның иісін»
деп жырлағандай, Доссорда ерен еңбектің де ерліктің де үлгісін көрсеткен бабалар мен ағалардың ұрпақтары өмір сүруде.
Олар туған жерінің түтінін түтету үшін, тәуелсіздік үшін еңбек етуде
Жалпы,  көзі суалған, өнімі азай­ған кенішке «сол» көздерімен қарайтын әдет бар ғой
Сондықтан «Қазмұнайгаз» компаниясы мұнай­шыларды мұңайтпай, тойды тойлаумен ғана шектелмей, ғасырлық ерлігі бар, тәуелсіздікке түрен салған  Доссордың гүлденуіне де ой толғаған дұрыс болар еді.
Өтеген НӘУКИЕВ
Атырау
