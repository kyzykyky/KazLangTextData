Әсем ән мәнерімен, сахнадағы өзіндік бітім-болмысымен, ерекше даусымен көзге түскен қазақ аруларынан құралған алғашқы топ «Айгүл» вокалды-аспаптық ансамблін білмейтін жан кемде-кем
Алғашқы қадамынан-ақ халық сүйіспеншілігіне бөленген топтың ұлт өнерінің дамуына қосқан үлесі ұшан-теңіз
Әндері классикаға айналды
Әнші-сазгер Ескендір Хасанғалиевтың жетекшілік етуімен құрылған квартет дүниенің түкпір-түкпірін аралап, еліміздің абыройын асқақтатқан болатын

Тарихқа көз жүгіртсек, Қазақстан жастарының жетекшісі болған Өзбекәлі Жәнібеков ансамбль репертуарымен танысып, алғашқы квартетке ат қою керек екенін айтты
Сол тұста бұл квартеттің орындауында «Алақай», «Сатушы қыз», «Студенттердің қоштасу әні» сынды Ескендір ағаның және Әсет Бейсеуовтің «Ақ сәуле» атты әндері шырқалып жүрген-тін.
Осындай әсем әндерге көңілі толған Өзбекәлі Жәнібеков «өзі айдай жарқырап, гүлдей жайнаса, нұр үстіне нұр болмас па?» деп «Айгүл» атандырған екен
Ансамбльдің 5 наурыз күні Қазақтың Жамбыл атындағы филармониясында 8 наурыз мерекесіне арналған кеште дебюттік концерт қоятындарын айтып, арқаларынан қағып шығарып салады
Сол кеште көрермен көңілінен шығарлық тамаша концерт берген квартетті халық қуана қабылдайды
Сонымен, 1968 жылдың 8 наурызы «Айгүл» халық ансамблінің дүниеге келген күні болып, тарих беттеріне алтын әріптермен жазылды
Кейіннен Марат Хамитұлы Балтабаевтың жетекшілігімен «Айгүл» вокалдық-аспаптық ансамблі (ВИА) болып қайта жанданды.
Осы сәттен «Айгүлдің» шығарма­шылық шарықтауы мен дүниежүзілік гастролі басталған болатын
«Айгүл» ансамблі дүниеге келгелі әр-әр жерде Айгүл есімді арулар көбейді
Әрі көптеген ансамбльдер бой көтере бастады
Алматыда «Дос-Мұқасан», «Гүлдер», Қызылордада «Сыр сұлуы», «Нұргүл», Атырауда «Жайық қызы», «Қаракөз», Талдықорғанда «Жетісу», Жамбылда «Алатау» және тағы да басқа топтар құрыла бастады
Десе де, «Айгүлдің» орны ерекше
Себебі ұлттық сарынды сақтай отырып, заманға лайық дүние жасау ол кездері қиын еді
Ансамбль Ленин комсомолы сыйлығының лауреаты (1977-1978), «Халықтың шығармашыл ұжымы» атағына ие болды (1975), «Алло, біз таланттарды іздейміз» Бүкілодақтық телеарна байқауының лауреаты (1969)
70-ші жылдары қыздардың есімдері Кеңес Одағына кеңінен таралды
Домбыра, қобыз, асатаяқ, шертерді бас, ритм, соло гитара сынды аспаптарға қосуымен ерекшеленген топ ГДР, Югославия, Польша, Франция, Жапония, Египет, Моңғолия сынды елдердің сахналарында өнер көрсетеді.
Бір кездері аты дүркіреп шыққан «Айгүл» вокалды-аспаптық квартетінде алғашында Ағайша Исағұлова, Құрманай Омарова, Марфуға Жүнісова, Гүлнар Бегалиева, Дина Ерғалиева, Жібек Оспанова өнер көрсетсе, вокалды-аспаптық ансамблінде Сақыпжамал Ұзақбаева, Меңсұлу Жексембекова, Ақмарал Артыкова, Зәуреш Әлібекова, Гүлзада Бехтеолова, Айгерім Дайырбаева, Қарлығаш Мұртазина, Роза Ерназарова-Алисова, Галина Қарамолдаевалар болды
Ансамбль мүшелерінің барлығына ҚР Мәдениет қайраткері атағы берілді
Әрқайсысы қазір ардақты ана, аяулы жар, асыл әжеге айналған.
Бүгінде Ағайша Исағұлова – профессор, әнші-композитор, Дина Ерғалиева, Гүлнар Бегалиева – ғылым кандидаттары
Сақыпжамал Ұзақбаева, Меңсұлу Жексембекова – педагогика ғылымының докторлары, Марфуға Жүнісова – халыққа білім беру саласының үздігі, Қарлығаш Мұртазина – «Ұлт мақтанышы» медалінің иегері.
Ансамбльдің мүшесі, Қазақстан Республикасының мәдениет қайраткері Сақыпжамал Ұзақбаева «Айгүлдегі» қыздардың мақсаты да, мүддесі де бір болғанын жасырмады
«Біз қазақ әндері мен күйлерін бүкіл Кеңес Одағы мен шетелдер тыңдаса деп тіледік
Гитара, барабан, синтезатор сынды аспаптарда ұлттық құндылықтарымызды жоғалтпайтындай етіп, сол заманға лайық әуендерді ойнадық» дей келе, қазақ өнерін таныту басты ойлары болғанын айтты.
Ансамбльдің алғашқы құрамындағы мүшесі, профессор, Т.Жүргенов атындағы Өнер академиясы Театр өнері факультеті жеке ән салу кафедрасының доценті Галина Қарамолдаева топтың құрылған жылдары мен алғашқы гастрольдерді сағынышпен еске алады
«Мен мандолина аспабында ойнайтынмын
Мен оқуға түскен жылы Мәскеуден Марат Балтабаев деген жас маман оқу бітіріп келді
Қыздардан жаңа ансамбль құру қажет деген оймен топқа іріктеу басталғанда, мен гитара ойнайтын болып бекітілдім
Сонымен топ құрамында студент Жібек Оспанова фортепьянода ойнаса, оқуды бітіріп, ұстаздық етіп жүрген апайларымыз Ағайша Исағұлова соқпалы аспаптарда, Дина Ерғалиева саксофонда, Марфуға Жүнісова контрабаста ойнайтын болып, алғаш вокалды-аспапты ансамбль болып құрылдық
Алғашқы құрам жеке квартет болып шыққан соң, кейінгі құраммен 13 жыл бойы бірге ойнадық
Студенттік топ болғасын құрамы жаңарып отырды
Десе де, 5-6 жыл топпен бірге толық өнер көрсеткендер қатарында Сақыпжамал Ұзақбаева, Меңсұлу Жексембаева, Ақмарал Артыкова, Әйгерім Дайырбаева, Гүлзада Бехтеолова, Қарлығаш Мұртазина, Роза Ерназаровалар болды
Құрылған күннен бастап, еліміздің түкпір-түкпіріне гастрольдік сапарларға шықтық
Есіме Арқалыққа қаңтар айында барған сапарымыз оралады
Саршұнақ аяз, қар қалың
Тіпті қардың қалыңдығынан үйлер көрінбейді
Ауыл клубында халық жиналып бізді күтіп отыр
Ал біз жете алмай келеміз
Алдымыздан трактор жол ашып келеді
Көлікпен артынан жүріп отырдық
Бір кездері трактор да бораннан жүре алмай қалды
Артқа қайта алмаймыз
Себебі қанша кешіксек те халық күтіп отыр екен
Арқалықтың маңындағы ауылға осылайша таңғы сегізде шығып, кешкі 11-де жеттік
Қанша шаршасақ та, халықтың ыстық ықыласы көңілімізді көтерді
Концертіміз аяқталды
Бірақ соқпалы аспаптарда ойнайтын Зәуреш Алибекованың дене қызуы көтеріліп кетті
Ең қызығы, келесі күні Қарағандыда концерт болды
Ауырған халінде сыр білдірмей, концертте ойнап шыққаны ерлік еді
Бізде сол кездері халық алдындағы жауапкершілік, халықтың ниеті шыдамдылыққа тәрбиеледі» дейді Г.Қарамолдаева
Қыздар ансамблі болғандықтан аспаптардың бәрін көтеріп жүру оңай емес екенін айтқан Галина Жұмабекқызы Жапониядағы гастрольді ерекше сезіммен еске алды
Себебі бұл сапар ел­дердің достастығы аясында мәдени байланыс орнату хақында болды
Жапония халқы қазақ қыздарының өнеріне тәнті болған екен.

Ақмарал Артыкова да гастрольдік сапарлардың ұлттық өнерімізді шетелде таныстыруда рөлі үлкен болғанын баса айтты
«1971 жылы Польшаға, 1972 жылы Францияға гастрольмен шықтық
Бәрінен де Еуропа жұртшылығы бір топ құрамында осыншама аспаптар мен әсем дауысты әншілердің жиналғанына қызыға қарады
Белгілі профессор Болат Сарыбаевпен бірлесе көп жұмыс істедік
Осылайша шаңқобыз аспабын жаңғыртып, оны сахнаға шығарған алғашқылардың бірі болдық
«Ақбай» деген туындымызды халық ерекше қабылдады
Себебі біз бұл туындыны қайта өңдеп, сахнаға жаңа серпінмен шығардық
Ал 1970 жылы «Гүлдерайым» атты халық әнін алғаш рет орындадық
Осылайша өнерде үлкен қадамдар жасадық» деді ол
Расында, ұлттық нақыш «Айгүлдің» барлық туындыларынан көрініс табатын
Көйлектерінен бастап, репертуарына дейін.
Өзінің сыңғырлаған даусымен көзге түскен топтың мүшесі Қарлығаш Мұр­тазина «Айгүлде» өнер көрсету кез келген бойжеткен үшін қол жетпес арман екенін айтты
«Мен Семей өңірінің қызымын
Әкем Абайдың шәкірті Көпбайдың немересі
Бала күнімнен өнерге баулыған да әкем
Әкем ең алғаш пластинка сатып алып, халық әндерінен бөлек қаншама шетел әндерін үйренгенмін
Мектеп бітіріп, оқуға тапсырар кезімде ЖенПи-де оқитын әпкем Қаламқас мені «Айгүл» ансамбліне барып, өнерімді көрсетуді сұрады
Мен бағымды сынап көрейін дедім
Бірақ іштей қорқыныш сезімі биледі
Себебі, мен жаңа ғана мектеп бітірген 17 жастағы түлекпін
Ал «Айгүл» бүкіл Кеңес Одағына аты дүркіреп шыққан топ еді
Жетекшісі Марат Балтабаев айтқан әндерімді сүйсіне тыңдап отырып, бір сағат та өте шығыпты
«Тағы не білесің?» деп қайта-қайта сұрай берді
Французша, ағылшынша, үндіше айтқан әндерімді тыңдап отырып, «ертең гас­трольге шығамыз, кеттік» дегенде не айтарымды білмедім
Осылайша мен топқа қабылдандым» деп сол шақтарды ыстық сезіммен еске алды Қ.Мұртазина
Десе де, топқа қабылдану үшін, мектеп үлгерімі, тәртібі міндетті түрде өте жақсы болуы керек екен
Тіпті қанша концерттерге қатысса да, сабақтан босатылу деген болмапты
Ал Жапонияға барған гастрольдері ұмытылмас естеліктер қалдырғанын, жапондықтар қазақ қыздарын туысындай көріп, ұлттық аспаптарға, музыкаға сүйсіне қараған екен
«Жапония телеарнасында сұхбат берген күнімізден бастап, телевидениеге деген қызығушылығым оянды
Мүмкін, сол сапардың өмір жолын таң­­дауы­ма, телевидениеге келуіме әсері болған да шығар» деп Қ.Мұртазина қысқа қайырды.
Топтың тағы бір мүшесі Меңсұлу Жексембековамен тілдескенімізде, «Айгүлде» өнер көрсету кез келгеннің еншісіне бұйыра бермейтін бақыт екенін ұғындық
Саратов қаласынан арман қуып, ЖенПИ-ге оқуға келген ол «Айгүл» сынды топта бой көрсетем деп ойламапты
«Кларнетте ойнайтынмын
Топқа іріктеуден өтіп, саксофонда ойнайтын болдым
Жастық шағымыз осындай керемет «Айгүл» ансамблімен өткеніне қуаныштымын
Қаншама ел мен жерді аралап, өнер көрсеттік
Әр концерттен кейін өнерге деген сүйіспеншілігің арта түсетіні рас екен
Бізді біріктірген де осы – өнерге деген махаббат деп білемін» деп ішкі сырымен бөлісті
Қазір Абай атындағы Қаз ҰПУ-да музыкалық білім және хореография кафедрасының меңгерушісі ол «Айгүлдің» өмір жолын таңдауда үлкен септігі болғанын мақтанышпен айтады.
Ал топқа еңбегі сіңген тағы бір мү­шесі Роза Ерназарова «Айгүлдің» Қыз­дар университетінің 60 жылдығына орай бас қосып, қайта сахнаға шыққан сәттерін тарқатты
«2004 жылы ол кезде ҚазМемҚызПУ ректоры Шәмша Беркімбаева университет мерейтойына орай алғашқы «Айгүл» қайта жанданып, сахнаға шықса деген ойын айтып, барлығымызды шақыртып тапсырма берді
Барлық аспаптарды әкеліп, көйлектерімізді де тігіп берді
Тобымыздың жетекшісі Сақыпжамал Ұзақбаева барлығымызды жинап, осылайша аспаптарымызды қолымызға алып, үлкен дайындыққа кірістік
Көпшілігміз өнерден алыс кетсек те, айтқан әндерімізді ұмытпаған екенбіз
Керісінше, даусымыз ашылып, бұрынғыдан да әдемі шыққанын байқадық
Сахнаға шыққанымызда ел ду ете қалып, шулап әр әнімізді бізбен бірге айтты
Қанша жыл өтсе де тыңдармандарымыз бізді ұмытпағанына, ерекше ыстық ықыласпен қарсы алғаны үлкен демеу болды» деп, ары қарай ел-елді аралап, гастрольдік сапарларға шыққандарын, одан кейінгі жылдары да аймақтарда концерт бергенін еске алды.
2009 жылы ансамбльдің 40 жылды­ғына орай топ халықтық ұлттық дәстүр­лерді сол заманның жаңалығымен үйлес­тіріп, қазақ сахнасында жаңа бағыт қа­лып­тастырды
Үлкен концерт берді
Ең қызығы, Сақыпжамал Ұзақбаева бастаған ансамбльдің алғашқы мүшелері мерейтойдан кейін де гастрольдік сапар­ларға шығып, өнер көрсетті
Қазірдің өзінде арнайы бағдарламамен сахнаға шығуға әзір екендерін жасырмады.
Ал бүгін игі дәстүр жалғасын та­уып, Қазақ мемлекеттік Қыздар педа­го­гикалық университетінің жанынан құрылған жас «Айгүл» вокалдық-аспаптық ансамблі жұмыс істейді
Олар да қазақ және шетел сахнасында өз тәжірибелерін шыңдап жүрген жас буындар
Жас «Айгүл» ансамблі 2000 жылдан бері жұмыс істеп келеді
Осы уақыт аралығында жеткен жетістіктері де аз емес
2009 жылы «Алтын дауыс» фестивалінің, 2011 жылы «Алтын микрофон» конкурсының және «Nauryz jam» жастар фестивалінің жүлдегерлері атанды
Сондай-ақ 2010 жылы Түркия елінің Адана қаласында өнер көрсетті
Бұл ансамбльде дәстүрді жалғап келе жатқан Меруерт Құрақбай, Бота Ермұрат, Ләззат Ақмурзаева, Мадина Сенгербекова, Март Ербол, Назерке Боранбай, Райхан Қанатқызы сынды жас таланттар өнер көрсетуде
Ансамбльдің бүгінгі тыныс-тіршілігімен танысу мақсатында «Айгүл» вокалдық-аспаптық ансамблінің қазіргі продюсері-көркемдік жетекшісі Ибрагим Дәрібаевпен тілдескен едік.
«Ансамбльді басқарғалы бері «Дос-Мұқасан» ансамблінің концертінде өнер көрсеттік
«Айтуға оңай» бағдарлама­сы­ның қонағы болдық
Одан кейін филармонияда өткен «Қос жұлдыз» концертіне қатыстық
Мұның барлығы бізге жетістік, қыздарға тәжірибе» деп топтың бүгінгі жетекшісі әр концерттің үлкен тәжірибе екенін баса айтты
Университеттің 70 жылдық мерейтойына орай ректор Динар Жүсіпәліқызының қолдауымен «Қазақтың ару қыздары» атты ән жинағы жарық көрген екен
Ән жинаққа қазақ композиторларының 9 әні кірген.«Қайда барсақ та «Айгүлдің» жаңа толқыны деп бізді жылы шырай танытып қарсы алады» дейді жас өнерпаз Назерке Боранбай.
Күні кеше ғана университет ректоры Динар Нөкетаеваның қолдауымен «Айгүл» мүшелері Бакуде өткен мәдени  іс-шараға қатысып, жүлдемен оралған екен
Жаңа дәуір үрдісімен жанданып, жас өрендермен өзіндік бет-келбетін қалыптастырып келе жатқан ансамбль­дің алдағы уақытта әлі де ел игілігі үшін атқарар қызметі көп болады деп сенеміз.
Ақбота ИСЛӘМБЕК
