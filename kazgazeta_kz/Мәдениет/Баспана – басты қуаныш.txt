Жаңа жылдың қарсаңында «Егемен Қазақстан» республикалық газетінің 18 қызметкері баспаналы болды
Басылымның бас ғимаратының жанынан бой көтерген 5 қабатты жатақхананың тұсаукесер рәсіміне Инвестициялар және даму вице-министрі Сәкен Сәрсенов қатысты.
Салтанатты шарада сөз алған «Егемен Қазақстан» республикалық газеті» АҚ президенті Сауытбек Абдрахманов:
– Елбасымыз «Отанымыздың бас газеті» деп баға берген «Егемен Қазақстан» басылымы 2009 жылы өзінің 90 жылдық мерейтойы қарсаңында Мемлекет басшысы Нұрсұлтан Назарбаевтың тікелей қамқорлығы нәтижесінде 8 қабатты жаңа кеңсе ғимараты салынды
Осы ғимараттың ашылу рәсіміне қатысқан Елбасы бас газетке табыс тілеп, алдағы міндеттерді айқындаған болатын
Соңғы 15 жылда газет таралымы 5 еседен астам өсіп, 200 мың данаға жетті
Кейінгі 3 жылда осы көрсеткіш­тен түспей келеді
Экономикалық көрсеткіштеріміз де тәуір
Әр жылды табыспен қорытындылап келеміз
Қызметкерлердің әлеуметтік жағдайы да үнемі басты назарда
Бұған дейін «Жастар», «Егемен» тұрғын үй кешендері салынып, қызметкерлердің игілігіне берілсе, газеттің 90 жылдық мерейтойы тұсында 3 қабаттан тұратын 9 секциялы жатақхана пайдалануға берілді
Қазіргі лентасы қиылғалы тұрған ғимарат осы жатақхананың екінші кезеңі деу­ге болады
Енді бас басылымның қызметкерлері түгелдей баспаналы болды, менің үлкен бір арманым орындалды деп айта аламын
Ешкімге тіс жарып айтпаған мақсатым еді бұл
Тәуелсіздіктің 25 жылдық мерейтойына қадам басқан сәтте осы бір жарқын сәттің куәсі болып отырмыз, – дей келе, жылдар бойы тірнектеп жинақтаған қаржыға жатақхана салуға келісім бергені үшін Инвестициялар және даму министрлігіне алғысын білдірді.
Инвестициялар және даму вице-министрі Сәкен Сәрсенов бас басылым­ның ел өміріндегі еңбегін ерекше атап өтіп, газет қызметкерлерінің әлеуметтік жағдайын алдыңғы қатарға шығарып, алаңсыз жұмыс істеуіне жағдай жасап, бір емес, бірнеше үй тұрғызып отырған Сауытбек Абдрахманов бастаған ұжым басшылығына министрлік тарапынан айтылар алғыс мол екенін тілге тиек етті
Бас­паналы болып отырған қызметкерлердің барлығын құттықтап, босағаларының берік, шаңырақтарының биік болуына тілектестігін білдірді.
Салтанатты шарада пәтер кілтін алған газет тілшісі Жолдыбай Базар, Эльмира Мәтібаева және Рауан Қайдар сынды қызметкерлер сөз сөйлеп, ұжым басшылығына өздерінің ақжарма алғыстарын айтты
Пәтер дегеннен шығады, жатақхана деуге ауыз бармайтын 15 секциядан тұратын жатақханада барлық жағдай қарастырылған
Жуынатын және ас әзірлейтін орындары бөлек болуымен қатар, ғимараттың екі қанатына орналасқан секциялар, 2-3 бөлмелі кәдімгі пәтер деп айтуға болады
Сондықтан баспаналы болып бақытқа бөленген қызметкерлер шын ризашылықтарын білдірді.
Е.Сыздықов
Астана
