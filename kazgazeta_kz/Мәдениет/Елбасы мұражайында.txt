Елбасы туылған күнінің жақындауы Елбасының туған жеріне үңілуімізге жеткілікті себеп
Қойны қазынаға толы, бұл  – елім деп еңіреген талай батырлар, сөзден түйін түйген  небір шешендер, дүл-дүл ақындар, әсем әуенді әншілер мен шебер күйшілер, сан түрлі өнер иелері мен қоғам қайраткерлерімен әйгілі Қаскелең атырабы, Жетісу оазисі
Қай кезде де жақсы жағынан атақ-даңққа ие, елі елдігін жоймаған, жеріне құт-береке орнаған бұл киелі мекенді қаншама ғасырлар бойы халқымызға көз алартқан, үстемдік жасамақ болған дұшпандар нелер айла-шарғы жасап, басып алмаққа қалай талаптанбады десеңізші!  Оларға қарсы қазақтың хас батырлары Қарасай, Шапырашты Наурызбай, Әйтей сынды батырларымыз қасық қаны қалғанша күресіп, жауларына қырғидай тиген, қорғаған өңір.
Біз өз кезегімізде «сабақты ине сәтімен» демекші, Қазақстан Республикасының тұңғыш Президенті Н.Ә.Назарбаевтың  кіндік қаны тамған аймақтағы Қаскелең қаласының орталығында орын тепкен аумақтық Қарасай ауданының тарихи-өлкетану мұражайына ат басын бұрдық
Былайша, халықтың ауызекі тілінде «Назарбаев мұражайы» атанған бұл орын өзінің заманауи тартымдылығымен ерекшеленеді екен
Сәулетті де жарық, кең 9 бөлімнен  тұратын мұражайдың әрбір бөлімі аудан тарихы мен жалпы Қазақстан тарихының белгілі бір кезеңдеріне сәйкес келетіні бірден көзге ұрып тұрды
Бір қарағанға ерекше бір күй, тылсыми тарих рухы еседі
Өз кезегінде бізді жылы шыраймен қарсы алған Қарасай ауданының тарихи-өлкетану мұражайының директоры Мариям Мұсатайқызы гид міндетін мойынына алып, мұражай тарихынан сыр шертіп, мұндағы тарихи жәдігерлер мен экспонаттар хақында кеңінен әңгімелей жөнелді
Ол кісінің айтуынша, атағы жер жарған Жетісулық қайраткерлер мен зиялылардың, сондай-ақ халық арасында істеген еңбектері арқылы бағаланған ардагерлердің есімін ел жадында сақтап, олардың асыл еңбектерін,  игі жақсылықтарын ұрпаққа көрсету үшін, тарихи-мәдени мұраларын қасиет тұтып, бүгінге паш ету мақсатында, көпшіліктің қалауымен Қарасай ауданының орталығы – Қаскелең қаласында 1999 жылы 30 тамызда ауданның 70 жылдық мерейтойына орай және де Конституция күні құрметіне өткен ғасырлардан сыр шертетін  ел айнасы боларлық осынау тарихи-өлкетану мұражайы  ашылады
Мұражай болуға лайық деп, ҚР тұңғыш Президенті Н.Ә.Назарбаев оқыған Абай мектебінің бұрынғы ғимараты таңдалған
Кейін білім ордасында күрделі жөндеу жұмыстары жүргізіліп, оған Алматы облысының әкімі Серік Үмбетов ұйытқы болады.
Мариям апайдың сөзіне ұйып, соңынан ерген біз алдымыздан ашылып жатқан соны көріністер мен олардың шежірелі тарихына таң тамаша қалумен болдық
Фотограф жігіт те әрлі берлі жүгіріп, фотоаппаратын шыртылдатып әуре
Бейне бір өзі куә болған бейнелердің образын халықпен бөліскісі келетіндей дамыл алмайды
Байқаймыз, мұнда өлке тарихы үшін ғана емес, сондай-ақ Қазақстанның, қала берді бүкіл әлем тарихында маңызға ие жәдігерлер бар тәрізді
Мариям апай оларды санамалаған сайын, біздің де айызымыз қана түскендей, нысаналы обьектіге ентелей түсеміз
Мәселен, археология бөлімінде аудан аумағынан табылған ортағасырлық тұрмыс заттары,  үш мың жылдық тарихы бар мыс қазан, «Алтын адам» көшірмесі, қыштан жасалған бұйымдар көңілге жігер құяды, елдікке деген сеніміңді жани түседі.
Келесі бөлмеде қасиетті Жетісуды жоңғар-қалмақтан қорғап қалған батыр бабаларымыз туралы, қазақ батырларының әскери қарулары мен қолданған заттары, Н.Қарымсақовтың «Қарасай батырдың шайқасы» атты түрлі-түсті картинасы, Шапырашты Наурызбайдың, Әйтей батырлардың портреттері, басқа да құнды дүниелер орналасқан.
Мұражайда қазақ елінің тұңғыш Президенті Н.Ә.Назарбаевтың балалық шағынан, жігіттік дәуірінен,  басшы қайраткер болған  кезеңінен елес беретін суреттер мен экспонаттар да арнайы бөлмелерге жайғастырылыпты.
Келушілерді, әсіресе Абай мектебінің оқушысы Нұрсұлтан Әбішұлының отырған партасы, қаламсабы мен сиясауыты сынды жеке басы тұтынған заттары мен естеліктік жәдігерлердің қызықтырары сөзсіз
Сонымен қатар 1958 жылы Абай атындағы мектепті бітірушілердің 21-ші түлектерінің бірге түскен фотосуреттерінде Н.Ә.Назарбаев қатар тұр…
Әне бір тұста Елбасының ата бабаларының шежірелік тізбегі алыстан менмұндалайды
Шежіренің ұшар басында Қарасай батыр, төменгі етегінде Нұрсұлтан Назарбаевтың есімдері жазылған…
«Мына бір өз құйрығына өзі ауыз салған жыланды Нұрағаңа күншығыс елі басшыларының бірі сыйлапты
Бұл олардың дүниетанымында мәңгіліктің символын танытады дейді» деді бір сөзінде Мариям апай
Оны да Елбасы басқа жәдігерлер сықылды туған жеріндегі мұражайға тапсырыпты.
Қазақ ғарышкері Талғат Мұсабаевтың ашық космосқа алып шыққан қазақстан байрағы мен ондағы өзі тұтынған қолғабы да мұнда көрнекі жерден орын тапқан
Оны атақты ғарышкер Елбасыға сыйлапты
Ал Елбасы мұражайға тарту еткен көрінеді.
Мариям апай осындай тағы да басқа Елбасыға қатысты тұстарға келгенде: «бұлар мұражай көрмесіндегі басты құндылықтардың бірі
 Басым көпшілік қауым Нұрағаңның экспонаттары үшін келеді» дей келіп, бұл жерді ҚР Парламенті Сенаты, Мәжіліс дептутаттары, Тәуелсіз Мемлекеттер Достастығы елдері басшылары, Германия, АҚШ, Жапония, Қытай, Корея секілді және де тағы басқа көптеген шетелдерден делегациялардың арнайы болғанын мақтанышпен айтты.
Жалпы, 1797 -дей тарихи жәдігерлік кешені бар мұражайдың әралуан дүниелеріне жеке-жеке тоқталып өтудің мүмкін емес
Бірақ оларды жалпылай шолып өтуге болады
Бір айта кетерлігі, Қарасай ауданының бүгінгі күндегі даму дәрежесі де ұмыт қалмай, осы аттас бөлмеде айқындалған
Мұнда ауданның, оның атауын өзгерту жайлы Елбасы жарлығы,  өндірістік-кәсіптік мекемелер, спорт саласының жеткіншектері, мұражайға берілген сыйлықтар сияқты сан түрлі экспонаттар тарихи орданың басты көзайымдары мен жетістіктерінің көрсеткіштері деуге әбден тұрады.
Бұған қатысты Мәриям апай: «Мұражай ашылғалы бері көптеген мәдени іс-шаралар жүзеге асырылды
Өткен жылы Әлкей Марғұлан атындағы Институттың көмегімен аудан аумағындағы Шамалған бекеті Еңбекші ауылында қазба жұмыстарын жүргізу бағытындағы  зерттеуге қатысқан мұражай қызметкерлері одан нақты нәтиже шығара білді
Олар тау-тастың, қырат-белдердің көне атауларын жазып, топономикалық тізім жасады, бейне фильм түсірді, сөйтіп мұражай қорын толықтыра түсті
 Және бір ауыз толтырып айтарлық жайт, жақында «Нұр Отан» партиясымен бірлесе отырып, «Үшқоңыр ұшқан ұям» деген экспедиция өткіздік
Әрине, мұражайды құнды дүниелермен  толықтыра түсу мұнда да басты назарымызда болды
Қаражат көзі табылып жатса, ел ішіне әлі де шығып «материалдар жинасақ» деген ойдамыз
Қандай тарих болса да адамдарсыз жасалмайды
Ал сол тарихты, дәлірек айтқанда еліміздің ұлы тарихын жасауда біздің ауданның адамдарының атқарған еңбегі зор
Оның ішінде Елбасымыз Нұрсұлтан Әбішұлының орыны бөлек
Біздің мұражайымыз мұны есінен шығармайды» дейді.
Әрине, мұндай мұражай елордамыз – Астана қаласында да бар
Алайда бұл мұражайдың да орыны басқаларынан ерекше
Өйткені от жанған жердің шоғы үстіне салынған бір ескерткіш белгі.
Қалай дегенмен, жанымызға жақын тартқан Қаскелең қаласынан ұзап бара жатып, ұлылардың отанына айналған өлкенің тұмса табиғатына тамсана қараумен болдық
Ұлыларды толғатып тапқан, тауып жатқан, әлі де табатын өлке, бір болса осындай-ақ болар!
Абылайхан Қалназар
