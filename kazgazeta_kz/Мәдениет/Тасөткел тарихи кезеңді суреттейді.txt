«Хабар» телеарнасы жаңа жылдың қаңтар айында көрермендеріне «Тасөткел» драмасын ұсынады
Заманында қуғын-сүргіннің салдарынан елін тастап кетуге мәжбүр болған отандастарымыз туралы тарихи драманың продюсері Мұрат Бидосов, ал режиссері Бақыттас Санитас.
«Бұл жоба тарихи күрделі кезеңдерде тағдыр тәлкегіне ұшырап, қиындық көрген, туған жерінен алыстап, жат жұртқа көшуге мәжбүр болған адамдардың тағдыры туралы
Тарихи деректерге көз жіберсек, 1930 жылдардағы зобалаңнан халқымыздың тең жартысы қырылып, көбісі шетелге босып кетті
Міне, дәл осы кезеңде Ауғанстанға да біраз қандастарымыз көшіп барып, сол жақты паналады
Сериалдағы оқиға осы кезеңді қамтиды» дейді фильмнің продюсері Мұрат Бидосов.
Оқиға желісі бойынша Ауғанстанға қашқан қазақ баласы ер жетіп, он саусағынан өнер тамған шебер болып өседі
Ол ауғандық бір генералдың көзіне түсіп, сенімді адамына айналады
Алайда елдегі саяси тұрақсыздық кезінде генералға қастандық жасалып, бас кейіпкеріміз Түркияға бой тасалауға мәжбүр болады
Түрік еліне келгеннен кейін қолөнерінің арқасында тері цехын ашып, ауқатты кәсіпкерге айналады
Тағдыр жолы тым қиын болып, өзінің кім екенін, қайдан шыққанын ұмытып қалған Қасым ұзақ ізденістен кейін қазақ екенін біліп, туған жеріне оралады
Фильмнің негізгі мақсаты – тағдырдың жазуымен атажұрттан алыстап, қилы тағдыр кешкен ағайындарымыздың Отанға деген ыстық ықыласын көрсету болса, енді бір жағынан халқымыздың басынан кешкен тағдырын көрсету арқылы бүгінгі Тәуелсіздігіміздің қадір-қасиетін ұғындыру.
Картинада бас кейіпкер Қасымның образын 3 кезеңде үш актер ойнады
Балалық шағы, жігіттік кезеңі, қартайған шағы
Қартайған шағын елімізге танымал актер, таяуда ғана «Хабар» арнасынан көрсетілген «Қария» телехикаясының басты кейіпкерін сомдаған Бауыржан Қаптағай ойнаса, жігіттік шағын Арнұр Құдиярбек есімді жас актер орындады
Сондай-ақ туындыға Марат Абай-Ділдә, Дархан Сүлейменов, Ғазиз Сұрапбаев, Ергенбай Әбуов сияқты актерлер, Наргиз Алтайбай есімді жас актриса шақырылған.
Айта кетейік, түсірілім жұмыстары елімізден өзге Түркияның Ыстамбұл шаһарында өткен
Көрермен аталмыш туындыны қаңтар айында тамашалай алады.
Балым РЫСБЕРГЕН
