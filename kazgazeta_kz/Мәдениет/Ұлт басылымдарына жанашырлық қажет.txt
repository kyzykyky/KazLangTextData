Үсенбай Тастанбеков,
Ұлы Отан соғысының ардагері, Алматы облысы Қарасай аудандық «Қазақ тілі» қоғамының құрметті төрағасы:
– Үсенбай ата, сізді «Ана тілі» га­зетінің тұрақты оқырманы ретінде білеміз
Бұл басылымды қай уақыттан бері оқисыз? Бұдан өзге қандай басылымдарды жаныңызға серік етесіз?
– «Ана тілі» газетін шыға бастаған күнінен, яғни сонау 1990 жылдан бері үзбей жаздырып алып оқимын
Ұлт газеті ретінде жаныма жақын басылым да – осы
Бұдан өзге «Егемен Қазақстан», «Жас Алаш», «Қазақ әдебиеті» газеттері мен «Парасат», «Жұлдыз» журналдарының да тұрақты оқырманымын

– Оқырман ретінде «Ана тілінің» алдағы уақытта қандай мәселелерді көтергенін қалар едіңіз?
– Ең алдымен, газеттің тіл мә­селесін кеңінен көтеріп жүргеніне ризашылығымды білдіремін
Әрине, мұнымен тоқтап қалуға болмас
Ана тіліміздің көсегесін көгерту үшін көкейкесті проблемаларды көтеріп, соның шешу жолдарын көрсету де – ең алдымен, «Ана тілінің» ен­шісіндегі дүниелер
Мәселен, өткен нөмірлерінің бірінде Қостанай об­лысындағы білім саласында болып жатқан түйткілдерді өте ұтымды жазды
Осы тақырыпты іле-шала өзге басылымдар мен телеарналар да қостап ала жөнелді
Міне, бұл – газеттің жеткен жетістігі
Дәл осы сынды өзекті мәселелер газет бетінен жиі көрініс тапса деймін
Тағы бір айтарым, өз басым қазақ мәдениетінің басты тіре­гі – тіл, екінші – қазақ әні деп тани­мын
Меніңше, бүгінгі ұрпақ қазақтың ұлттық ән-жырынан алыстап барады
Қазіргі композиторлар да ұлттық сарыннан гөрі, батыстық менталитетке етене ден қойып, даңғаза ән жазуды әдетке айналдырып алғандай
Осы мәселені тереңінен зерттеп, ежелгі ақын-жыршылардың, сал-серілердің орындауындағы қазақтың дәстүрлі ән-күйін, жырын қайта қалпына келтіру мәселесін көтерсе деген де ойым бар.
– Ғасырға жуық өнегелі ғұмы­рыңызда талай тауқыметті де, жақ­сылықты да көрдіңіз
Сонау соғыстың сұрапыл жылдарын да басыңыздан өткердіңіз
Енді бүгінде ел егемендігін алған шақта аудандық «Қазақ тілі» қоғамын құруға ықпал етіп, қазақ тілінің мәртебесін көтеруге де үлес қосып отырған жайыңыз бар екен
Көпті көрген көнегөз ақсақал ретінде қазақ тілінің көсегесін көгертуде не қажет деп ойлайсыз?
– Мен 92 жасқа келіп отырға­ны­ма қарамастан кейде басылым беттерінен дұрыс қолданылмаған қате сөздер мен сөйлемдерді көрсем, редакцияға жауап жазатын әдетім бар
Олар­дың кейбірі жарияланып та жатыр
Мұндағы мақсат – тіліміздің шұбарланбауына аз да болса, үлесімді қосу ғана
Десек те, ана тілінің беделін арттыру – бір ғана адамның қолынан келе бермейтін ауыр жүк
Оған ұжым болып, ел болып, бірлесе жұмыс істеу қажет
Сонда ғана нәтиже шығары хақ
Бұл тұрғыда тағы да «Ана тілі» газетінің атқарып жатқан еңбегін ерекше атар едім
Сондықтан да алдағы жылға осы басылымға бірнеше адамның жазылуына себепкер болдым
Себебі ұлттық басылымдар арқылы ғана біз өзіміздің ұлттық құндылығымызға қол жеткізіп, ұрпағымызға ұлттық тәлім-тәрбие бере аламыз
Міне, сол себепті де ұлт басылымдарына жанашырлық қажет.
А.ҚАБИ
