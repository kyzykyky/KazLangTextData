Мемлекеттік «Мәдени мұра» бағдарламасы аясында М.О.Әуезов атындағы Әдебиет және өнер институты Қолжазба бөлімінің ұжымы жариялап отырған «Бабалар сөзі» топтамасы жүз томдық ғылыми басылымының  кезекті  алтыншы томында Шығыс сюжеттері желісімен жырланған «Болат, Жанат», «Қисса самұрық», «Қисса Жәмшид», «Алтын балық» (құрастырып, ғылыми түсініктерін жазғандар: филология ғылымдарының докторы, профессор Б.Әзібаева, А.Ақан, филология ғылымдарының кандидаттары Т.Әлібек, Ж.Рақышева) сияқты туындылар жинақталған.ХІХ ғасырдың екінші жартысынан бастап қазақ жыр өнеріне назиралық бағыт дендей кіріп, қалыптасып, халық әдебиетінің құрамдас бөлшегіне айналғаны баршаға мәлім
Ақындар мен жыршылар араб, парсы халықтары әдебиетіндегі қызықты, танымдық жағы биік хикаялық сюжеттерді өлең үлгісіне түсіріп, халық арасында кеңінен таратты
Кейін Қазан, Уфа қалаларында жеке кітап болып басылып, қалың оқырманның сүйіспеншілігіне бөленді
Солардың қа­тарына аталған томға ұсынылған дас­тандарды да жатқызуға болады.
Томда жарияланған «Болат, Жанат» дастаны еліміздің оңтүстік өңірінде кеңінен таралып, ХХ ғасырдың жетпісінші жылдарына дейін халық арасында «Сауда ишан», «Опасыз ишан», «Сауда ишан және Жанат қыз», «Жанат қыз», т.б
атаулармен жырланып келді
Бүгінгі күнге туындының жиырмаға жуық нұсқасы жетіп, еліміздің әдеби қорларын толықтырып отыр
Солардың арасында С.Аққожаев, С.Нұрекеев, Н.Нысанбайұлы, Б.Сүйімбаев, С.Үмбетов, Қ.Ақынбаев, Е.Сопыбеков, И.Майлықожаұлы, Б.Сидеғалиева, Б.Бектұрғанов,Ү.Даулыбаев, Ә.Әлімжанов,  Ә.Бәйітов, Ө.Әлкеев М.Сейітмағамбетов, О.Бергенов, Қ.Бай­болов және бірнеше белгісіз жыр­шылардың нұсқалары сақталған
Дастанның сюжеттік желісіне арқау болған «жазықсыз қуғынға ұшыраған жандар» сарыны дүниежүзі халықтарының, әсіресе, Батыс пен Шығыс елдері фольклорында кеңінен пайдаланылатын ортақ мотив болып табылады
Аталған нұсқаларды салғастыра қарастырғанда, олардың негізгі сюжетінде бірнеше ғана ерекшелік кездесетінін аңғаруға болады
Мәселен, бір тобында бас кейіпкер ана құрсағында жатқанда өлімге бұйыры­лып, айналасындағы жанашырлардың көмегімен дүниеге аман келеді де, өзіне тән ерекше қасиеттерінің арқасында жауларын жеңеді
Дұшпан қыздарының біріне үйленіп, әкесінің патшалығын қайтарады.
Енді бірнеше нұсқаларында ұрпақсыз қарт патша мұрагер туып бермекші болған кедейдің, болмаса өзі деңгейлес билік иесінің қызымен көңіл қосады
Әйелдің айы-күні жетіп, босанғанда күндестері саят құрып жүрген патшаға ханымның өмірге ұл емес, күшік әкелгенін айтып, оны жолдан тайдырады
Патша әйелді зынданға, баланы иен далаға тастаттырады
Жас сәби қатал табиғатпен бірге шынығып, батыр болып қалыптасады
Ақырында, әділдік жеңіп, ата-анасымен қайта қауышады
Қаскөйлер жазасын алып, әкесінің тағына отырады
Шығарманың тағы бір үлгілерінде негізгі кейіпкерлер алыс жолға шыққанда әйелін немесе қызын жақындарына аманаттап кетеді
Бірақ әлгілердің ниеті бұзылып, бақталастықпен аманатқа қиянат жасайды
Нәтижесінде жазықсыз әйел (қыз) өлім жазасына кесіледі
Алайда шындықтың беті ашылып, жалақорлар тиісті жазасын алады
Кейіпкерлер мұратына жетіп, ұзақ ғұмыр кешеді.
Дастан нұсқаларының ортақ идеясы – адам бойындағы адамгершілік, әділдік, имандылық, сенім сияқты басты қасиеттерін дәріптеу арқылы тыңдарманды (оқырманды) дұрыс жолға бағыттау.
Құрастырушылар шығарманың бар­­лық нұсқаларын салғастыра зерттей отырып, томға көркемдік деңгейі айшықты, көлемі жағынан қомақты Сұлтанбек Аққожаев жырлаған нұсқаны ұсынған.
«Қисса самұрық» дастаны Сүлеймен пайғамбардың тұсындағы самұрық құсқа байланысты хикаялық оқиғалардың желісімен жырланған
Профессор Б.Әзі­баеваның айтуына қарағанда, туын­дының сюжеттік құрылымында: «…біраз ертегілік, хикаялық сюжеттер мен мотивтер қамтылған
Жалпы, оқиға желісін екіге бөліп қарауға болады
Алғашқы бөлімінде саяткерлік құрамын деп суға кеткен машриқ (Шығыс) патшасы баласының басынан кешкен оқиғалары, атап айтқанда, аң-құстардың тілін түсінуге көмектесетін Сүлеймен пайғамбардың шөбіне иелік етуі, жолда кереметті ағашқа тап болуы, ағайынды қарттарға жолығып, жолда көрген істерінің мәнісін сұрауы, т.с.с
Мұнда негізінен оқырманды, тың­дарманды имандылыққа, адамгершілікке шақырады.
Ал екінші бөлімде Нілдің бастауын көріп үйіне қайтып келе жатқан басты кейіпкер кездейсоқ дауылдан екінші рет суға кетіп, ақырында болашақ жарына жолығып үйленеді
Самұрық уәдесін орындай алмағанына ұялып, Қап тауына қарай ұшып кетеді.
Осы сияқты сюжеттердің даму заңдылығына сәйкес кейіпкер бұл ескертуді ұмытып кетіп яки аңдаусызда шөптің сырын әйел затына айтып қойса керек еді
Алайда олай болмай шығады
Демек, жыршы қиссаны ұзарта беруді жөн көрмеген немесе ол эпизод түсіп қалған».
Томға дастан 1898 жылы Қазанда Махмұтұлы Әли жариялаған түпнұсқа негізінде дайындалған.
«Қисса Жәмшид» дастаны (1889,1897) Қазандағы «Чиркова» мирасқорлар баспасынан ағайынды Кәрімовтер тарапынан екі мәрте басылып шыққан
Жыршы әрі жариялаушы – Кәшафудин Шаһмарданұлы Ғабдуллин.
«Шаһнама» туындысындағы ең жағымды бейнелердің бірі – аты аңызға айналған Жәмшид патша
Ол туралы аңыздар Ә.Фирдоусидің шебер суреттеуімен иран, араб, түркітілдес халықтар арасында кеңінен тараған.
Шығарманың қысқаша мазмұнына тоқталғанда, Жәмшид патшалық құрған жеті жүз жыл ішінде “қой үстіне бозторғай жұмыртқалаған” рахат өмір орнап, сырқат, соғыс, қартаю мен өлім атаулы болмайды
Патша сиқырлы шам арқылы дүниеде не болып жатқанынан, келешектен хабардар болып отырады
Дегенмен биліктің буына масайраған Жәмшидтің көңіліне тәкаппарлық еніп, содан жүзі қарайып кетеді
Шығармада патшаның тұқымын құртып, заңсыз билікке ұмтылушы, жа­уыз патша Зуһах [Заххах] пен Жәмшид арасындағы жан беріп, жан алысқан шайқастар сөз болады
Туындыда араб-парсы, көне түркі тілдерінің элементтері жиі қолданылған.
Ал томға ұсынылып отырған Ертай Құлсариев нұсқасын К.Шаһмарданұлы жариялаған мәтінмен салыстыра қарастырғанда, екі нұсқаның арасында үлкен алшақтық бар екені байқалады
Дәлірек айтқанда, екі шығарманың сюжеті екі бөлек.
Жырдың кіріспесінде Ертай: «Бұл Жәмшид парсы тілінде болған, оны Жүсіпбек Шайхисламұлы қарасөзбен жазған
Жүсіпбектен алынған сөз» деген шағын анықтама берген
Соған қарағанда, Ертай ақын Жәмшид патша жөнінде Жүсіпбек қожадан қалған аңызды өзінше жырға айналдырған
Әзірше бұл нұсқадан өзге Жәмшид туралы қазақ ақындары жырлаған дастандар кездеспеді
Соңғы уақыттарға дейін бас­па бетін көрмегендіктен, Е.Құлсариев нұсқасы ғылыми ортаға беймәлім боп келді, тіпті «Қазақ қолжазбаларының ғылыми сипаттамасы» атты сериялық еңбекке де енбей қалған.
Дастан 2004 жылы шағын тиражбен ғылыми-көпшілікке арналған «Жыр – керуен» атты жинақта жарық көрді (құрастырып, ғылыми түсініктерін жазған – Т.Әлібек).
Томға ұсынылып отырған мәтін Е.Құлсариевтің 1940 жылы өз қолымен жазып, Орталық ғылыми кітапхананың сирек қолжазбалар қорына тапсырған қолжазбасы негізінде дайындалған.
Томды дайындау барысында 1917 жылға дейін араб әрпінде басылып шыққан кітаптар мен араб әрпінде жазылған қолжазбаларды дұрыс тану үшін мәтіндерге мұқият талдаулар мен сараптау жұмыстары жүргізілген
Түпнұсқада қате жазылған сөздер қазақ тілінің жазу нормаларына және контекске сәйкес түзетіліп, ал кейбір шумақтарда жекелеген сөздер мен жалғаулықтар түсіп қалған жағдайда қажетті сөздер тік жақшаға алынып берілген.
Жалпы, бұл шығармалардың тілі мен сөз саптау мәнері дастандық эпостың кітаби және ауызша жырланған үлгілеріне тән
Мұнда араб, парсы сөздері жиі кездеседі
Олар қазақ тіліне аударылып, томның соңында арнайы сөздікте топтас­тырылыпты
Сонымен бірге мәтіндер­де байырғы жалпытүркілік сөздер мен грамматикалық формалар, көне және жергілікті (диалект) қазақ сөздері баршылық
Олар түпнұсқалық қалпында, ғылыми басылымдарға қойылатын та­лаптарға сай, түпнұсқадан еш өзгеріссіз дайындалған.
Тоқтар Әлібек,
филология ғылымдарының кандидаты,
М.О.Әуезов атындағы Әдебиет және өнер институты
қолжазба бөлімінің меңгерушісі
