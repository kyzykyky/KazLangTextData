Елбасы Н.Назарбаевтың «Болашаққа бағдар: рухани жаңғыру» бағдарламалық мақаласы кітапхана саласына да соны серпін, жаңа леп беруде
Жамбыл облысы Жуалы аудандық кітапханалар жүйесінің директоры  Бақыт Қанаеваның айтуынша, бүгінде аудандағы 25 ауылдық кітапхананың бәрі де күрделі жөндеуден өткен
2,5 млн теңгеге жаңа кітаптар алынып, кітапханалар қоры жаңа әдебиеттермен жыл сайын толықтырылып отырады. 
Ауылдық кітапханалардың барлығы компьютермен қамтамасыз етіліп, ғаламтор желісіне қосылған
Бүгінде жергілікті елді мекеннің мәдени, рухани, ақпараттық орталығына айналған ауылдық кітапхана заман талабына сай жұмыс істейді, веб-сайты ашылып, оған барлық дерекқор енгізілген
Жаңаша жабдықталып, «Модельді кітапхана» атанған мекеменің басты міндеті – электронды ақпарат қорын қалыптастыру, кітаптарды цифрландыру, оқырмандарға сапалы қызмет көрсету
Мәселен, облыстық байқауда «Үлгілі кітапхана» атағын жеңіп алған «Сұрым» ауылдық кітапханасы қайта жабдықталып, заманауи сипатқа ие болған
Қаз-қатар үстелдер мен орындықтар, компьютерлер қойылған оқырмандар залы кітапқұмарлардың асықпай отырып ақпарат алуына, кітап оқуына өте қолайлы
«Білім – бақыттың жібермейтін қазығы, Білімсіз бақ әлдекімнің азығы» (М.Әуезов), «Көркем сөз – көңіл тілі» (А.Байтұрсынұлы) секілді ұлылардың даналық сөздері де ерекше назар аударады
Кітапхананың кішкентай оқырмандарға арналған бөліміне бүлдіршіндерге қажетті суретті кітапшалар, ертегілер жинақталыпты
Бүлдіршіндер ертегі тыңдап, суретті кітапшаларды тамашалауына барлық жағдай жасалған.
«Сұрым» ауылдық кітапханасының модельді кітапхана атануына және веб-сайтының ашылуына байланысты өткен тұсаукесерде Жуалы аудандық әкімдігінің Мәдениет және тілдерді дамыту басқармасының бастығы Мұса Шонбаев ауданның кітапханалар жүйесіндегі соңғы жылдары қол жеткен жетістіктерін атап өтті
Жамбыл облысы бойынша 288 ауылдық кітапхана болса, бүгінде соның бәрі уақыт талабына сай цифрлы қызмет көрсетуге өтіп жатыр.
Шараға арнайы келген кітапхана қызметкерлері Елбасының «Рухани жаңғыру» бағдарламасы аясында жасалып отырған игілікті жұмыстарға қолдау білдіріп, тың табыстар тіледі.
Мырзахан АХМЕТОВ
Жамбыл облысы
