Қазақ мемлекеттік Қыздар педагогикалық университетінің «Ақтұмар» тарихи-этнографиялық музейі штаб-пәтері Италияның Мерано қаласында орналасқан Халықаралық Әйелдер музейі ассоциациясына мүше болды.
– Бұл – ұлтымыздың ұлылығын ұлықтау мақсатында қолға алынып отырған игілікті іс
Сонымен қатар қазақ халқының рухани құндылықтарын шетелде насихаттауға бағыттылған нақты қадам деп санаймыз
Бүгінде аталған қауымдастық құрамында әлемнің беделді музейлері бар, – деп атап өтті музей қызметкерлері.
Университет музейі қызметкерлері биылғы жылдың қазан айында Түркияның Ыстамбұл қаласында өтетін I Еуропа және Азия конгресіне қатысып, «Қазақстанның әйелдер тарихын қайта жаңғырту» тақы­рыбында баяндама жасамақ
Сонымен қатар, оқу орнының тарихынан сыр шертетін фотокөрмені әлем жұрт­шылығының назарына ұсынбақ
Алдағы уақытта Халықаралық ұйыммен бірлескен жобалар да жүзеге асырылады
Айта кетейік, бүгінде Халықаралық Әйелдер музейі ассоциациясына дүниежүзінің 80-нен астам мәдени нысаны мүше.
«Ақтұмар» музейі 2002 жылдың қараша айында құрылды
Кешен «Мәдени мұра» мемлекеттік бағдарламасына сәйкес дәстүрлі, мәдени-рухани құндылықтар арқылы студент жастарға елінің тарихын, тілін және көп ұлтты Қазақстанның тарихын құрметтеу қасиеттерін қалыптастыру мақсатында қызмет атқарады
Музей қорында оқу орнының құрылған уақытынан бастап сыр шертетін жәдігерлер мен сирек фотосуреттер орналасқан
Атап айтқанда, Қыздар университетінің қалыптасуына, дамуына еңбек сіңірген мемлекет және қоғам қайраткерлерінің, ректорлардың еңбектері, білім ордасының даңқты түлектері туралы ақпарат берілген
Сондай-ақ музей экспозициясында қазақ мемлекетінің қалыптасуындағы қазақ әйелінің рөлі – көне заманнан қазіргі заманға дейін тыныс-тіршілігі көрсетілген.
Музей «Аналар ұлағаты – елге аманат», «Университет тарихы», «Әйел әлемі» этно-коллекциясы», «Әйелдер шығармашылығы» және «Әйелдердің қоғамдағы рөлі» атты бөлімдерден тұрады.
Мәдени кешенде экскурсиялар, студенттер мен түлектердің шығармашылық жұмыстарының көрмесі, танымдық сабақтар, дөңгелек үстелдер тұрақты түрде өткізіліп тұрады.
Жандар АСАН
