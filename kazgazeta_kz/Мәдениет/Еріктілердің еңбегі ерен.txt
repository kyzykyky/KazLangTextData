Алдағы өткелі отырған қысқы Универсиада барысында еріктілерге артылар сенім зор болып тұр
Жалпы әлемдік спорт сайыстарының тәжірибесінде ерікті топтардың сол елде өтетін жарысқа қаншалықты үлес қосатындығы туралы шеті ойылмай тұрған көлемді тақырып деп алуға болады
Өйткені қаншама шетелдік қонақтар мен спортшылар біреуі білсе біреуі білмейтін бейтаныс елге келіп табан тірейді. 
Ал сол жарысқа келгендерді жылы жүзбен қарсы алып, сұрағандарына дұрыс жауап беріп, қажетті жеріне жол сілтейтін ол еріктілердің тікелей міндеті екені анық
Сол себепті, белгіленген жас шамаларына қарай, жүрек қалауымен келіп жазылып, көмек білдіруге дайын жандардың алдағы аламандағы жауапкершілігі өте жоғары екенін ескерген абзал
Жуырда ғана еріктілерді іріктеп алу байқауы толықтай аяқталды
Бір қызығы алғаш рет елімізде өтіп отырған қысқы Универсиадаға өтініш білдірген еріктілердің арасында жас шамасы он сегізден бастап, алпысты алқымдап, жетпіске аяқ басқан ақбасты аға буынды ағалар мен ақсалдар да бар болып шыққан екен
Еріктілерге қойылған негізгі талаптың ең бастысы, ағылшын тілін жетік меңгеру
Жалпы еліміз бойынша ерікті болуға 14 мыңнан аса өтініш берілсе, соның ішінде, 9303 Алматылық студенттер болып шықты
Осылайша, бүгінгі күні сүттің бетіндегі қаймақтай іріктелініп, таңдаудан сүрінбей өткен еріктілердің саны 3000 адамды құрайды
Сонымен қатар ерікті атанғысы келген көршілес жатқан елдер арасынан ресейліктердің місі басым болды
Ресейліктер 3594 өтініш жіберген екен
Алыс-жақын елдер арасында Италия, Канада, АҚШ, Қытай, Ливан,Ұлыбритания, Гонгконг, ­Украина, ­Молдавия және ала шапанды өзбек ағайындарымызда үлкен өтініштерімен тізімге ілінген
Еріктілерді осы байрақты жарысқа тарту бағытында кемінде 15 жоғары оқу орнымен ынтымақтастық келісім­дер жасалып, қол қойылды
Ал еріктілердің өздерінің жұмысын қадағалап, бағыт-бағдар беретін, олармен дәріс, тренингтер өткізіп, спорт нысандарында квестерден өткен 150 адам таңдалынып алынған
Қазірдің өзінде еріктілердің жұмысы қызу басталып кетті
Көптеген іс-шараларға қатысты белсене араласып, алдағы сынға тәжірибелерін сынауда
Тағы бір айта кетер мәселе, еріктілердің мәдениеті, үстіне киген біркелі киімдері болмақ
Олардың қонақтармен сөйлесу мәдениеті мен білімі жағына аса назар аудару керектігін ұйымдастырушылар, яғни универсиада дирекциясы жақсы біледі
Расымен де, қонақтар қала тарихы мен көрнекті жерлер туралы сұрақтарын айта қалса, білмей қалу еріктілерге үлкен сын болары хақ
Сондықтан да еріктілерді қабылдау кезінде осындай сұрақтарға ерекше тоқталуды жөн көрген.
Негізі еріктілер Универсиада кезінде 30-дан астам жұмыс жасайтын болса, олардың негізгі міндеттері халық­тың спорт сарайына кіріп-шығуын бақылау, көлік тұрағы, баспасөз қызметі, медицина, атлеттер ауылы, көрермендермен жұмыс жүргізу, мәдени іс-шаралар қонақтарды жайғастыру, тіркеу, қауіпсіздік, бас ақпараттық орталық, т.б жұмыс орындарында қызмет көрсету болып саналады
Ел абыройын төмендетпей, жоғары деңгейде қызмет еткен студенттердің еңбектері елеусіз қалмайды
Олар өздері біліммен сусындап жатқан жоғары оқу орындарынан марапат қағаздарына ие болып, сабақтарына жеңілдіктер қарастырылады
Сонымен, осындай ауқымы кең,тарихи оқиғаны қарсы алуды мойындарына алған еріктілер, әсіресе, студенттер Универсиада-2017 аяқталғаннан кейін де баға жетпес тәжірибе жинап алатынында сөз жоқ
Олар­дың алдағы Универсиада ая­сын­да жасаған елеулі еңбектері болашақ­та өздерінің жеке өмірлеріне де қайы­­­рын беретінін жақсы біледі
Сондық­тан да «Жас келсе – іске» демекші, дүбірі тақау қалған универсиада ойында­ры кезінде қазақы қонақжайылылық­ты асқан шеберлікпен көрсетуге жан-жақты дайындықтарын пысықтап жатқан жастарымыздың істеріне табыс тілейміз.
Дерек пен дәйек
Ақын ОРДАБАЙҰЛЫ
