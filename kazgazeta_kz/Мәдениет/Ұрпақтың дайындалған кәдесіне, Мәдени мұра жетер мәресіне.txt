Өткен сенбіде Алматыдағы Ұлттық кітапханада Мәдениет және ақпарат министрі Мұхтар Құл-Мұхаммедтің төрағалығымен 2009-2011 жылдарға арналған «Мәдени мұра» стратегиялық ұлттық жобасын жүзеге асыру жөніндегі Қоғамдық кеңестің алғашқы отырысы өтті
«Мәдени мұраның» мәйекті мәселелерін елеп-екшеп, ертеңге бағыттайтын елдік жобаны талқылап-таразылауға Білім және ғылым министрі Жансейіт Түймебаев та қатысты.
Атқарылған шаруа аз емес
2003 жылы Елбасы Нұрсұлтан Назарбаевтың халыққа Жолдауында айтылған «Мәдени мұра» бағдарламасының бойына қан жүргелі де бес жылдың жүзі болды
Министр Мұхтар Құл-Мұхаммед сөзінің басын содан  бері атқарылған жұмыстарды қысқаша қорытындылаудан бастады
Сондай-ақ, «алдағы күнде не істеу керек?» деген мәселелер жөнінде, яғни 2009-2011 жылдарға арналған «Мәдени мұра» стратегиялық жобасын Білім және ғылым министрлігімен келісе отырып пікір алмасу керектігін айта келе, жобаны жүзеге асырудың екінші кезеңіндегі негізгі бағыттармен таныстырды.
– Біріншіден, өткен жылы Қазақстанның тарихи және мәдени мұрасына бай 22 ескерткішіне жаңғырту жұмыстары басталды
Бүгінгі күні оның жетеуінде жөндеу жұмыстары аяқталып, жергілікті атқарушы органдарға берілді
Қалған 15 объектідегі жұмыстарды ағымдағы деңгейде жалғастыру жөнінде шешім қабылданып отыр
Екіншіден, Қазақстан Республикасы өзінің тәуелсіздігін алған жылдар ішінде бірінші болып Қазақстаннан тыс жердегі қазақ тарихына қатысы бар тарихи-мәдени ескерткіштерді қайта жөндеу жұмыстарын қолға ала бастады
Египет, Сирия, Араб республикасы Үкіметтері мен Қазақстан Үкіметтері арасындағы келісімге қол қойылып, ол Парламенттің қарауынан өтті
Осының негізінде Каир қаласындағы Сұлтан Бейбарыс мешітін қалпына келтіру және Дамаск қаласында Сұлтан Бейбарыстың кесенесі мен болашақтағы әл-Фараби жатқан жерде орналасатын қазақтың этномәдени орталығын салу қолға алынып, бұл жөніндегі жұмыстар қазір атқарыла бастады
Үшіншіден, 218 объект енгізілген республикалық маңызы бар тарихи-мәдени ескерткіштердің мемлекеттік тізімі бекітілді
Алматы, Қызылорда, Солтүстік Қазақстан облыстарының ескерткіштер тізімі басылып шықты
Ақмола, Ақтөбе, Павлодар облыстарындағы ескерткіштердің тізімін басып шығару жөнінде тиісті жұмыстар атқарылуда
Төртіншіден, Берел, Есік, Шілікті, Отырар, Сауран, Талғар, т.б
32 қалашық, 10 тұрақ пен қорғанда археологиялық зерттеулер жүргізілді
Бесіншіден, Шығыс Қазақстан облысындағы Берел тарихи-мәдени қорық мұражайы ашылып, қалпына келтіру жұмыстары әлі жалғасып жатыр
Алтыншыдан,  халықтың тарихи мұраларға қол жеткізуін қамтамасыз ету мақсатында қазіргі заманға лайық «Мәдени мұра» Қазақстанның электронды кітапханасы және «Ұлттық мұра» веб-порталдары ашылды
«Мәдени мұра» шеңберінде шыққан барлық кітаптар, аудиодискілер, 36 деректі фильм осы порталда топтастырылды
Жетіншіден, ғылыми экспедициялардың нәтижесінде қазақ тарихына, мәдениетіне қатысты көптеген тарихи құжаттар табылды
Оның  барлығы Ұлттық музейге және Ұлттық кітапханаға шоғырландырылды
Сегізіншіден, өткен жылы 79 атаулы кітап шықты
Солардың ішінде 100 томдық «Бабалар сөзі» кітабының алғашқы 51 томы, «Әлем әдебиеті кітапханасы» сериясымен ежелгі дәуірден бүгінгі күнге дейінгі қазақ халқының философиялық мұрасының 20 томдығы, сондай-ақ қазақ музыкасының, қазақ өнерінің тарихына қатысты көптеген басылымдар шықты
Тоғызыншыдан, көне түркі жазбаларын зерттеу және терең зерделеу мақсатында Моңғолияға ғылыми экспедициялар ұйымдастырылып, осыдан 9 жыл бұрын дайындалған Күлтегін және түрік ескерткішінің көшірмесі секілді екі балбалтастың көшірмелері дайындалды
Бұл да – біздің түпкі тарихымызды түгендеудегі атқарылған жұмыстардың дәлелі, – деді министр Мұхтар Абрарұлы.
Міндеттер мен бағыттар
Мәдениет және ақпарат министрлігі әзірлеп, Үкімет бекіткен «Мәдени мұра» стратегиялық ұлттық жобасының «2009-2011 жылдарға арналған тұжырымдамасына» негіз болған Елбасы Нұрсұлтан Назарбаевтың үш міндеттемесі  алға қойылды:
1
Тарихи-мәдени мұраны сақтап, шетелдік ғалымдармен іргелі орталықтармен байланысты күшейту;
2
Зерттелген материалдарды ғылыми айналымға енгізу;
3
Тарихи-мәдени мұраларды қоғамдық білім мен ақпарат саласына кеңінен пайдалану.
Министрдің айтуынша, аталған міндеттерді орындау үшін бірнеше бағытта жұмыстар атқарылып жатыр екен.
Бірінші бағыт – ұлттық рәміздерді қалыптастыру
Екінші бағыт – Мәдени туризмді дамыту
Үшінші бағыт –  ұлттық тарихи мұраларды халықаралық деңгейде насихаттау
Төртінші бағыт – өткен бес жылда табылған тарихи-мәдени мұраны кешенді зерделеу
Бесінші бағыт – жүйеленген білімді оқу процесіне енгізу мәселесі
Алтыншы бағыт – саланы дамытудың стратегиялық ресурсы ретінде кадр саясатын жүзеге асыру.
Министр Мұхтар Абрарұлы алты түрлі басты бағытты тәптіштей келе, Білім және ғылым министрлігімен бірлесіп жүргізетін бұл жұмыстар сәтті болып жатса, елдің, халықтың, жас ұрпақтың игілігіне айналады деп нық сенетіндігін жеткізді.
«Министрлер келеді, кетеді…»
Президент әкімшілігі Ішкі саясат бөлімі бастығының орынбасары Әлібек Асылбайұлы Мемлекеттік бағдарлама қолға алынған 2004 жылдары үлкен құлшыныспен іске кіріскен секция жетекшілерінің ақысыз, пұлсыз жұмыстан шаршап, екпіндері басылып қалғандығын айтты
Бұған министрлер мен жауапты қызметкерлердің жиі ауысуы себеп болса керек
Ол бес жылдан бері қордаланған мәселелерді санамалай келіп,  ендігі кезекте баяғыша бір серпіліспен іске кірісу керек екендігін тілге тиек етті.
Академик Сейіт Қасқабасов «Бабалар сөзін» шығаруда қосымша жұмыс тобын құру керектігін жеткізді
Соған орай министр Мұхтар Құл-Мұхаммед те қолжазбаларды қолданысқа енгізудегі батпан қиыншылықтарды байыптап, ұсыныстар мен түйткілді мәселелерге түсіністікпен қарайтындығын білдірді
Бұл жөнінде министр Жансейіт Түймебаев «Бабалар сөзінде» ұқсас тақырыптардың қайталанатындығын айтып, оларға сын көзбен қарауды ескертті.
Археология институтының бөлім меңгерушісі Зейнолла Самашевтың археологиялық жұмыстардың санын азайтып, сапасын арттыру жөніндегі ұсынысын Мұхтар Абрарұлы қос қолдап құптады
Археология ғалымының оқулықтарға мазмұндарды дәлелденген, мойындалған дүниелер ғана кіргізу керек деген пікіріне Жансейіт Түймебаев:  «Сол жұмыстарды халықаралық танымал ғалымдар деп сіздерге тапсырғандықтан, жауапкершілігі де сіздерге тән» деп қарымта жауап қайтарды.
Сенатор Ғарифолла Есім: «Нан» мәселесін қойып жатқан қазіргі заманда «Мәдени мұраны» жалғастыруды ерлікке балаймын» деді
Сондай-ақ бүгінгі күннің «Мәдени мұрасы» – ескерткіштерге де талғаммен қарауды ескертті.
Мұхтар Құл-Мұхаммед Қоғамдық кеңеске құдайы қонақ болып келген заңгер-ғалым, академик Сұлтан Сартаевтың да сұрақтарына әдеттегідей нақты жауап берді.
Қоғамдық кеңестің алқалы отырысын қорытындылаған Мұхтар Абрарұлы академик С.Қасқабасов басқарған комиссияның жұмысын ерекше атап өтті
Сондай-ақ жұмыстарын өз деңгейінде атқара алмай келе жатқан тарих саласына сын айтты
Қытай тарихындағы бұрын бірде-бір ғылыми әдебиетке енбеген ғылыми еңбектерді жинаған шығыстану институтының атқарған жұмысы мен тіл секциясының жұмысын да жақсы бағалады
Министр мырза жиын соңында:
Балдағы алтын ақ берен, шаба алмасам – маған серт,
Шапқаныма шыдамай, сынып кетсең – саған серт, – деп дайындалған жұмыстардың ешқайсысы далада қалмайтындығын, міндетті түрде қолдау көрсететіндігін жеткізді.
Сенатор Ғарифолла Есім айтқандай, министр Мұхтар Құл-Мұхаммед «Мәдени мұрадай» ұлы жобаның кімге керек екендігін» біледі
Әр мәселені дер кезінде шешіп отырғаны осы саланың «жілігін шағып, майын ішкендігінен»
Министрдің өз сөзімен айтқанда, «Қазақта мемлекеттілік жоқ, ешқандай дипломатиялық қарым-қатынастар,  хат алмасулар, елшіліктер болмаған, көшіп-қонып жүрген санасыз халық» деп жүрген  керауыздардың аузына құм құятын дүние – ең алдымен басшыларымыздың қазақы қасиетінде
Бұл жағынан Мұхтар Абрарұлының «ақ берені» шыдас берсе болғаны…
Біләл ҚУАНЫШ
