Елімізде айтулы дода VII Қысқы Азия ойындары өз мәресіне жетті
Қазақстан халқы және әлем жұртшылығы 7 күн бойына таласқа толы бәсекенің куәсі болды
Ел спортшылары 32 алтын, 24 күміс және 14 қола олжалап, жалпы командалық есепте бірінші орын алды
Түсінген адамға бұл – үлкен жетістік, зор қуаныш, асқақ абырой
Ақ Азиадаға пікірлерін айтқан өзге ел сарапшылары ойындардың жоғарғы деңгейде ұйымдастырылғанын айтып отыр.
Нәтижелер күні
Иә, күні кеше ғана жалауын желбірет­кен Ақ Азиада ойындары да өз мәресіне жетті
Бір апта бойы Астана мен Алматы­дағы спорттық нысандарда қолайсыз ауа райы мен кездейсоқ кедергілерге қарамас­тан жанкүйерлерінің қызу қолдауымен көрігі қызған VII Қысқы Азия ойындары Алматыдағы Балуан Шолақ стадионында салтанатты түрде жабылды
«Азия симфониясы» деп аталған салтанатты жабылу сахналық қойылыммен басталды
Думанды кеш авторлардың ой-қиялына сай Азия халықтары өкілдерінің қатысуын­дағы мөлтек көріністерімен өрнектелген
Махаббат пен достықты, отбасылық бақытты баян еткен, ұлтымыздың сырлы шежіресінен сыр шерткен Азия симфониясында аққудай болып атақты әнші Майра Мұхамедқызы ән шырқаса, Әлібек Дінішев керемет даусымен еліміздің әнұранын әуелеткенде Елбасымыздың  қосыла айтқанына куә болдық
Думанның соңында Азиадаға қатысушы елдердің спортшылары өз туларын көтеріп, ортаға шығуы тамаша сәттердің бірі болды
Жалпы, осы театрландырылған қойылымға кәсіпқой әртістер, еріктілерді қосқанда, 700-ден астам адам қатысты
Осынау айтулы сахналастырылған композициялық қойылымдардан кейін Алматы қаласы­ның әкімі Ахметжан Есімов сөз сөйлеп, Азиаданың жоғары дәрежеде өтуіне көме­гін тигізген оңтүстік астана тұрғындары­на, ойындардың ұйымдастырушылары мен демеушілеріне, спортшылар мен меймандарды ерекше қамқорлықпен қарсы алып жұмыс атқарған еріктілерге үлкен алғысын білдірді
«Сөз жоқ, ең үлкен алғысымды ғаламдық экономикалық дағдарысқа қарамастан Азиаданы өткізу туралы батыл шешім қабылдаған адамға айтқым келеді
Ол – біздің Президентіміз Нұрсұлтан Әбішұлы Назарбаев» деді Алматы қаласының әкімі
Ал Азия Олимпиялық кеңесінің вице-президенті Тимоти Фок болса Ақ Азиаданы тамаша ұйымдастырғаны үшін Қазақстан басшылығына рахмет айтты
«Мұнда өткізген уақыттары барлық қатысушылардың жадында қалады
Рахмет, Алматы, рахмет, Астана, рахмет саған, Қазақстан» деп алғысын жаудырған Азия Олимпиялық кеңесінің вице-президенті сөз кезегін Елбасы Нұрсұлтан Назарбаевқа берді
«Қысқы Азия ойындары кезінде Азияның жиырма жеті елінің үздік спортшылары 69 медальдар жиынтығын сарапқа салды
Бұл рекордтық көрсеткіш болып табылады
Біз бір-бірімізді бұрынғыдан бетер жақсы түсінетін болдық
Бұл осы ойындардың ең басты жетістігі деп есептеймін» деген Мемлекет басшысы күллі әлем Қазақстанның осындай іргелі жарысты ең жоғары деңгейде өткізе алатынына көз жеткізгеніне тоқталды
Ақ Азиаданың қарсаңында барлық талаптарға жауап бере алатын спорттық нысандардың бой көтергенін, енді тек шана-бобслей трассасын салу ғана қалғанын тілге тиек еткен Елбасы Қазақстанның енді Қысқы Олимпиада ойындарын қабылдауға дайын екенін ерекше атады
Салтанатты шараның аяғына таман Алматы қаласының әкімі Ахметжан Есімов Қысқы Азия ойындарының жалауын допты хоккейден ұлттық құрамамыздың үздік шабуылшысы Рауан Исалиевтен қабылдап алып, Жапонияның Саппоро қаласының өкілдеріне табыстады.
Рекордтар аптасы
Жалпы, VII Қысқы Азия ойындары рекордтар аптасына айналды
Астанадағы бір ғана «Алау» коньки тебу стадионының өзінде тоғыз мәрте Азия ойындарының рекорды жаңарды
Азиадада конькимен сырғанау жарысы Олимпиада чемпиондары мен жүлдегерлерінің қатысуымен өте жоғары мәнге ие болды
Ал Дмитрий Бабенконың екі күміс, екі қола медалі қазақстандықтардың кез келген жоғары деңгейдегі жарыстарда ұялмай өнер көрсете алатындығының бір дәлелі десек, артық емес
Трамплиннен секірген Евгений Левкин, конькиде сырғанаушы Денис Кузин, фристайлдан еліміздің құрама командасы және шорт-трек пен бендиден құралған жас командаларымыз ешкім күтпеген жеңістерді алып берді
Еліміздің мәртебесін әлемдік додаларда асырып жүрген спортшыларымыз Алексей Полторанин, Николай Чеботько, Александр Червяков, Денис Тен, Елена Хрусталевалар және шайбалы хоккейден ұлттық құрамамыз бұл жолы да ел үмітін ақтады
Ал Ольга Новикова, Михаил Сорокин, Алексей Полтораниндер Қысқы Азия ойындарының төрт дүркін чемпиондары, Юлия Галышева, Николай Чеботько, Людмила Федотова, Дмитрий Кошкин, Дмитрий Бармашов, Оксана Яцкая, Елена Коломина, Елена Хрусталева, Дмитрий Бабенко секілді ұл-қыздарымыз бірнеше дүркін Қысқы Азия ойындарының жүлдегерлері атанды
Енді осы аталған спортшыларымыздың қайсысы қай спорт түрінен жүлде алғанын саралап көрелік.
Біз бас жүлденің көбін шаңғымен бағдарлау спортынан иелендік
Бұл спорт түрі бойынша Қазақстан қоржынына 8 алтын, 5 күміс және 1 қола медаль түсті
Бұл жерде Михаил Сорокин мен Ольга Новикованың есімдерін мақтанышпен айта аламыз
Қос спортшымыз жеке сайыста 3 алтыннан олжалады
Және қос алтынды Қазақстанның ерлер мен әйелдер құрамасы командалық сайыста иемденді
Бұдан кейін шаңғышыларымыз еліміздің әнұранын алты мәрте әуелетті
Жеке сайыстарда Алексей Полторанин екі рет жеңіс тұғырынан көрініп, төбемізді көкке жеткізді
Тағы төрт жеңіс командалық сайыста келді
Жалпы, бұл жарыста Сергей Черепанов, Алексей Полторанин, Николай Чеботько, Евгений Величко, Елена Коломина, Светлана Шишкина-Малахова, Оксана Яцкая, Анастасия Слоновалардың өнеріне тәнті болдық
Осы спорт түрін серік еткен ұл-қыздарымыз 6 алтын, 5 күміс және 4 қола медальді иеленді
Биатлоннан 5 алтын, 1 күміс және 2 қоланы қоржынға салдық
Мылтық асынған шаңғышылар арасынан Александр Червяков екі мәрте жеңімпаз атанса, Елена Хрусталева бір рет бас жүлдені алып берді
Эстафеталық сайыста ерлер мен әйелдер құрамасы озды
Жеңімпаз команда сапында қандасымыз Диас Кенешовтің болуы бізді қуантты
Фристайлшылар 4 рет алтын тұғырға көтеріліп, Юлия Галышева екі мәрте жеңіс тойын тойласа, Дмитрий Рейхерд пен Дмитрий Бармашов бір-бір алтынды алып және бір қуантты
Сонымен қатар бұл спортшыларымыз күміс пен қоланы қос-қостан иеленді
Ал өзіміздің қаракөз қызымыз Жібек Арапбаеваның алтыннан алқа тағынуға мүмкіндігі бар еді, бірақ соңғы сәтте ғана басты қарсыласы Жібектің алдын орап кетті
Тау шаңғысын серік еткен жерлестеріміз 3 алтын, 5 күміс және 2 қолаға қол созды
Командалық спорт түрлері де өздеріне жүктелген міндетті 100 пайыз орындады
Шайбалы хоккейден ерлер мен әйелдер құрамасы сары құрлықтың мықты құрамаларын тегістей ұтса, допты хоккейшілер қарсыластарына дес бермеді
Бұл командалардың барлығы да бас жүлдені олжалады
Қазақстан құрамасы Азия ойындарының бағдарламасына енген 11 спорт түрінен тек шорт-тректен алтын ала алмады демесек, әйтеуір есебіміз түгел.
Сөйтіп, Азия ойындары тарихында Қазақстан рекордтық нәтижеге қол жеткізіп, спортшыларымыз 32 рет алтыннан алқа тақты
Бұл – еліміз үшін үлкен абырой
Бұл Қазақ еліне алтын жауған апта болды
Осы күндері қос қаладағы спорттық бәсекелерге төрт мыңнан астам шетелдік спортшылар мен қонақтар қатысыпты
Айта кету керек, дәл осыдан 25 жыл бұрын Жапонияның Саппоро қаласында өткен Азия ойындарында Жапон құрамасы 29 алтын олжалағаннан кейін ешқандай ел рекордтық нәтижелерге қол жеткізбеген екен
Және 2003 жылы Жапон құрамасы командалық есепте 67 медаль алғаннан ке­йін де мұндай рекордтық көрсеткіш болма­ған
Ал қазақ спортшылары бұл көрсеткіш­ке жаңалық енгізді
Қазақстан құрамасы­ның қоржынына 70 медаль салынды
Оның 32-сі алтын болса,  21-і – күміс, 17-сі – қола медаль
Ал екінші және үшінші орындар Жапония мен Оңтүстік Корея құрамаларының қанжығасына байланды
Қытай құрамасы 11 алтын, 10 күміс және 14 қоланы еншілеп, төртінші орынды қанағат тұтты
Талай жылдар бойы біз кешенді жарыстарда Қытай, Жапония және Оңтүстік Кореяға есе жіберіп жүрген едік
Бұл жолы қарымта қайырдық
Осылайша еліміздің айбынын асырып, абыройын аспандатқан Ақ Азиадада спортшыларымыз қазақ спортының қарыштап дамығанын, еліміздің кез келген спорттық додаларда басқа елдермен тең деңгейде бәсекелесе алатынын айшықтап берді.
Сұлтан Тайғарин, Бейбітгүл Исаева,
«Ана тілінің» арнаулы тілшілері
Алматы – Астана – Алматы
