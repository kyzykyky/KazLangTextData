Құрметті Ореке!
Жақында Алматыға жол түсіп, Сіз басқаратын Ұлттық кітапханаға өзім­нің авторлығыммен шыққан кітаптардың бірсыпырасын сыйға тартайын деген оймен бас сұқтым
Орайында ескі таныстар кездесе кеттік те, тілдің тиегін ағытып сұхбаттасудың сәті түсті
Кез­десу барысында әрбір пікіріңізге шап ете түспей, тек тың­даумен шектелген едім
Олай болатын себебі – Сіздің қазіргі таңда кітапханада қолға алып, жасатып жүрген ісіңізге ризашылықтан
Енді, міне, өзіңізге «Ана тілі» апталығы арқылы хат жазып отырмын
Оған себеп – қоштасар сәтте Сіз қолыма ұстата салған «Ұлттық кітапхана» аталатын қоғамдық-ақпараттық-сараптамалық журнал.
Бүгінгі өскелең күнге қарап ештеңеге таңғалуға болмайды
Күніне демейін, айына бір жаңа журнал жарыққа шығатын секілді
Ол да – уақыт талабы! Кеңестік кезеңде ақпарат құралдары саусақпен санарлық болды
Кәне, сонда шыққан мүйізіміз? Бұқара халықты рухани ашаршы­лыққа ұшыратпай, керегінше баспасөз жарыққа шығып жатса, тек құптау керек деп білемін
Жаңбырдан кейінгі саңырауқұлақтай жарық көріп жатқан журналдарды шамам келгенінше қарап, оқып отырамын
Әрқайсысының қо­ғамда өз орны бар
«Алашорда», «Түркістан», «Сырдария», «Жамбыл», «Көкшетау», «Алтын тамыр» болып жер-су аттарымен аталып, әрі қарай сала-сала болып кете барады
«Алаш», «Қазақстан мұрағаттары», «Қазақстан музейлері» «Отан тарихы», «Дәстүр», «Шолпы», «Тағылым» – соның бір парасы
Аталған журналдарға байланыс­ты қолыма қалам алып хат жазу ниеті соншалықты болмап еді
Ал мына Сіз алқалап жарыққа шығарған журнал маған ой салды да, қолыма қалам алып қозғалып кеттім
Оған себеп – «Ұлттық кітапхана» басылымы! Басылым маған ұнады
Баспа мәдениеті, ашылған айдарлар, қамтыған мәселелер – бәрі де көңілден шығарлық.
«Ұлттық кітапхана» басылымы (жур­налы) мені тарих қойнауына ала жөнелді
Мен терең ойға кеттім
Асылы, ұлы шығыстанушы Н.И.Конрадтың «рухани оянушылық (Шығыс ренессансы) Шығыстан басталған» деген ойы дұп-дұрыс
Бара-бара осы тенденция дүниежүзі бойынша белең алып келеді
Тарихи шындық ертелі-кеш қалпына келеді екен ғой
Соны біле тұра тарихты қолдан жасағысы келетіндердің табылатыны қайран қалдырады
Әпен­ді ме, ақымақ па, алаяқ па? Әлде жалпақ жамиғатты ақымақ көре ме? Әйтеуір қолдан тарих жазатын бәлені шығардық
Құдай ақырын берсін
Тырнаққа ілініп қалған бір тал шаштан кісі өлтірушіні анықтайтын заманда қолдан жасаған, топыраққа аунатып, қолдан «ескірткен» жалған кітап сыры анықталмайды деп қалай ойлаймыз? Жарықтық Бейсекең – Кенжебайұлы Орта Азия жерінде орта ғасырларда ре­нессанстық сипаттар болғанын жиі айтып отыратын еді
(Тіпті кітаптарын­да да жүр ол пікірлері)
Соның бір көрінісі – қолжазба кітаптар.
М.С.Булатов, В.Г.Долинскаяның жазуына қарағанда, Орта және Таяу Шығыста қолжазба кітап дәстүрге енген
Дәстүрлі қолжазба кітап, кітап көшіру (калиграфиялық жазбамен) өріс алған
Калиграфиялық мәнерлі жазу – Орта және Таяу Шығыста мәдениет үлгісі­не айналған
Мемлекеттік құндылық саналған
Олар Кази-Ахмедтің «Трактат о калиграфах и художниках» (М-Л.,1947) аталатын еңбегіне сүйене отырып былай деп жазады: «Калиграфы Средневекового Востока общее образование получали в медресе, студенты с хорошим почерком и художественным вкусом обучались и совершенствовались в калиграфии у мастеров этого вида искусств
Калиграфией занимались высшие слои феодального общества, представители правящих династий, визиры, чиновники и серетари диванов, ученые, теологи, ремесленники и даже рабы» («Из истории искусства великого города (К 250-летию Самарканда) «Ғафур Ғұлям» баспасы, Ташкент – 1972 ж
170-бет).
Не деген ғажап дәстүр?!
Көшірушілер қағазбен жұмыс іс­темей ме? Оларды «Кягазгоры» – бумагоделетели» атапты
Бұл кәдімгі біздің «қағазқорларымыз» ғой
Әлгі оқымыстылар жазбасынан «Красивый почерк – достояние для бедного, украшение для богатого и совершенство для ученого» деген пікірді де оқып білдім
Жазу мәдениетінің жетілгені, міне, қан­шалық?! «Письмо – геометрия духа»  деген сөзді де осы аталған ға­лым жазбасынан оқыдым
«Фараонский фор­мат мраморный пюпитор» деген ұғымды да сол маңнан кездестірдім
Осының бәрі – тарих
Осының бәрі – кітап ісіне қатысты ұғымдар, кәсіби сөздер
«Проблема пропорций в калиграфии восходит еще к Х-ХІІ в.в., когда закономерности почеркового стиля тяготели к математическим приемам построе­ния целых букв и их отдельных элемен­тов» (171-бет), – деген сөйлемді де солар­дан оқыдым.
Көріп отырмыз, орта ғасырларда Орта Азияда қолдан калиграфиялық тәсілмен көшірілген қолжазба кітаптар көп болған
Орыс мәдениетінде бұл бертінде – ХІV-ХV ғасырларда өрісте­ген
Ал бізде тым ерте – ІХ-Х ғасырға кетеді
Демек, «Түрік қағанатының» руна жазуларынан кейін іле-шала жалғасып кеткен
Дәстүр тұтып іліп алып кетушілер көп болғаны ғой
Осыдан кейін «Оты­рарда» Александрия кітапханасына бара-бар ғажап кітапхана болған деген пікірге қалай ғана ден қоймаймыз?! Қалай ғана Отырар кітапханасын Александрия кітапханасы үрдісінде қайта тірілтпейміз?
Калиграфиялық мәнермен кітап көшіру, қолжазба кітаптар – мәдениет­тің төресі, зерттелмей жабулы жат­қан тың сала
Әттең, жер бетіндегі жойымпаздық, қанқұйлы соғыстар жетті-ау түбіне осындай ренессанс­тық мәдениеттің! Кітап көшірушілік, оны сыйға тартушылық күні кешеге дейін Түркістан өңірінде (Қарнақ секілді ауылдарда) жалғасып келген
Соның сарқытын көзімен көрген ескі көз – өзбек әдебиетінің классигі, түрік халықтарының ортақ мақтанышы деуге болатын тамаша жазушы Адыл Яқубов өзінің «Улугбегиниң хозинаси» («Ұлықбектің қазынасы») аталатын романында түркістандық қатып (кітап көшіруші) образын әдемі жасайды.
Көшпелі тұрмыс билеген шақта, қазақ жағдайында қолжазба кітап, кітап көшіру дәстүрі ХІХ ғасырдың аяғы мен ХХ ғасыр басында күрт өскенін байқауға болады
Соның бірі – Абай шығармаларын қолмен көшіріп, қыздың жасауына қосу
Өзіміз көзімізбен көрдік, Мақтаарал өңірінде Қайыпназар Әйтпенов есімді ақынның термелерін термеші, әнші Садық Адырбековтің қолмен көшіріп домбырамен орындағанын, әріптестеріне сыйлағанын… Демек, көшірмешілік дәстүр ХХ ғасыр аяғына дейін жалғасып жатты.
Қолжазба кітап мәселесі орыс халқында дәстүрге енге­ні – бертінде
Ол жөнінде қол­жазба кітапты зерттеудің білгірі Н.Н.Розов: «Еще дальше на севере Руси – на Соловецких островах Белого моря – в конце ХV в
образовалась другая, не менее богатая монастырская библиотека
Начало ее истории отличается от истории Кирилло-белозерской и многих других средневековых рус­ских монастырских библиотек
Не только Кирил, многие основатели монастырей сами писали для них книги, пологали начало библиотекам» (Н.Н.Розов, «Русская рукописная книга»
Л.,1971 г
С.45).
Біраз жайға қанығамыз емес пе?! Қолжазба кітап Шығыста қашан, Батыста қашан дамығанын осы деректер айқын көрсете алады.
Орыс халқында кітап сақтайтын орын монастыр болса, ондай орын Шығыс ха­лықтарында мешіт болған
Ұлы Отан соғысы жылдарына дейін Түркістандағы Қожа Ахмет Ясауи кесенесінде неше түрлі көне кітап­тар сақталыпты
Теріге жазылған жазулар, терімен қапталған небір кітаптар, қолжазбалар бар еді деседі кәрі құ­лақтар
Көз көргендердің айтуына қарағанда, соғыс жылдарында Ташкенттен арнайы көлікпен келген комиссия бір машинаға тиеп алып кетіпті… Кейін көршілерімізде қолжазба институты ашылды…
Көрдіңіз бе, әрбір ұлттың, әрбір мемлекеттің парасат қайнары, мә­дениетінің жарқын көрінісі
Ал, оның проблемалары да шаш-етектен болуы, сол мәселелер шешілмей жатыр деп біздің шырылдауымыз… бәрі-бәрі де – табиғи құбылыс!
Кезінде «Жалын» журналы бетінде қазаққа «Букинист» кітап дүкені керек деп мәселе көтергенім, Алматыда Әдебиет және өнер музейі ашылса деп те сөйлегенім бар
Орта мектепте өнер салалары жайында арнаулы пән неге өтілмейді деп те сөйлегенім еске түседі
Кезінде мәселе көтергеніммен белгілі бір нәтиже шыққан жоқ
Мақтанайын деп айтып отырған жоқпын
Тек өкінішпен еске аламын
Ол кезде жағдай жоқ еді
Енді бар шығар, мүмкін қазан құлағын ұстап отырған азаматтардың құлағына жете ме деген оймен айтып отырғаным
Сөздің сірағасы! Айтудағы мақсат – мейлі, кітапхана болсын, мейлі, мұражай болсын, ол мемлекетті құраушы ұлттың рухани кескін-келбетін көрсетеді
Ең бастысы – қазақтың көшпелі тұрмыс-салтына байланысты, көше жүріп, шашылып кеткен рухани қазынасын ғылыми жолмен жүйелеп, жүйелі экспозициялап аман сақтап отырса, кейінгі ұрпаққа сөйтіп тарихымыз жөнінде нақты заттық айғақ қала берсе деген ой
Біз жалаң мақтанға құмармыз
Мақтана береміз, мақтана береміз… Мақтанның дәлелі, салауатты себебі, нақты затты айғағы болуы керек емес пе?! Осы орайда «Ұлттық кітапхана» басылымы маған ұнады
Несімен?
Мемлекет және ұлттық кітапхана», «Кітапханалық ақпараттық кеңістік
Электрондық кітапхана», «Ұлттық жазба және баспа мұра», «Ұлттық библиография», ҚР Ұлттық кітапханасы­ның жаңа жобалары «Ұлттық кітапхана қорын қалыптастыру, сақтау мәсе­лелері», «Халықаралық әріптестік
Төрт­күл дүние кітапханалары», «Кітап­хана айжүзі», «Жәдігермен жүздесу», «Шығармашылық» – (№1) журналдың айдарлары
Осы айдарлар бойынша кітапхана саласының аса ділгір мә­селелері көтеріліпті, тарихына қатысты тың мәліметтер беріліпті, табиғаты жұртшылыққа түсіндіріліпті
Ділгір мәселе дегеннен шығады, бұрын мем­лекеттің басты құндылығы саналып келген кітапхана ісі қазіргі таңда руха­нияттың етек жағына сырғып кеткендей көрінеді маған
Аудан, ауылдағы кітапханаларда жағдай бола бермейді
Қазақтың төр үйін ен жайлайтын жеке кітапхана қазіргі таңда қаламгер аға­йынның үйінде де қусырылып қалды-ау.
Ораз Жандосов Ұлттық кітапха­наның алғашқы директоры болды деп бір бума материал беріпсіздер
Қызығып оқып шықтым
Сіздердің айтып отырғандарыңыз Алматыдағы – бертіндегі жағдай болса керек
Алматы астана болған кез – қымбат кезең
Оны да айта беру керек
Айта білу керек
Алайда қазақтың алғашқы мұражайы мен кітапханасы Орынборда іргесі қала­нып, есігі ашылған
Оның басы-қасын­да болған орыстың этнограф ғалымы, қазақ өмірінен бірнеше шығарма жаз­ған, тамаша сөздіктің авторы (Ол автор атымен «Дальдің түсіндірме сөздігі» аталады) – Даль
Алдағы уақытта Даль жайында, ол ұйымдастырып ашқан алғаш­қы кітапханамыз туралы мәліметтер іздеп, тауып, Ұлттық кітапхана тарихын әрегірек – тарих қойнауына қарай терең зерттей түссеңіздер, тіпті тамаша болар еді
Әзірге көрнекті қоғам және мемлекет қайраткері Ораз Жандосов жайында
Ол – табанды азамат, ұлттық болмысты қайраткер болған адам
Кейбіреулер И.В.Сталинге жасырын хат жазып, ұлтшыл азаматтардың басын қатерге тіккенде (1924 ж.) қабатына Оразды да тартқан
(Содан Алашорда өкілдері басына бір дүркін бұлт үйірілгені мәлім)
Бірақ Ораз Жандосов үзілді-кесілді қарсы болып, ұлт мүддесін – ұлтшылдарды (Алашорда) жақтаған
Алашорда өкілдерін И.В.Сталинге жамандап хат түсірушілерге қарсы бол­ған
Ораз Жандосов жайында «Сұңқар да жерді мекендейді» аталатын тамаша повесть жазған Жүсіпбек Арыстановты есіме аламын осы орайда
Оның үйінде жиі болатын едім
Ол Бейсекең – Бейсембай Кенжебайұлының досы
Кейін шығармасын «Жетісу – жер ұйығы» аталатын романға айнал­дырды
Орыс тіліне де аудартты
Жазушы – көзінің тірісінде, отызыншы жылдарға дейін О.Жандосовпен қызметтес болған адам
Оның үйінен Ораздай қайраткер өміріне қатысты тың құжаттар, сан алуан мате­риалдар көрген едім
Сіздердің естеріңізде болсын деп айтып отырғаным
Алда орала қалсаңыздар, қаперлеріңізде жүрсін! Ж.Арыстановтың «Қазақстан коммунисі» журналы, «Социалды Қазақстан» газетінің бас редакторы болып қызмет істегені мәлім
Өзінің айтуына қарағанда, «халық жауы» болып ұсталғанға дейін тамаша кітапханасы болған
НКВД ұстап, абақтыға қамаған кезде тәркілеп алып кеткен екен
Жиыр­ма жыл айдауда болып қайта оралған кезде іздесе теңдік бермепті
Құрып кеткен болуы керек
1937 жылдың әлегі­нен құрыған, күйреген жеке кітапхана бір Жүсіпбек Арыстанов кітапханасы ғана емес.
Кітапхана деген мәселе – нәзік қатынасты тілейтін дүние
Орыстар Ломоносовтың кі­тапханасының жұрнағын әлі күнге дейін шарқ ұрып іздейді
Бұл орайда акаде­мик Алексеевтің зерттеуі («Сравнительное литературоведение» М-Л.,1983 г.) қызық-ақ
Қысқасы, «Ораз Жандосов және ұлттық мәдениет» аталатын материал бізге қатты ұнады
Бір өкініші – материалда қайраткер жайында әлденеше шығарма жаратқан жазушы Жүсіпбек Арыстановтың аты аталмайды
Неге? Түсініксіз.
Электронды кітапхана – уақыт талабы
Кітапхананы бұқараға қызмет еткізудің жетілген жолы
Текесбаева Нұрбаланың «Электронды кітап­хананың жасақталуы және дамуы» аталатын материалы қызықты
Ас­қар­бекова Набаттың «ҚР Ұлттық кітапханасының сирек қорындағы Қожа Ахмет Ясауидің мұралары» аталатын мақала журналға ғылыми нәр беріп, қызықтырып тұр деп айтар едім
Балабекова Гүлиса биб­лиографиялық көрсеткіштер жасау тәжірибесін бөлі­сіпті
Библиография – тамаша ғылым
Міржақып Дула­­товтың жиыр­масыншы жылдардан бастап жүргізген, түсінікпен тізген библиографиялық көрсеткіші қолымызда жоқ
Б.Кенже­байұлының айтуына («Жас Алаш», 25 тамыз, 1989 ж.) қарағанда, ол бір өнеге тұтар жосығы бөлек көрсеткіш түрі секілді
Әдебиетте Сидельников, Нарымбетов жа­саған библиографиялық көрсеткіштер өте құнды дүниелер деп ойлаймын
Ұлт­тық кітапханада бірсыпыра жыл қызмет іс­теген Сейтен Сауытбековтің сирек кі­таптар мен құнды қолжазбаларға жа­саған библиографиялық көрсеткіші (қол­жазба типінде) – өте құнды дүние
Неге ғана әлі күнге кітап болып басылмай жатуы маған түсініксіз
С.Сауытбековтің «Баймағамбет Ізтөлин» кітабын әдеби өңдеуші болғанмын
Әлгі аталған көр­сет­кіштің бір данасы менің қолымда
Кі­тап етіп бастырар болсаңыздар беруге болады.
Кітапхана – кітаптан басталады
Қазақ кітаптарының ескі басылымы, оның тарихы жайында Әбіш Жиреншиндей еңбек берген кісі сирек
Оның қазақ кітаптары тарихынан жазған кітабы құнды
Құндылығын кезінде профессор Б.Кенжебайұлы ағымдағы баспасөзде арнайы мақаласында айтты
Б.Кенжебайұлы келесі кітапты бірге жазбақ өтінішіне орай қолындағы бар көне кітаптарын 5-6 қап етіп, шәкірті Жиреншинге берген
Өкініші – 5-6 күннен кейін соқырішек сырқатынан Әбіш аға қайтыс болып кетті
Кітаптар кейін «Кітап музейіне» келіп түсті
Мұны айтып отырған себебім – журналдың келесі сандарында Әбіш Жиреншин еңбегі, кітапханасы, кітап тарихын қалай жазғаны туралы әңгіме қозғалса деген ой!
«Ұлттық құндылықтардың рухани қазынасы» – Изамбекова Ханшайым мақаласы
Мақаладан Ұлттық кітапханаға кітаптар қандай жолмен келіп түсетіні, қалай молығып, толығатыны туралы жақсы мәлімет алдық
Бізді ерекше қызықтырған мақала – «Көнені қалпына келтірудегі ғылыми талпыныстар»
Авторы – Жұмаділова Назгүл
Кітапты қалпын сақтай отырып жаңғырту – бұрын бізде бола қоймайтын
Мәскеу, Санкт-Петербургте жүзеге асырылатын
Кі­тапқа қалыпты ауа райын жасайтын аппарат – чехтардың еншісінде
Назгүлдің айтуына қарағанда, көне кітапты шып-шырғасын шығармай жөндеп қалпына келтіруде біздің талабымыз да оң екен
Оған да шүкіршілік
Кітап шаңынан аллергияға ұшырасам да көне кітаптар­ды жинауды қоя алмай келе жатқан кітапқұмардың бірімін
ХІХ ғасырда алтынмен апталып, күміспен қапталып жарық көрген энциклопедияның неше атасын атамай-ақ Северцевтің «Вертикальное и горизантальное распредъленіе Туркестанскихъ животныхъ» (Москва
Въ Университетской типографіи (Катковъ и К) на страстномъ бульваръ
1873) аталатын кітабының қолымда екенін айтсам да жетер
Назгүл жаңалығы­на сүйсініп қалдым
Сүйсіне отырып Н.П.Полевойдың «Исторія русской словесности съ древнъйшихъ временъ нашихъ дней
С.-ПЕТЕРБУРГЪ
Изданіе А.Ф.Маркса
1900» аталатын тозғын кітабымды қалпына келтіруге көмек сұрасам ба деп отырмын… Санкт-Петербургте «Түркістан институты» аталатын ғылыми-зерттеу орталығының болғанын, көп кітап шығарған ол орталықтың ХХ ғасыр басына дейін жұмыс істеп келгенін де қаперлеріңізге сала кетейін
Шаймарданова, Сәрсенбаева материалдары да бірсыпыра мәлімет береді
Арнайы тоқталмай кетуге болмайтын материалдың бірі – «Ыбырай Алтынсариннің қолжазбасы»
Ас­қар­бекова Набат ұсынып отырған факсимилелік материал – кәдімгі ұлы ағартушымыз Ыбырай Алтынсариннің тіл біліміне қатысты еңбегі
Қолжазба типінде берілген
Тамаша жәдігерлік
Журналды ғылыми сипатқа жетелейтін материалдан ой туады
Кезінде КСРО Ғылым академиясы жанынан «Әдеби жәдігерліктер» («Литературные памятники») аталатын нысанмен (серия) 250 том жуан-жуан көнмен қапталған кітаптар жарық көрді
«Свисток», «Северная лира» секілді журналдарын қайта бастырып шығарды
Ол кезде қазақтың ескі дүниесін көрсе жүрегі бірге қозғалатын профессор Б.Кенжебайұлы «Ай, қап» журналын қолмен көшіріп, машинкаға бастырып, «Жазушы» бас­пасына өткізіп, бірақ жариялата алмай діңкелеп жүрген кезі
Оның ішінде кейін «Қазақ» газетін жеке отау етіп алып шыққан Ахмет Байтұрсынұлы, Міржақып Дулатұлы сияқты Алашорда өкілдерінің мақалалары бар болса – қайдан жарияласын… Әрине, қазіргі таңда көне жәдігерлерді қайта жариялату, кітап етіп шығару – мәселе емес
Шешімі табылды
Бірақ біздің ұмытып кетіп жүрген бір мәселеміз – факсимилемен жариялау!
Журналжабар райында жариялап отырған Айнұр Әбдірәсілқызы – бү­гінгі таңда танымал ақын қызымыз
Оның М.Дулатұлының «Қайда едің?» өлеңі рухында туған «Ғасырдың ұлы, қайдасың?» аталатын өлеңі – жүректі қозғап, миды шайқап кетерліктей жақ­сы өлең
«Анама», «Замандасқа», «Бесік жыры», «Түркістанмен қоштасу», «Мі­нәжат», «Бата» аталатын өлеңдер де – көңілдің қылын шертетін үздік өлеңдер
Ол өлеңдер жайында кеңінен әңгіме етуге жер тар
Арнайы бір баспасөз бетінде сөйлермін деп ойлаймын.
Кітапханаға байланысты қасі­реттің бір парасы – кітап­хананың «приватизация» жыл­дары ғимараты үшін сатылып, жо­йылып кетуі
Отырар ауданы орталы­ғына орналасқан кітап дүкенінің ғимараты ішіндегі кітабымен қоса бес мың теңгеге сатылғанын көзіміз көрді
Бұл да – мәселе! Айта берсе, кітапхана тағдырына тіреліп тұрған мәселе көп-ақ
Ол, әрине, бір күнде шешімін табар мәселе емес
Алайда оларды біртіндеп айтып, күн тәртібіне көтере бермесе тағы болмайды
Өйткені кітапхана ісінде уақтылы шешпесе тозығы жетіп, ажалы келіп қалар мәселелер көп кездеседі
Уақытты кері қайтаруға болмайды
Міне, осы мәселелерге «Ұлттық кітапхана» журналы мұрындық бола ма деп ойлаймын ғой, баяғы.
Сізге деген құрметпен:
Құлбек ЕРГӨБЕК,
Қ.А.Ясауи атындағы Халықаралық қазақ-түрік университетінің
вице-президенті, профессор
