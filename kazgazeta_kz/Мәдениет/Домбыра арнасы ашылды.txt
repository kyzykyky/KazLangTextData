Қазақтың болмысымен біте қайнасып, ғасырлар бойы халқымызбен бірге жасап келе жатқан ұлттық аспап – домбыраға қатысты жағымды жаңалық жанымызды жадыратты
Былтыр Елбасының шешімімен шілденің бірінші жексенбісі Ұлттық домбыра күні болып жарияланған еді
Тәулік бойы ана тілінде ән мен жырдан шашу шашып, ұлттық құндылықтарымызды насихаттайтын шымылдығын енді ашып жатқан «Домбыра» атты жаңа арна алдағы уақытта көрерменнің көзайымына айналады деген сенімдеміз.
Қазақтың киесі мен қасиеті саналатын домбырамен аттас телеарнаның көзі қарақты көрерменге жол тартуы – рухани жаңғыру жолындағы игі бастаманың бірі
Жүрегі қазақ деп соққан әрбір азамат­тың шаңырағында күмбірлеген қара домбы­раның үні мен ұлттық әуені таңнан қара кешке дейін ойнап тұрса, келер ұрпақ төл мәдениетімізбен сусындап, ұлттық рухты бойына сіңіріп өсер еді деген мақсатты көздейді телеарнаның жетекшілері.
– «Домбыра» телеарнасын ашу көптен бері көңілде жүрген ой еді
Бұл салада жүргенімізге аз болған жоқ, тәжірибеміз бар
Осының алдында «Жұлдыз» телеарнасын ашқанбыз, жаңа арна да соның жанынан ашылды
Әзірге материал өте аз
Тың дүниелер жоқ
Сол себепті осыдан бір жарым-екі айға жуық уақыт бұрын Алматы, Астана қалаларында түсірілім жұмыстарын жүргізіп, қор жинадық
Арнамызда домбырадан бөлек, жетіген, қобыз секілді барлық ұлттық аспаптар жайлы айтылып, домбырада ойнауды үйрететін сабақтар да болады, – дейді арна басшысы Қанат Ержігітов.
«Домбыра» телеарнасының ашылуына байланысты ұйымдастырылған баспасөз мәслихатына мәдениет саласында жүрген көптеген мамандар қатысып, ой-пікірлерімен бөлісті
Қазақстанның еңбек сіңірген артисі Рамазан Стамғазиев бұл мәселеде шешімін таппаған сұрақ шаш-етектен екенін айтты
«Тәуелсіздік алғалы бері біраз уақыт өтсе де, ұлттық дәстүрлі мәдениет саласында көптеген дүниелер кенжелеп қалды
Себебі идеология дұрыс жолға қойылған жоқ
«Өткенімізді білмей, болашақты болжауға болмайды» деген сөз бар
Тәулік бойы қарт қобызымыз бен қара домбыраны, қазақтың халық әндері мен композиторларын насихаттауымыз керек
Қазір кез келген баладан қазақ композиторлары жайлы сұрасаң, біле бермейді
Білу үшін, көрсету үшін осындай арнайы телеарналар керек» деді әнші.
«Әр қазақтың үйінде домбыраның тұруы – заңдылық
Әр шаңырақта қазақтың күйі, қазақтың үні, әуені ойнап тұруы керек
Балабақша, білім ордаларында да қолға алынса, жаман болмас еді
Одан кейін мүмкін болса, балаларды бақшадан бастап қазақ тіліне бейімдеу керек» деді күйші, композитор Секен Тұрысбеков.
Қазақстанның еңбек сіңірген артисі Айгүл Үлкенбаева болса, «Домбыра» арнасының халықтың көптен күткен көкейде жүрген өзекті мәселенің бірі екенін айтты
«Себебі Кеңес одағы кезінде гастрольдік сапарлармен көрші мемлекеттерге шыққанда тәулік бойы өз тілдерінде ұлттық музыкасын дәріптегенін көргенде қатты қызығатынбыз
Бізде де сондай арна ашылатынын естігенде қуанып қалдық
Домбыра күнінде Президентіміз «Домбыра – біздің ұлттық кодымыз» деген еді
Ұлттық әдет-ғұрпымыз, музыкамыз, әдебиетіміз, бір сөзбен айтқанда, ұлттық рухымызды сақтап қалу үшін жасалып жатқан осы қадам былтырдан бастап қолға алынған домбыра күнінің жалғасы деп қабылдаймыз
Жаңа арнаға өміршеңдік тілейміз» деді.
«Домбыра» телеарнасы халық әндері мен күй-жырларын насихаттаумен қатар, консерватория, өнер академиясын бітіріп жатқан жастардың біліктілігін шыңдауға жаңа мүмкіндік ашады
Арна құрылтайшылары Ресей, Қытай, Моңғолия сынды көршілес елдерде тұратын қандастарымыздың Youtube арналарында қазақ халық әндерінің небір жауһарлары сақталғандығын айтып, келешекте ол үшін арнайы байқау, жоба ұйымдастыруды көздейді.
Тұсауын енді кесіп жатқан жаңа арнаның атқарылар шаруасы мен артылар жүгі салмақты
Сондықтан да ұлттық құндылықтарымызды ұлықтауға бағытталған жобаға сәттілік серік болсын дейміз.
Гауһар ТҮСТІКБАЕВА
