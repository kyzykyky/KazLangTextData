Қазақтың күй өнері қай кезде де таланттардан кенде болмаған
Күйдің көшін бастап жүрген аға буын өкілдерімен қатар жастар да «ат тұяғын тай басар» деген қағиданы берік ұстанып, қара домбыраның шанағын өзінше сөйлетіп баққан
Осынау биік өнердің аспанына құлаш сермеген жас дарындарымызды ел-жұртқа таныстырып отырудың қажеттілігі қашанда зор
Өйткені қазыналы күйіміз бен күйшілеріміз насихатсыз қалмауы керек
Сонда ғана атадан балаға аманат болып қалған асыл мұрамыз уақыт керуеніне ілесіп, ілгері дами береді
 
Алматыдағы Ахмет Жұбанов атын­да­ғы дарынды балаларға арналған музыка мектебінде жас күйші Ғаламат ­Бейсе­қожаев есімді талантты шәкірт оқиды.
Ол домбыраны қолына алғаш рет алты жасында алыпты
Мектеп қабыр­ғасында домбыра үйірмесіне қатысып, күйшілік өнерге деген тала­бының жоғары екенін байқатқан
Шығарманы сезініп орындап, осы өнердің қыр-сырын меңгеруге ден қойыпты
Ғасыр­лардан жалғасып келе жатқан бабалар сазын ой-зердесіне тоқып, кеудесіне құйып өскен күйші бала табиғатпен үндескен күй сазына елтіп, құмарта беріпті
Өршіл де рухты күйлермен қатар әуезді де, сырбаз күйлерге ден қойған екен
Шығармашылығының алғашқы баспалдағы осылай өрілген жас талант бірте-бірте өзі де жанынан күй шығара бастайды.
Күй шығару өнері бүгінде сирек кездесетін құбылысқа айналғанын айта кетуіміз керек
Қазір көбіне-көп орындаушылардың қатары көбейіп, шын мәнінде күй деген атқа сай туындыларды дүниеге әкеліп жүргендердің қатары соншалықты көп емес
Бірақ бұл өнер де дәстүр сабақтастығы ретінде өз қалпында сақталуы тиіс
Кешегі нар идіріп, табиғатқа тіл бітірген дауылпаз күйшілердің ізін жалғаушылар осы заманда неге шықпауы тиіс
Қанымызда бар қасиет жоғалмайды ғой
Бар болғаны осынау өнерді ­заман талабына сай жаңғыртып, ұлы өнерпаздарымыздың сүрлеу-соқпағын кейінгі ұрпақ та шама-шарқынша іліп әкетіп жалғастыруы керек-ақ.
Күй дегеніміз бейнелеп айтқанда көңіл құсының ғарыштық биіктерге қанат қағуы ғой
Адамның ішкі сезім­де­рінің бұлқынысы
Қиялының көкке өрлеуі
Шабыт шыңы
Асқақ рухтың көрінісі.
Күйшіге дүниенің дидары ғажайып бір күйге бөленгендей әсер етіп, көңілдің пернесін дөп басқан кесек шығарма алпыс екі тамырды түгел идіріп тыңдарманына жол тартатыны бар
Бір байқағаным, Ғаламаттың шерткен күйлерінде қоңыр мінез бар, бабалар сазына деген адалдық бар
Дәстүрді берік ұстану қағидасы да жоқ емес
Текті күйдің қасиеті мен қадірін сақтауға деген ұмтылыс та менмұндалайды
Әр перне басысы мен қағысында шымырлық, нәзіктік пен жұмсақтық, өз болмысы мен табиғатына орайлас келіп отыратын даралық та қылаң береді.
Әдетте, жас күйші дегенге әлі де толысып, шеберлігін шыңдауы тиіс деген көзқараспен зер салатынымыз бар
Бұл тұрғыдан алғанда оның алдында үлкен де белесті жолдар, әрі қарай шыңдалу, өнерін дамыту тәрізді мақсаттар тұрғаны анық
Бірақ ол бүгіннің өзінде әйгілі Құрманғазы атындағы Қазақ мемлекеттік ұлт аспаптар оркестрімен бірігіп жеке орындау­да бірқатар күйлерін халыққа тарту етіп концерт бергені, Астанада жеке концерттік кешін өткізгені талапты шәкірттің алар асулары биік екенін байқатып-ақ тұр
Жас дарынның туған ағасы Нұрсәт Бейсеқожаевтың есімі де өнерсүйер қауымға жақсы таныс.
Ағасына қарап бой түзеген ­Ғала­­мат­тың өз шығармашылығын қа­лып­тастырып, осы бағытта көптеген ізденістер мен соны соқпағын табуға тырысып жүргені де күй деген құдіреттің алдындағы шәкірттік парызын жете сезінуінен дер едік.
Өзі бір әңгімесінде арғы атасы Бейсеқожа мен нағашы атасы Есдәулеттің өнерлі жандар болғанын айтты
Алғашқы туындысы өмірге келгенде Орынқұл атасы бұл күйіне «Жеңіс» деген атау беріпті
Өнер қонған әулеттің үлкендері болайын деп тұрған баланың домбырасына үкі тағып, қанатын қомдаған екен
Ғаламаттың бүгінгі таңда жиырмадан астам күйі бар
Бір қарағанда, бұл көп те, аз да емес
Мәселе сан емес, сапасында ғой
Сапа тұрғысынан сөз қозғайтын болсақ, жас күйшінің өз шығармашылығына аса жоғары талғампаздықпен қарайтыны аңғарылады
Күй әуенін әртүрлі құбылтып, пернелерінен сиқырлы саз төгеді
Елбасына арнаған «Атадан мұра» күйінің де шоқтығы биік екені сөзсіз
«Жазғытұры», «Абай толғауы», «Қосқарау», «Наурыз», «Қордай» және т.б
шығармалары тыңдаған жүректі тебірентпей қоймасы анық.
Шалқар шабытпен шыққан туындылары орындаушылық шеберлігімен үндесіп, тұтас бір суретті көз алдыңа әкелетіндей
Әрине Ғаламат ­Бейсеқо­жаев кез келген шығармашылық жо­лын­дағы тұлға секілді тынымсыз ізденіс үстінде
Небәрі 15 жасында қазақтың күй өнеріне өзіндік үлесін қосып жүргені қуантады
Талабына нұр жаусын дейміз
Күмбірлеген күйі көңілдер пернесін дөп баса берсін.
Дәуіржан Төлебаев
