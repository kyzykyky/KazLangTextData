Жете танысып, жыға танымағаныммен, осынау орта бойлы ашаң өңді, дөңгелек жүзді, қалың қасты кісіні ара-тұра көріп, сәлемдесіп жүргеніме талай жылдың жүзі болды
Жасы өрмек жүзіне жуықтап қалған ол жетпісінші жылдардың басында Орталық партия комитетінің ұйымдастыру-партиялық жұмыс бөлімінің меңгерушісі болып келген
Ұзын құлаққа қарағанда, тың өңірдегі бір облыстық партия комитетінің екінші хатшысы болыпты
Басшы қызметке көтеруде қызметкердің күллі өмірінен гөрі туған өңірі көп күйттеле бастаған кезде бүкіл кадр мәселесіне жауап беретін орынға Арқадан адам алдыруға онша түсінбей, аңтарылғандар аз болған жоқ еді.
Басшылықтың бұл таң­дауы дұрыс болғанына жұртшылықтың көзі ұза­май-ақ кәміл жетті
Аман­жол Қалықов  білімі де, білігі де бай, әділ­дігіне адалдығы сай, сауат­тылығы мен жауаптылығы бірдей, төрт құбыласы тең дарынды да қарымды ұйымдастырушы екенін бірден танытты
Азаматтық ар-ожданын қашанда асқақ ұстап, әділдік пен адалдықтан танбайтын ол кейін Орталық комитет жанындағы партиялық бақылау комиссиясын ұзақ жыл басқарғанда партиялық принцип үрдісінен, баяғы төрт аяғы тең жорға жүрісінен бір жазған жоқ
Оның жемісті еңбегі жоғары бағаланып, он екі орденмен және оннан астам медальдармен атап өтілді
Олардың тең жарымы – жауынгерлік марапаттар
Ұлы Отан соғысының от-жалынын бастан-аяқ кешіп өтіп, кейін ұдайы басшы комсомол, партия қызметтерінде болған
Әбекеңнің көзі сәл күлімдеп, мейірім төгіп кісіні бірден баурап өзіне тартып алатын бір қасиеті бар.
Орайы келгенде, он сегіз жасында әскер қатарына алынып, сұрапыл соғыстың төрт жылын Отан үшіп от кешіп, жалын жұтып, омырауын оққа төсеп өткізген ағаға телефон шалып, сұхбаттасуын сұраған едім
Әңгімеміз тікелей тақырыптан ауытқып, тым әріден басталды.
– «Алыс
Алыс та болса жақын
Жақын
Жақын да болса алыс» деп келуші еді ертегілердің бір қисыны
Сол сияқты, сіз екеуміз бір өңірдің азаматтары екенбіз
Бірақ бір-біріміз туралы білетініміз тіпті аз
Жақын болса да алыс деген осындайға айтылса керек
Естуімше, Ерейментау өңірінен, Сілеті бойынан шыққан көрінесіз
Сонда сірә, қарт Бөгенбай бастаған қанжығалы батырларынан болды ма түбіңіз?
– Сол ұлы батырымыз Бөгенбай шыққан қалың қанжығалының ішінде Сілеті бойында үш ауыл уақ бар еді
Қанжығалылармен ауылы аралас, қойы қоралас, бірге көшіп-қонып ағайын-туыс болып кеткен сол үш ауылдың бірі – Қаражар менің кіндік кесіп, кір жуған жерім
Көген түбіндегі көнекөз қариялардың айтуына қарағанда, бұл ауылдың басы менің атам – Мұстафа қажы болыпты
Ол өткен ғасырдың басында Меккеге барып қайтқан көрінеді
Ауыл-аймағы сыйлап ол кісінің атын атамай «Тапаң қажы» дейді екен
Атамыздың алты ұлы, үш қызы болыпты
Ұлдары – Мұса, Ұса, Әбдірахман, Қалық, Ахмет және Қабыш
Қабыштан басқасының бәрі үйлі-баранды, балалы-шағалы болған
Ал Қалықтан мына мен туып­пын.
Жиырмасыншы жылдардан бас­тап қыр халқы небір нәубетті бас­­тан кешпеді дейсіз!? Азамат соғы­сы­ның соңын ала аранын ашып келген жиырмасыншы жылдардағы аштық талай түндіктің шаңыра­ғын орта­сына түсірді емес пе? Отыз бірінші жылғы аштық болса қыр халқының тең жарымын жалмап кетті гой
Соның салдарынан ақар-шақар Мұстафа қажының ауылы да тып-типыл болып, бүкіл бір әулеттен жалғыз мен ғана қалдым
Әкемнің қай жылы, қалай дүние салғаны есімде жоқ
Шешемді көрдім
Қанжығалы Шәймерден молданың қызы екен
Бойшаң, аққұба, келбетті кісі сияқты еді
Оны да сол алапат ашаршылық жұтты
Қажының тұқымы тұздай құрып кеткелі тұрғанда елдің бір ізгі жанды азаматы – Әрін деген кісі мені балалар үйіне тапсырыпты
Ол кісі қысы-жазы біздің үймен бірге көшіп-қонып жүретін сыйлас, қимас көрші екен
Бірінші бәйбішесі Мәкіш бала көтермей, бір перзентке зар болған олар, маған айрықша ыстық ықылас танытыпты
Балалар үйінде жүргенімде де «ашқұрсақ болып қалды ма?» деп ара-тұра орыс пешіне пісірген бөлке нан әкеп беріп тұратын
Сол жылы сезімнің себебі ме екен, 1934 жылы астық жақсы шығып, елдің беті аздап түзеле бастаған шақта он төртке қараған мен ауылды сағынып, аудан орталығынан Әрекең тұратын «Жолбасшы» колхозына жаяу тарттым
Менің келгенімді көрісімен, Әрекеңнің бәйбішесі: «Біреудің жетім баласын босқа емексітіп, несіне үйір қыласың
Басқаның баласы байласаң да тұрар ма?! «Өзіңнен тумай ұл болмайды» дегенді түсінбей-ақ қойдың-ау!» – деп баж ете қалғанын құлағым шалды да, жонға шығып кетіп еңіреп тұрып жылағаным әлі есімде.
Бірақ ашу алды, ақыл соңы демей ме
Қара құласын қақ жарып шыққан өзінен көрінген нәресте болмай налып жүрген Мәкіштің бір күйініш сәтіне тап келсем керек
Кейін қырқыншы жылдардың аяғында Ақмолаға облыстық комсомол комитетінің бірінші хатшысы болып келгенімде сол Мәкіш апа «әрі ерулігіміз, әрі жас отауға деген сыбағамыз» деп бір сиырын сойып, соғым алып келіпті.
– Айналайын, Аманжол, мен сіздің ауылға кедей шаруаның келіні болып түскенімде алғашкы жылы сөзді сенің атаң Мұстафа қажының бәйбішесінен естіген едім
Ал шешең сол ауылдағы жас келіншектердің ақылшысы сияқты еді
Мұны әдейі айтып отырғанымның себебі бар
Әлі ұмытпаған шығарсың, баяғыда жан алқымнан алған аштық жылдары апшымыз қуырылып отырған шақта ауылды сағынып келген саған қарата бір қатты сөз айтып қалып, пендешілік жасаған едім
Кешіре алсаң, соны кешір, балам
Соған қарамастан сенің бізге деген бауырмалдығыңды ел ішінде көре алмай күндейтіндер жоқ емес! – деп жылағаны бар.
– Жоқ, апа, қиналмаңыз
Менің ешқандайда өкпем жоқ
Елдің анау-мынау сөзіне құлақ аспаңыз
Сіздерге ренжитін менің не жөнім бар! Жасым он алтыға толып, балалар үйінен Алматыға оқуға аттанып бара жатқанымда екі сиырыңыз­дың біреуін сойып, құнын қалтама салып берген сіздер емес пе едіңіз­дер! Ондайды кім ұмытсын!? – деп жұбатқан едім.
1931 жылы Әрін аға апарып тапсырған сол балалар үйінде мен жетіжылдықты бітіріп шықтым
Ол кездегі тәртіп бойын­ша, он алтыға толған балалар үйінің түлектері мамандық игеру үшін фабрика-завод оқуына, не теміржол училищесіне жіберілетін
1937 жылы сол кепті біз де кидік
Тұлдырсыз жетімдердің туған ошағындай болған балалар үйінен Алматыға аттандық
Әйтеуір балалар үйі үсті-басымызды бү­тіндеп қалтамызға азын-аулақ қаржы салып берді
Оған қоса Әрін Жүсіповтың бір малын сатып берген көмегі менің мерейімді тіпті өсіре түсті
Алматыға дейін бүкіл Сібірді шарлап алты күн жүрдік
Алғашқы күні ауылдастарымыз айтқан Еламан ағаның үйін таба алмай, қалалық бақта түнеп шыққанымыз әлі есімде
Таңертең тұрсақ, алдымыздағы екі қабатты еңселі үйдің алды ығы-жығы жас­тар
Бұл Қазақ Педагогикалық институтының ғимараты екен
Еламан аға бізді экономикалық есеп техникумына түс деп үгіттеді
Ал маған мұғалімдік мамандық ұнайтын еді
Сондықтан құжатымды пединститутқа тапсырдым
Жетіжылдықты кілең беске бітіргенімнен болар, мені бірден дайындық факультетінің екінші курсына қабылдады
Тіршіліктің көзі – институттан алатын аз-мұз шәкіртақы ғана
Әйткенмен, басшылық балалар үйінде тәрбиеленген біз сияқтыларға көмек қолын ұсынып тұрды
Сабақтан қолымыз бос кезде пионер жетекшісі болып, кейде бастауыш сыныптарға сабақ беріп, тиын-тебен табамыз
Жаз күндері темекі терісіп, күзде алма жинасамыз
Солай екі жылдың қалай өткенін білмей де қалдық.
Алайда мұғалім боламыз деген арманымыз жоғары жақтың әмірімен бірден өзгеріп, дайындық курсын бітірген бес студентті өркен жайғалы тұрған өнеркәсіпке инженер-металлургтер керек деп жаңадан ұйымдасып жатқан Тау-кен институтына ауыстырып жіберді
Оның бірінші курсында оқып жүргенімізде 1939 жылдың күзінде аяқ-астынан әскер қатарына шақыртты
1939 жылғы 1 қыркүйекте Германия Польшаға басып кірген болатын.
– Армияға ала салып бірден Батысқа жөнелткен екен ғой.
– Әуелі бізді Сібірдің әскери бөлімдерінде жаттықтырды
Бұнда да білім қажет болды ма екен, әскери қызметімді мен артиллериядан бастадым
Ташкенттің түбіндегі Шыршық қаласына жақын жердегі әскери лагерьде жаттығу жұмыстарын жүргіздік
Біздің буынның әскери қызметтен бас тарту деген үш ұйықтаса ойына келмейтін еді ғой
Ал туған шаңырағы жоқ мен үшін армия екінші үйім сияқты болып кетті
Қатаң әскери тәртіп жан-жақты шыңдап, рухани жағынан есейтті
Осында жүріп мен орысша еркін сөйлейтін болдым
Әр алуан ұлттың өкілдерімен қоян-қолтық жүру ой-өрісті ұлғайтып, кемелдендіре түсті
Красин атындағы Мәскеу артиллерия училищесін соғыс кезінде қысқартылған бағдарлама бойынша бітіріп шығып, бірден майданға аттандым
Бізді халық арасында «Катюша» атайтын ракеталық артиллерия жүйесінің гвардиялық минамет бөлімдері үшін маман ретінде даярлаған еді
Бұл Ұлы Отан соғысындағы ең қаһарлы қару болатын
Содан жаның жамандық көрмесін, Солтүстік Батыс, Терістік-Кавказ және Бірінші Ук­раин майдандарындағы жанкешті, қанкешті шайқастарға қатысып, соғысты Чехословакияның астанасы – Прагада бір-ақ аяқтадым
Офицер есебінде взвод командирінен, батальонға пара-пар дивизионның басшысына дейін өстім
Біздің Қызыл Тулы, Богдан Хмельницкий орденді гвардиялық Керчь минамет бригадасы Бас қолбасшының резервінде болғандықтан, бір майданнан бір майданға көшіріліп жүрді
Әрине, қанды-қасап шайқастың көп көріністері жадымыздан сызылып та қалды
Сондықтан кейбір есте қалғандарын ғана айтуға болар.
Краснодар өлкесіндегі Қырым станицасы түбінде болған бір ауыр шайқас есімде
Ұрыстың сәл бір саябыр кезінде командалық бөлімнің блиндажын жасап алдық
Бір дивизионның барлаушылар взводының командирі ретінде тағы бір офицер екеуміз сол пункт­тен жиырма-отыз метр жерден тиісті құралдар арқылы байланыс жасап тұрдық
Сол 1943 жылғы мамырдың басында дұшпанның блиндажға тіке түскен авиа бомбасынан бригадамыздың команда құрамы көз алдымызда опат болды.
Терістік-Кавказ майданының құрамаларына әскери бөлімдерді Керчь бұғазы арқылы Қырым түбегіне өткізіп, түбекті азат ету жүктелді
Бұғаз болса күні-түні дұшпанның бақылауында болып, үсті-үстіне атқыланды да жатты
Соған қарамастан атқыштар бөлімшелері көп шығынға ұшырай отырып, екінші жағалаудағы жіңішке танапты жаудан тазартып, плацдарм жасап алды
Үш дивизионнан тұратын бригадамыз бірнеше күн бойы басқа әскер құрамаларының қолдауымен екінші жағаға өтті
Әрине, бұл секілді тар жол, тайғақ кешу шығынсыз болмайды ғой, мұндай ірі су шебі майдан жолындағы ең бір қиын да қауіпті сәт болғаны жадымнан әлі күнге дейін шықпайды
Өз басым, «фашист армиясы жеңілмейді» деген аңыздың күлін көкке ұшырған Мәскеу түбіндегі ұлы шайқасқа қатысқаным өз алдына
Қырымды азат етіп, атақты Сабынтау мен Севастополь қаласынан дұшпанды аластауға қатысқанымды мақтан тұтамын.
Мына бір көріністі де айтпай кетуге болмас
Қырымнан кейін мен Бірінші Украин майданының құрамында Карпаттағы Сандомир бағытында Поляк шекарасындағы айқасқа қатыстым
Бұл арадағы ұрыс шын мәнінде қандықасап болды
Әдеттегідей шабуыл «Катюшалардың» от боратқан дүм­пуі­мен басталды
Біз, бір топ офицерлер, бригада штабының бастығы Стальбауммен бірге командалық бөлімде шабуыл бағытына түзетулер енгізіп отырғанбыз
Шабуылдың алдында бөлімде майдан қолбасшысы, ол кезде аты аңызға айналып кеткен Кеңес Одағының маршалы И.Конев келіп кірді
Кенет біздің шабуыл­даушы авиация өз бағыттарын бомбалай бастады
Маршал Конев қатты ашуланды
Авиация генералын сырттай сыбап, қолыма түс табан аузында атып тастаймын деп қалшылдады
Тапаншасын қабына салып дереу авиация шабуылын тоқтатуға бұйрық берді де, генералды табан аузында майор шеніне түсіріп тастады
Мұндай көрініс бізге сұмдық болып көрінді
Ал өлім мен өмір тіресіп, алмағайып түсіп жатқан ондай кезде сондай қаталдыққа бармаса да болмайтын да еді ғой
Айта берсе, майдан өмірінен мұндай оқиғаларды көптеп келтіруге болады.
– Жеңістің қуанышын қанат қып байлап, ауылға бірден оралған шығарсыз?
– Бірден оралу кайда!? Бізді ке­лесі жылдың басына дейін босат­қан жоқ
Оның себебін әлі күнге білмей­мін
Содан 1946 жылдың қаңта­рын­да әрең босатты
Ауыл дейсің онда мені кім күтіп тұр? Құшақ жайып қарсы алар ағайын-туыс жоқ
Туған босағадан аштық жыл­дары көз жазғанмын
Сондықтан неде болса деп, бірден Алматыға тарттым
Бірақ жарық дүниеде жақсы адамдар көп қой
Алма­тыда түбі Ақмола өңірінен Мұқа­тай Егінбаев деген бір адаммен та­ныстым
Үлкен ұлы Рақымжан май­данда опат болып, қайғы жұтып жүр­ген адам екен
Зайыры көзіне сол ұлы сияқты көрінсем керек, бірден шұрқырасып, үйіне шақырды
Тегі украин әйелі де құрақ ұшып қарсы алды
«Жалғыздығыңа онша өкінбе
Отызыншы жылдардың алапаты жалғыз сені ғана емес, миллион­дарды жетім өсуге мәжбүр еткен
Ал мынау сұрапыл соғыстан кейінгі жетім-жесірлер қаншама десеңші
Пәтер іздеп әуре болмай-ақ қой
Біздің үйде тұра бер
Жеңешең ұлты басқа болғанмен, бауырмал, мейірбан жан» деді
Сөйтіп, мен Егінбаевтардың үйінде өз баласындай болып кеттім
Осы босағаға Құ­дай қосқан қосағым Зияданы ке­лін қып түсірдім
Жеңіспен оралған офицер ретінде бірден қызметке қабылданып, Қазақстан Орталық комсомол комитетінде жауапты ұйымдастырушы болып істедім
Бақытым бар екен, кейін ірі партия һәм мемлекет қайраткері болған – Әмір Канапин, Николай Дыхнов, Нұрхан Ахметова, Қайнекей Жармағанбетов, Абай Бейсембаев, Хиуаз Доспанова, Сағындық Кенжебаев сияқты саңлақтармен бірге қызмет істедім
Ал 1947 жылы Ақмола облыстық комсомол комитетіне бірінші хатшы болып бардым
Одан кейінгі өмір басшы партия, кеңес жұмыстарында өтті
Тың игеру жылдары Ақкөл, Астрахан ауаткомдарының төрағасы, аупарткомдарының бірінші хатшысы болып қызмет атқардым
Одан облыстық партия комитетінің екінші хатшылығына жоғарладым
Ал қалған өмір осы – Алматыда өтті.
– Өзіңіз сияқты құрдаста­рыңыздың да өмірі алыс-күрес үстінде, алмағайып кезеңде өткені белгілі
«Темірдей тәртіп» деген желеумен жұртты тырп еткізбей құрсауда ұстады
Оның үстіне бірді бірге аңдытып, ел арасын жаппай сенімсіздік кеулегені рас
Қит етсе тұқымы жат, пікірі жат деп шыға келетін
Ал осынша басшы қызметте жүргенде қажының тұқымы деп сізді ешқашан қудалаған жоқ па?
– Қудаланғанда қандай?! Ондай құрық мойынға ілініп барып, әрең құтылғанмын
Онда Ақмола облыстық комсомол ұйымын басқарып жүргенмін
Бір күні түсте үйге келсем, төрде Әлібек аға отыр
Қайран калдым
Соғыстың алдында Алматыда оқыған жылдары Әлібек Нұрмағамбетов КСРО Ғылым академиясының қазақ филиалында сектор меңгерушісі болатын
Бұл жұмысқа ол Ленинград университетін бітіріп кеп орналасқан екен
Онда ол атақты Мұхтар Әуезовпен және Әлкей Марғұланмен бірге оқыған
Мені көргеннен-ақ бірден бауырына тартып, қолынан келген көмегін аямаған еді
Әскерге алынған соң, байланысымыз үзіліп қалып еді
Бақсақ, ол кісіні тырнақ астынан кір іздеген біреулер көрсетіп, айдатып жіберген екен
Жүдеп-жадап келгені көрініп-ақ тұр
Қолдан келген көмегімізді жасап, киіндіріп облыстық оқу бөлімімен келісе оты­рып, бір кешкі мектепке мұғалім етіп орналастырдым
Обалы нешік, Әлібек аға алғашқы бетте-ақ мені Жолбасшы сияқты алыс ауылға жібер, әйтпесе «коммунист пиғылы жат адамға қамқорлық жасады» деп жұрт сөз қылып жүрер деген еді
Білімдар адам болған соң мен оның қалада қалғанын жөн көргенмін
Ұзамай Ақмола облыстық комсомол комитетінің бірінші хатшысының жұмысы жөнінде мәселе қараған комсомолдың арнаулы пленумы шақырылды
Оған облыстық партия комитетінің, Қазақстан комсомолы Орталық комитетінің хатшылары қатысты
Пленумда бұрынғы саяси тұтқынды жұмысқа орналастыруға көмектескен менің тәртібім қаралды
Алайда пленумда сөз сөйлеген Ақмола қалалық жас­тар ұйымының жетекшісі Әлмұқан Сембинов, Атбасар аудандық комсомол комитетінің бірінші хатшысы – Ақтан Төлеубаев және басқалар мені қызғыштай қорғап, кешегі от кешкен жауынгердің, оққа кеудесін тосқан офицердің саяси сауатына шәк келтірудің өзі күпірлік екенін ашық айтып, менің жасаған жақсылығымды адамгершіліктің, ізгіліктің белгісі деп бағалап, әскери марапаттарымды баса айтып, қорғап қалды
Кейінгі кезде жастар арасында жүргізген тәрбие жұмысыма да оң бағасын берді
Не керек, мені сөйтіп, қатерден қорғап қалған қарулас достарым, қызметтес әріптестерім болды
Әйтпесе, мені баяғыда-ақ партиядан қуып, ноқта-жүгенімді сыпырып құртып жіберер еді.
Өткен жолыма көз жіберіп отыр­сам, еш өкінбейтін сияқтымын
Ел басына күн туғанда етікпен қан кеше жүріп, жан аямай шай­қастым, бейбіт күнде ел-жұрт елер еңбек еттім
Демек, еңбек пен ерлік соқпақтары арқылы арайланған өміріме еш өкпем жок
Әйткенмен, біздің буын бастан кешкен қиын-қыстау кейінгі балаларымыз бен немерелеріміз ғана емес, күллі келер ұрпақ көрмесе екен деп тілеймін
Бұл – бір менің ғана емес, бүкіл соғыс ардагерлерінің тілегі болса керек.
– Әумин, айтқаныңыз келсін! Тоқсанның төрінде шалқи беріңіз!
Сарбас АҚТАЕВ,
Қазақстанның еңбек
сіңірген қайраткері,
жазушы
