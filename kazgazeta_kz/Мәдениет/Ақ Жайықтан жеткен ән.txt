13-сәуірде Алматыдағы Жамбыл атындағы Қазақ мемлекеттік филармониясының үлкен залында Ғарифолла Құрманғалиев атындағы Батыс Қазақстан облыстық филармониясы өнер шеберлерінің шығармашылық кеші өтеді
Бұл өнер ордасы еліміздегі ұлттық әншілік дәстүрді дамытуға өз үлесін қосып келе жатқан, өзіндік мектебі бар бірегей ұжым.
Біз бүгін белгілі әнші, Ғарифолла Құрманғалиевтың туысы әрі шәкірті, республикалық Әміре Қашаубаев, Ғарифолла Құрманғалиев атындағы әншілер байқауларының лауреаты, филармонияның концерттік менеджері Серік Сәбитұлы Абдрахмановқа жолығып, аз-кем тілдескен едік.
– Серік Сәбитұлы, алыстан ат арытып келіп қалып­сыздар… Филармония жөнінде ақпарат бере кетсеңіз?
– Филармония 1966 жылы құрылып, 1996 жылы оған Қазақстанның халық артисі, әнші Ғарифолла Құрманғалиевтің есімі берілген болатын
Құрамында Дәулеткерей атындағы ұлттық аспаптар оркестрі, «Орал сазы» фольклорлық ансамблі, «Назерке» би ұжымы, т.б
шығармашылық топтар мен елімізге танымал әнші-күйшілеріміз қызмет жасайды
Олардың арасында Қазақстанның еңбек сіңірген артистері, еңбек сіңірген мәдениет қайраткерлері, әртүрлі республикалық және облыстық байқаулардың лауреаттары бар.
Орал – алыстағы елді мекен
Ал­матыға келіп өнер көрсету – біздің фи­лармонияның жоспарлы жұмысы.
– Оқырмандарымызды осы кешке қатысатын өнерпаздармен таныстырып өтсеңіз?
– Келіп жатқан артистердің құрамында Қазақстанның еңбек сіңірген қайраткері, ән өнерінің дүлдүлі, елімізге белгілі айтыскер ақын, жыршы-термеші, Мұхит ән мектебінің көрнекті өкілі Қатимолла Бердіғалиев, Қазақстан Республикасының еңбек сіңірген артисі Сәуле Таудаева, Қазақстан Республикасының мәдениет қайраткері, ұмыт қалған жыраулық өнерді дамытып жүрген Сағадат Рахметжанов, Әміре Қашаубаев атындағы конкурстың лауреаты Дастан Есентеміров, «Жас қанаттың» күміс жүлдегері Жаңылсын Хасанова, республикалық конкурстардың лауреаты Ернар Өмірәлі, жаңадан жарқырап шығып келе жатқан жарқын жұлдызымыз, Македония астанасы Скопьеде өткен «Еврофест» байқауының бас жүлдегері, «Азия дауысы», «Мальта әндері», «Алтын шлягер» байқауларының жеңімпазы Марат Сарбөпеев және өзім де бармын
Сондай-ақ бірталай республикалық додаларда жүлде алып жүрген «Назерке» би ансамблі өнер көрсетеді.
 – Қазақ әнші-композиторларының бұрын жария­лан­баған ән-күйлерін, дәлірек айтсақ, батыс өңірінің өнер мұраларын зерттеп, бірнеше жинақ шығарғаныңыздан хабардармыз
Осыған кеңірек тоқтала кетсеңіз?
– Ән жанрында әр халықтың өзіне тән нақыш-бояуы бар
Ел арасында айтылып жүрген өлең-ән нұсқаларын жинау, қағазға түсіру – бүгінгі заман талабы
Бізде зерттелмей жатқан құндылықтарымыз өте көп
Мысалы, әнші-композитор, ақын Мұхит Мерәліұлы шебер домбырашы, күйші болған
Өзі де күй шығарған
Ал Мұхиттың күйлері көпшілікке әлі беймәлім.
Бұған дейін «Қаратөбенің ән-күй керуені», «Сағындырған саңлақ», «Са­рыөзеннен салған ән», «Жайық – өнердің ортасы» деген кітаптарым шықты
Әр жинақтың өзіндік орны бар
Мысалы, «Қаратөбенің ән-күй керуені» атты жинаққа Қаратөбе өңірінің әнші, жыршы, күйшілерінің ел арасында жарияланбаған өмірдеректері мен шығармалары және олардың әртүрлі нұсқалары енді.
«Ақ Жайық – атамекенім» атты кітап, сосын елге кеңінен танылмай қалған әнші-күйшілер жайындағы тағы бір кітабым дайын болып қалды, Алла бұйыртса жақында жарыққа шығып қалар.
– Әңгіме өзегін шығармашылыққа бұрсақ
Сіздің ойыңызша, дәстүрлі өнердің жай-күйі қалай?
– Қазір елдің талғамы өзгерген
Теледидарды қарап отырсаңыз, дәстүрлі өнер әншілері көрінбейді
Себебі қазір сұраныс эстрадаға ауып кетті
Ата-бабамыздан келе жатқан өнеріміз тең дәрежеде жүруі керек деп ойлаймын
Дәстүрлі өнерге мемлекет тарапынан қолдау көрсетілсе құба-құп
Сізге бір ғана мысал айтайын, аймақтан келген әншілер өнер көрсететін орын өте қымбат
Осының салдарынан мәдениет ошағы саналатын Алматыға келіп, екінің бірі концерт бере алмайды, өз өнерлерін көрсете алмайды
Залды неге тегін бермеске?! Тиісті орындар осы жағын неге қарастырмасқа?!
Әр аймақтың өзіндік ерекшеліктері бар
Бір-бірімен тәжірибе алмасу керек, жан-жаққа шығып, концерт беріп, араласып тұрған дұрыс.
Осы тұрғыдан бізге қолдау білдірген Батыс Қазақстан облыстық мәдениет басқармасының бастығы Айдар Тапашұлы Батырхановқа және филармония директоры Марат Кеңесұлы Қалиевке өз тарапымыздан алғыс айтамыз.

– Сөз соңында бүгінгі жастардың өнерге деген талпынысы туралы не айтар едіңіз?
– Қазір компьютер заманы болған­дықтан балалар дайынға әуес болып кетті деп ойлаймын
Сол себепті олар өз ойларын толық жеткізе алмай жататыны жасырын емес
Осыған аса мән беру қажет
Жыр-дастандарымыз, термелеріміз, ән-күйлеріміз тұнып тұрған ұлттық идеология ғой
Ондағы әрбір асыл сөздеріміз елді елдікке, бірлікке шақырады
Баланы жастайынан домбыраға баулып, өнерге жақын етіп өсіргеніміздің артықтығы жоқ
Қалай болғанда да қазақ баласының бойында ұлттық өнерге деген сүйіспеншілік қалыптасуы тиіс.
– Әңгімеңізге рахмет!
Бағдагүл Балаубаева
P.S.
Ғарифолла Құрманғалиев атындағы Батыс Қазақстан облыстық филармониясының өнер шеберлері Алматыда Жамбыл атындағы Қазақ мемлекеттік филармониясының үлкен залында 13-сәуір күні өтетін шығармашылық кешіне шақырады

Басталуы сағат 15.00 және 18.00-де

Байланыс телефондары: 
87013572265; 87774797527
