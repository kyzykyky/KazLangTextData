Жазушы Гүлзат Шойбекованың «Өмір сүру ережесі» атты кітабын оқығаннан кейін туған ой
Әріптесіміз Гүлзат Шойбекованың «Өмір сүру ережесі» атты кітабы жөніндегі пікірімді осы аталған әңгімесінен бастауды ниет еттім
Бұл өзі елде-жұртта жоқ, қызық тәсілмен жазылған шығарма
Бір нәрсеге таңырқай білетін адамның қай-қайсысы да әңгіме жайлы және оның қиялшыл авторы жайлы бір қауым ойлануына тура келеді
Бірінші жақтан сөйленетін, сол арқылы тылсыммен жауаптасу барысында өрбитін туынды оқырманды бастан-аяқ ойға жетелейді
Алдымен айта кетерлік бір жайт, проза жанрында әйел жазушыларымыз саусақпен санарлықтай екенін ескеру
Бірақ бұл бүгінгі мына авторды есіркеу деген сөз емес
Әрқайсымыздың басымызда бар, проза ауыр жанр
Солай бола тұра, бұған неге қызығамыз? Ойшыл қазақ «құсқа алтын қапастан, қисық бұтағы артық» дегенді босқа айтпаған
Ақын-жазушы атаулыға көз қызартар байлықтан да, апиындай арбайтын биік мансап, лауазымдардан да қағаз-қаламын қолына алып, ойға шомып отырған кезінен артық ешнәрсе жоқ екендігі қалам ұстаған баршамызға мәлім
Ал, әйел адамның мыңдардың, тіпті миллиондардың ішінен суырылып шығып, осынау азабы көп бейнетті еңбекке бел байлауы оның туылыс, жаратылысындағы сыбағасы
Өзгеде жоқ тек қана Алланың өзі шекесіне тас қып таңып берген бас еншісі деуге болады
Олай болатыны,  анық жазғысы келетін адам соның ауруына шалдығып, құтылмас сары сүзегімен сырқаттанады
Сондай жазылмас кінәратқа түбегейлі ұшырағандардың бірі – Гүлзат Шойбекова болар.
Бір қызығы, «Өмір сүру ережесі» әңгімесіндегі аты-жөні белгісіз, бірінші жақтан әңгімеленетін «мендік» кейіпкерге неге ат қойылмаған деп ойлауға мұршаң келмейді және оның қажеті де жоқ
Қасиетті «Қадір түні» Жаратушыдан жұрт өзге нәрсе тілеп жатқанда кейіпкер өзіне өлім тілейді… Осынау жақсы күнге үміт артқан ойшыл кейіпкер шынайы мінәжат тілегімен дүниеден өтуді армандайды
Кейіпкер бірталай уақыт өз-өзімен ой таласып, жоғарыдағы жарқын мақсатын армандап, басы қатып отырғанда оған тылсымнан жауаптасатын құдіретті бір дауыс пайда болады.
Өзге жұрт Қадір түні жақсылық тілейтіні кімге де болса белгілі
Автор соны айтумен бастаған шығармасының екінші сөйлемінде «Ал мен Алладан өмір сүру азабынан құтқаруын сұрап құлшылық жасамақшымын» дейді де, содан ары қарай осы сарынмен неше түрлі соқталы ой жүйелей отырып ақырында «Қараңғылық қоюланып, түн жарымынан ауғанмен…» деп барады да «Ажал түгілі тірі тышқан да менің есігімді қақпады» деп кейіпкеріне күдер үздіре бастайды
Автордың қалам қарымына ілескен оқырман ананың зарығып күткен өлімі келмей қойғанына едәуір жаны ашығандай болады
Сөйтсе оның өлгісі келіп отырғаны – өмірді танып болмаған шикілігінен екенін кейін аңдайсыз
Ғайыптан пайда болған тылсым дауыс иесі тартысты жауаптасу арқылы әлгі өлерменге өмірдің қат-қабат сырын ашады
Сол арқылы желкелеп, мойындатып отырады
Ал бұның арғы жағына үңілсеңіз, Гүлзаттың өз жан дүниесіндегі үлкен тартыс қарама-қайшылық арқылы шешіліп, жалпы адам баласына сол арқылы ой салады
Жазушыға сол шытырмандар арқылы бағынып отырасың
Таскенедей қадалып, емініп сұрақ қоятын кейіпкер жетім қозыдай түртіншек бәле
«Құрастырып айтса – құлдікі жөн, біріктіріп айтса – бидікі жөн» демекші, өлуді мақсат етіп алған жанкештінің беті оңайлықпен бері қарамаған
Бұл айтса бұныкі, анау айтса оныкі жөн болып, ұзақ талқы өтеді
«Талқыға түспеген хан тұрақтамайды, тартысқа түспеген ғылым тұрақтамайды» дегендей тәсілқой автор екі кейіпкер ортасындағы рухани таразыны тарта-тарта, ақыры әлгі пақырды өлімнен ажыратып адам ғып шығарады
Адам болғанда да аталмыш тылсым дауыс иесінің дарытқан уағызымен ой-дүниесі жетілген гуманист өлшемдегі дана болады
Иеленген тәлімінің ішінде терең философия да, исламият қағидасының жұрт біле бермейтін пәлсапалық шыңдары да, өмір сүру өрнектері де тапшы емес.
Негізінде өзіне қол салатындар болмаса, өзге ешкім өлім тілемейді
Бірақ мына шығармада сол өмірді өлгісі келетін фанатик әрі өзінікін, өз ойын жөн көретін қиқар адам қалай өткізу мәселесі талқыға салынады
Жазушы оқырманды көбінше философиялық толғаныстар арқылы жетелейді
Шығарма жөнінде де, автор жөнінде де ойға қаласың
Жазушыны осыны жазуға итермелеген не деген ойды қуалауыңа тура келеді
Оқиғаның желі-арқауы, соқтасы адам жанының тылсымына құрылған
Мәселен, өзін жаратқан Раббысын тани алмайтын; жай өмірде бірде-бір адамға жақсылық жасамайтын; ғұмырында бір пендені қажетінен шығарып, бір ынсанға көлеңкесі түспейтін; қысқасы өліп жатсаң аузыңа су тамызбайтын өлердей қарау біреу қартайса оның босқа ағарған сақал-шашын ақ доңыздың түгіндей деуге болатын шығар
Ал жазушыны ой азабына түсіретін не? Неге қиял кезеді? Себебі өзінің жанартаудай бұлқынған жай-күйін найзағай отындай шақпақ-шақпақ сезімін ырыққа түсіру керек
Қаламгер атаулының онсыз ішкен асы батпайды.
Гүлзат Шойбекованың қызық кейіпкері алғашында ой ойлау азабын ауырсынған бір жақтылы пенде болатын
Мұнан бұрын сол кейіпкер өзі түсінде көріп жүретін дауыс иесі енді өңіндегі ашық дауысымен «… ал сен сияқты ақымақтар» деп көзін бір шұқып, білместіктерін мойындатады.
« – Сен не, жер бетіндегі бүкіл тіршілік иелерінің өмірі көк әлемімен байланысты екенін білмеуші ме едің? Адамдардың білімі жетпеген ойларына мен түс арқылы бағыт-бағдар беремін, оны шын ақылды адамдар өмірінде дамытып, жетістікке жетіп жатады
Түсің де сенің өміріңнің бір бөлшегі
Көктен қол үзген сайын сендердің өмірлерің күрделене түседі
Сендер тірі кездеріңде де, өлген соң да жер беті мен көктен байланыстарың үзіліп қалмайды
Көк жерге, жер көкке тәуелді
Сен қанша қасарыссаң да үйлесімді жаратылыстан қашып кете алмайсың» деп түйеді.
Байқап отырсыздар, Гүлзат Шойбекова дейтін жазушының өзі көзге моп-момақан болып көрінгенімен ой әлемі қалай шарықтайтынын асау қанды шығармасынан аңғарамыз
Ол өлілер рухының тірі екенін, сенің бар болмысың тірі жүргеніңде де, өлгеніңде де ғарышпен, көкпен байланыста болатынын әлгі тылсым дауыс иесі арқылы күміс шегемен шегелеп бергендей етеді.
«Шығарманың жалпы жазылу өрісі қандай? Оқырманға не береді?»  дегенге келсек, бұл әңгіме әдебиетіміздің үлгісінде ала бөтен орын аларлық, адам рухына, адамзаттың жан-әлеміне психологиялық талдау жасалған көркем кесте деп қарауға болады
Оқып отырып неше қилы ойға шөгесің
Бір кейіпкердің қақ жарылып, екі адамға өзгеріліп отыратыны сияқты сен де өзіңді екіге бөлесің
Жазушы қаламына сене отырып алдымен шикі кейіпкермен одақтасып, соңынан дауыс иесінің тәлімі арқылы жаңарып, өзгерген кейіпкермен достық құрасың
Өзіңді тексеріп қиял кезесің
«Көрмеген көлден естімеген қаздың дауысын естисің» демекші, автордың мұнан бұрын өзің білмеген қырларын ашып, қалам қуатын танисың
Бетегеден биік, жусаннан аласа болып жүретін Гүлзат Шойбекованың жазушылық ерекшелігін, оның өзгеге ұқсағысы келмейтін қиқарлығын мойындауыңа тура келеді
Ізденгіштігі құзғындай
Ойы қомағай
Бітіргеніне нығызданып алабұртпайтын, жылым тереңдігін таразылайсың
Ойының күрделілігімен санасып, орнын білесің
Мұнан бұрын сырттай сыйынып жүрсең, енді оның жазушы атаулының бәрімен де терезесі тең, үзеңгілес әріптес екенін ұғынасың
«Інжу іздеген тереңге сүңгиді» немесе «Інжудің құнын іздеген біледі» дегендей біздің қосарымыз Гүлзат өзінің ешкімнен кем жазушы емес екенін ұғынып, мұнан былай да қолтығы сөгіліп, құлашын кеңге сермеуі керек.
Дана халқымыз «Ана сүтімен кірмеген, тана сүтімен кірмейді» немесе «Алла бермегенді молда бермейді» дейтін тәмсілдері осы Гүлзат Шойбекованың жалпы таза, қазақы болмысына да арналса болғандай
Ділдің сыздағанын тіл білдіреді десек, көп толғаныстан, тесіле ойланудан туған Гүлзат әңгімелері қашан да өз орнын айырбастамайды
Оның «Адамгершілік», «Тірі өлік», «Бұрым», «Бүйрек» тағы басқа әңгімелері айтқанымызға дәлел бола алады
«Дария буланбай, далаға шық түспейді» дегендей, жазушының жан-ділі жіпсіп буланбай «Өмір сүру ережесі» тектес бүгінгі талғампаз оқырманды елең еткізерлік табанды шығарма тумайды
Қорытып айтқанда «ішімдегі түрімде, түрімдегі тілімде» дегендей, жазушың қайсы десе, мынау дейтін, қазағымыздың Гүлзаттай ойшыл қыздары проза жанрында молыға түссе әдебиетіміздің де көсегесі көгеріп, көкжиегі кеңи түскен болар еді демекпін.
Ең аяғында аталмыш кейіпкер тылсым дауыс иесінен өмірге деген, өмірдің небір қалтарыс күрделі жолдарына деген сауалдарына жауап тауып, қанағаттанғанын автор өте сәтті қорытып:
«Ассалаумағалейкум, Жарық Күн!
Ассалаумағалейкум, Адамдар!» – дегізіп жыны қағылған бақсыдай ұлы жаратылысқа бас игізіп шығарады
Шығарманың бекітілер тиегі, түйер түйіні оқырманның жүрек сезіміне жылылық ұялатып, көңіліңді жайландырумен аяқтайды.
Жанат АХМАДИ,
жазушы, Халықаралық «Алаш» әдеби
сыйлығының иегері
