Жастық шақтағы ең ыстық сезім махаббат екені белгілі
Бойыңды махаббат сезімі кернегенде мына өмір нұрланып, айнала шуаққа толып, көңілің аспанға биіктеп кеткендей болады
Өзіңмен өзің тілдескендей мазасыз бір күй кешесің
Қолыңа қалам алып хат жазғың келеді, терезені айқара ашып тастап сыртқа қарап, дүниенің керемет жаратылғанына тағы бір көз жеткізгің келеді
Қойшы, әйтеуір, санаңды сиқырлы сезім арбаған соң бәрі де үйлесімділікпен өріле береді екен ғой.
Махаббат
Иә, ол керемет сезім
Бірақ сол сезіміңді сүйгеніңе жеткізе алмаудан асқан ауыр дүние жоқ шығар, сірә? Жауапсыз махаббаттың ащы дәмін татып жүрген Айман мұны өте жақсы түсінеді
Оның Омарға деген сезімін құрбылары түгелдей білетін
Ыстық сезімге одан әрі шоқ тастап олар да үнемі: «Омарға деген сезіміңді білдірсеңші
Осылай қиналып қашанғы жүресің? Сезімді не бар, не жоқ қылу керек қой» деп айтумен сыздаған жүректі одан әрі жаралайтын.
Университетте кездесіп қалса Айман өзін қоярға жер таппай, екі беті алмадай қызарып кететін
Онысын өзі де түсінбейтін
Қыз балаға тән ұяңшылдығының нәтижесінде міне, екі жыл да зулап өте шықты.
Сәрсенбінің сәтті күні сабақ ерте бітті
Алайда Айман үшін бұл сәтті күн болмай шықты
Себебі Омардың қасынан бейтаныс қызды байқап, ет жүрегі езіліп, не істерін білмеді
Омармен таныстырған досы Ғанимен сөйлесу керектігін Айман жоспарлап, досына телефон соқты
Омармен бірге оқитын Ғанимен сыр тарта сөйлесіп, мән-жайды ашығынан айтты
Араға көп уақыт салмай-ақ күткен жауа­бы да келді
Хабарламада: «Айман, ренжімеші
Саған қалай айтарымды да білмей тұрмын
Бүгін сабақта оның саған деген көзқарасы туралы сұрап көрдім
«Айман өте жақсы қыз
Бірақ оған деген ғашықтық сезімім жоқ
Мен оны қарындасымдай көремін» деді
Бірақ өмірде «қарындасым» деп сыйлап, құрметтейтін бауырыңның барына қуануға тиіссің
Сен бақытты болатын қызсың» деген жауап келсе де бойжеткен мөлдір әрі тәтті махаббатының үміт жібін үзгісі келмей телефонындағы Омардың суретіне қарап, көз жасына ерік берді
Бұл жауап­сыз махаббат емес еді
Қалай болғанда да ол өзінің ынтықтығы мен құштарлығын сездірді
Оның шешімі басқа болды
Көзқарасын білді
Амал не, енді ол мұңаюмен, сағынумен күн кешеді…Тағдырға налитын ештеңесі жоқ, ол бар болғаны алғашқы ғашықтық сезімді басынан кешкен еді
Бәлкім, өмірінің алдыңғы кезеңдерінде ол шынайы махаббатын кезіктірер
Нағыз бақытты шақ сол кезде орнар деп үміттенді…
Еңлік ҚАБДЕШ
