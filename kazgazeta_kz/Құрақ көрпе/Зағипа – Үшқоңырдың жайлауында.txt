Қазіргі кезде елімізде қай салада болмасын, еңбек көрігін қыздырып, табыстың тайқазанын тасытып жүрген әйелдер аз емес
Оның ішінде қыр-сыры мол мал шаруашылығына мән берген қыз-келіншектер де жетерлік
Солардың бірі – үшқоңырлық Зағипа Өнерханқызы.
Зағипа Моңғолия елінен 1991 жылы қоныс аударғалы бері жеке кәсіппен айналысып, алғашында үй жиһаздарын шығаруды қолға алған екен
Қазақстандық жиһаз өндірушілердің бірі және бірегейі ретінде ол көп ұзамай өзінің табандылығымен танылып, еңбегімен елене бастапты
Онымен қоса, өзгелерге өзінің білгенін үйретіп, көргенін айтып, қолдап жүретіні де рас
Иә, алдына мақсат қоюдан тайынбайтын, ерге тән ерлігі, тіпті батылдығы да бар Зағипа апай былтырғы жылдан бері мал шаруашылығы бизнесін дөңгелетуге кіріскен
Бұл ретте мемлекет беріп отырған мүмкіндікті пайдаланып, Ауыл шаруашылығын қолдау қорынан 6 миллионға жуық пайызы төмен несие алған
Кәсіпкер бүгінде «Зағипа» атты өзінің шаруа қожалығында 30-ға жуық ірі қара мал ұстап, 2 адамды жұмыспен қамтып отыр
Болашақта сүт өнімдерін сататын сауда орнын ашсам деген жоспары бар
Айналадағы жұмыссыз жүргендерге қарап көңілі құлазитын іскер әйел, адамдар қай салада болмасын қарастырылып жатқан көмекті пайдаланса, еліміздің, жеріміздің көркеюіне ықпалын тигізсе және тек малды бордақылаумен емес, пайдасы көп сүт өнімдерін шығаратын салаға өтсе екен деген тілегін жеткізді.
– Бүгінде біздің дүкендерімізде сүт өнімдерінің басқа елдерден келетініне байланысты, олардың дәрумендері аз, сапасы төмен, әртүрлі қоспа қосылған тауарлар сатылады
Жұрт оның ішінде бағасына қарамай, швейцариялық, қырғыздық сүт өнімдерін қымбат бағаға алады
Осыны ескеріп, неге өз елімізде сапалы өнім өндірмеске, мал өнімдеріне байланысты тапшылықты жойып, осы кәсіпті неге дамытпасқа деген оймен мал шаруашылығын қолға алдым
Басқа елдерді алсақ, мысалы, Түркия елін аралап көргенімде, ол жердегі табиғи өнімнің көптігі соншалық, сүтті, айранды шелектеп саудалайды
Бағасы да анағұрлым арзан
Ең бастысы өте пайдалы
Сондықтан қиыншылығына қарамай қанша шығын шықса да, осы бағытты дамытамын деп шештім
Тағы бір қуантарлық жайт, бұл салаға ауыл шаруашылығын қолдау қоры да көп көмек көрсетіп, тиімді несие беріп жатыр
Мен де сол көмек қаржыны алып, аталған бағытта жұмысқа кірістім, – дейді Зағипа апай.
Алдағы жақын уақытта бұл ісінен бірден пайда көре қоймайтынын кейіпкеріміз жақсы біледі
Алайда ол үшін басты мақсат – қандай да бір қаржылай табыспен қоса осы шаруаға деген жерлестерінің, әсіресе жастардың ынтасын ояту
Таудай талап қажырлы еңбекпен біріксе алынбайтын асу жоқтығын дәлелдеу
Халықты табиғи таза сүт өнімімен қамтамасыз ету
Ол үшін болашақта сүт өңдеу зауытын орнату
Міне, осының барлығы төрт баланың анасы, қарапайым кәсіпкер әйелдің арманы.

Бақдәулет ТАЛИПОВ
Алматы облысы
Қарасай ауданы
