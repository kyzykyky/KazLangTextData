Ілбіс (барыс) – сүтқоректі жануарлардың жыртқыштар тобына жатады
Азия құрлығының Гималай, Памир, Тибет, Тянь-Шань (Тәңіртау) тау сілемдерінде ғана кездеседі
Жылдан-жылға саны азайып бара жатқандықтан Халықаралық Табиғат қорғау одағының (МСОП) Қызыл кітабына тіркелген
Қазір дүниежүзінде ілбістің саны 4000-6500-ден аспайды.
Денесінің ұзындығы 105-130 см, ал құйрығы 80-105 см жетеді
Түгінің түсі ақшыл сұр әрі қара дөңгелек пішінді ірі дақтары болады
Түгінің мұндай түсі ілбістің тіршілік ортасына бейімделген бүркеніш рең екендігіне дәлел бола алады
Жаз мезгілдерінде мәңгі қар жататын белдемдерде тіршілік етсе, қыс мезгілдерінде қылқан жапырақты орман белдемдеріне қарай түседі.
Ілбістің денесі созылыңқы болып келеді
Аяқтары онша ұзын емес, бірақ өте мықты
Құлақтарының жиектері жұмырланып келген
Сарғыш түсті тырнақтары өте мықты, жарты ай пішінді иіліп келеді, әрі тырнақтары екі бүйірінен қысыңқы, өткір болады
Түз тағысының тіршілік әрекеттеріне арналған кітабында қазақстандық көрнекті натуралист жазушы ­Максим Дмитриевич Зверев (1896-1996) 1980 жылы орыс тілінде жарық көрген «Снежный барс» деген еңбегінде ертеде жергілікті тұрғындар ілбісті қолға үйретіп, оны аң аулауға пайдаланған деген деректер кездеседі
Сонымен қатар Жетісу өңіріндегі тасқа салынған суреттерде ілбіспен аң аулау тәсілдерінің бейнелегендігін қазақстандық натуралист жазушы әрі биолог-ғалым Павел Иустинович Мариковский еңбектерінде берілген деректерде де келтіреді
Бірақ та ерте кездерде ілбісті қолға үйретіп, аң аулауға пайдаланғаны туралы мәліметтер басқа тарихи шығармаларда кездеспейді
Ал қабылан (гепард) деп аталатын жыртқыш аңды ертеде қолға үйретіп аң аулауға пайдаланғаны туралы тарихи деректер бар
Қабылан құрғақ далалы, шөлейтті және шөлді жерлерде ғана тіршілік етеді
Оны кейде «барыс» деп те атайды
Бұл арада ескеретін бір жайт «барыс» деген атау негізінен ілбістің аталығына тиісті аталады деп айтуға болады
Өйткені халқымыздың көне сөз тіркестерінде «таутанын тастап барыс ат, ұлпаны жарар ішікке» деген сөздер кездеседі
Мұндағы айтылар ой «ілбістің аналығын атпа» дегенді аңғартса, ал «барыс ат» деген сөз аталығын атуға болады деген ұғымды білдіреді.
Ілбіс – «барыс» сөзінің көне атауы деп айтуға болады
Көне әдеби және тарихи шығармаларда «ілбіс» (кейде «ілбісін») сөзі жиі кездеседі
Қазіргі кезде баспа беттерінде ілбісті тікелей орысша атауынан («снежный барс») «қар барысы» деп беріліп жүр
Бұл қате, яғни тілдік қорымызда бар сөзді қолданбай «тілді қорлау» деп айтуға болады
Бұл арада ұлттық ұғымымызда бар әрбір сөзге ұқыпты қарауымыз керек
Халқымыздың тұрмыс-тіршілігінің білгірі Өтейбойдақ Тілеуқабұлы (1397-1492) «Шипагерлік баян» (1996) атты еңбегінде барыс жылын «Айбар» жылы деп атап, оның терісі, сүйегі, піскен еті, өті мен бауырының шипалық қасиетін атап көрсеткен
Ілбістің кейде «ығыр» деп те аталатыны туралы деректер бар.
Кейбір елдер барыс жылын жолбарыс жылы деп те атайды
Тіпті арнайы генетикалық зерттеулер бұл екі аңның бір-біріне туыстық жақын екендігін дәлелдеп отыр
Қалай болғанда да ілбістің он екі жылдық жыл санауға енуінің өзіндік мәні бар
Барыс жылын халқымыз жақсылығы мол деп есептеген
Халқымыздың көне сөздеріне қатысты ұлттық жәдігерлерді жинап әрі оларға талдау жасап жүрген белгілі қаламгер Жәрдем Кейкин «Қазақы атаулар мен байламдар» (2000) деген кітабында ілбіс туралы жазып, «ілбісін – барыстың екінші бір атауы» деген деректі келтіреді және «таутан», «алан» деген сөздерге де түсініктеме береді.
Белгілі ғалым, тіл маманы Тұрағұл Қоңыров (1935-1995) «Тұрақты теңеулер сөздігі» (2007) деген еңбегінде тікелей барысқа қатысы бар «барыстай атылу», «барыстай тап беру», «барысша қарғу», «жас барысша жалындау» деген сөз тіркестері бар
Бұл сөз тіркестерінің бәрі де ілбістің (барыстың) аң аулау кезіндегі қимыл-әрекеттерін дәлме-дәл аңғартып тұр.
Ілбістің аң аулау тәсілі де ерекше
Ол өз жемтігін аулау кезінде білдірмей жер бауырлап аңдып тұрып, бірден өз екпінімен оқша атылады, әрі жартас­тардан 6-10 м-ге дейінгі қашықтыққа секіре алады
Аң аулау кезінде құйрығы бағыттаушы және дене салмағын реттеуші қызметін атқарады
Ілбіс көбіне таутекені, бұғыны, арқарды, елік, жабайы шошқа, кейде суырды да аулайды
Олардың санының аз болуына қорек ететін жануарлардың азаюы, қаскөйлердің ретсіз аулауы тікелей әсер етеді
Дүниежүзінің көптеген ­хайуанаттар бақтарында қолда өсіріледі
Қазақстанның Ақсу-Жабағылы, Алматы, Марқакөл және Батыс Алтай мемлекеттік табиғи қорықтарында, «Алтынемел», «Көлсай көлдері», «Жетісу Алатауы» және «Қатонқарағай» мемлекеттік ұлттық табиғи саябақтарында арнайы қорғалады
Алматы қаласының ­эмблемасында ілбістің белгіленуінің де мәні зор
Өйткені ілбіс Алматы қаласы орналасқан Іле Алатауының басты байлығы
Сондықтан да ілбісті биік таудың інжу-маржаны деп атау орынды
2015 жыл Халықаралық ілбіс жылы деп аталғандығын да еске сала кеткен жөн.
Төлеужан ӘБІШЕВА,
Қазақ мемлекеттік қыздар педагогикалық университетінің 
доценті
