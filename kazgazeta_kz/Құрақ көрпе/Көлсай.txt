Аспантаулар өлкесі шын мәнінде ақынның жырына, сазгердің әніне  арқау болып келе жатқан табиғат жауһарларына толы
Жетісу жерінің сұлу төрі саналатын ауданның мерейі мен мәртебесін асырып отырған көркем өңір жетерлік
Соның бірі әрі бірегейі – республикамыз ғана емес, алыс-жақын шетелдердің қызығушылығын туғызып жүрген көрікті Көлсай
Тұп-тұнық, қашан барсаң да көкпеңбек болып көздің жауын алып жататын Көлсай көлі шын мәнінде ғаламат
Аялап қана алақанға салғандай, айналасы жасыл шыршамен ғана көмкерілген мөп-мөлдір сұлулық символы
Табиғаттың тамаша туындысы іспетті
Көлсайды көрсем деп армандап жүргендер қаншама?! Көлсайды көріп, оған қайта-қайта ат басын бұрып, тұрақты тамашалаушысына айналғандар қаншама десеңші?! 
Сұлу да сымбатты, көркем де кел­бетті Көлсай өлкенің ғана емес, туған Отанымыздың да мақтанышы
Үкіметіміздің арнайы қаулысымен «Көлсай» көлдері» ұлттық табиғи паркі мемлекеттік мекемесінің құрылып, жұмыс жасап келе жатқаны да соның дәлелі
Бұл таңғажайып көл мемлекетіміздің тікелей назарында, қамқорлығында.
– Көлсай көлдері – өлкенің мақтанышы
Ұлттық табиғи парктің құрылуы арқылы мұндағы жағдай жақсара түсті
Өңірдегі өсімдік әлемі, жан-жануарлар дүниесі бәрі-бәрі назарымызда
Парк арқылы бірсыпыра адамдар жұмыспен қамтылды
Мұнда мемлекеттік табиғи-қорық қоры қорғалады
Ғылыми-зерттеулер мен бақылаулар, табиғат құбылыстары мен табиғат кешендерінің жағдайына мониторинг жүргізіледі
Экологиялық ағарту жұмыстары қолға алынады
Ең бастысы, мұнда келіп демалушыларға бар мүмкіндік жасалады, – дейді «Көлсай көлдері» ҰТП мемлекеттік мекемесінің басшысы Әміржан Малыбеков.
Көлсай туралы сөз
Бұл көздің жауын алған жауһар дүние «Көлсай көлдері» ҰТП-нің аумағында әрі қамқорлығында теңіз деңгейінен 1800-3500 метр биіктікте орналасқан
Көлсайдың тамаша өңірі жануарлар мен өсімдік әлеміне бай
Тіпті ғажайып мекенде сирек әрі жоғалып бара жатқан табиғат дүниесі мен жануарлар ұшырасып жатады
Оған таңдануға болмайды
Мұнда шын мәнінде адамдардың қолы тимеген дүниелер сақталған
Көне мәдениеттік мұраның орындары бар
Ұлттық парк аумағында 40 түрлі жабайы жеміс-жидектің жеуге жарамдысы өседі
Олар: шетен, барбарис, таңқурай, қой қарақат, ит мұрын, шырғанақ, қой бүлдірген, рауғаш, жабайы пияз, сарымсақ, тағы басқалар
Мұнда емдік қасиеті бар жұпаргүл, уқорғасын, томар дәрі, қондық шавель, қалақай, мың тамыр, пижма, кипрей, жалбыз, өгей шөп, қылқан жапырақ өседі
Ақ жаңбырлардан кейін көркін, бар тұлғасын аша жайнап тұратын өсімдік әлемінің дені емдік қасиетке толы
Жаңбырдан кейінгі жұпар шашқан түрлі иісіне не жетсін, шіркін?!
Көлсай өңірінде 226-ға тарта жан-жануарлар кездеседі
Жалпы алғанда Қазақстандағы жануарлардың 21 пайызын дәл осы өңір құрайды
Аталған жан-жануарлардың ішінде Қазақстан Республикасының Қызыл кітабына енген сүт қоректілердің 6 түрі, құстардың 13 түрі бар
ҚР Қызыл кітабына енген жануарлар түрлерінің 17 пайызы осында
Сүт қоректілердің 29 түрі, жәндіктердің 15 пайызы, қанаттылардың 6 пайызы, жыртқыштардың 3 пайызы, кеміргіштердің 3 пайызы, аша тұяқтылардың 3 пайызы ұшырасып отырады
Рас, омыртқалы жануарлардың ең көп санын құрайтын құстар әлемі
Сұлулығымен, түрлі үнімен көз баурайтын құстардың орманды мекендейтін 197 түрі бар
Парк аумағында жәндіктердің 735 түрі кездеседі
Кезінде сүйіншілеп жазғанымыздай, өңірде қар барысы бар
Тәуелсіз Отанымыздың өркендеуінің нышанына айналған қар барысының сұлу да сымбатты мекеннің адам аяғы тие бермейтін жерлерінде өмір сүріп жатқаны үлкен қуаныш.
«Солтүстік Тянь-Шань маржандары» атанған Күнгей Алатау жотасына орналасқан Көлсай көлдері – жанның рахаты
Көздің қуанышы, жүректің жұбанышы
Көлдердің пайда болуы шамамен 1887 және 1911 жылдарға тап келеді
Көлдер тектоникалық жағдайлармен Қайыңды және Көлсай өзендері аумағында пайда болған
Аталған Көлсай өзені аумағында Жоғары Көлсай, Ортаңғы Көлсай және Төменгі Көлсай деп аталатын 3 көл бар
Жоғары Көлсай көлі теңіз деңгейінен 2650 метр биіктікте орналасқан, ұзындығы 580 метр, ені 190 метр, көлдің жалпы аумағы 180 мың шаршы метр, тереңдігі 24 метрге дейін барады
Ортаңғы Көлсай теңіз деңгейінен 2280 метр биіктікте орналасса, ұзындығы 1180 метрге, ең кең тұстары 800 метрге дейін жетеді
Көл аумағы 343 мың шаршы метр, тереңдігі 57 метр
Көлсайға барған кезде бірден көз жауын алатын Төменгі Көлсай теңіз деңгейінен 1800 метр жоғары орналасқан
Ұзындығы 1520 метр, ені 222 метр
Көлдің жалпы аумағы 33 мың шаршы метр, тереңдігі 75 метрге жетеді
Осы өңірдегі іргелес, көрші сайда ертегі әлеміне ұқсас, сондайлық сұлу Қайыңды көлі бар
Ол теңіз деңгейінен 867 метр биіктікте
Қайыңды көлі біршама жас
Осыдан 100 жылға таяу уақытта 1919 жылы жер сілкінісінен пайда болған
Су тар сайды толтырып, шыршалы орманды басып қалған
Соның салдарынан Қайыңды көл құшағындағы сақталып қалған шыршаларымен көрік беріп, келбетін аша түседі.
ҚР Үкіметінің 2007 жылғы 7 ақпан­дағы №88 қаулысы негізінде құрылған «Көлсай көлдері» ұлттық табиғи паркі мемлекеттік мекемесінің өз жұмысын бастағанына биыл тұп-тура 10 жыл толады
Парк арқылы жылма-жыл жаз маусымында демалушыларға танымдық және экологиялық туризмді дамыту жағдайы қамтамасыз етіледі
Спорттық және әуесқойлық аңшы­лықпен, балықшылықпен айналысудың мүм­кіндігі қарастырылады
Табиғат аясы мен тарихи, археологиялық ескерт­кіштерге бару ұйымдастырылады
Бұл аймақтар жалпы ұлттық парк терри­ториясының 13,5 пайызын құрайды
Мұндағы демалыс жаз маусымына тән
Көлсай көлдері, Қайыңды көл, Талды, Саты сайлары келушілердің ең көп сұранысын арқалаған жерлер
Бұрнағы жылы Көлсай өңірінде 18 мың адам демалып қайтса, өткен 2016 жылы 22 мың адам демалып қайтты
Иә, Үкіметіміздің қамқорлығымен Көлсайға баратын жол қолға алынды
Өткен жылдан бастап жол жасалып жатыр
Жол келесі жылдар ауқымында бітеді деген жоба-жоспар бар
Жол бітсе, мұнда келушілердің саны 2-3 есеге дейін көтерілмек.
Келушілерден түсетін қаражат мемлекеттік бюджетке, қалғаны парктің жеке есеп шотына түседі
Өткен жылы республикалық бюджетке 4 млн 700 мың теңге аударылды
Туристік қызмет көрсетуден ұлттық табиғи парктің өзіне 19921 мың теңге қаражат түсті.
Паркте 5 туристік соқпақ бар
Негізі­нен, бұл соқпақтар «Қайыңды көлі», «Алиманның ақтасы», «Төменгі Көлсай – Ортаңғы Көлсай көлі», «Құрметі ауылы – Ортаңғы Көлсай көлі», «Құрметі ауылы – Қыземшек тауы» туристік соқпақтары деп аталады
Бұл соқпақ бойларымен жүре отырып әлі де адам баласының әрекеттеріне ұрынбаған, тұмса табиғат әлемін тамашалап, жабайы аңдарды көруге болады.
Парк аумағында жаз маусымында жалпы сыйымдылығы 200 адамға лайықталған Көлсай демалыс орындары жұмыс істейді
Онда коттедждер мен жаздық үйлерде тұру қарастырылған
Қысқа мерзімді пайдалану үшін жеке кәсіпкерлерге жыл сайын жаз кезінде 10 сотық жер беріледі
Мұның бәрі ұлттық парктің бас жос­парына сай жүргізіледі
Сол арқылы ұлттық нақыштағы киіз үйлер көз жауын алады
Ұлттық салт-дәстүрімізге негізделген дүниелер бой көрсетеді
Төменгі Көлсайда 6 ескекті қайық, су көліктері бар
Салт атпен серуендеу жүзеге асырылған
Жалпы, оның бәрін осы өңірдегі тұратын тұрғындар қолдарына алған
Реті келгенде, айта кету керек, Көлсайдың жақсылығы, Көлсайдың шапағаты осы өңірдегі халыққа жақсы әсерін тигізуде
Жалаңаш, Қарабұлақ, Саты, Құрметі өңіріндегі ел мен жұрттың әл-ауқаты жыл сайын арта түсуде
Әсіресе, Саты ауылының тұрғындары үйлерінің іргесін кеңітіп, жайлы қонақүйлер жасап, туристерді қабылдап, сол арқылы ырыс-құттарын арттырып келеді
Келушілерді атпен қыдырту да ауыл тұрғындарының несібесі
Онда да ауылдың құрт-майы, қымызы, ірімшігі мен маңызы көп сұранысқа ие
Қазақтың сүт тағамдарын сатушыларға демалыс үйлерінің жанынан қолайлы жағдайлар жасалынып келеді.
– Жыл сайын өңірде саябақтар шеруін өткіземіз
Өткен жылы бұл игі іс-шара Кеген ауылында жалғасын тапты
Республикадағы түрлі туристік фирмалармен байланыстамыз
Қайткен күнде де келушілерге қолайлы жағдай жасау – бас­ты міндетіміз, – дейді «Көлсай көлдері» ҰТП мемлекеттік мекемесі экологиялық ағарту және туризм бөлімінің басшысы Әділхан Батанов.
Жоғарыда сөз еткеніміздей, биыл «Көлсай көлдері» ҰТП-нің құрылғанына 10 жыл толды
Тәуелсіздігіміздің 25 жылдығы тұсында парк қызметкері Тайбек Смайылов мерекелік медальмен марапатталса, Азамат Аңламасов аудан әкімінің Құрмет грамотасын иеленді
Жалпы, Әміржан Малыбеков басқаратын ұлттық табиғи паркінің болашағы кемел
Сұлу көлімізге қорған болып, келушілерге жайлы қызметтерін ұйымдастырып келе жатқан олардың қолдары қуатты, өмірлері шуақты бола берсін!
Қанат БІРЖАНСАЛ
Алматы облысы
