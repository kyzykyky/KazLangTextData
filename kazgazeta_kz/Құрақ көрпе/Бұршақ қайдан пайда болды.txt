Бұршақ – бұлт бауырында түзіліп, жерге жауатын жауын-шашынның бір түрі
Мұз қабық оранған осынау қар жентектері көп жағдайда жұмыр формада кездеседі
Мұз қабық қар жен­тегінің бұлт арасымен өтуі кезінде пайда болады
Өйткені бұлт шоғырларының құрамында мұз түйіршіктерімен қатар суық су тамшылары да бар.
Жентек қар соларға келіп соғылған кезде мұз қабыққа оранып, үлкейе түседі және салмағы ауырлайды
Бұл процесс бірнеше рет қайталануы мүмкін, ондайда бұршақ бірнеше қабат болып келеді
Кейде мұз болып қатқан бұршақ сыртына қар ұлпалары жабысып, небір ғажайып формада түседі, дегенмен бұршақ жауыны көбінесе әртүрлі пішіндегі қар мен мұз түйірлері түрінде жауады.
Бұршақтар бұлттардың белгілі бір түрінен ғана, атап айтқанда, найзағай ойнауына себеп болатын түйдек жауын бұлттарынан түзіледі
Өте қалың болып келетін мұндай бұлттардың биіктігі 10 шақырымдық деңгейден де асып жатады, олардың ортасында секундына бірнеше ондаған метр алатын жоғары қарай өрлей соғатын күшті ағындар жүреді
Осынау ағындар бұлт құрамындағы ылғал тамшыларын бұлттағы ауа температурасы өте төмен ( -20, -40 градус) және су тамшылары қатып, мұз түйірлеріне айналатын, сондай-ақ оның үстіне мұз кристалдары түзілетін, шырқау биікке дейін көтеріп әкете алады.
