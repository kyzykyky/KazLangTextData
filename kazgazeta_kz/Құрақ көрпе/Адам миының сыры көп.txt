Адам миының жануарлар миынан ерекшелігі сол, мидың оң жақ және сол жақ сыңарлары әртүрлі қызмет атқарып, әртүрлі мүшелерді қимылға келтіреді
Ал жануарлардың ми сыңарларының екеуі де бір текті жұмыс істейді.
Ми сыңарларының қасие­тін толық зерттеу нәтижесінде, ғалымдар адам миының құрылысы мен қызметіндегі құпияларды ашып, ми сыңарларының бір-біріне жәрдемші емес, олардың әрқайсысы өз алдына жүйке-жүйесі қызметін басқаратындығын анықтады
Мысалы, оң жақ құлақ пен көз мидың сол жақ сыңарымен мейлінше тығыз байланыста болады екен
Егер оң жақ және сол жақ сезім ағзаларына әртүрлі материалдарды бір мезгілде көрсетсе, тіпті ми сыңарлары өзара «бәсекелесетін» көрінеді
Айталық, көзге (оң және сол) әріптер мен геометриялық фигураларды арнаулы аппаратпен бір мезгілде өте шапшаң көрсеткен жағдайда, әріптерді оң жақ көз ғана, ал геометриялық фигураны сол жақ көз ғана көре алатындығы тәжірибе арқылы дәлелденген
Демек, ми сыңарлары өз алдына түрліше қабылдау қызметтерін атқарады.
Нұрлан Құмар
