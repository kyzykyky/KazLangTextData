Бейжің қаласындағы Орталық Ұлттар Университетінің (МинЗУ) студенттеріне дәріс оқуға барғанымызда Қытайдағы қазақтар арасында сақталған аңыз-әңгімелердің ерекше әсер ететін мазмұнына қарай  студенттерге эссе жазу тапсырылған-ды
Сонда Жайнар Наурызхан деген студенттің Мұзтаудың қарғалдағы атты эссесін дәрісханадағылардың бәрі елең етіп тыңдады. 
Қысқаша мазмұны бойынша, «әке үкіміне көнбеген сұлу қыз сүйген жігітімен Мұзтаудың (Алтай) ұшар басына дейін қашып шығады
Алайда қуғыншылар қыздың сүйген жігітін ұстап алады, сол кезде жігіт қойнынан қанға боялған гүлді қызға ұсынып, өзі терең құздан құлап өледі
Қыз қолында қанға боялған гүлдің бір тал жапырағы қарлы шыңға түсіп қалыпты
Содан сол шың басында келер көктемнен бастап, мұз бен қарды жарып шығатын қарғалдақ гүлі қаптап өседі-мыс».
«Қарғалдақ» гүлінің биік тауда, қақаған қыста өсетіні және ерекше әдемілігіне қарай оған өлең арнамаған Қытайдағы қазақ ақындары кемде-кем шығар
Қандастарымыз Жанкелді Немеребай: «Қара көз қалқам тауда өскен қарғалдақ сынды, Ақ қарда солмай, құлпырған ызғарда жайнап» десе, Қуаныш Дәлей ақынның «Қарғалдақ» атты өлеңінде:
…Көктем мен қыс құшақтасқан
заңғардың,
Шет-шегінде тұрады өсіп қарғалдақ .
Еһ, қар гүлі – көктемге көз суарып,
Даналықты қыстан алған,
Бұл анық!
Сендік бояу еншісінде уақыттың,
Басқа гүлдер қалған шақта қуарып, – деуі де осы гүлдің қасиетін растай түседі.
Шыңжаңдағы түрлі мәдени-әлеумет­тік ұйымдарға «Қарғалдақ» атын беру дәстүрі де кеңінен таралған
Сондай-ақ түрлі тауарлар өнімдерін де гүлдің атымен атайтындары бар.
Қарғалдақ гүлінің ғылыми-био­ло­гиялық ерекшелігін Текесбай ­Қыдыр­ханұлының қытайшадан ­ау­дарған мына деректері толықтыра түседі
Қарғалдақ – Қытайдың Шын­жаң өңірінде өсетін аты әйгілі ерекше өнім
Ол күрделі гүлдер тұқым­да­сының үлпілдектер туысына жататын көпжылдық шөп тектес өсімдік, тұқымнан өсіп-өрбиді, оның өміршеңдігі айрықша күшті болғанымен, өсу қарқыны ерекше баяу болады, бір тал тұқымның бүршік жарғанынан тартып, гүл ашып, дән алғанына дейін 3-5 жыл уақыт кетеді.
Қарғалдақ гүлі қытай шипагерлі­гінде бағалы дәрі саналады, оның шипагерлікте жүздеген жылдық қолданыс тарихы бар
Қытайлардың көбі қарғалдақты жел-құз ревмати­зміне таптырмас ем деп қараса, ұйғырлар мен қазақтар оны әйелдер ауруларының тамаша дәрісі санайды.
Шынжаң қарғалдағы қожа шөп деп те аталады, оның Тянь-Шань тауы қарғалдағы, Боғда шам гүлі, т.б
аттары да бар
Шынжаңның Тянь-Шань тауы сілеміндегі мұз құрсанған шыңдар иір-иір болып көсіле созылып жатады, оның теңіз деңгейінен 4000 м-ден биік жерлерінде жыл бойы қар кетпейді, ал қарғалдақ қарлы белдеуден төмен, теңіз деңгейінен 2800-4000 м
аралығындағы тау шоқыларында, жалама жартастарда, тасты жоталарда және дымқыл құмайт жерлерде өседі
Жергілікті ұйғырлар Тянь-Шань қарғалдағын «тағләйлісі» деп атайды, ол қар ләләсі немесе тас ләләсі деген мағына береді.
Қарғалдақ тұқымы 0ºС-та көктейді, 3ºС-5ºС -та өседі, майсасы 21ºС аязға төзе алады
Өсу мерзімінде екі айға жетпей-ақ өзге өсімдіктерден 5-7 есе биіктейді, ол бес жылда гүл ашқанымен, іс жүзінде, нақты өсу мерзімі сегіз-ақ ай болады
Бұл биологияда да өзгеше құбылыс.
Қарғалдақ көз арбайтындай әсем болады
Мүмкін, мұның өзі сан құбылып тұратын ауа райынан дарыған шығар! Оның тамыры қара, жапырағы жасыл, қауашағы ақ, гүлі қызыл түсті келеді, ол мұзды жалама шыңдарда, дүлей қарлы боранның өтінде жан тебі­рен­терлік картина болып тұра береді
Лотос іспеттес көрінетін гүл шоғының үлкендігі жұдырықтай болады, ол қарлы борандарда қасқайып, асқар таудағы мұз құрсанып, қар жамылған алаптың көркі іспетті
Сол себепті биік тауларда мал бағып жүрген қазақтар қарғал­дақтан бір талын үзіп алып, оны тұрмыс-тіршілігімізге құт-береке, басымызға баянды бақ берсін деп ырымдап, киіз үйлерінің керегесіне қыстырып қоятын болған.
Қарғалдақтың биіктігі 15-35 см
келеді, сабағы жуан әрі түзу, бірнеше жасыл сопақша жапырақ тығыз өседі, балғын кезінде өн-бойынан ерекше хош иіс аңқып тұрады
Қарғалдақ әр жылы шілде-тамыз айларында гүл ашады, гүлінің айналасында аппақ не бозғылт түсті мөлдірлеу жапырақшалар томпақтау келген күлгін гүл жүрекшесін қоршап тұрады.
Бізде көктемде көздің жауын алатын қызғалдақ (тюльпан), сарғалдақ түрлерін жұрт жақсы біледі
Бұл атаулар гүлдердің түсіне қарай аталған­дығы белгілі
Қарғалдақ сөзі осы үлгіде жа­салғанымен, гүлдің түсі емес, өсетін жеріне қарай атау алған.
Гүлдархан Смағұлова, 
профессор
