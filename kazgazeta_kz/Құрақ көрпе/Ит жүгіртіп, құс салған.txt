Бүркітшілік – бекзат өнер
Құсбегілік туралы сөз бола қалса алдымен мойынқұмдық Жапар Сатылғанов еске түседі
Мұнан соң Жамбыл ауданында тұратын Бауыржан Ешметовтың еңбегі айтылады.
Бауыржан ағаның негізгі кәсібі – шопырлық
Ұзақ жылдарын темір тұлпардың рөлінде өткізген
Бұрынғы «Крупская» (қазіргі «Өрнек») деп аталған ұжымшардың белді шопырларының бірі болған
Ал құсбегілік өнер – атакәсібі
Атасы – Тұрғанбай, өз әкесі – Ешмет те ит жүгіртіп, құс салған
Құралайды көзге атқан мергендер екен
Тіпті нағашы атасы Әзімбет те, оның бауырлары Бегімбет, Нарымбет, Күнімбай да құсбегілік өнерден алыс болмаған.
Баукең аға төрт перзенттің ішіндегі жалғыз еркек кіндік
Сондықтан әкесі Ешмет мұны құсбегілік өнерге оқушы кезінен баулыған
6-сыныптан бастап осы өнерді жанына серік етіпті
Содан бері зымырап 60 жылға жуық уақыт өткен екен
Атадан жалғыз болса да, атакә­сібін үзген жоқ
Жалғастырып келеді
Ұзақ жыл облыстық құсбе­гілер құрамасының аға жаттықтырушысы болды
Аудандық балалар-жасөс­пірімдер мектебінде құс­бегілікке арналған үйірмені басқарды
Құсбегілік өнер бойынша спорт шеберлігі атағын қорғап шығыпты
Еңбектің еленгені болар
Сол үйірмеден тәлім алған шәкірттер еліміздің шартарабында жүр
Үйірме жетекшілігін былтыр, 70 жасында өткізіпті
Ендігісі – ұлдарына, ұрпақтарына аманат.
Білгенге құсбегілік жеңіл өнер емес
Бүркітті таудан тор құрып ұстайды
Кейде балапанын қияға өрлеп барып, ұядан алады
Атасы қыран емес пе, бүркіттің қолға үйренуі өте қиын екен
Ашуланып, шоқып, бүріп, абайламаса адамды жарадар етуі де мүмкін
Ал осындай қиындыққа төзіп көр
Бүркітті аңға салған кезде де өте қырағылық керек
Түлкіге түскен бүркітті жылдам жетіп, тез ажыратып алу қажет екен
Түлкі ретін тауып бүркітті теуіп үлгерсе, бұл жағдайда құстың беті қайтып қалатын көрінеді.
Атакәсіп дегенді қойсаңшы
­Бауыржан ағаның төрт ұлы – Нұржан, Ержан, ­Сержан, Мейіржан бар­лығы да тазы жүгіртіп, құс салады
Ал немерелері Тұрнияз, Шернияз да құсбегілік өнерге бейімделіп өсіп келеді
6-сынып оқитын немересі Ғазизхан ең жас құсбегі
Тағы бір немересі Кәусар да бүркіттің әр қадамын бақылауға құмар
Қысқасы, бұл әулет ақсақалы мен еңбектеген сәбиіне дейін құсбегілік өнерді серік еткендер
Құсбегі Бауыржан Ешметовтың «Үкіліқара», «Ботақара» ­деген бүркіттері, «Сары жебе», «Тұнжыр» деген қаршығасы үнемі республикалық құсбегілер байқауында жүлделі орындардан көрініп жүр
Осынау қасиетті құстардың бабын табу да оңай емес
Олар таза ет жейді
Құсбегінің екі бүркіт, бір қаршығасының тамағы мемлекеттің есебінде
Күніне әр құсқа жазда бір келіден, қыста жарты келіден қойдың еті қарастырылған
Ал біз Ешметовтың үйінен 4 бүркіт, 2 қаршыға көрдік
Яғни артық құсына құсбегі етті өзі табады деген сөз.
Ал бүркіттер жарыс тілеп тұрады
Оларды аңға салған сайын шеберлігі артып, шыңдала береді
Бір жарысқа қатысу үшін 350 мың теңге көлемінде қаражат кетеді екен
Құсбегінің арнайы шапаны, етігін тігу де назар аударуды қажет етеді
Аудандық спорт мектебі 350 мың теңгеге үш бүркіт құсқа арнап, жай соғып беріпті
Заңдылығы солай ма, құстар әр торда бөлек-бөлек тұр
«Қажетті қаржыны бөліп, спорт саласына жауапты мамандар бізді жарысқа жиі жіберіп тұрса деген тілегіміз бар» деді құсбегі Б.Ешметов
Баукең құсбегі ғана емес, ауданға белгілі көкпаршы
Ол өнері перзент, немерелеріне де дарыған
Сержаны көкпардан Алматы облыстық жастар құрамасының мүшесі
Аулада көкпардың 4-5 аты байлаулы тұр
Нағыз қазақ деп осындай кісілерді айтатын шығар.
Есет ДОСАЛЫ,
 журналист
Жамбыл облысы
