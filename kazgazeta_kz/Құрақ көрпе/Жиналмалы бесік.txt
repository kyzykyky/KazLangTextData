Бүгінгі таңда кәсіпкерлерге кең қолдау бар
Қоғамның көзқарасы да жаңаша
Қолыңнан келетін істі дамытуыңа, жүзеге асыруыңа барлық мүмкіндіктер қарастырылған
Тек нені жасау керектігін, сапалы жасау қажеттігін түсінсең болғаны
Елбасы атап өткендей, әр тауардың ыңғайлы, әдемі, сапалы және арзан болуын естен шығармаған жөн. 
Біз бүгін тараздық өнертапқыш Пернебек Ахметовтың ізденісі жайлы айтып өтпекпіз
Ол алты жылдан бері кәсіпкерлікке ден қойып, жиналмалы бесік жасаумен шұғылданып келеді
Өзінің айтуынша, отандық телеарнаның бірінен жөргектің зияндылығын, бесіктің шектен тыс үлкен екендігі жайлы хабар көріп, бірден жиналмалы бесік жасауға бел буыпты
Басында ештеңе қиюласпай, үйлеспей, біраз әбігерге түседі
Ақырында табандылығының арқасында жиналмалы бесік жасап, оған «Әсем бесік» деп ат қойып, өзінің атына патенттеп алады
Кейін мұндай бесікті Қытайдағы қандастарымыз жасамақ болған, олардікі сәтті шық­паған екен
Ал қазір Пернебектің жиналмалы «Әсем бесігіне» еліміздің түкпір-түкпірінен сұраныс жасаушылар, тапсырыс берушілер көп
Бұл бесіктің ерекшелігі – жинасаңыз ықшамдалып, шағын сөмкеге ­сыйып кетеді
Алыс ауылға қыдыратын болсаңыз, бесікті жинап алып, барған жеріңізде қайтадан құра саласыз
Бесіктің тиімділігі осы
Мұндай бесікке қолы жеткендерге жөргек қолданудың қажеті жоқ.
Пернебектің ойы сан түрлі
Алдағы уақытта бесік тербелгенде күй ойнап тұратындай тәсіл ойластыруда
Құлағына бесіктен күй сіңген бала құймақұлақ болатын шығар
Қазіргі таңда Тараз қаласының мектептері қоңырау үнін күйге алмас­тырды
Бесікте күй тыңдап, мектепте күй күмбірімен сабағын бастаған баладан жаманшылық шықпайтыны анық
Бүгінде бұл бесікке Америка, Германиядан сұраныс түсіп отыр.
«Әке көрген оқ жонар» демекші, қазір кәсіпкердің ұлы Аят та үстел, сақина, жүзік жасаумен айналысса, кезінде әкесі Қыдырбек он қолынан өнер тамған етікші болған екен.
Кейіпкеріміз алдағы уақытта киіз үй, ер-тұрман, сүйектен домбыра жасағысы келетінін айтады
«Киіз үйге арналған дөңгелек үстел жасау ойымда бар
Қазір көп ел қолданып жүрген сопақ үстелдің зияны көп
Қазақ ежелден малдас құрып отырған, жантайып жатып сөйлескен
Малдас құрып, қымыз ішіп өскен қазақтың күші мығым, ақылы жоғары болған
Мен Отанымның патриотымын
Қазақтың қазақы болмыстан алшақ болмағанын қалаймын» дейді қолынан өнері тамған шебер.
Есет ДОСАЛЫ,
журналист
Жамбыл облысы
