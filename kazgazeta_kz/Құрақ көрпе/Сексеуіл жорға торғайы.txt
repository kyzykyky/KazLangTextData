Іле жорға торғайы – торғайтектес құстар тобының құзғын қарғалар тұқымдасына жататын ерекше құс
Олар Оңтүстік Балқаш өңіріндегі Іле және Қаратал өзендерінің аралығында орналасқан бұйра жонды Сарыесікатырау, Тауқұм, Ұлыққұм және Қосшағыл деп аталатын құм жоталарында көптеп кездеседі.
Жорға торғайлар жеке түр ретінде шөлді жорға торғайлар туысына жататын құс
Оның 2 түр тармағы бар
Қызылқұм торғайының таралу аумағы ауқымды алқапты қамтиды
Ал Іле жорға торғайы шағын алқапта ғана таралған.
Қызылқұм жорға торғайы Сырдария өзенінің солтүстік жағалауындағы жалды құмдарда және Үстірттің (Маңғыстау өңіріндегі) оңтүстік және батысындағы құмды алқаптарда таралған
Оның тіршілік ететін табиғи ортасы сирек өсетін сексеуіл, жүзгін және қараған бұталарының арасы
Бұл торғайлар көп уақытын құмды жерлерде жорғалап жүріп өткізетіндіктен жорға торғай деп аталған
Құмды жерде жорғалаған кезде қадамы 30 см жерді қамтып, ізі тұп-тура түзу сызықтай болып айқын байқалады
Көп уақытқа дейін жорға торғайлар дыбыс шығармайтын құс деп есептелінген
Бірақ арнайы зерттеулер арқылы олардың дыбыс шығаратындығы анықталды
Олар көбіне құм үстінде жеке жорғалап жүріп, қорегін табады
Жәндіктермен және олардың дернәсілдерімен (әсіресе ­құ­мырсқалармен), кейде ұсақ кесірт­келер­мен, ұлулармен, өсімдіктердің тұқым­дарымен, жемістерімен қоректенеді.
Жорға торғайдың дене тұрқы шым­шық­тан үлкендеу
Салмағы 80-100 грамм
Аяқтары мен тұмсығы ұзын­ша келеді
Арқа тұсының қауырсын­дары сұр-қоңыр­қай түсті
Құйрық және қанат қауыр­сындарының ұшы жылтыр, қара түсті болады
Жемсау тұсында және көзінің айналасында жіңішке қара түсті жолағы бар
Үнемі денесін тік ұстап, өзін кербез сезінетін кейіпте жорғалайды
Ұшқан кезде қанат қауырсындарында болатын екі жіңішкелеу келген ақ түсті тұтас жолағы айқын байқалады
Қауіп төнген кезде ғана жақын қашықтыққа (3-4 метр жерге) ұшып барып, құм үстімен жорғалап жүреді.
Жорға торғайды бұдан 160 жылдай бұрын Ресейдің табиғат зерттеушісі, ­зоолог Э.Эверсмен (1794-1860) алғаш рет Қызылқұм өңірінен кездестіріп, сипаттап жазды
Бұл өңірдің жергілікті тұрғындары жорға торғайды «Қожа саудагер» деп атаған
Олай аталуы туралы түрлі аңыздар да бар
Солардың біріне тоқталайық.
Ертеде бір байдың көрікті қызына құда түсушілер саны күн өткен сайын арта түсіпті
Күндердің күнінде бір жас саудагер жігіт қызбен тікелей сөйлеспей, әкесінің қөңілінен шығуға ұмтылып, оған қымбат сыйлықтар тарту етіп, алдымен қыздың әкесін көндіріпті
Бірақ қыз ол жігітті мүлде ұнатпай әртүрлі қиын шарттар қойған екен
Жігіт қыздың да қойған барлық шарттарын бұлжытпай орындапты
Бірақ қыз жігітті өзіне лайық көрмеген екен
Сонда бүкіл елге дүние мүлкін шашып масқара болған саудагер жігіт Құдайға құлшылық етіп, өзін не құсқа, не аңға айналдырып жіберуін өтініпті
Сол сәтте Құдай оны құсқа айналдырған екен
Жорға торғайға айналған жігіт көп адамдардың көзіне түспеуге тырысып, құмды аймаққа ұша жөнеліпті-мыс.
Жетісу өңірінің табиғатын, құстары мен аңдарын арнайы зерттеген көрнекті орыс ғалымы В.Шнитников 1913 жылы жорға торғайды Оңтүстік Балқаш өңіріндегі Сарыесікатырау құмына арнайы зерттеу жүргізіп, жергілікті тұрғындардың көмегімен 5 данасын ұстаған әрі оны ғылыми тұрғыда сипаттап жазған
Ғалым торғайдың адам аяғы баса бермейтін құмды жерлердегі сирек өсетін сексеуіл бұталарының арасында көбіне жорғалап тіршілік ететінін атап көрсеткен
Ол жыл он екі ай бір орында кездесетін отырықшы құс.
Жорға торғай ұясын ақпан соңында сирек өсетін сексеуіл бұталарына салады
Ұясының пішіні шар тәрізді болып келеді
Оны ұсақ сексеуіл бұталарын бір-бірімен қиюластырып жасап, үстіңгі жағын бұтақтармен күмбездеп қояды
Ұялары жер бетінен жоғары 1-1,5 метр биіктікте орналасқандықтан жайылған мал таптай алмайды
Жорға торғайдың бір жұбының ұясы бір-бірінен 1,5-2 шақырым қашықтықта орналасады
Ұясы бар аумаққа басқа жорға торғайлар жоламайды
Олар жұбын ұзақ уақыт сақтайды әрі ұяны да бірге салады
Ұясының ішіне өсімдік мамықтарын және басқа жұмсақ қалдық заттарды төсейді
Аталығы ұя салған алқапты қорғайды және аналығы жұмыртқа басып жатқан кезде оған қорек тасып, қамқорлық жасайды
Ұядағы жұмыртқаны ешуақытта бос қалдырмайды, өйткені жұмыртқалар күннің қызуынан тез бұзылып кетуі мүмкін.
Жорға торғайлардың санының ­азаюына шөлейтті, шөлді алқаптарда таралған құм қарғасы, батпақ құладыны және т.б
жыртқыш жануарлардың әсер ететіндігі анықталған.
Іле жорға торғайы елімізде сирек кез­десетін әрі саны күрт азайып бара жат­қан эндемик түр ретінде Қазақ­стан­ның Қызыл кітабынның (2010) ІІІ санатына тіркелген
Оның санының азаюына сексеуіл бұталарын бейберекет отау, Оңтүстік Балқаш өңіріндегі Ақдала ала­бындағы ауқымды алқапқа күріш өсіру үшін жер жырту әсер ететіндігін атап айтуға болады
Еліміздің төл құсы Іле жорға торғайын қорғау қажеттігі туралы жергілікті тұрғындар арасында үгіт-насихат жұмыстарын кеңінен жүргізу әрі Оңтүстік Балқаш өңіріндегі Шет Бақанас, Орта Бақанас және сол маңдағы ескі өзен аңғарларында табиғи қорықтар немесе қорықшалар ұйымдастыру қажет.
Төлеужан ӘБІШЕВА, 
Қазақ мемлекеттік 
Қыздар педагогикалық 
университетінің доценті
