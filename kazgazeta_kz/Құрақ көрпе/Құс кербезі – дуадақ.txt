Қазақстанның жазиралы жазық далаларының  төл құсының бірі – дуадақ екендігін тарихи жазба деректерден айқын байқауға болады. 
Дуадақ құсын еліміздің кейбір өңірлерінде үлкендігіне байла­нысты «тоқтыбалақ» деп те атаған
Дуадақтың «тоқтыбалақ» деп аталуына оның денесінің ірілігі басты себеп болса керек
Өйткені дуадақ елімізде кездесетін жыл құстарының ең ірісі болып саналады.
Дуадақ (дрофа-Оtis tarda) Қазақ­станның орманды дала, далалы және шөлейтті аймақтарында кездеседі
Ұясын тікелей жерге салып, екі-үш жұмыртқасынан балапан өрбітеді
Жұмыртқаларын мекиендері шайқап, әрі балапандарына да қамқорлық жасайды
Дуадақтардың қоразы көктемдегі жұп құру кезінде ерекше күйойнаққа түсіп, түрлі қимыл әрекет жасайды
Бұл кезде, қораздарының мойын қауырсындары дүрдиіп, кере құлаш қанаттары қайқайып, бір-бірімен айқасып қалады да, басын кекжитіп, екі қанатының арасына тыға түседі
Осылайша мекиендерін айнала билеп өздеріне еліктіреді
Дәл осындай күйойнақ кезінде қораздары ешнәрсені байқамайды
Ал күзде, дуадақтар әбден семірген кезде, жерден баяу жорғалап, барып ұшатынын білетін аңшылар дуадақтарды жүйрік атпен қуалап, қамшымен де ұрып алған
Дуадақтың еті өте дәмді болғандықтан ертеде көптеп ауланған.
Олардың ересектерінің орташа салмағы 10-16 кг, ал кейбір ірілерінің салмағы 20-22 кг жетеді
Дуадақтың қанаттарын жайғандағы шалымы 2,4 м-ге жуық
Жон арақасындағы қауырсындарының түсі қоңыр-қошқыл, ақ түсті теңбілді болып келсе, басы, мойны және құрсақ тұстарындағы қауырсындары сұр-бозғылт түсті болып келеді
Тұмсығының екі бүйірінде қылшықты қауырсындары бар.
Дуадақтар – құстардың тырнатектестер тобына жатады, өйткені олардың шығу тегі тырналарға ұқсас болып келеді
Кейбір биолог ғалымдар дуадақтарды тырнатектес құстар­дың жеке тұқымдасы деп қарастырады
Қазіргі кезде дуадақтардың 11 туысқа жататын 24 түрі дүниежүзінде түрлі аймақтарда таралған.
Дуадақтардың Қазақстанда 3 түрі кездеседі:
1
Дуадақ (дрофа-Оtis tarda)
2
Жорға дуадақ (дрофа красотка – Chlamydotis undulate)
3
Безелдек – (стрепет – Otis tetrax).
Дуадақтар өсімдіктердің тұқымдарымен, тамырсабақтарымен, кейде құрттармен, жәндіктермен, тіпті ұсақ омыртқалы жануарлармен де қоректенеді
Елімізде дуадақтардың санының азаюына заңсыз аулау және олар тіршілік ететін табиғи ортаның тарылуы, әсіресе тың және тыңайған жерлерді бейберекет жырту әсер ететіндігі белгілі
Сондықтан да саны азайып және таралу аймағы кемігендіктен дуадақ Халықаралық табиғат қорғау одағының және Қазақстанның Қызыл кітабына (2010) тіркеліп, қорғауға алынған.
Төлеужан ӘБІШЕВА,
Қазақ мемлекеттік 
Қыздар педагогикалық 
университетінің доценті
