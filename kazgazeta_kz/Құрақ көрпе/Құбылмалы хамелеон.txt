Тіршілік ететін ортасына байланысты реңін құбылта алатын жануарларға хамелеондар жатады.
Егер хамелеондарды тас арасынан кездестірсең, онда олардың түсі тастың сұрғылт түсіндей екендігін байқайсың
Жатқан орнынан көгалға қуса, лезде жасыл түске ауысады
Ал көгалдан ағашқа қарай қусаң, ағаш қабығы түріне ұқсап, қоңыр түске енеді
Хамелеонға реңін өзгерту үшін көп уақыттың қажеті жоқ
Осы қасиеті арқылы олар жауынан қорғанып, қорегін аулай алады.
Енді хамелеон неліктен реңін құбылта алатындығына назар аударып көрелік
Оның себебі – бұл жануарлар терісінде бояулы затқа ұқсайтын клеткалар (хроматофорлар) болады
Бұл клеткалар жануарлардың мимен жалғасатын өте нәзік нерв талшықтарымен байланысқан
Әлгі клеткадағы бояулы затта – хроматофорда, сан алуан бояулар бар
Нерв талшығының қозуына байланысты ол бояулы заттар бірде төмен түсіп, бірде терінің бетіне шығып алмасып тұрады
Соның әсерінен хамелеон терісінің реңін бірнеше түрге құбылта алады.
Нұрлан  Құмар
