Бүгін Ақордада Мемлекет басшысы Нұрсұлтан Назарбаев бірқатар әскери және құқық қорғау органдарының қызметкерлеріне  бірқатар орден-медальдар тапсырды деп хабарлайды ҚазАқпарат агенттігі.
Атап айтқанда, ІІ дәрежелі «Даңқ» орденімен ҚР Экономикалық қылмысқа және сыбайлас жемқорлыққа қарсы күрес агенттігі төрағасының орынбасары Марат Ахметжанов, ҚР ІІМ ҚАЖ комитеті төрағасы Бауыржан Бердалин, ҚР Қорғаныс министрлігі 68665 әскери бөлімінің командирі Алмаз Жұмакеев марапатталды.
Сонымен қатар Елбасы осы орденді Ақмола облысының прокуроры Мұратбек Исадиловқа, ҚР Қарулы Күштері Әуе қорғаныс күштерінің бас қолбасшысы Нұрлан Орманбетовке, ҚР Төтенше жағдайлар министрлігі Астана қаласы Төтенше жағдайлар департаментінің бастығы Мейрам Ысқақовқа тапсырды.

Сондай-ақ, Елбасы Нұрсұлтан Назарбаев бірқатар әскери және құқық қорғау органдарының қызметкерлерін ІІ дәрежелі «Айбын» орденімен марапаттады.
«Бүгінгі марапат мемлекеттің сіздерге деген сенімі және үлкен еңбектеріңіздің бағалануы болып саналады
Сондықтан осы жоғары құрметті ары қарай алып жүресіздер деп, сондай-ақ әрқашанда жастарға үлгі болатындай қызмет етесіздер деп сенемін»,- деді Президент марапаттау рәсімінде.

Елбасы осы награданы ҚР Мемлекеттік күзет қызметінің басқарма бастығы Раушан Жамбылова мен ҚР Ұлттық қауіпсіздік комитеті департамент бастығының бірінші орынбасары Сергей Климчукке тапсырды.
Мұнымен қоса, ІІ дәрежелі «Айбын» орденімен ҚР Қорғаныс министрлігі 14776 әскери бөлімі командирінің орынбасары Арыстан Мұқатаев пен ҚР Ұлттық қауіпсіздік комитеті Шекара қызметі жеке авиациялық эскадрильяның командирі Ерболат Смағұлов марапатталды.
Ал ІІІ  дәрежелі «Айбын» орденімен ҚР Ұлттық ұлан «Оңтүстік» өңірлік  қолбасшылығы 7552 әскери бөлімі атқыштар батальонының бөлімше командирі Жандос Баянбаев, ҚР Қорғаныс министрлігі 53898 әскери бөлімі авиациялық эскадрильясының аға авиациялық механигі Батыржан Мойнов, ҚР Мемлекеттік күзет қызметі 0112 әскери бөлімінің бөлімше командирі Ғалымжан Тойшыбаев марапатталды.
Нұрсұлтан Назарбаев еліміздің ұлттық қауіпсіздігі мен қорғаныс қабілетін нығайтуда көрсеткен еңбектеріне орай бірқатар әскери және құқық қорғау органдарының қызметкерлеріне «Ерлігі үшін» және «Жауынгерлік ерлігі үшін» медальдарын тапсырды.

Атап айтқанда «Ерлігі үшін» медалімен ҚР Қорғаныс министрлігі 64471 әскери бөлімінің аға офицері Олжас Баукен, ҚР Төтенше жағдайлар министрлігі Қарағанды облысы ТЖД «Өрт сөндіру және апаттық-құтқару жұмыстары қызметі» ММ өрт сөндіру кезекші қызметі жетекшісінің көмекшісі Мақсат Дүйсенбаев, Павлодар облысы ІІД қалалық Ішкі істер басқармасы жол-патрульдік полиция батальонының взвод командирінің орынбасары Есен Нұрғалиев марапатталды.
Ал «Жауынгерлік ерлігі үшін» медалін Мемлекет басшысы ҚР Қорғаныс министрлігі 74884 әскери бөлімінің командирі Арман Асанбайға, ҚР Қорғаныс министрлігі 65229 әскери бөлімі авиациялық эскадрильясы командирінің орынбасары Дмитрий Гроцке, ҚР Ұлттық қауіпсіздік комитеті Қостанай облысы департаментінің басқарма бастығы Юрий Евдокимовке тапсырды.
