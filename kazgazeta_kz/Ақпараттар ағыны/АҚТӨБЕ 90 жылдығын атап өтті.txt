Ақтөбе облысында өңір атауымен мемлекеттік тілде шығарылып келе жатқан қоғамдық-саяси газеттің 90 жылдық мерейтойы Тахауи Ахтанов атындағы облыстық драма театрының әсем ғимаратында салтанатпен аталып өтілді
Зал толы жұртшылықтың – әрқилы жастағы алуан кәсіп иелерінің алдында газеттің бас редакторы, ақын, Қазақстан Жазушылар одағы облыстық филиалының төрағасы Бауыржан Бабажанұлы баяндама жасады.
1921 жылы жеке губерния болып шаңырақ көтерген Ақтөбеде арада үш жыл өткен соң 17-наурызда губерниялық партия және атқару комитеттерінің бірлескен мәжілісінде қазақ газетін шығару жөнінде нақты тұжырымдама жасалып, атауын сол заманға лайық түрде «Кедей» деп қою ұйғарылған
Екі-ақ беттік, таралымы небәрі 600 дана газеттің бірінші нөмірі 7-маусым күні Сталин және Фрунзе көшелерінің бұрышындағы 16-үйде жарық көреді
Алғашқы нөмірлерге кейін көрнекті мемлекет қайраткері деңгейіне көте­­рілген Ізмұқан Құрамысов қол қойыпты
Мұрағат құжаттары бұдан соң Өтемісов, А.Құлыбеков, Д.Хангереев, Ә.Лекеров редак­торлық еткенін айғақтайды
Айта кету керек, «Кедейден» қазіргі «Ақтөбеге» дейінгі аралықтағы тарихты түгендеуге Қазақстанның құрметті журналисі, филология ғы­лымдарының докторы, дипломат Серікқали Байменше айтарлықтай еңбек сіңірді
Елдегі қоғамдық-саяси реформаларға орай газет атауы «Алға», «Социалды жол», «Социалистік жол», «Батыс Қазақстан», «Коммунизм жолы» болып өзгертілді
Қазақстан Республикасының Тәуелсіздігі жариялануы қарсаңында, яғни 1990 жылдың 12-қарашасында басылым өңір атын иеленді.
Газет редакциясында қызмет еткен аға және орта буынның өкілдері қандай қиын шақтарда да журналистік кәсіпке деген адалдығымен табанды еңбек етіп, аймақтың тыныс-тіршілігін газет беттерінде шынайы көрсетті, тұрғылықты халықты ор­тақ міндеттерге жұмылдыру парызын адал орындады
Соның нәтижесі – газет таралымы жылдан-жылға артып отырды
«Құрмет белгісі» орденімен, Қазақ КСР Жоғарғы Кеңесінің Құрмет грамотасымен екі мәрте марапатталуы, Мәскеу қаласында Бүкілодақтық халық шаруашылығы жетістіктері көрмесіне, социалистік елдердің Будапешт, Прага қалаларында өткі­зілген көрмелеріне қатысуы, Алтын және Күміс медальдарға ие болуы – журналистер мен баспагерлер еңбегінің айғағы
Әдебиетіміз бен ғылымымыздың даңқты тұлға­лары Жиенғали Тілепбергенов, ­Құ­дайберген Жұбанов, Мырзағұл ­Атаниязов, Қуандық Шаңғытбаев, Ізтай Мәмбетов, Тобық Жармағамбетов, Мұхтар Құрманалин, Есенбай Дүйсен­байұлы және басқалары газет редакциясында қызмет етіп, елге танылды
Әрине, газетке әрқайсысы ондаған жылдар бедерінде басшылық жасаған Құбаш Қожамұратовтың, Смағұл Мұқашевтың, Нұрқайыр ­Те­леу­овтің тынымсыз қызметін зерделі оқырман сүйсіне еске алады.
Еліміз дербес шаңырақ көтер­геннен бергі ширек ғасырға жет­пейтін уақытта «Ақтөбенің құры­лымы» бірнеше мәрте қайта өзгерді
2000 жылы қазақ және орыс тілдерінде шығарылатын екі облыстық газет бір ашық акционерлік қоғамға біріктірілді
Төрт жылдан кейін олар енші бөлісіп, жеке-дара тірлікке кірісті
2005 жылы «Шамшырақ-Ақтөбе» жауапкершілігі шектеулі серіктестігі шаңырақ көтеріп, екі ба­сылымды қана­тының астына алды
Серіктестік бас­шылығы ақын, көсемсөзші, Қазақ­станның құр­метті журналисі Мейірхан Ақдәу­летұлына жүктеліп, ол міндетін абы­роймен атқарып келеді
Көп ұзамай облыстағы аудандық газеттер ЖШС қарамағына берілді
Қазіргі күнде аудан­дағы басылымдардың әрқайсысы өз алдына дербес бөлініп шықты.
ЖШС басшылығы облыс әкімдігі­мен келісе отырып, «Ақтөбенің» 90 жыл­дығына әзірлікті биылғы жылдың басына қолға алды
Газет тарихынан сыр шертетін мұрағат деректері, әр кезеңде қызмет еткен ардагер журналистердің ойлы мақалалары, оқырмандар естелігі, сыр-сұхбаттар, фотосуреттер нөмір сайын жарияланып тұрды
Тоқсан жылдық тарихты қамтитын кітап пен түрлі-түсті фотосуреттер альбомы, өткен жылы алғашқы нөмірі жарыққа шығарылғанына 95 жыл толуын атап өткен орыс тіліндегі «Актюбинский вестник» туралы тарихи кітап баспадан шығарылып, кешегі салтанатты сәтте газет авторларына, журналистерге тарту ретінде ұсынылды.
Жиналыста облыс әкімінің орынбасары Сара Нұрқатова сөз сөйлеп, облыс әкімі Архимед Мұхамбетовтің атынан бес адамға Алғыс хат және ақшалай сыйлық тапсырды
Олар – газеттің бас редакторы Бауыржан Бабажанұлы, бас редактордың орынбасары Ертай Ашықбаев, жауапты хатшы Сәтжан Дәрібай және ардагер журналистер Нұрқайыр Телеуов, Нұқы Қартбайұлы
Өз кезегінде Ақтөбе облыстық және қала­лық мәслихаттары, Ақтөбе қала­сы­ның әкімдігі, басқа да еңбек ұжым­дары журналистерге қошемет көрсетіп, тарту-таралғыларын ұсынды
«Ақтө­бенің» бұрынғы қызметкерлері Төлеміс Меңдіғали мен Аманкелді Мек­теп­баев Қазақстанның құрметті журналисі атағына ие болды.
Ғазиза Жұбанова атындағы облыс­тық филармонияның ұлт-аспаптар оркестрі Мәдина Қабижа­нованың дирижерлық етуімен құлақтан кіріп, бойды алар әсем сазды төгілтті, филармония әншілерінің көркем әуендері тыңдарман көңілін көкке көтерді.
Жанғабыл ҚАБАҚБАЕВ,
журналист
Ақтөбе
