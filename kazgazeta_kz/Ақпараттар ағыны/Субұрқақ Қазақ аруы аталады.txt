Қазақ мемлекеттік қыздар педагогикалық университетінде «Әз Наурыз, төрлет төріме!» атты мерекелік ән-думан салтанаты өтті
Шараға Алматы қаласының әкімі Ахметжан Есімов қатысты. 
Мереке барысында қала басшысы алдымен аталмыш университеттің 70 жылдығына орай салынған «Қазақ аруы» атты субұрқақты салтанатты түрде ашты
Алматы қаласының әкімі барша қонақтармен бірге субұрқақ айналасына шырша ағаштарын отырғызды
«Бір тал кессең, он тал ек» деген қағиданы қастерлейтін Қыздар университеті бұл дәстүрлі ізгі істі биыл да жал­ғас­тырды
Сонымен қатар А.Есімов Қыздар уни­верситетінің өнерпаз студенттері дайындаған концерттік бағдарламаны тамашалап, салтанатты жиында сөз сөйледі
«Бүгін еліміздің жетекші педагогикалық білім беретін жоғары оқу ордасында екі бірдей ерекше оқиға
Айтулы күнмен баршаңызды құттықтай отырып, ең алдымен қ­азақ қыздарының парасат мектебіне айналған арулар ордасын және өздеріңіз қызмет ететін ең мәртебелі жоғары оқу орнының 70 жылдық мерейтойымен шын жүректен құттықтағым ке­леді» деді ол
Осы тұста қала басшысы өзінің зайыбының да Қазақ Мемлекеттік қыздар пе­дагогикалық университетінің түлегі екендігін айтып өтті.
Ұлыстың ұлы күніне орай ұйымдастырылған шара барысында барша қауымға мерекелік кон­церттік бағдарлама ұсынылып, арнайы тігіл­ген киіз үйлерде ақ дастарқан жайылды
Кон­цертте университеттің мақтаныштарына айналған халықаралық және республикалық байқаулардың лауреаты «Томирис» би ан­самб­лі, елімізге әйгілі «Айгүл» ансамблі, респуб­ликамызға танымал «Ұлар» фольклорлы-этно­графиялық ансамблі және т.б
өнерпаздар өнер көрсетті.
Бүгінде Қыздар университеті түлектерінің саны 60 мыңға жуық
Болашақтың тұтқа­сын ұстар ұрпақ тәрбиешілеріне айналып, рес­публикамыздың түкпір-түкпірінде же­міс­ті еңбек етіп, құрметті ұстаз атануда
Олар­дың есімдері көпшілік арасында белгілі
Атап айтар болсақ, Социалистік Еңбек Ерлері Ра­фиқа Нұртазина, Рыскүл Мақатова, қоғам қай­раткерлері Зәуре Қадырова, Асылы Осман, Шәм­ші Беркімбаева, ғалымдар Үшкүлтай Сұбханбердина, Күләш Құнантаева, көрнекті ақын Аққұштап ­Бақтыге­реева, елімізге танымал әнші Мәдина Ералиева, Мәжіліс депутаты Оразкүл Асанғазы және тағы да басқа белгілі тұлғалар бар.
Университетте жаңадан ашылған субұрқақ­тың биіктігі – 5 метрден астам, көлемі – 5,8 шаршы метрді құрайды
Субұрқақ айналасына қазақ және әлем ойшылдарының даналық сөздері жазылған 12 кітап қойылған
Ескерткіш тұғыры білезік пішінімен сомдалған
Субұрқақ авторы, мүсінші – Нұрлан Бұхарбаев.
С.ЖАСБАТЫРҚЫЗЫ, Алматы
