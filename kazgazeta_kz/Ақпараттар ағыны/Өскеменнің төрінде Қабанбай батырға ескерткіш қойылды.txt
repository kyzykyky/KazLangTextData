Елбасы Нұрсұлтан Назарбаев Астанада өткен Қазақстан Қарулы Күштерінің салтанатты әскери шеруінде тәуелсіздік пен бейбіт өмір сыйлаған, тарихта  орны бөлек ержүрек батырларды насихаттауға тапсырма берген еді
Міне, сол тапсырмаға орай Шығыс өңірінде айтулы шара өткізілді.
Өскеменде халқымыздың әйгілі батыры «Дарабоз» атанған Қабанбай батырға ескерткіш қойылды.  Ескерткіштің биіктігі – 13 метр
Батыр баба мүсінінің авторы – елімізге белгілі мүсінші Нұрлан Далбай.  Ескерткішті құю мен орналастыруға, сондай-ақ  маңайын көріктендіру жұмыстарына қалалық республикалық бюджеттерден қомақты қаржы бөлінген болатын.
Ескерткіштің салтанатты ашылу рәсіміне  облыс әкімі Бердібек Сапарбаев, Мәдениет министрлігінің жауапты хатшысы Қуатжан Уәлиев, Мемлекеттік сыйлықтың лауреаттары: ақын Ұлықбек Есдәулет пен Несіпбек Айтұлы, Қабанбай батыр кесенесінің шырақшысы, профессор Камал Абдрахман, сонымен бірге Алматы облыстық мәслихатының  хатшысы Ермек Келемсейіт бастаған Жетісу өңірінің өкілдері қатысты.
Өңір басшысы Бердібек Сапарбаев Қабанбай батырдың ескерткішінің ашылуына атсалысқан азаматтарға,  оның шінде Президент кеңесшісі Мұхтар Құл-Мұхаммедке алғыс сөздерін жеткізді.
–                   Тәуелсіздігіміздің арқасында жоғалғанымыз табылып, өшкеніміз жанды
Тарихтан белгілі, батыр бабаларымыз ел егемендігі үшін қанын да, жанын да берді
Бүгінгі ұрпақ олардың алдында борышты.  Еліміздің дамуы, келешегі жолында бабалар ерлігін ұмытпауға тиіспіз
Жас кезінен бастап ел мен жерін қорғаған Қабанбай  батырға ескерткішті осы мақсатта аштық
«Өлі риза болмай, тірі байымайды».  Тарихсыз келешек жоқ
Аумалы-төкпелі дүниеде көк байрақтың астына бірігіп, елімізді нығайтуға атсалысуымыз керек, – деді Б
Сапарбаев.
Көрнекті қаламгерлер Ұлықбек Есдәулет пен Несіпбек Айтұлы Қабанбай батырға арнаған жырларын оқыды.
Ашылу салтанаты  мерекелік кешке ұласып, ән мен жырдан шашу шашылды.  Өңірде батыр рухына бағышталып, ас берілді, атшабарда  аламан бәйге, жекпе-жек сарайында қазақ күресінен турнир ұйымдастырылды.
