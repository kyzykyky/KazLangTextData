Қазақстан Республикасы Мәдениет және спорт министрлігі Тілдерді дамыту және қоғамдық-саяси жұмыс комитетінің ұйымдастыруымен Батыс Қазақстан облысы Орал қаласында 2015 жылғы 28-мамыр күні «Ономастика және көрнекі ақпарат мәселелері» атты республикалық дөңгелек үстел өткізілді.
Дөңгелек үстелге зиялы қауым өкілдері, Республикалық ономастика комиссиясының мүшелері, тәуелсіз сарапшылар, орталық атқарушы органдардағы жарнама саласына жауапты мамандар, Ұлттық кәсіпкерлер палатасының мамандары, қоғамдық бірлестіктер мен Үкіметтік емес ұйымдардың өкілдері, аудан әкімдерінің орынбасарлары және ономастика саласының бөлім басшылары, сондай-ақ бірқатар республикалық БАҚ өкілдері қатысты.
Іс-шара барысында бүгінгі таңда сыртқы жарнама мен көрнекі ақпарат мәтіндерінің қате жазылуы, мемлекеттік тілдегі көрнекі ақпараттардың жүйелі сипат алмауы қоғамда жиі сынға ұшырап жатқандығы айтылды.
Осы ретте, жергілікті атқарушы органдар тарапынан көрнекі ақпараттар мен жарнамалардың сауаттылығын қадағалау, жарнама тілін реттеу мен жүйелеу, қолданыстағы заңнама талаптарына сай ресімделуіне әдістемелік тұрғыдан көмек көрсетумен қатар бұл мақсатта үгіт-насихат, түсіндіру жұмыстары жүргізілді және өңірлерден келген қатысушылар өзара тәжірибелерімен бөлісті
Сонымен бірге орын алған олқылықтарды жоюдың жолдары да қарастырылады.
Іс-шарада Қазақстан Республикасы Парламенті Сенатының депутаты Жабал Ерғалиев, Мәдениет және спорт министрлігі Тілдерді дамыту және қоғамдық-саяси жұмыс комитеті төрағасының орынбасары Серік Сәлемов, Батыс Қазақстан облысы әкімінің орынбасары Бақтияр Мәкен, филология ғылымының докторы, профессор, академик Мекемтас Мырзахметұлы және басқа да қатысушылар сөз алып, мәселеге қатысты өз ойларымен бөлісті.
Дөңгелек үстел барысында жасалған баяндамалар мен айтылған пікірлер негізінде Мәдениет және спорт министрлігі тарапынан іс-шара бойынша ұйғарым жасалынып, ұйғарымды жергілікті атқарушы органдарға қызмет бабында пайдалану үшін жіберу көзделуде
Ертең, яғни 29 мамыр күні аталған дөңгелек үстел «Ономастика саласындағы нормативтік-құқықтық актілерді реттеу» тақырыбында ертең де өз жалғасын таппақ.
Мәдина Амантаева
