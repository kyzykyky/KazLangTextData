Елорда әкімдігінің қолдауымен Астана қаласының 15 жылдық мерекесі құрметіне орай Сәкен Сейфуллин мұражайы және Қазақстан Жазушылар одағының Астана қалалық бөлімшесі жариялаған республикалық «Жарқыра, жайна, Астана!» атты мүшайра өз мәресіне жетті.
Тәуелсіз Қазақстанның азат Астанасын жан-жақты жарқырата жырлау мақсатында өткізілген жыр бәйгесіне еліміздің әр өңірінен, алыс-жақын шетелдегі қандастарымыздан – жиыны 70-ке тарта шығарма келіп түсті
Астанада осымен үшінші мәрте өтіп отырған бұл мүшайраға өлең өнерінің небір өрелі жүйріктері қатысты
Алаш сыйлығының иегері, ақын Серік Ақсұңқарұлы төрағалық еткен, белгілі қаламгерлерден құралған қазылар алқасы бәйгеге түскен шығармалардың барлығын талғам таразысынан өткізді
Қазылар алқасының шешімімен бас бәйгені (жеңіл автокөлік) Серік Тұрғынбековтың «Астана – Дастан» өлеңдер топтамасына берілді
Бірінші орын «Астанамен сырласу» өлеңдерімен оза шапқан «Қазақ энциклопедиясының» Бас директоры, филология ғылымдарының докторы, ақын Бауыржан Жақып қанжығасына байлады
Екі екінші жүлдені «Мерей тойың құтты болсын, Астана!» және «Астана суреттері» өлеңдер топтамалары үшін белгілі ақын Кәкімбек Салықов пен Сәуле Досжанова еншіледі
Үшінші үш сыйлыққа жас ақындар Махсет Алсейтов, Жанат Әскербекқызы, Ерлан Жүніс лайық деп танылды
Ынталандыру сыйлықтарын Абылай Толыбаев, Мағиза Құнапияқызы, Ауыт Мұқибек, Роза Сейілхан, Қайрат Сабырбай сынды ақындар иеленді.
Жүлдегерлерді марапаттау рәсімі 2013 жылдың 1 шілдесі күні Астана қаласы Конгресс-Холл сарайында өтеді.
С.САБЫРБЕКОВ, 
Қазылар алқасының 
жауапты хатшысы
