Бүгін Қазақ мемлекеттік қыздар педагогикалық университетінде халқымыздың ақиық ақыны Мұқағали Мақатаевтың туған күніне орай «Мұқағали – мәңгілік жыр» атты жыр мүшәйрасы өтеді
 Бұл туралы BAQ.KZ  агенттігі мәлімдеп отыр.
Мұзбалақ ақынның рухына тағзым ретінде «Мұқағали оқуларын» өткізуді дәстүрге айналдырып келген оқу орны бұл шараны жыр құмар студенттер шығармашылығын дамыту, ақын шығармашылығымен етене жақын таныстыру, Қыздар университетінің 70 жылдық мерейтойын насихаттау мақсатында ұйымдастырып отыр
Сонымен қатар, жас ақындардың шеберлік деңгейінің биіктеуіне және жырқұмар қауым талғамының өсуіне игі ықпал жасауды, жастардың рухани өмірге белсене араласуына қолдау көрсетіп, мемлекеттік тіл аясының кеңеюіне, қазақ өлеңінің өркендеуіне үлес қосуды мұрат тұтады.
Қалың бұқара іздеп оқитын, шығармалары заманамен бірге жасасып келе жатқан ақын Мұқағали Мақатаевтың жыл сайын әдеби-шығармашылық кештері өткізіліп келеді
Оқырманның жүрегінің түбіне терең бойлайтын, тыңдарманның құлақ құрышын қандырған ақын шығармаларына деген сұраныс жылдан-жылға артуда
Сол дарынды жастарға қолдау білдіру мақсатында ұйымдастырылып отырған мүшәйраға қатысушылар «Ақиық ақын – Мұқағали» атты айдар бойынша ақынға арналған, сонымен қатар «Жемісті 70 жыл, арғымақ жыр» 2-айдар бойынша өз шығармаларын жиналған көпшілік назарына ұсынады
Әр айдар бойынша 1 шығарма қабылданады
Шығармаларды сараптаудан өткізіп, бағасын беруге «Заман-Қазақстан» газетінің бас редакторы Ертай Айғалиұлы, «Алматы ақшамы» газетінің тілшісі Рая Ескендір, белгілі ақын, Қазақстанның мәдениет қайраткері Серік Әкрамұлы Қалиев, «Мұқағали» республикалық әдеби-мәдени журналының бас редакторы Батық Мәжитұлы шақырылып отыр.
