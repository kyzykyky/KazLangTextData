Кеше Мароккоға ресми сапармен барған ҚР Парламенті Сенатының төрағасы Қасым-Жомарт Тоқаев Марокко Корольдігі Парламенті Кеңесшілер палатасының төрағасы Мұхаммед Аш-Шейх Биядилламен келіссөз жүргізді. Бұл жайында Сенаттың баспасөз қызметі мәлімдеді.
Қ.Тоқаев Мемлекет басшысы Н.Назарбаевтың «Нұрлы жол» Қазақстан халқына Жолдауындағы басымдықтар туралы хабардар етіп, бұл стратегиялық құжаттың қазіргі әлемдегі дағдарыс көріністері кезінде ерекше маңызға ие екенін атап өтті
Төраға сондай-ақ 2015 жылғы 10-11 маусымда Астанада өтетін Әлемдік және дәстүрлі діндер лидерлерінің бесінші Съезіне әзірлік туралы әңгімеледі.
М.Биядилла Марокконың әлеуметтік-экономикалық дамуы және араб әлемі мен Африка құрылығындағы жағдай туралы ақпаратпен бөлісті.
БҰҰ Қауіпсіздік Кеңесіне тұрақты емес мүшесі лауазымына Қазақстан кандидатурасын ресми Рабаттың қолдағаны үшін алғысын білдіре отырып, Қ.Тоқаев Қазақстанның Мароккомен Ислам ынтымақтастығы ұйымы, Араб мемлекеттерінің лигасы, Білім беру, ғылым және мәдениет жөніндегі ислам ұйымы аясында көпжақты өзара іс-қимылды дамытуға мүдделі екенін атап өтті.
М.Биядилла Қазақстан халқының әл-ауқатын арттыруға және халықаралық қауіпсіздікті нығайтуға бағытталған Президент Н.Назарбаевтың дана және сындарлы саясатын Марокко жоғары бағалайтынын айтты.
Жүздесушілер екі ел парламенттері депутаттарының ынтымақтастық топтарының әлеуетін белсенді пайдалануға уағдаласты
«Заң шығару қызметінің тәжірибелері мен екіжақты қатынастарды кеңейту жолдары туралы пікір алмасу үшін достық топтары мүшелерінің кездесулерін жүйелі түрде өткізу өте пайдалы болады деп ойлаймын», — деп атап өтті Қазақстан Сенатының Төрағасы.
Қ.Тоқаевтың Марокко Парламенті Депутаттар палатасының Төрағасы Р.Аль-Алямимен кездесуінде Қазақстан мен Марокко қатынастарының ауқымды мәселелері талқыланды
Қазақстан Сенаты делегациясының сапары екіжақты ынтымақтастық тарихында алғашқы парламенттік сапары екенін атап өткен Сенат Төрағасы парламентшілер арасында екіжақты негіздегі, сондай-ақ Парламентаралық Одақ және Ислам ынтымақтастығы Ұйымы Парламенттік Одағы аясында байланыстарды одан әрі дамыту жайында айтты.
Р.Аль-Алями Қ.Тоқаевқа елдегі саяси тұрақтылық пен экономикалық өркендеуді қамтамасыз еткен конституциялық реформаны іске асыру барысы туралы айтты.
Марокко Корольдігінің Премьер-министрі Абдельиллах Бенкиранмен кездесу кезінде Қ.Тоқаев Қазақстанның экономикалық дамуы туралы хабардар етіп, дүние жүзіндегі қаржы нарығындағы ауыр жағдайға қарамастан еліміз Президент Нұрсұлтан Назарбаевтың әлемнің ең дамыған 30 елінің қатарына кіруді көздейтін «Қазақстан-2050» Стратегиясын іске асырып келе жатқанын атап өтті
Қазақстан экономиканың оң даму қарқыны тұрақты сақталған әлемдегі аз елдердің қатарында
Сенат Төрағасы А.Бенкиранға Парламент қабылдаған «2014-2016 жылдарға арналған республикалық бюджет туралы» заң туралы әңгімеледі.
Сенат Төрағасы сондай-ақ «ЭКСПО-2017» көрмесін өткізуде Қазақстан кандидатурасын қолдағаны үшін Мароккоға ризашылық білдірді және марокколық компаниялардың халықаралық көрмеге қатысатынына сенім артты
Премьер-министр әлемдік маңызы бар шараға марокколық компаниялардың қатысуын қамтамасыз етуге уәде берді.
Марокко цитрус өнімдерін өндіретін әлемдегі ірі аграрлық ел болып табылады
Төрағаның пікірінше, Марокко мен Қазақстан арасында өзара тиімді ынтымақтастықты дамытуға тамаша мүмкіндіктер бар.
Қ.Тоқаев сондай-ақ еліміздегі экономикалық ахуалмен танысу үшін Марокко Премьер-министрінің бизнесмендер тобымен бірге Қазақстанға келгенін қалайтыны жайында айтты.
baq.kz
