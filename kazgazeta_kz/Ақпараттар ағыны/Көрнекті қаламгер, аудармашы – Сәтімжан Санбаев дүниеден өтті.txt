Әдебиетіміз бен өнеріміз тағы бір ауыр қазаға ұшырады
74 жасқа қараған шағында көрнекті қаламгер, аудармашы, қайраткер азамат — Сәтімжан Санбаев дүниеден озды.
Ол 1939 жылы 16 қыркүйекте қазіргі Атырау облысының, Мақат селосында туған
Орынбор ауыл ша­­­руашылығы институтын, КСРО Жазушылар одағы жанындағы Жоғары әдеби курсты тәмамдаған.
Әр жылдарда Атырау облысының Энгельс совхозында бас инженер, Павлодар трактор зауытында инженер-конструктор, Балқаш кен-металлургия комбинатында инженер, «Жазушы» баспасында редакция меңгерушісі, Азия-Африка елдері жазушыларымен байланыс жөніндегі Қазақ комитетінде жауапты хатшы, Қазақстан Жазушылар одағында әдеби кеңесші, «Невада-Семей» қозғалысында вице-президент, Ш.Айманов атындағы ұлттық кинокомпанияда бас редактор болып жемісті қызмет атқарған.
Шығармаларын орыс тілінде жазатын Сәтімжан Санбаевтың алғашқы повестері «И вечный бой», «Белая аруана» 1968 жылы «Простор» журналында жарық көрген
Қаламгердің қаламынан туған «Белая аруана», «Дорога только одна», «Аруана», «Колодцы знойных долин», «Времена года нашей жизни», «Когда жаждут мифа», «Медный колосс» сияқты кітаптары оқырман қауым мен сыншылардан жоғары бағасын алған
Шығармалары қазақ тіліне, сондай-ақ, көптеген шетел тілдеріне аударылған.
«Еңбектегі ерлігі үшін» медалімен, «Құрмет» орденімен марапатталған.
