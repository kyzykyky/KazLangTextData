Елордада Мемлекеттік рәміздер күні қарсаңында комиссияның кезекті отырысы болып өтті
Отырыс барысында еліміздің рәміздеріне қатысты өзекті мәселелер талқыланды
Бұл туралы Baq.kz  хабарлайды. 
Шараға Астана қаласы әкімінің орынбасары Аида Балаева, ҚР Мемлекеттік елтаңбасының авторы Жандарбек Малибеков, «Қазақстан стандарттау және сертификаттау институты» РМК, мемлекет тарихы институтының және қалалық Жастар саясаты мәселелері басқармасының өкілдері қатысты.
«Тәуелсіздік алған алғашқы күндерден-ақ Мемлекет басшысы ұлтаралық келісімді, бірлік пен ішкі саяси тұрақтылықты Қазақстанның негізгі басымдықтары деп белгіледі
ҚР Конституциясы «Біз Қазақстанның біртұтас халқымыз» деп басталады
Біз қазақстандықтармыз
Мемлекеттік рәміздер де бәріне бірдей
Сондықтан мемлекеттік рәміздерге деген құрметте де бөлінушілік болмау керек», — деді Астана қаласы әкімінің орынбасары Аида Балаева.
«Қазақстан стандарттау және сертификаттау институты» РМК Техникалық нормалау басқармасының сараптау бөлімінің басшысы Евгений Цхай мемлекеттік рәміздерді қолдануды бақылау туралы айтып берді
Бөлім басшысы тексеру барысында түрлі ұйымдарда қолданылатын мемлекеттік рәміздердің қабылданған стандарттық талаптарға сәйкессіздігі анықталатынын атап өтті.
«Сырттай бақылау, эталонмен салыстырудың тестілеу әдістемелері, түстердің сәйкес болуын құралдық бақылау әдістері енгізілді
Сонымен қатар, өндірушілерді әлдеқайда сапалы өнім шығаруға міндеттейтін кепілді мерзім белгіленді», — деді ол.
Цхайдың айтуынша, мемлекеттік рәміздер стандарттарына өзгерістер енгізілмек.
Отырыс барысында жастарды патриоттыққа тәрбиелеу және өскелең ұрпақтың бойында мемлекеттік рәміздердің маңыздылығын насихаттау мәселелеріне де көңіл аударылды
Нәтижесінде комиссия қарауына бірнеше өзекті мәселе шығарылды
Атап айтқанда, мемлекеттік рәміздерді қолдану нормаларын өзгерту, мемлекеттік рәміздерді құрметтемеу үшін айыппұл санкцияларын күшейту және жастар арасында мемлекеттік рәміздерді насихаттау.
Отырысты қорыта келе, қала әкімінің орынбасары әр адамның мемлекеттік рәміздерді құрметтеуі тиіс екендігін айтты, өйткені бұл біздің егемендігіміздің және тәуелсіздігіміздің белгісі.
