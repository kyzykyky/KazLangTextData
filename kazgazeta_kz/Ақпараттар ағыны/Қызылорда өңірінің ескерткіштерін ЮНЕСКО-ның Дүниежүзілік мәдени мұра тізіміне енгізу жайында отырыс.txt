Қызылорда қаласында  облыс әкімі Қырымбек Көшербаевтің төрағалығымен және Қазақстанның ЮНЕСКО-дағы тұрақты өкілі Олжас Сүлейменовтің арнайы қатысуымен өңірдің тарихи-мәдени мұраларын қорғауға және насихаттауға бағытталған ғылыми-әдістемелік кеңестің алғашқы отырысы болды.
Бұл туралы облыс басшысының баспасөз қызметі хабарлады.
Кеңестің мүшелік құрамына еліміздің танымал тарихшылары, әдебиеттанушы- ғалымдары, сәулетшілері енді
Олардың қатарында Мұрат Әуезов, Карл Байпақов, Тынысбек Қоңыратбай, Бек Ыбыраев, Бауыржан Байтанаев, Мадияр Елеуов, Зейнолла Самашев, Жандарбек Мәлібеков бар.
Басқосуда облыс әкімі «Мәдени мұра» мемлекеттік бағдарламасы аясында ескерткіштерді қорғауға қатысты атқарылған жұмыстарға тоқталып, өңірде әлі де болса, археологиялық-этнографиялық біртұтас жүйенің қалыптаспағанын тілге тиек етті.
Сыр бойындағы Сығанақ, Жанкент секілді ескі қалалардың тарихи маңызы халықаралық деңгейде насихатталуы тиіс
Осы орайда, алдағы уақытта Қорқыт баба ескерткішін ЮНЕСКО-ның Дүниежүзілік мәдени және табиғи мұра тізіміне енгізуге байланысты жұмыстар жүргізу жоспарда бар.
Алқалы жиында Ә.Марғұлан атындағы археология институтының құрметті директоры, тарих ғылымдарының докторы Карл Байпақов, Қ.А.Ясауи атындағы Халықаралық қазақ-түрік университетінің Археология ғылыми-зерттеу орталығының директоры Сәйден Жолдасбаев, Қазақстанның еңбек сіңірген сәулетшісі Бек Ыбыраев баяндама жасады, ал кеңестің құрметті қонағы, жазушы Олжас Сүлейменов облыстағы ерекше тарихи құндылыққа ие ескерткіштерді ЮНЕСКО-ның Дүниежүзілік мәдени және табиғи мұра тізіміне енгізу туралы ұсынысын алға тартты.
ҚазАқпарат

