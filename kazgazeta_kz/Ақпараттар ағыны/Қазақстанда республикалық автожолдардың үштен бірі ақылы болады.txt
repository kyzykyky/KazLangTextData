Бүгін Мәжілістің Экономикалық реформа және өңірлік даму комитетінің кеңейтілген отырысында Инвестициялар және даму министрінің бірінші орынбасары Жеңіс Қасымбек осылай мәлім етті деп хабарлайды  Baq.kz.
Еске сала кетейік, отырыс барысында «Нұрлы жол — болашаққа бастар жол» жаңа экономикалық саясатының шеңберіндегі көлік инфрақұрылымын дамыту мәселелері талқыланған болатын.
«Көлік инфрақұрылымын дамытудың 2022 жылға дейінгі мемлекеттік жоспарына сәйкес, республикалық маңызға ие ақылы автокөлік жолдарын 7 мың шақырымға дейін арттыру көзделеді
Бұл шамамен еліміздің республикалық маңызға ие 23 мың шақырым жолдарының үштен біріне тең», — деді министр орынбасары.
Оның айтуына қарағанда, ақылы жолдардың қатарында «Астана-Теміртау», «Алматы- Қапшағай», «Астана-Павлодар» және басқа да жүк қауырттылығы мен қозғалыс трафиктері жоғары жолдар бар.
Осыған орай, ведомство өкілінің айтуынша, ағымдағы жылдың бірінші жартысында көліктің барлық түрлері үшін бірінші техникалық санаттағы автокөлік жолдарының қайта енгізілген ақылы жүйесі қондырғыларына жобалық құжаттамалар әзірлеу жұмыстары атқарылатын болады.
«Бұдан бөлек, министрлік республикалық желі бойынша жол учаскелерінен ақы алу жүйесін енгізу үшін инвесторлар тарту мәселесін қарастыруда
Соның ішінде бүгінгі күні екінші техникалық санаттағы автомобиль жолдарынан 12 тоннадан асатын жүк көліктері үшін ақы төлеудің ашық жүйесін енгігу мүмкіндіктері де қаралуда», — дейді Жеңіс Қасымбек.
Қазақпарат «Астана-Шортанды» автобаны биылдан бастап өзінің ұстап тұру шығынын ақтай бастайтынын жазды.
«2013 жылы қолданысқа берілген «Астана-Шортанды» автомобиль жолының ақылы учаскесі 211 шақырымды құрайды
2014 жылы бұл ақылы автожол өзінің ұстап тұру шығынын 86 пайызға ақтады, яғни жиын 1 млрд 65 млн теңгені құраған болатын», — деді министрдің орынбасары.
Оның айтуынша, аталған ақылы жолды ұстап тұру шығынын қосымша қаржыландыру бюджетке шамамен 179 млн теңгені құраған.
«Осылайша, біз ағымдағы жылы аталған автожол өзінің ұстап тұру шығындарын толық ақтайды, бюджеттен қосымша қаржыландыру қарастырылмаса болады деп санаймыз», — деді Жеңіс Қасымбек.
nur.kz
