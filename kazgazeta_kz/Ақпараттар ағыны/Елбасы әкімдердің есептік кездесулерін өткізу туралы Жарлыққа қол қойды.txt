Бүгін Мемлекет басшысы «Әкімдердің халыққа есеп беру кездесулерін өткізу туралы» Жарлыққа қол қойды, деп хабарлайды «BNews.kz» ақпарат агенттігі. 
«Қазақстан Республикасының Президенті туралы» 1995 жылғы 26 желтоқсандағы Қазақстан Республикасы Конституциялық заңының 17 және 21-баптарына сәйкес және қазақстандық қоғамды одан әрі демократияландыру, халықты елде жүргізіліп жатқан реформалар туралы хабардар ету, атқарушы органдардың халық алдындағы жауапкершілігі мен есептілігін арттыру, халықты мемлекеттік басқару процессіне кеңінен тарту мақсатында қаулы етемін:
Барлық деңгейдегі әкімдер халыққа есеп беру кездесулерін өткізіп, олардың барысында елде жүргізіліп жатқан реформалардың іске асуы, тиісті әкімшілік-аумақтық бірліктің есепті кезеңдегі әлеуметтік-экономикалық дамуы, оны одан әрі дамытудың міндеттері мен негізгі бағыттары туралы хабардар етсін», — делінген дүйсенбі күні жарияланған Жарлық мәтінінде.
Құжатта атап өтілгендей, облыстың, республикалық маңызы бар қалалардың, астананың әкімдеріне жыл сайын бірінші тоқсан ішінде халыққа есеп беру кездесулерін өткізу міндеттелген
Ал аудандардың (облыстық маңызы бар қалалардың), қалалардағы аудандардың әкімдері – жартыжылдықта бір рет, бірінші және үшінші тоқсандар ішінде
Ал аудандық маңызы бар қалалардың, ауылдық округтердің, сондай-ақ кенттер мен ауылдардың әкімдері тоқсанына бір рет, тоқсанның бірінші айының ішінде өткізулері тиіс.
