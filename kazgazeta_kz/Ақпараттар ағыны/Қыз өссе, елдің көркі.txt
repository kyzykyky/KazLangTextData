Қазақ халқында «Қыз – елдің көркі, гүл — жердің көркі» деген мақал бар
Мақалдың мәні қыз баланың нәзіктігін, сүйкімділігін, салтқа беріктігін білдіреді
Қ.Сәтбаев атындағы Қазақ ұлттық техникалық университетінің №4 жатақхана меңгерушісі ретінде жастар тәрбиесінде осындай мақал-мәтелдерді, ұлағатты сөздерді басшылыққа ала отырып, жатақханада тұратын қыздармен әдет-ғұрып, салт-сана, тәлім-тәрбие туралы пікір алмасып отырамын
Өйткені қыз баланың тәрбиелі, әдепті болып өсуіне оның өскен ортасының, бірге жүрген құрбы-құрдастарының, дос-жарандарының әсері  мол
Халқымыздың «Қызың өссе, қызы жақсымен ауылдас бол», «Қызға қырық үйден тыю» деген нақыл сөздері өмір тәжірибесінен алынғаны сөзсіз
Сонықдықтан да қыз баланың бойында ақылдылық, инабаттылық сынды жақсы қасиеттер жастайынан қалыптасуы тиіс
Халық «Өнерсіз қыздан без, өнегесіз ұлдан без» деп тегін айтпаған
Абай атамыз «Ары бар, ақылы бар, ұяты бар ата-ананың қызынан қапы қалма» деген сөзі қыздың тәрбиесі оның ата-анасына да көп байланысты екенін білдіріп тұрғандай.
Қыздармен өткізетін әңгіме, пікір алмасу барысында оларға болашақ өмірлеріне керекті пайдалы кеңестер айтып, жат қылықтардан аулақ болуына да ерекше мән беріп отырамын
Олар өз ойларын ортаға салып, тәлім-тәрбие, әдет-ғұрып жөніндегі көзқарастарын білдіріп отырады.
Қазақтың белгілі жазушысы Әзілхан Нұршайықовтың қыз баланың тәрбиесіне қатысты айтқан ұлағатты сөздері көп
Мәселен, «Адал перзент, асыл азамат боламын десеңдер, еңбекшіл  болыңдар! Еңбекшіл адам ең ардақты адам», «Әдемі болыңдар, әсем болыңдар! Сонымен бірге ақылды болыңдар!», «Сұлу болыңдар, сымбатты болыңдар! Сонымен бірге саналы болыңдар!» «Инабатты болыңдар, ілтипатты болыңдар, ұйымшыл болып өсіңдер!»
Міне, біз өзіміздің тәрбие жұмысымызда мағынасы терең осындай сөздерді басшылыққа алып отырамыз.
Ақмарал Абайқызы,
 Қ.Сәтбаев атындағы Қазақ ұлттық
 техникалық университетінің
 №4 жатақхана меңгерушісі
