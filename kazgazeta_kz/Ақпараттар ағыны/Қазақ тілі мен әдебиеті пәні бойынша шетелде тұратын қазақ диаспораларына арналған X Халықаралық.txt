Шетелде тұратын қазақ диаспорасының ерекше дарынды балаларын анықтау және оларға қолдау көрсету мақсатында Қазақстан Республикасының Білім және ғылым министрлігі, «Дарын» республикалық ғылыми-практикалық орталығы, «Қазақстан» ТРК және Мемлекеттік тілді дамыту Президенттік қорының қолдауымен ағымдағы жылдың 24-28 маусымында Қазақ Ұлттық өнер университетінің базасында «Қазақстан  – ата жұртым, қасиетім  – ана тілім» атты қазақ тілі мен әдебиеті пәні бойынша қазақ диаспораларына арналған X Халықаралық олимпиадасы болады.
Олимпиаданың салтанатты ашылуы 25 маусымда болады
Шараның  негізгі мақсаты қазақ диаспорасы балаларының ана тілі, қазақ әдебиеті, Қазақстан тарихы, мәдениеті мен өнері бойынша танымдық қабілетін дамыту, әлемнің әр елдерінде тұратын қазақ жастарының достық байланыстарына ықпал ету, қазақ диаспорасы өкілдері арасында қазақ тілін меңгеру, мәдениетінің деңгейін көтеру және еліміздің тарихына, Қазақстанның қазіргі дамуына қызығушылықтарын арттыру болып табылады.
Олимпиадаға Германия, Австрия, Голландия, Венгрия, Түркия, Өзбекстан, Қырғызстан, Түркменстан, Моңғолия, Қытай, Ресей Федерациясының Мәскеу, Омбы және Алтай өлкесі құрама командалары келеді деп жоспарланған.
Халықаралық олимпиада шеңберінде отандастарымыздың «Нұр Отан», халықтық партиясы «Жас Отан» жастар қанатымен, қоғам қайраткерлері, халық қалаулылары ақын-жазушылармен кездесу, Қазақ драма театрының спектаклін тамашалау және тарихи ескерткіштерге саяхаттар жасау көзделген.
Олимпиаданың жеңімпаздары I, II, III дәрежелі дипломдармен, грамоталармен марапатталады.
