Әл-Фараби атындағы Қазақ ұлттық университетінің журналистика факультетінде студенттер мен жас ғалымдардың дәстүрлі «Фараби әлемі» күндері аясында ІІ Қожакеев оқуларына арналған «Жас тілшілер» атты ғылыми форум өтті
Форум жұмысына журналистика факультетінің деканы  Өмірхан Әбдиманұлы, белгілі жазушылар Умбетай Уайдин, Ғаббас Қабышев, «Қазақ энциклопедиясы» баспасының Бас директоры – Бас редакторы Бауыржан Жақып, «Қазақ газеттері» ЖШС-нің Бас директоры – Редакторлар кеңесінің төрағасы Жұмабек Кенжалин, ЖШС «Люкс Биндер Сервис» баспаханасының директоры Медет Қожакеев, баспасөз және электронды БАҚ кафедрасының меңгерушісі Гүлмира Сұлтанбаева және т.б
қатысты.
Жиынды құттықтау сөзімен журналистика факультетінің деканы Өмірхан Әбдиманұлы ашып, ғалым, ұлағатты ұстаз, қарымды қаламгер, жалынбы публицист Темірбек Қожакеевке арналған оқулардың мәні мен маңызына тоқталды
Дәстүрлі түрде өтіп келе жатқан Қожакеев оқуларының болашақ журналистерге, жас ізденушілерге пайдасы мол екенін жеткізді.
Форум аясында ең үздік студенттік ғылыми жұмыстарға, публицистикалық шығармаларға, ғылыми-зерттеу жобаларға арналған байқау  өткізілді
Байқау жеңімпаздарына арнайы шәкіртақылар тағайындалып, қатысушыларға дипломдар мен ынталандыру сыйлықтары берілді
Шәкіртақыларды ЖШС «Люкс Биндер Сервис» баспаханасының директоры Медет Қожакеев тағайындады.
Сонымен «Ең үздік ғылыми жұмыс» номинациясы бойынша  100000 теңге журналистика факультетінің студенттері –  Сәуле Мақұлбековаға, Ақбота Қуанышбековаға және Сәуле Орынқұлға табыс етілді.
«Ең үздік тележоба» аталымы бойынша 75000 теңге шәкіртақы – Елшин Жанеркеге, Әбілқасым Іңкәрға, Хожантаева Айгүлге берілді.
«Ең үздік сатира»  және «Ең үздік мультимедиялық  жоба» аталымы бойынша 100000 теңге Наурызбаев Нұрланға, Ахметов Мадиге, Тұрғанжан Махфузаға табыс етілді.
«Ең үздік публицистикалық шығарма» және «Ең үздік радиобағдарлама» аталымы бойынша 100000 теңге шәкіртақы – Омаржан Жадыраға, Данагүл Берекетке, Байзуллина Айгерім мен Қарашаш Есенбайға берілді.
Байқаудың қорытындысы бойынша әділқазылар алқасының мүшелері – «Айқын» республикалық газеті Бас редакторының орынбасары, сатирик – Ермахан Шайхыұлы, «Қазақ радиосы» Алматы студиясының Бас редакторы — Мұрат Мұқашев сөз сөйледі
Форум барысында онлайн байланысқа шығып, өзінің құттықтау сөзін жеткізген Санкт-Петербург мемлекеттік университетінің профессоры Дмитрий Гавра студенттер мен жас ғалымдардың екі-жақты байланысын нығайтып, ғылыми-зерттеу мақалаларын жариялауға мүмкіндіктер бар екендігін айтты.
Форум материалдары филология ғылымдарының докторы, профессор Ш.Нұрғожинаның, филология ғылымдарының кандидаты, доцент Ғалия Майкотованың редакторлығымен әрі құрастыруымен ғылыми жинақ болып жарық көрді.
   Ақпарат үшін: Қазақстан Журналистер одағы сыйлығының иегері, филология ғылымдарының докторы, профессор Темірбек Қожакеұлы Қожакеев 1926 жылдың 17 желтоқсан күні Жамбыл облысы, Меркі ауданы, Ойтал ауылында дүниеге келген
Еліміздің журналистика саласына білікті маман-кадрлар дайындау жұмысына ерен еңбек сіңірген
«Қазақстан Республикасының білім беру ісінің құрметті қызметкері», Қазақстанның еңбек сіңірген қызметкері, «Құрмет белгісі» орденімен, бірнеше медальдармен марапатталған.
Дәуіржан Төлебаев
