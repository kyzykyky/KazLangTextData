Алматы қаласындағы «Ғылым ордасының» үлкен залында Қазақстан Республикасы Ұлттық Ғылым академиясының жалпы жиналысының сессиясы өтті
Алқалы жиында ҚР ҰҒА президентін және ҚР ҰҒА Төралқасының жаңа құрамын сайлау мәселелері қаралды.
Басқосу академик Мұрат ­Жұ­рынов­тың кіріспе сөзінен кейін еліміздің Мемлекеттік хатшысы Марат Тәжиннің Қазақстан Республикасының ұлттық тарихын зерделеу жөніндегі ведомствоаралық жұмыс тобының кеңейтілген отырысында жасаған баяндамасына орай ұйымдастырылған «Қазақстан тарихы, оған қоса ғылым мен жоғары білім тарихы»  атты конференциямен бас­талды
Ш.Уәлиханов атындағы тарих және этнология институтының директоры, ҰҒА-ның корреспондент-мүшесі Ханкелді Әбжанов «Отандық тарих ғылымы: межелер мен міндеттер», әл-Фараби атындағы ҚазҰУ-дің кафедра меңгерушісі, ҰҒА-ның құрметті мүшесі Қалқаман Жұмағұлов «Қазақтың ерте тарихы және Батыс Еуропа дереккөздері», ЕҰУ проректоры, ҰҒА-ның корреспондент-мүшесі Дихан Қамзабекұлы  «Мәңгі ел» журналы және тарих тағылымын насихаттау»,  тарих ғылымдарының докторы Мәмбет Қойгелді «ҚазКСР Ғылым академиясы сталиндік қуғын-сүргін жылдарында», Р.Сүлейменов атындағы Шығыстану институтының бөлім меңгерушісі, тарих ғылымдарының докторы, профессор, ҰҒА-ның корреспондент-мүшесі Меруерт Әбусейітова  «Шығыс дереккөздеріндегі Қазақстан тарихы», ҚазҰУ-дің тарих факультетінің деканы, ҰҒА-ның корреспондет-мүшесі Жәкен Таймағамбетов  «Отандық археология саласындағы инновациялар» деген тақырыптарда баяндама жасады
ҚР ҰҒА-ның  президенті Мұрат Жұрынов еліміздегі ғылым мен жоғары білімнің жай-күйін сараптап өтті.
Академик Мұрат Жұрыновтың 2003 жылдан бастап, ҰҒА-ның прези­денті болып сайланғаны белгілі
М.Жұрыновтың президенттік өкі­леттігі 30 қыркүйекте аяқталатын болғандықтан, ҰҒА-ның Төралқасы сайлау туралы хабарландыру жариялап, М.Жұрыновты ҰҒА-ның президенті етіп қайта сайлауды бірауыздан ұсынған
Содан бері сайлауға бір ғана өтініш тіркеліпті
Сол өтініш бойынша, ҰҒА-ның президенттігіне кандидатты талқылау басталды
Академик Сұлтан Сартаев бастаған жарыссөзге шығушылар президенттікке жалғыз кандидат Мұрат Жұрыновтың білікті ұйымдастырушы ретіндегі беделіне тоқталып, оны тағы бір мерзімге сайлауды қолдау керектігін ұсынды
Осылайша, бірауыздан ҰҒА-ның президенті болып Мұрат Жұрынов қайта сайланды.
Нұрлан ҚҰМАР
