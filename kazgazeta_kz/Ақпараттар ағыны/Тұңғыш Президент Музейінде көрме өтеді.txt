ҚР Тұңғыш Президенті Музейінде Қазақстандағы Жапон елшілігімен Музейдің «Мәдениет арқылы үнқатысу» халықаралық жобасы аясында бірлесе ұйымдастырылған «Жапон қуыршақтары» көрмесінің ашылу рәсімі өтеді, деп хабарлайды BAQ.KZ тілшісі.
Қуыршақтар (жапон тілінде – «нингё») Жапонияның мерекелік мәдениетінің ажырамас бөлігі болып саналады
Күншығыс еліндегі қуыршақ жасау өнері Дзёмон кезеңінен бастау алады
Әрбір провинцияның өзіне тән ерекшелігі қалыптасып, қуыршақтар бірегей технологияларда әзірленді
1936 жылы қуыршақ жасау өнеріне ресми мәртебе берілді
Ал 1955 жылдан бастап белгілі шеберлер «Ұлттық жанды қазына» құрметті атағын иелене бастады
Жапон қуыршақтары өзінің әр алуандылығымен, бірегей орындалу әдісімен ерекшеленеді және сан ғасырлар бойы Жапонияның дәстүрлі күнтізбелік мерекелерінде лайықты орын алған.
Жыл сайын Жапонияда 3 наурыз күні Хина мацури мерекесі – Қуыршақтар мерекесі немесе Қыздар мерекесі атап өтіледі
Осы күні қыз балалары бар отбасыларда ерекше қуыршақтар – «хина нингё» көрмесін ұйымдастырып, қуыршақтарды алқызыл матамен жабылған 3, 5 немесе 7 сатыдан тұратын арнайы тұғырға орналастырады
Ең жоғары сатыда, алтындалған жиналмалы кермеде баршын мен жібектен тігілген салтанатты киімдегі Патша мен Патшайымның қуыршақтар жұбы орналасады
Төменгі сатыларда сарай маңындағы бикештер, әншілер, министрлер мен шенеуніктер, оққағарлар мен қызметшілердің қуыршақтары орналасады
Ең төменгі сатыға сарай тұрмысының бұйымдары (миниатюралық жиһаз, арба, қобдишалар, тағамдар) қойылады
Қазіргі таңда әрбір отбасы өзінің Хина қуыршақтарының жинағын қойып кішкентай қыздары бақытты болсын деп тілейді.
Бесінші мамыр күні тойланатын Кодомо-но хи (Балалар күні) — ер балалар мерекесі де қуыршақтарсыз өтпейді
«Балалар күні» қарсаңында жапондық отбасылар үйлерінің алдына кои нобори – тұқы пішіндегі түрлі-түсті жалауларды орнатады
Жалаулардың саны үйдегі ер балалардың санына байланысты
Судың екпінді ағысына қарсы жүзу қабілеті үшін Жапонияда тұқы батырлық пен төзімділіктің нышаны деп танылған
Жасыл шұғамен жабылған арнайы сөреге гогацу нингё – сауыт-саймандағы самурайларды бейнелейтін қуыршақтар қойылады
Адалдық, қайсарлық және өз-өзін құрбандыққа шалу рухындағы дәстүрлі тәрбие қуыршақтар таңдауына ықпал етті
Әрбір қуыршақтың өз келбеті мен мінез-құлқы, өзіндік тарихы бар
Бұл күні ата-аналары ұлдарының дені сау және мықты болып өсуін тілеп, дұға оқиды.
«Жапон қуыршақтары» көрмесінің жәдігерлері келушілерді көптеген қызықты оқиғаларға тәнті етіп, жапондық мерекелік мәдениеттің таңғажайып және ертегілік әлеміне жол ашады
Көрме қонақтары Жапонияда қуыршақтар неліктен көркем мәдениеттің жоғары бағаланатын түрі екендігін түсінуге мүмкіндік алады
Аталған көрме ҚР Тұңғыш Президенті Музейінде 21 мамыр күні ашылады.
