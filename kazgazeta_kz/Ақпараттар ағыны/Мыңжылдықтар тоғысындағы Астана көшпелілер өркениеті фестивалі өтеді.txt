Қала күнін мерекелеу аясында 4-7 шілде күндері «Хан Шатыр» СОО алдындағы алаңда «Мыңжылдықтар тоғысындағы Астана» көшпелілер өркениеті фестивалі өтеді, — деп хабарлайды Baq.kz тілшісі.
«Мыңжылдықтар тоғысындағы Астана» көшпелілер өркениеті фестивалі Қала күні мерекесінің айтулы шарасы ретінде қалыптасып, жетінші жыл қатарынан Астана тұрғындары мен қонақтарының көкейдегі сауалдарына жауап беруде
Дала төсін емген көшпелілер қандай болған? Тұрмыс-тіршілігі қандай? Күнкөріс көзі не? Қолданбалы өнер түрлері қандай? Қандай үйде өмір сүрген? Қандай киім киген? Осы сынды қарапайым адамды қызықтыратын сауалдарға көшпелілердің «күнделікті тарихының» шынайы суреттемесі іспетті жәдігерлер жайылған ашық аспан аясындағы Көшпелілер өркениеті фестиваліне келу арқылы жауап табуға болады.


Биыл фестивальдің мәдени қамту ауқымы кеңейіп, экспозиция байи түсті әрі ойын-сауық бағдарламасы түрленді
Сонымен қатар Қырғызстаннан келген ағайынды Диқамбаевтардың жетекшілігіндегі атышулы каскадерлар труппасының қатысуымен ерекшеленбек
Сағатқа ұласатын театрландырылған шоу кезінде қонақтар алыстан ескен аңыз әлеміне еніп, арудың жүрегін жаулауға тырысқан жігіттердің алаулаған сезіміне куә болады
Каскадерлар арнайы қарастырылған алаңда «Ат үстіндегі жекпе-жек», «Шыңдағы турнир», «Қыз қуу», «Көкпар» сынды сайыстарда өз ептіліктерін ортаға салмақ
Сонымен қатар, «Жамбы ату» қазақ ұлттық спорт сайысында қатысушылар өз мергендіктерін таразылайтын болады.
