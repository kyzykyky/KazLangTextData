Ұлттық құндылықтар мұратын негізгі темірқазық ретінде ұстана отырып отаншыл, адамгершілік қасиеттерді жоғары қоя білетін, қазіргі жаһандану кезеңінің талаптары туғызып отырған білімді ұрпақ тәрбиелеу ісі – еліміздегі әрбір оқу орындарының күн тәртібінде тұрған өзекті мәселелердің бірі
Аталмыш мәселені оңтайландыру мақсатындағы жасалып жатқан бағдарламалардың көздеген мақсаты да біреу
Ол – Тәуелсіз еліміздің негізгі әлеуетінің бірі білім-ғылым саласы арқылы ел болашағын ойлар ертеңгі азаматын тәрбиелеп шығару
Осы бағытта қызмет етіп келе жатқан еліміздегі оқу орындардың бірі – Алматы мемлекеттік менеджмент университеті
Бұл оқу орны болашақ менеджерлерді, маркетологтар мен қаржыгерлерді дайындайтын еліміздегі іргелі әрі жетекші оқу орындардың бірі
Аталмыш оқу орнында 2015 жылдың 22-сәуірінде Қалалық жоғары оқу орындары студенттерінің арасында өткен «Жырлайды жүрек» атты мүшәйраны мақтаныш сезіммен айта аламыз
Жоғарында айтып өткендей, болашақ бизнес саласының мамандарын дайындайтын оқу орны болса да ұлттық құндылықтарды әрдайым басты орынға қойып отырады
Ұлттық болмыс, ұлттық сана, ұлттық рух өзегінен нәр алатын іс-шараларды өткізу жүйелі жолға қойылғандығын екпін қоя отыра айтып өткенді жөн санаймыз
Ұлттық құндылықтың бір сипаты болып табылатын өткізілген мүшәйраның негізгі мақсаты – жас ұрпақтың бойына қазақ руханиятына деген сүйіспеншілік сезімдерін қалыптастыру арқылы отансүйгіштік рухты, елдік пен ерлікті,  ізгілікті үлгі ету, эстетикалық тәрбие беру
Отаншылдық отты рух пен елжандылық мақсатты көздеген аталмыш шараның ұйымдастырушылары: «Қазақ және орыс тілдері» кафедрасының меңгерушісі Гүлмира Әуесханқызы Садыр және жауапты тұлғалар: Бегалиева  Ләззат Бегалықызы,  Акимбекова Гүлзира Шардарбекқызы және Джубанова Гүлнәр Жолашқызы
Мүшәйраға әл-Фараби атындағы Қазақ ұлттық университеті, С.Асфендияров атындағы Қазақ ұлттық медициналық университеті, М.Тынышпаев атындағы Қазақ көлік және коммуникациялар академиясы, Қазақ мемлекеттік қыздар педагогикалық университеті және  Алматы Менеджмент университетінің студенттері қатысты.
Қазақ поэзиясының іргетасын қалаған Абай, Шәкәрім, Ілияс, Мағжан, Сәкен сынды поэзия алыптарының құнды мұралары – әлемдік әдебиеттің әрі ұлттық әдебиетіміздің асыл қорына қосылған таусылмас қазына
Осындай құтты қайнардан нәрленген бүгінгі тәуелсіздік дәуірінің өнерпаз ұрпақтары қазақтың қара өлеңінің Құлагері болып,  жыр додасының  дүлділіне айналды
Жыр көшінің рухани сабақтастығына айналған қазіргі егемен елдің рухы биік, ойы асқақ, дүниетанымының  шеңбері кең, қыран ұшар кеңістікке қанат қаққан қайсар ұрпақтары – біздің ұлттық мақтанышымыз
Тіл тағдырының шынайы жанашыры ретінде ұлттық поэзияға құлаш ұрып,  күрделі сөз өнерін «қиыннан  қиыстырған» жыр айдынында өзіндік үні бар, сөзі сұлу, ойы өнегелі  осындай  кейінгі тағылымды толқынның бар екендігі көңіл қуантады
Жауқазын жырдың ордасына айналған Алматы Менеджмент университетінде өткен мүшәйра «Төл туындысын мәнерлеп оқу» және «Ақын-жазушылар туындыларынан үзіндіні мәнерлеп оқу» атты ереже бойынша ұйымдастырылды
Сонымен қатар байқауға қатысушы жас талаптарды ынталандыру мақсатында «Көрермендер көзайымы», «Сырлы ақын», «Нәзік жүрек» аталымдары бойынша да қатысушылар өз өнерлерін ортаға салды.Тағылымды мұрат жолын ұстанған аталмыш игі іс-шарада болашағынан үлкен үміт күттіретін бүлдіршін қонағымыз 3-сынып оқушысы Асқарбай Әйгерім  ақиық ақын М.Мақатаев туындыларынан бірнеше өлеңдерді жатқа мәнерлеп оқып, тәнті етсе, тағы бір кішкентай қонағымыздың бірі Шардарбек Елдана өзінің әуезді, кең тынысты дауысымен әсем ән орындап, мүшәйраның көрігін қыздыра түсті

«Жырлайды жүрек» поэзия байқауында ақын, әдебиет зерттеуші,филология ғылымының кандидаты, Журналистер одағының мүшесі Дәурен Бақдәулетұлы Мұхамадиев, Қазақстанға танымал саясаткер, қоғам қайраткері Дос Көшім, қазақ және орыс тілдері кафедрасының профессоры, филология ғылымының докторы  Клара Хамитқызы сынды мүшелерден құрылған әділқазылар алқасы төрелік етті.
Жас қаламгерлердің аяулы Атамекенге, елге, жерге деген сүйіспеншілік пен сағынышы, мұхиттай мөлдір көңілдің нәзік сезімдері мен ғажайып иірімдері поэзия, проза тілімен кестеленген
Мүшәйраға қатысушы жас таланттардың жүрегінен өрілген өлеңсөзді көрермен қауым ерекше ықыласпен қабылдап, рухани нәрден сусындап, көңілдері бір марқайып қалды
Тәуелсіздіктің шұғылалы таңымен тереңнен тыныстап, сөз сарайына салмақты ой,  сапалы жыр қосып, адамгершілік пен ақиқатты арқау еткен студент-жастар  өлең өлкесінде  өзіндік қолтаңбасын қалдырған руханият тарихындағы ерекше күн болды.
Өздерінің төл туындысын оқудан Қазақ мемлекеттік қыздар педагогикалық университетінің студенті Назерке Мустанова 1-орынды иемденсе, ақын-жазушылар туындыларын мәнерлеп оқудан Алматы Менеджмент университетінің студенті Мұхтар Лекер 1-орынды қанжығасына байлады
Сонымен қатар байқауға қатысушылардың көпшілігі диплом және сертификаттармен марапатталып, университеттің арнаулы  сыйлықтары табыс етілді.
Қазақ әдебиетінің болашақ Құлагерлері осындай жас толқын барда қазақ руханияты көркемдікпен кемелдене түсетіні күмәнсіз деп білеміз
Жалындаған жүректеріңді жарып шыққан шығармаларың Тәуелсіз Отанымыздың игілігі мен ізгілігіне айналып, қазақ әдебиетінің ғажайып өлкесіндегі ғұмырларың ұзақ болсын дегіміз келеді!
 
 
 
Алматы Менеджмент университетінің доценттері 
Л.Бегалиева, Г.Акимбекова, 
аға оқытушы Г.Джубанова 
