Қазақстан Республикасы Ұлттық кітапханасында Қазақстанның Бас мүфтиі Ержан қажы Малғажыұлының бастамасымен жарық көрген «Дін мен дәстүр» кітабының тұсаукесер рәсімі өтті
Кітаптың тұсаукесерін Қазақстанның Бас мүфтиі Ержан қажы Малғажыұлы мен ҚР Ұлттық кітапханасы бас директорының бірінші орынбасары Бақытжамал Қайырбекқызы жасады
Жобаның жетекшісі, Қазақстан мұсылмандары діни басқармасының найб-мүфтиі Серікбай қажы Ораз жиынды жүргізіп отырды
Басқосуға Алматы қаласы мешіттерінің бас имамдары мен дінтанушы-ғалымдар, жазушылар, қоғам қайраткерлері, журналистер, жоғары оқу орындарының студенттері, Алматы қаласының кітапханашылары қатысты
Ержан қажы Малғажыұлы қазақтың салт-дәстүрі Ислам дінімен біте қайнасып жатқандығын айтты
Белгілі жазушы Смағұл Елубай кітапты оқулық ретінде пайдалануға болатынын тілге тиек етті
«Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин кітапты шығаруға атсалысқан Қазақстан мұсылмандары діни басқармасына алғысын білдірді
Сонымен қатар ол алғашқы қазақ баспасөзі болып саналатын «Айқап», «Сарыарқа», «Бірлік» басылымдарында имандылық мәселесі көтерілгендігін, қазір де БАҚ құралдарында бұл жөнінде жиі айтылатындығын атап өтті
«Нұр-Мүбарак» университетінің дарынды студенттері домбыра шертіп, мәні нақылға толы термелерді орындады
Зиялы қауым өкілдері қоғамда қалыптасқан мінез-құлықтың үлгілері, өмірдің өзі туғызған ғұрыптардың төңірегінде сан алуан пікір өрбітіп, өз ойларын ортаға салды.
