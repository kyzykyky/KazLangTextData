Журналист, саясаттанушы Болат Жүнісбеков есімі көзі қарақты оқырманға жақсы таныс
Ол еңбек жолын облыстық «Семей таңы» газетінде әдеби қызметкерліктен бастап, редактордың орынбасарлығына дейінгі жолдан өткен
Республикалық «Халық кеңесі» газетінің бөлім меңгерушісі, халық депутаттары Алматы қалалық кеңесінің баспасөз хатшысы, Тіл басқармасы басшысының орынбасары, «Алматы» журналының бас редакторы, Алматы қалалық әкімдігінің бөлім меңгерушісі, ішкі саясат департаментінің директоры болып қызмет етті.
Жоғарыдағы тізіп өткен жауапты қызметтер шығармашылық қызмет­пен еркін айналысуға мүмкіндік бермейтіні белгілі
Алайда соған қарамастан, осы уақытқа дейін «У» роман эссесін, «Алаш-Алжир» екі томдығын, орыс тіліндегі «Неповторимое многоцветье» кітап­тарын оқырманға ұсынды
Таяуда қаламгер тағы бір тұшымды туындысымен оқырман қауымды қуантты
Ол «отАсу» деп аталады
Роман-диалогия жақында ғана өмірден өткен қазақтың ардақты ұлда­­рының бірі, көрнекті қоғам және мемлекет қайраткері, Кеңес Ода­ғының Батыры, тәуелсіз Қазақ­станның тұңғыш Қорғаныс министрі, «Халық қаһарманы» жоғары ата­ғына бірінші ие болған Сағадат Қожахметұлы Нұрмағамбетовтің өмір жолдарына арналады.
«отАсу» ­– бұл көркем шығарма
Автор оқырмандарға деректерден гөрі, кейіпкерінің жан дүниесін ашуға, оны не ойландырып, не толғандыратынын жеткізуге ұмтылады
Бұл оңай емес
Көп жасап, көпті көрген, басынан сан қилы оқиғаларды, соғысты өткерген, одан кейін мемлекеттік маңызды шаруалармен белсене араласқан тұлғаның сыр мен толғаныстарын толғау қаламгерден шеберлікті де, тәжірибені де қажет етеді
Бұл орайда жазушы ойла­ған мақсатына жете білген.
Кітапта от пен су жайы көбірек айтылады
Расында да бұл ұғымдардың мәні тереңде жатыр
Бұлардың жақ­сылыққа да, жамандыққа да қатысы бар
От бір жағынан жылу, жарық сыйласа, екінші бір қыры бар нәрсені күлге айнал­дырады
Тағдыр деген қызық қой, өмірге келгеннен кейін от пен су кешпей жүре алмайсың
Жақсылықты да, жамандықты да бастан өткересің
Өмір заңы осылай
Міне, кітап авторының кейіпкер болмысын ашып көрсетуде от, су ұғымдарына баса мән беруінің сыры осы.
«Өмірдің өзі – отАсу»
Жай ғана отасу, тағдыр қосу емес, нағыз От пен Судан асу, яғни – отАсу
Бірақ соны жас кезіңде ұға қой­майсың
Күйбең тірліктің жетегінде жүреміз.
Күн артынан, күн тепең-тепең өтеді де жатады
Жан жылуы емес, жансақтау арманға айналады
Тірліктің жырына елтіп, масайрайтындар көп
Бірақ оның тұңғиығына шомып, терең сырына бойлау екінің бірінің пешенесіне бұйырмаған.
Бәрібір тоқтай алмайсың
Тым болмаса, өмірдің соңына қарай тізгін тартсаң екен
Ентігіңді басып, жан-жағыңа қарайлайтын кез келеді.
От-жалынды су-сабырмен баса алсаң! Құр босқа бықсымай, асып-таспай, сабырмен толқынданар сәт туады екен.
Сабыр… жоқ, бұл суыну емес, сал­қынқандылық
Байыппен, бай­салдылық таныту
«Сабыр түбі – сары алтын» делінеді кітапта.
Жазушының шеберлігі шы­ғармасына шынайы өң беріп, сөзді түрлендіріп, әрлендіріп қолданады.Сөз құдіретімен терең ой өрнектеледі
Бәрінен қымбаты осы ой ғой: ой биігі – қаламгер ой-өрісінің де деңгейі, шығарманың да шырайы.
Біз, қазақ батырлардан, қайсар да өжет ұлдардан кенде емеспіз
Бауыржан, Қасым, Рахымжан, Талғат… болып жалғаса береді
Осы мақ­таныштарымыздың қатарында Сағадат ағамыз да тұр
Батырдың ерлігі, қаһарман істері ұрпаққа өнеге болуы тиіс
Сол ерлікті жеткізудің бір жолы – кітап, көркем шығарма
Болат Жүнісбековтің бұл кітабы арқылы оқырман халық қаһарманының ерлік істерін, адам­дық, азаматтық қасиеттерін, бір сөзбен айтқанда, Сағадат Нұрмағамбетов тұлғасын жан-жақты, тереңірек танып біледі
Кітапты оқып отырып осылай ой түйдік.
Бұл шығармадан тағы бір аңғар­ғанымыз, қаламгердің шығарма­шылық шаруаны аңсап, осы салаға тас түйін бекінгені байқалады
Олай болса «Жол болсын
Өзіңді де, оқыр­маныңды да тамсандырған шығар­малар өмірге келе берсін, Болат дос!» дейміз ақ тілекпен.
Нұрперзент Домбай
