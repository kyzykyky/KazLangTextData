Бүгін Мемлекет басшысы Нұрсұлтан Назарбаев Қытай Халық Республикасына ресми сапары барысында «Цинхуа» корпорациясының («China Kingho Energy Group») басшылығымен кездесу өткізді, деп хабарлайды BNews.kz тілшісі.
 «Н.Назарбаев өз сапарындағы тығыз жұмыс кестесіне қарамастан «Цинхуа» корпорациясының өкілдерін қабылдауы біз үшін зор мәртебе болып табылады
Негізінен, 2013 жылдың қыркүйегінде біз қазақстандық серіктестерімізбен бірге көмірді кешенді өңдеу бойынша өзара түсіністік пен ынтымақтастық туралы меморандум бекіткен болатынбыз», — деді Мемлекет басшысымен кездесу соңынан журналистерге берген сұхбатында «Цинхуа» корпорациясының директоры Сю Джун.
Оның айтуынша, Қазақстанда пайдаланылатын көмір сатылымына қатысты жүргізілген талдау нәтижесін негізге ала отырып, корпорация отын өңдеудің заманауи экологиялық таза жобасын жасап шығатын болады.
«Президент мырза біздің жобамызға жоғары бағасын беріп, оған қолдау көрсететінін жеткізді
Болашақта жүзеге асатын жобамыздың арқасында арзан көмір қорларынан қосымша құны жоғары болатын өнімге қол жеткіземіз деп сенемін
Қазір Қарағанды облысында осы мақсаттағы жұмыстарымызды бастап кеттік», — деп қосты компания директоры.
Естеріңізге сала кетейік, 2013 жылдың 7 қыркүйегінде ҚР Президенті Н.Назарбаевтың және ҚХР төрағасы Си Цзиньпиннің қатысуымен өткен Қазақстан-Қытай Іскерлік кеңесінің жалпы отырысы барысында «Kaznex Invest» ЭИҰА» АҚ, «Қазақстан Даму Банкі» АҚ, «Кузнецкий» разрезі» ЖШС мен «Цинхуа» Қытай энергетикалық корпорациясы» АҚБ арасында көмірді кешенді өңдеу жобасын жүзеге асыру бойынша өзара түсіністік туралы Меморандумға қол қойылған болатын.
 
