Бүгінгі таңда жастар мемлекеттік, елдік саясат пен әлемдік мәселелер хақында өткір пікірлер айтып,  белсенділік танытып жүр
Жасыл экономика мен тұрақты даму мәселелері де жастар  назарынан тыс қалмаған
Осы орайда жуықта Әл-Фараби атындағы Қазақ ұлттық университетінде «Біріккен Ұлттар Ұйымының кіші моделі – Жаңа Жібек жолы» атты шара өткізілді
Аталмыш жиынға Алматы, Астана, Петропавл қалалары мен Ауғанстан, Өзбекстан, Қырғызстан, Түрікменстан және Тәжікстан елдерінің жоғары оқу орындарының студенттері қатысты.  Шараны халықаралық қатынастар факультетінің деканы К.Шакиров ашты.

БҰҰ-дың кіші моделі барысында студенттер БҰҰ құрамына кіретін мемлекеттердің мүдесін қорғайды
Олардың басты міндеті таныстырылатын мемлекеттердің ұлттық ерекшеліктерін қорғау болмақ
Яғни, әр студент өзіне берілген елді жан-жақты зерттеп, оның өзекті мәселелерін, оны шешу жолдарын талқылады
ООН-ның Қазақстандағы Ақпарат департаментінің директоры Властимил Самек  2015 жыл БҰҰ-ның 70 жылдығы екеніне тоқталып, бұндай шаралар жастарды ресми қарым-қатынастарда ойын еркін білдіріп, ғаламдық көкейкесті мәселелерге немқұрайлы қарамауға тәрбиелейтінін жеткізді
Ал Колумбия университетінің профессоры Рафис Абазов өз кезегінде «БҰҰ-ның Бас хатшысы Пан Ги Мун жастар бойынан көшбасшылық қасиеттерді қалыптастырып, дипломатиялық қарым-қатынастарды жүргізуді үйретудің маңыздылығын үнемі айтып отырады
Сондықтан осындай шаралар жастарды болашақта мемлекетаралық қарым-қатынастарды дұрыс жүргізуге бағыт беретіні анық» деді

         ҚазҰУ профессоры Ғалия Ибраева бұл жоба студенттер үшін үлкен мүмкіндіктер ашатынын атап өтіп, «Елбасы Н.Назарбаев та өз сөзінде БҰҰ-дың кіші моделіне қатысушылары бұл болашақ елшілер, ел беделін асқақтататын білімді де білікті азаматтар болатыны анық деген еді
Сондықтан бастама қолдау тауып отыр» деді


БҰҰ-ның кіші моделі барысында үш комитет яғни, Бас Ассамблея, Қауіпсіздік кеңесі мен БҰҰ-ның Балалар қоры өз жұмыстарын ұйымдастырды
Шараға қатысушылар киберқауіпсіздік, діни қақтығыстарды шешу жолдары, жас жеткіншектер арасында психикалық ауытқушылықтармен күрес сынды әлеуметтік тақырыптарды кеңінен талқылады
БҰҰ моделінің ұйымдастыру комитетінің төрайымы Рано Юсупова  осындай талқылау барысында студенттер өздерінің білімдері мен танымдарын арттырып, елшілік қырларын шыңдайтынын атап өтті

Іс-шараның нәтижесі бойынша талқыланып жатқан мәселеге орай ұсыныстар мен қорытындылар шығарылып, арнайы құжат қабылданды
Ең үздік пікір білдіргендер қатарында Ғани Масімхан,  Мәди Сәкен,  Арман Өтегенов сынды студентер көрінді
Осылайша, қатысу арқылы, әрбір қатысушы адамзаттың жаһандық мәселелерін шешуде өзіндік үлесін қоспақ.
Келесі «Біріккен Ұлттар Ұйымының кіші моделі – Жаңа Жібек жолы» шарасы әл-Фараби атындағы ҚазҰУ базасында биылғы жылы 1-3 мамыр аралығында өткізіледі.
Ақбота ИСЛӘМБЕК

 



 
