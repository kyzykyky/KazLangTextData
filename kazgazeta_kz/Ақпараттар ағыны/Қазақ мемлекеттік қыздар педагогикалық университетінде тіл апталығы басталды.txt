Бүгін Алматыдағы Қазақ мемлекеттік қыздар университетінде «Туған тілім — тәуелсіздік тұғырым» атты тіл апталығы басталды.
Бұрынғы кеңестік республикалар арасындағы қыздарға арналған жалғыз жоғары оқу орнының педагогика және психология факультетінің деканы, педагогика ғылымдарының докторы, профессор Сайра Жиенбаеваның айтуынша, арнаулы және орта мектептерге педагог дайындап отырған ҚазМҚПУ-дегі бұл шара Ана тілімізге деген үлкен құрметтің белгісі ретінде арнайы ұйымдастырылып отыр
Оның негізгі мақсаты — қазақтың басты байлығы ана тілінің бүгінгі қоғамдағы маңыздылығын арттырып, жастардың бойындағы отаншылдық сезімді жандандырып, қазақ тілін құрметтеу, қадір-қасиетін ұғындыру болып табылады
Дәстүрлі түрде жыл сайын өтетін бұл апталықта биыл мемлекеттік тілдің құрметіне «Мемлекеттік тіл — ұлт бірлігінің негізі» тақырыбымен дөңгелек үстел жиыны, «Мемлекеттік тіл — этностарды ұйыстырушы фактор» тақырыбында семинар, «Бала тәрбиесі дамуындағы ана тілі» атты ашық сабақ, сонымен қатар «Қазақша сөйлейік» акциясы өткізілмек
Сонымен бірге Алматы қалалық ішкі саясат басқармасының қолдауымен жоғары оқу орындарымен бірлесіп мемлекет тілге байланысты өзге ұлт өкілдерінің арасында «Мемлекеттік тіл — рәміздердің анасы» атты өзге ұлт өкілдері арасындағы қалалық байқау ұйымдастырып отыр.

ҚазАқпарат

