Енді жүргізушілер жаппай қарызын төлеуде
Дегенмен былтыр алып қалада көлік иелеріне салынған айыппұл көлемі 8 миллиард теңгеден асыпты.
Алматылық сот орындаушылар жаңа жылдың жемісті басталғанына риза
Олардың айтуынша айыппұлы қордаланып, қарызға белшеден батқан жүргізушілер қарызын өтеуге құлшынып жүр
Екі күннен бері мұнда кассаларда кісі көп.
«Мен бейнебақылауға түсіп қалғанмын
20 МРП асып кетіпті
Қазақстаннан шығып кетуге шектеу қойыпты», — дейді көлік жүргізуші Шыңғыс Құралов.
Мұның себебі тәртіпке бағынбаған жүргізушілерден мереке күндері береке кеткен көрінеді
Айыппұл көлемі 20 айлық есептік көрсеткіштен асқан және оны төлеуге асықпаған 200-ден астам жүргізуші былтыр көліксіз қалған
Ал борышкерлердің мүлкі уақытша айыптұраққа қойылған
Шетелде демалуға әуес алматылықтар да қарыздан құтылуға жанталасып жатыр.
«Қысқы және жазғы демалыста бәрі шетелге шығатын кезде әуежайдан «Мені жібермей қойды деп, не себептен» деп сұрайды
Түсіндіреміз, өздерінің айыпұлдарын біле тұра ұшып кететіндер бар
Бізге шетелге шығатын қаулының көп көмегі тиіп жатыр», — дейді Алматы қалалық Сот актілерін орындау департаменті әкімшілік айыппұл бөлімінің басшысы Гауһар Тілегенова.
Бірақ алып қаланың көшелерінде көлік азаймаса да, Әкімшілік полиция қызметкерлері апаттардың азайғанына қуанады
Тәртіп сақшыларының мәліметінше жол тәртібіне бағынбайтындардың басым бөлігі такси жүргізушілері
Алматыда таксиге қол көтерсеңіз,кез-келген жерде тоқтайды.
Алматы көшелерінде былтыр жол ережесін 328 мың жүргізуші бұзыпты
Оның 50 пайызы өзге өңірлерден келетін көліктердің еншісінде
Олардан айыппұл өндіріп алу сот орындаушыларға да оңай болмай тұр
Әкімшілік полиция басқармасында мұндай борышкерлердің тізімі дайын
Қазір қарызды төлетудің амалдары әзірленуде.
«Бүкіл республика бойынша базамыз бір
Осы Алматыда жауапкершілікке тартылсаңыз, басқа аймаққа барғанда Алматының айыппұлы шығып тұрады
Алматы облысына барып жүргізуші куәлігімді ауыстыра саламын деген әңгіме жоқ
Басқа аймақтармен қатты жұмыс істеп жатырмыз
ІІД мен Бас прокуратураның қадағалауында», — деді Алматы қалалық ІІД Әкімшілік полиция басқармасы бастығының орынбасары  Жандос Мұратәлиев.
Ал жүргізушілердің заңға томпақ әрекеттерінің көпшілігі бейнебақылаулар арқылы анықталған
Олардың арасында қауіпсіздік белбеуін тақпаған, көлікте ұялы телефонмен сөйлескендер көш бастап тұр.


nur.kz
