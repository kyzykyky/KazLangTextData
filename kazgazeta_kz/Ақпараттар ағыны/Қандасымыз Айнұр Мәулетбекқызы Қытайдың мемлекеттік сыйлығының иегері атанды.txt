Жырақта жүрген қандастарымыз тағы да өнердің өрінен көрінді, деп жазады BAQ.KZ
 Бұл жолы Қытайдың Шыңжаң өңірінен шыққан Айнұр Мәулетбекқызы жазушылық талантымен қалың елді мойындатты.
Айнұр өзінің проза жанрындағы «Апа» шығармасы үшін Қытайдың мемлекеттік сыйлығына ие болды
1000-нан астам үміткердің арасынан дара шыққан Айнұрдың бұл — ең үлкен жеңісі
Айнұр — Шыңжаңның Үрімші қаласының тумасы
Ұлттар мәдени мұрасын зерттеуді кәсіп еткен
Шыңжаң жазушылар одағының мүшесі
Қытай тілінде жазып, ханзулықтардың өзінен асып түскен аз қазақтың бірі
Айнұр өлең мен прозалық шығармалар жазуды қатар игерген
Қазақтың ұлы ғұламаларының туындыларын қытай тіліне аударады
Қаламгерлер арасындағы байқауларда үздік шығып, талай марапаттарға ие болған Айнұрдың қаламы қарымды жазушы екенін күллі қытай жұрты мойындап отыр
Дегенменде, мемлекеттік сыйлықтың иегері боламын, деп ойламаған екен
Айнұр Мәулетбекқызы, жазушы, Қытай мемлекеттік сыйлығының иегері: Жүректен шыққан жыр жүрекке жетеді, деп айтамыз
Бұл менің жүрегімнің түбінен шыққан туынды болғандықтан, көпшілік те оны жақсы қабылдаған болар
Айнұр — отбасындағы балалардың ең үлкені
Сондықтан, ата-салт бойынша қариялардың қолында өскен
Айнұрдың алғыр болып әдебиетке икемделіп өсуіне әжесі Қамарияның сіңірген еңбегі мол
Әжесінің тәлім-тәрбиесі арқылы қазақтың аңыз-ертегілері мен өлең-жырларына жас кезінен сусындап өсті
Айнұрдың атын ұшпаққа шығарған «Апа» романы осы Қамария қартқа арналған
Бұл шығармада қаршадай қыздың ақ самайлы апасына деген махаббаты, есейген кездегі балалық шаққа, әжесіне деген сағынышы сипатталады
Өмірден алынып, өнерлі қыздың өз қаламымен өрнектеген туындысы 56 ұлт өкілі таласқан бәйгені иеленуі — ғажап жетістік, керемет табыс
Айнұр Мәулетбекқызы, жазушы, Қытай мемлекеттік сыйлығының иегері: Ешкімге білдірмей, шығармамды хат арқылы ұсындым
Бірақ, нәтижесі өте жақсы болды
Шынымды айтсам, әлі күнге дейін өңім бе, түсім бе, деп, өз-өзіме сене алмай жүрмін
Қамария апаның дүние салғанына 20 жылға жуық уақыт өтті
Айнұрдың әжесіне деген сағынышы бір сәтке де саябырсыған емес
Апасын ойлаған сәттерде оның шабыты шалқиды
Сондай тебіренген сәттерде қолына қалам алып, жазушы қыз қалың қауым мойындаған бірнеше шығармаларды дүниеге әкелді
Алда әлі де талай-талай шығармалар жазсам, деген ойы бар.
