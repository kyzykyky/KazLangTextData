Жапония мен Қазақстан арасында инвестициялар туралы келісім жасалады
Бұл туралы бүгін Жапония мен Қазақстанның экономикалық әріптестік бойынша үкіметтік және жеке секторлардың бірлескен комиссиясының 5-ші отырысында ҚР Премьер-Министрі Кәрім Мәсімов айтты — Businessnews.kz.
«Бүгін 10 жыл бойы үздіксіз жүргізілген келіссөздердің нәтижесінде екі ел үкіметтерінің арасында инвестициялар туралы келісімге қол қойылады
Осы айтулы оқиғамен сіздерді құттықтағым келеді, өйткені бұл екі ел үшін де өте маңызды жетістік», — деді К.Мәсімов.
Оның айтуынша, жапон инвестицияларын қолдау бойынша келісімдер осы елдің компанияларына Қазақстанға инвестициялар құюда қосымша кепілдіктер мен қауіпсіздік үшін мүмкіндіктер береді.
«Тағы бір айта кетерлігі, өздеріңіз жақсы білесіздер, ҚР Президенті осы жазда бірқатар елдер мен Қазақстан арасындағы визалық қатынасты алып тастауға шешім қабылдаған болатын
Осы мемлекеттердің қатарында Жапония да бар
Менің ойымша, бұл жақсылықты сіздер бүгін біздің елімізге келгенде жақсы сезінген шығарсыздар, өйткені алдын ала виза алудың қажеті болмады
Жапонияның бизнесмені немесе туристі Қазақстанға ат басын тіреп жатса, құжат ресімдеу жұмысын тез арада аяқтай алады», — деп атап өтті ҚР Премьер-Министрі.
