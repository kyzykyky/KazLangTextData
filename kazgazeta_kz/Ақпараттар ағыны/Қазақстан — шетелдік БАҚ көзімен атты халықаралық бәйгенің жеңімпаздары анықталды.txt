1 шілде күні ҚР Сыртқы істер министрлігі мен Қазақстан журналистер Одағы «Қазақстан — шетелдік БАҚ көзімен» атты халықаралық бәйгенің қорытындыларын шығарды, деп ҚазАқпарат агенттігі ҚР СІМ баспасөз қызметіне сілтеме жасап хабарлайды.
Бәйге заманауи Қазақстанның экономикасы, мәдениеті, өнері мен көпжақтылығы жөнінде шетелдік БАҚ-тардың сапалы, объективті материалдарын алу мақсатында, сонымен қатар осы тақырыптар аясында айтарлықтай жарқын репортаж, очерк және сараптамалық-талдау материалдардың авторларын ынталандыру мақсатында 2014 жылғы 1 сәуір мен 15 маусым аралығында өткізілді.
Географиялық тұрғыдан бәйге Оңтүстік және Солтүстік Америка, Еуропа, Азия, Таяу Шығыс және ТМД елдерінің журналистерін қамтыды
«Эйр Астана» және «Rixos Almaty» қонақ үйі бәйгеге демеушілік етті.
Бәйге ережелеріне сәйкес жоғарыда аталған аймақтардан бір-біреуден бес жеңімпаз анықталып, оларға жүлде ретінде Алматы, Астана немесе Бурабайға сапар ұйымдастырылатын болады
Бәйге жеңімпаздарына ұшып келу/кету, тұратын орын, мәдени бағдарлама, ресми тұлғалармен, ғалымдармен, сарапшылар мен журналистермен кездесулер ұйымдастыру қарастырылған.
ҚР Сыртқы істер министрі Ерлан Ыдырысов, Қазақстан журналистер Одағының басқарма Төрағасы Сейітқазы Матаев, «Rixos Almaty» қонақ үйінің Бас менеджері Ибрагим Челикт және «Эйр Астана» АҚ-ның қоғаммен байланыс жөніндегі Вице-президенті Белла Тормышевадан құралған бәйге комиссиясы 23 елден келіп түскен 42 жұмысты бағалады.
Америка елдерінен жеңімпаз болып әр түрлі елдерден бола тұра бірін-бірі тапқан адамдардың тағдыры туралы әсерлі мақала жазған, сонымен қоса Қазақстан мен Гаяның кейбір дәстүрлерінің, әсіресе ұлттық асханалардың ұқсастығын сайтта (www.kaieteurnewsonline.com) сипаттай білген Гаянаның журналисі Нил Маркс (Neil Marks) анықталды.
Еуропадан жеңімпаз ретінде Қазақстандағы қайта жаңартылатын энергия көздерінің даму болашағы мен Астанада өтетін «ЭКСПО-2017» халықаралық мамандандырылған көрме туралы Brussels Diplomatic (www.brusselsdiplomatic.com) басылымында мақала жазған Бельгиялық журналист Сибиль Грейндл (Sibylle Greindl) анықталды.
Сонымен қатар алқа мүшелері Астана мен Алматы жөнінде, халал-индустрия, ғылым және Қазақстанның ұлттық дәстүрінің ерекшеліктері туралы Bernama (www.bernama.com) ақпараттық агенттігінің порталында бірқатар мақалалары үшін Азия аймағынан Малайзиялық журналист Нуршазлин Нуразманды (Norshazlina Nor’azman) жеңімпаз деп таныды.
Таяу Шығыс елдерінен ең жақсы басылым ретінде таңдау Қатарлық журналист Хусейн Ахмадқа (Hussain Ahmad) The Peninsula Daily (www.thepeninsulaqatar.com) газетіндегі мақаласы үшін түсті
Ол Қазақстанның саяси және экономикалық дамуы, еліміздің аймақтағы рөлі, Еуразиялық экономикалық одақ құру мен оның болашағы жайлы мақалаларымен көзге ілінді.
ТМД және таяу орналасқан шетел елдерінен қазылар алқасы украиналық Светлана Островскаяны оның Wellness (www.wellness.org.ua) журналындағы «Дала ертегісі» атты Қазақстанның мәдени-рухани мұрасы мен ел дамуының қазіргі замануи тенденциялары туралы көркем репортажы үшін таңдады.
Е.Ыдырысов барлық сайыскерлерге бәйгеге ынталанып, қатысқандары үшін алғысын білдірді
«Қазылар алқасы үшін жүзден жүйрікті таңдау қиынға түсті, себебі ұсынылған мақалалардың барлығы жоғары деңгейде дайындалған болатын
Дегенмен, солардың ішінен бізге өте қызық, жанды көрінген жұмыстардың бесеуін іріктеп, олардың авторларын Қазақстанда асыға күтеміз
Елімізге орын алатын сапарлары олар үшін Қазақстанның жаңа жақтарын ашып, БАҚ жағынан, сонымен қатар, бизнес, білім, ғылым және туризм өкілдерінің тараптарынан Қазақстанға деген халықаралық қызығушылықты арттыра түседі деп сенеміз», — деді ол.
Жеңімпаздардың жұмыстары ҚР Сыртқы істер министрлігінің вебсайтында онлайн тәртібінде қол жетімді болады
Жеңімпаздармен қатар, бес өңірдің әрқайсысынан қосымша екі басылымнан іріктеліп, олардың авторлары қазылар алқасы атынан алғыс хат алатын болады.
