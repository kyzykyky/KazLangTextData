Ө.Жолдасбеков атындағы Студенттер сарайында Тәрбие жұмысы жөніндегі департамент және Студенттер сенатының ұйымдасты­руымен «Ана тілі» аруы» және «Жігіт сұлтаны» байқауының ақтық сайысы өтті.
Бұл байқауларды өткізудегі мақсат мемлекеттік тілдің қолданыс аясын кеңейтуге ықпал ету, жастардың жеке тұлға ретінде дамуына, рухани кемелденуіне жәрдемдесу, заманауи қыздар мен жігіттердің шығармашылық және жоғары зияткерлік әлеуетін қалыптастыру, сондай-ақ салауатты өмір салтын, табиғи сұлулықты насихаттау.
Байқаудың алғашқы кезеңінде универ­ситетіміздің 700-ге жуық ұл-қыздары қаты­сып, өтініш білдірді
Олардың 90-ы екінші кезеңге өтті
Екінші кезеңде қатысу­шылардың интеллектуалды өресі, өнері, білімі сараланып, барлық 13 факультеттен 14 қыз, 14 жігіт таңдалып алынды
Осы уақытқа дейін арулар өз қолдарымен қазақтың ұлттық тағам­дарын дайындап, жәрмеңке өткізді
Жиналған ақша қорына жетім балалар үйінде қамқорлық іс-шаралары ұйымдастырылды
Ал жігіттер ұлттық спорт түрлерінен өнер көрсетті.
Енді міне, жарыстың ақтық кезеңі де қызу тартыспен өтті
Мұнда қатысушылар сәлемдесу, шеберлік, сұрақ-жауап, өнер сайысы, ұлттық нақыштағы заманауи сән үлгілерін көрсету сынды бес аталымда бақ сынады.
Жарыстың әрбір аталымы өзіндік тар­тымдылығымен, әсерлігімен ерекше­ленді
Әсіресе, өнер сайысындағы қатысу­шылардың мың бұралған билері, өлең шумақтарын нақышына келтіре оқулары, ән айтып, күй тартулары көрермен қауымға зор қуаныш сыйлады.
Сайыста «Ана тілі аруы» байқауына қатысқан арулар бірқатар аталымдармен марапатталды.
Дәстүрлі шараның биылғы жеңім­паздарын университет ректоры Ғ.Мұтанов құттықтап, сөз сөйледі
Сонымен Экономика және бизнес жоғары мектебінің 1 курс магистранты ­Досхан Жалниязов «Жігіт сұлтаны – 2013» атанса, ал филология, әдебиеттану және әлем тілдері факуль­тетінің 4 курс студенті Гүлзада Ізденова «Ана тілі» аруы – 2013» атағын иеленіп, ұйым­дастыру­шылар мен демеушілер тарапынан сый-сыяпаттар алды.
Досжан БАЛАБЕКҰЛЫ
