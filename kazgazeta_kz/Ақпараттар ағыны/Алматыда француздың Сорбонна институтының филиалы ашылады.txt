Алматыда Француз Республикасының Сорбонна институтының филиалы ашылады
Бұл туралы бүгін Ақордада Қазақстанға мемлекеттік сапармен келген Франция Республикасының
 Президенті Франсуа Олландпен кездесуінен кейін Мемлекет басшысы Нұрсұлтан Назарбаев мәлім етті.
«Келіссөздер барысында біз білім беру саласындағы ынтымақтастық туралы мәселелерді де талқыладық
Бүгін осы саладағы келісімге қол қойылды
Ол бойынша тараптар өзара дипломдарды, университет деңгейлерін мойындауға мүмкіндік алатын болады, тілдерді одан да белсенді меңгеруге жол ашып, бірлескен ғылыми зерттеулер жүргізуді дамытады», — деді Н.Назарбаев.
Елбасы сонымен қатар бүгін жоғары оқу орындарының бесінші форумы өтетінін, оның аясында жоғары оқу орындары арасындағы ынтымақтастық туралы келісімге қол қойылатынын мәлімдеді.
«Ертең Алматыда Қазақстандағы Сорбонна институты филиалының салтанатты ашылуы болады
Бұл Орталық Азиядағы Францияның алғашқы жоғары оқу орны», — деді Елбасы.
Бұдан бөлек, Мемлекет басшысы Қазақстан мен Франция арасындағы мәдени алмасулар маусымының жоғары деңгейін атап өтті.
«Біз осы салалардағы ынтымақтастықты одан әрі дамытуға дайынбыз», — деді Нұрсұлтан Назарбаев.
