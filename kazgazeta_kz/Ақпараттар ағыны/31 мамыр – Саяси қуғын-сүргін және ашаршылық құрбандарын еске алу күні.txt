Елбасы Нұрсұлтан Назарбаев 1997 жылы 31 мамырды зұлмат жылдары солақай саясаттың құрбаны болған қазақтың ұл-қыздарын еске алып, оларды ұрпақ жадында мәңгі қалдыру мақсатында қуғын-сүргін құрбандарын еске алу күні етіп белгілеу туралы Жарлыққа қол қойған болатын.
Бұл күн Қазақстан халқы үшін айрықша мағынаға ие
Өткен ғасырдың отызыншы жылдары қатігез саясаттың нәтижесінде қуғын-сүргінге ұшырап, «Халық жаулары» атанған зиялы қауым өкілдерімен қоса, олардың жақындары да жапа шекті.
Қазақстанда қуғын-сүргін жылдарында 103 мың адам саяси қудалауға  ұшыраған және 25 мың адам ату жазасына кесілген, қазақстандық ғылым, мәдениет және саясат саласының зиялы қауым өкілдері атылған.
Саяси қуғын-сүргін және ашаршылық құрбандарын еске алу күніне орай еліміздің барлық өңірлерінде  түрлі шаралар  ұйымдастырылады.    31 мамыр күні Ақмола кентіндегі Саяси қуғын-сүргін және тоталитаризм құрбандарына арналған «Алжир» мұражайлық-мемориалдық кешенінде Саяси қуғын-сүргін мен ашаршылық құрбандарын еске алу күніне орай гүл шоқтарын қою рәсімі өтеді
Оған  мемлекеттік органдардың, ғылыми және шығармашылық зиялы қауымның, азаматтық қоғам институттарының, сондай-ақ БАҚ өкілдері қатысады.
