 
 Вьетнам Социалистік Республикасына ресми сапары барысында Мәжіліс төрағасы Қабиболла Жақыпов ел президенті Чыонг Тан Шангпен кездесті, деп хабарлайды BNews.kz

Мәжіліс аппаратының баспасөз қызметінен мәлімдегендей, кездесу қарсаңында Мәжіліс спикері бастаған парламенттік делегация мүшелері Хо Ши Мин кесенесіне гүл шоқтарын қойды.
Вьетнам президентімен әңгімелесу барысында Қабиболла Жақыпов Қазақстан Президентінің арнайы елшісі ретінде Чыонг Тан Шангке Мемлекет басшысының 2017-2018 жылдарда БҰҰ Қауіпсіздік кеңесінің тұрақты емес мүшелігіне біздің еліміздің кандидатурасын қолдау жөнінде жолдауын табыс етті.
Қазақстан-Вьетнам қарым-қатынастарына тоқталған Мәжіліс спикері Вьетнам Қазақстанның Оңтүстік-Шығыс Азиядағы маңызды саяси және экономикалық серіктесі екенін атап өтті.
Қ.Жақыпов БҰҰ, ИЫҰ, АСЕМ аясында қос елдің өзара әрекеттестігін нығайту маңызды саналатынын айтты
Оның пікірінше, осы күндері Ханойда өтіп жатқан Парламентаралық одақтың 132-ші Ассамблеясы Вьетнамның халықаралық қатынастарда маңызды рөл алатынын дәлелдейді.
BNews.kz
 
