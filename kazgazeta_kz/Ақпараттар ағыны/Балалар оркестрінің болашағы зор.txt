Жақында Құрманғазы атындағы оркестр ғимаратында балалар оркестрінің тұсаукесері болып өтті
Ахмет Жұбанов атындағы республикалық дарынды балаларға арналған мектептің жоғары сынып оқушыларынан құралған оркестр қазақ өнеріне тамшыдай болса да үлес қосып жүрген өрендер.
Қ.А.Ясауи атындағы Қазақ-түрік университеті мен Т.Жүргенов атындағы Қазақ ұлттық өнер академиясының профессоры, көрнекті музыка зерттеушісі, мәдениет және өнер қайраткері Пернебек Момынұлы құттықтау сөз сөйлеп, жас орындаушылардың болашағынан көп үміт күтетінін, «бұларды Құрманғазы оркестрінің немересі» деп атауға болатынын атап өтті.
Кеш барысында А.Жұбановтың «Қазақ маршы», «Тәжік биі», «Көктем», «Би күйі», Тәттімбеттің «Көкейкесті», Дәулеткерейдің «Қос алқа», Құрманғазының «Сары көл – Самар», т.б
туындылары орындалды.
Құрманғазы атындағы Қазақ ұлттық консерваториясының домбыра кафедрасының меңгерушісі, Мәдениет қайраткері Сәлімгерей Бақытғалиұлы: «Біз бұл оркестрді Ахмет Жұбанов атындағы республикалық дарынды балаларға арналған мектептің басшылығымен келісіп, 2012 жылдың қыркүйек айында құрған болатынбыз
Бүгінгі концерт бір жылдың жемісі
Жаңа-жаңа өнерге қадам басып келе жатқан жас таланттарымыздың алғашқы қадамы
Сол себепті де тұсаукесер деп атап жатқан жайымыз бар
Мақсатымыз – Құрманғазы атындағы оркестрдің орнын басатын жастарды тәрбиелеу, бір сөзбен айтқанда, ұрпақтар сабақтастығын жалғастыру үрдісі деуге болады
Балалардың бастапқы қадамы үлкен болашаққа жол сілтейтіні көрініп тұр» деді ризашылықпен.
Кешке Ахмет Жұбановтың кенже қызы Ажар Жұбанова, т.б
зиялы қауым өкілдері мен өнерсүйер жастар қатысты.
Бағдагүл Мұратқызы
