Семей қаласында Саяси қуғын-сүргін және ашаршылық құрбандарын еске алу күніне арналған «Тарихтан – тағылым, өткенге – тағзым» атты халықаралық форум болып өтті
Елбасы Нұрсұлтан Назарбаевтың қолдауымен 2010 жылдан бері ұйымдастырылып келе жатқан бұл форум бұған дейін Қарағанды, Талдықорған, Шымкент қалаларында болып өткен еді. 
Елуге жуық делегат қатысқан алқалы жиынға арнайы келген Президент Әкімшілігі Басшысының орынбасары Бағлан Майлыбаев 31-мамырдың тек қазақ халқына емес, сол кездегі Кеңес өкіметінің қарамағында өмір сүріп жатқан басқа халықтарға да ауыр азап әкелгенін атап өтті
«31-мамыр – өткенге оралып, бабалар рухына басымызды иетін күн
Саяси репрессия мен ашаршылық – ел тарихындағы ең азалы беттердің бірі
Алапат аштықтан елімізде 2 миллионға жуық адам қазаға ұшырады
Миллиондаған қандастарымыз жат елдерге босып кетті
Репрессияда Алаш арыстарынан бастап бүкіл мемлекет қайраткерлері, ақын-жазушылар мен ағартушылар қуғынға түсті
Елдің бас көтерер азаматтары жаппай оққа байланды
Бұл тек қазаққа келген нәубет емес, одан Кеңес Одағындағы көптеген халықтар зардап шекті
Тұтас ұлттар атақоныстарынан күшпен көшірілді
Зұлмат жылдарда 1,5 миллионнан астам адам қазақ даласына жер аударылды
Тағдыр тауқыметін арқалаған сан түрлі ұлт өкілдері қазақ халқынан пана тапты» деді ол.
Қазақстан халқы Ассамблеясы Төрағасының орынбасары Ералы Тоғжанов қуғын-сүргін кезінде Қазақстанға 60-тан астам ұлт пен ұлыс жер аударылғанын, қиын-қыстау кезеңде бір жерде ұйысып өмір сүрген сан түрлі халықтардың ауызбірлігі еліміз үшін маңызды рөл атқарғанын тілге тиек етті.
Форумға қатысушылар жиын соңында Президент Н.Ә.Назарбаев атына үндеу жолдап, онда «Тарихтан – тағылым, өткенге – тағзым» халықаралық акциясының аясында бұған дейін 2123 іс-шара өткізілгенін, оған 350 мың адам қатысқанын атап өтті
Үндеуде «Біз, «Тарихтан – тағылым, өткенге – тағзым» халықаралық форумына қатысушылар, әлемде кеңінен мойындалған Сіздің қоғамдық келісім және ел бірлігін сақтаудың салиқалы саясатыңызды толық қолдайтынымызды мәлімдейміз» делінген.
Б.МОЛДАХМЕТ
