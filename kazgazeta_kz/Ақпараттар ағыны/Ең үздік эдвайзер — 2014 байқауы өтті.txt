Қ.Сәтбаев атындағы Қазақ ұлттық техникалық университетінің 80 жылдық мерейтой аясында тәрбие жұмысы департаментінің ұйымдастыруымен университеттік «Ең үздік эдвайзер-2014» байқауы өткізілді
Байқаудың мақсаты – эдвайзерлер жұмысын қолдау, тәжірибе алмасу және оларды ынталандыру болып табылады.
Университеттік деңгейдегі финалдық сайысқа кафедралық бірінші кезеңнен, институттық екінші кезеңнен табысты өткен 14 оқытушы-эдвайзер қатысты
Байқауға тәрбие жұмысы жөніндегі проректор Гүлнәр Сәрсенбекова төрағалық етті.
Сайысқа қатысушылар жарыстың ақтық кезеңінде «Эдвайзер студент көзімен», «Эдвайзер тобымен жүргізілген  тәрбие  жұмысын мультимедиялық презентация арқылы таныстыру», «Эдвайзердің шығармашылық жұмысы» аталымдары бойынша бақтарын сынады.
«Эдвайзер тобымен жүргізілген  тәрбие  жұмысын мультимедиялық презентация арқылы таныстыру» бөлімінде қазылар алқасының назарына эдвайзерлік жұмыстар ұсынылды
Жеңімпаздарға 3 ұпайдан берілді.
Байқаудың 3-ші шешуші бөлімінде эдвайзердің студенттік тобымен дайындаған шығармашылық жұмыстарының таныстырылымы өтті
Сайысқа қатысушылар өздерінің педагогикалық-кәсіби біліктілігін, шығармашылықтарын, сахналық шеберліктерін паш етті.
Қазылар алқасының шешімі бойынша, «Ең тәжірибелі эдвайзер» атағын Ақпараттық және телекоммуникациялық технологиялар институтының эдвайзері Тоғжанова Күлжан;  «Ең креативті эдвайзер» атағын Экономика және бизнес институтының эдвайзері Құрманбаева Нұргүл; «Ең шығармашыл эдвайзер» атағын  Ақпараттық және телекоммуникациялық технологиялар институтының эдвайзері  Әкімжанова Шынар;  «Ең талапшыл эдвайзер» атағын Қ.Тұрысов атындағы Геология және мұнай-газ ісі институтының эдвайзері Сәрсенбаева Айгүл; «Ең өнерлі эдвайзер» атағын Жоғарғы технологиялар және тұрақты даму институтының эдвайзері Асылбекова Бота; «Ең парасатты эдвайзер»  атағын Ақпараттық және телекоммуникациялық технологиялар институтының эдвайзері  Ескендірова Дамеля; «Ең ізденімпаз эдвайзер» атағын Қ.Тұрысов атындағы Геология және мұнай-газ ісі институтының эдвайзері Қасымова Назгүл иеленді.
Үшінші орынды келесі қатысуышар иеленді: Жоғары технологиялар және тұрақты даму институтының эдвайзері Бижанова Гүлфайрус; Т.Бәсенов атындағы СжҚИ эдвайзері Абдрахманова Жадыра және  Ө.Байқоңыров атындағы ТКжМИ эдвайзері Қуандықов Тілепбай лайық деп танылды
Екінші орын Ақпараттық және телекоммуникациялық технологиялар институтының эдвайзері Оған Аткелді мен Қ.Тұрысов атындағы ГжМГІИ эдвайзері Нұрбекова Күнсаяға берілді
Ал бірінші орынға Экономика және бизнес институтының эдвайзері Сақибаева Құралай лайық деп танылды.
Байқаудың бас жүлдесін Ә.Бүркітбаев атындағы ӨИИ эдвайзері Айман Алшынова жеңіп алды.
Университет ректоры Әділов Жексенбек Мәкейұлының  қолдауымен, Ғылыми кеңестің шешімі негізінде оқытушы-профессорлар құрамына дифференциалдық төлем ақы беру жөніндегі ережеге сай 14 эдвайзерге үстеме жалақы тағайындау жөнінде ұсыныс берілді.
Сонымен қатар университеттің қызметкерлер кәсіподағы байқауға қолдау көрсетіп,  ақтық сайысқа қатысқан барлық эдвайзерге жазғы маусымға университеттің Ыстықкөлде орналасқан «Самал» демалыс үйіне   ынталандыру жолдамаларын берді.
Ғ.Мүсірепов атындағы Қазақ мемлекеттік академиялық балалар мен жасөспірімдер театры да демеушілік көрсетіп,  финалға жеткен барлық эдвайзерлерге студенттерімен бірге театр қойылымдарына шақыру билеттерін ұсынды
Байқауды ұйымдастыруға сонымен қатар «ҚазақМыс» корпорациясының өкілі Әділет Барменқұлов қолдау көрсетті.
Эдвайзерлерге ҚазҰТУ-дың 80 жылдық мерейтойынан естелік ретінде университет тарапынан  сыйлықтар табыс етілді.
Сая Жақанова,
Қ.Сәтбаев атындағы
Қазақ ұлттық техникалық университеті
тәрбие жұмысы департаментінің
бас маманы
