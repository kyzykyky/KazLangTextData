Батыс Қазақстан облысында Елбасы тапсырмасына сәйкес 163 қоғамдық келісім кеңесі құрылып, сол арқылы ассамблея қызметіне екі мыңнан астам қоғамның белсенді мүшелері тартылды
Бұл туралы 23 мамыр күні Қазақстан халқы БҚО ассамблеясының ХVІ сессиясында облыс әкімі, облыстық ассамблея төрағасы Нұрлан Ноғаев мәлім етті деп хабарлайды ҚазАқпарат агенттігі.
Облыс басшысының атап өткеніндей, таяуда Қазақстан халқы Ассамблеясының аясында «Бейбітшілік пен келісімнің жол картасы» мегажобасының облыстық кезеңі өз мәресіне жетті
Барлық аудандар мен ауылдық округтерде мегажобамен 300 мың тұрғын қамтылып, олар өзара тиімді кездесулерге, көрме, концерттерге қатысып, өнер көрсетіп, тәжірибелерімен бөлісті.
2015 жыл Қазақстан халқы Ассамблеясы жылы болып жарияланып отыр
Осыған байланысты өңір басшысы жергілікті ассамблея хатшылығына 1 шілдеге дейін ұйымдастыру комитетін құрып, 1 қыркүйекке дейін нақты ұсыныстар жасақтауды тапсырды
Сондай-ақ, Орал қаласында басталған Достық үйі құрылысының қарқынына көңілі толмайтындығын білдіріп, бұл мәселені айрықша бақылауға алуды облыс әкімінің бірінші орынбасары Серік Шәпкеновке жүктеді
«Бұл жай ғана Достық үйінің ғимараты емес, бұл қоғамдық келісім мен әлеуметтік бастамалардың орталығы, азаматтық қоғам институттарының қайнар көзі», — деді әкім.
Сессияда сондай-ақ Қазақстан халқы БҚО ассамблеясы төрағасының қоғамдық негіздегі орынбасары Вера Шохина ассамблеяның және ассамблея кеңесі құрамындағы өзгерістер туралы баяндады
Осы жиында Вера Шохина бұрынғы лауазымына қайта сайланды және ассамблея төрағасының тағы бір орынбасары болып «Вайнах» шешен-ингуш мәдени-ағарту орталығының төрағасы Данильбек Саратов сайланды.
Сессия қорытындысында арнайы шешім қабылданып, соңынан «Бейбітшілік пен келісімнің жол картасы» мегажобасында үздік шыққан өнерпаздар өз өнерлерін ортаға салды.
