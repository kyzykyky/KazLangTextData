ҚР Ұлттық Банкінің номиналы 1000 теңгелік «Күлтегін» ескерткіш банкноты жылдың ең үздік банкноты атағын алды деп хабарлайды ҚазАқпарат.
Мамырда Халықаралық банкнот қоғамдастығы (International Bank Note Society) түркі жазба ескерткішіне арналған, номиналы 1 000 теңгелік «Kүлтегін» ескерткіш банкнотын «2013 жылғы ең үздік банкнот» деп таныды.
Бүкіл әлемнің банкнот коллекционерлерінің тәуелсіз бірлестігі болып табылатын Халықаралық банкнот қоғамдастығы жыл сайын интернет-дауыс беру арқылы жылдың ең үздік банкнотын таңдайды
Бұл коммерциялық емес ұйымның негізі 1961 жылы қаланған және бүгінгі күні оның әлемнің 90 елінен 2 000 астам мүшесі бар.
Халықаралық банкнот қоғамдастығы алғашқы «2011 жылғы ең үздік банкнот» атағын 2012 жылы Қазақстан Республикасы Тәуелсіздігінің 20 жылдығына арналған номиналы 10 000 теңгелік ескерткіш банкнотына берген болатын
Келесі жылы да Қазақстан Республикасының Ұлттық Банкінің «Қазақ Елі» сериясынан номиналы 5 000 теңгелік банкноты екінші «2012 жылғы ең үздік банкнот» атағын иеленді.
«Түркі жазба ескерткішіне арналған, номиналы 1 000 теңгелік «Kүлтегін» ескерткіш банкнотына берілген үшінші «2013 жылғы ең үздік банкнот» атағы тәуелсіз Қазақстан жылнамасындағы тарихи маңызды сәт болып табылады
Себебі осы кезге дейін бірде-бір елдің ұлттық валютасы үш марапат алып көрген емес», — делінген хабарламада.
Сыйлықты алуға 12 елдің банкноты: АҚШ-тың 100 доллары, 5 еуро банкноты, Ресейдің Сочи олимпиадасына арналған ескерткіш 100 рубльдік банкноты үміткер болды.
