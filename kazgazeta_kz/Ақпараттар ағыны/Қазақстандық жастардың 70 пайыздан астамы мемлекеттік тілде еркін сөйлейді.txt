ҚазАқпарат агенттігінің хабарлауынша, Мемлекеттік тілді дамыту қоры жастар арасында мемлекеттік тілді меңгеру деңгейін анықтау мақсатында «www.soyle.kz» интернет-порталының парақшасында әлеуметтік сауалнама өткізді.
Сауалнамаға қатысушыларға мемлекеттік тілді меңгеру деңгейіне қатысты бірнеше жауап нұсқалары ұсынылды
Сауалнама нәтижесі жастардың 77.7% қазақ тілінде еркін сөйлейтінін, 10.3 % ауызекі сөйлеу деңгейінде білетінін көрсетті, 5 % «түсінемін, бірақ сөйлей алмаймын» — деп жауап берсе, 3.7 % «бірнеше сөздерді ғана білемін, жәй сөйлемдерді түсінемін» — деген, ал 1.6 % қазақ тілін мүлдем білмеймін десе, 1.7 % «білмеймін, бірақ үйренуді  бастаймын» — деген нұсқасын таңдаған.Әлеуметтік сауалнаманың қорытындысы қазақстандық жастардың 70 пайыздан астамы  мемлекеттік тілді жетік меңгергенін көрсетеді. Сауалнамаға еліміздің барлық аймақтарынан 5 мыңға жуық 18 ден 30 жасқа дейінгі жастар қатысты.
Биыл елімізде қазақ тіліне мемлекеттік тіл мәртебесін берген «Тіл туралы» Заңның қабылданғанына жиырма бес жыл толады.
