Л.Н.Гумилев атындағы Еуразия ұлттық университетінде «Баян Батыр және оның тарихи дәуірі» атты дөңгелек үстел өтті
Мемлекет тарихы институты мен «Батыр Баян» қоғамдық қоры ұйымдастырған шараға еліміздің белгілі ғалымдары қатысты.
Дөңгелек үстел басындағы әңгімені Мемлекет тарихы институтының директоры Бүркітбай Аяған жүргізіп отырды
Алғашқы сөз кезегін Еуразия ұлттық университетінің әлеуметік-мәдени даму жөніндегі проректоры, алаштанушы ғалым Дихан Қамзабекұлы алып, Батыр Баянның ержүректілігі мен ол туралы жазылған шығармалар турасында әңгіме өрбітті
Сөзінің соңына қарай бүкіл өмірін қазақ жұртының тәуелсіздігі жолындағы күреске арнаған Батыр Баянның 300 жылдығына орай өмірі мен ерлік жолдарын қамтыған толық шығармалар жинағы жарық көрсе деген тілегін білдірді.
Дөңгелек үстел басында сөз алған белгілі ғалымдар Ғарифолла Есім, Жамбыл Артықбаев, Тұрсын Жұртбай, Тілеген Садықов, тағы басқа ғалымдар өзінің батырлығымен, тапқырлығымен Абылай ханның ерекше құрметіне бөленген Батыр Баян жөнінде көптеген деректер келтірді
Мағжан Жұмабаевтың «Батыр Баян» поэмасын айтпағанда, жыраулар шығармаларынан, Шоқан Уәлихановтың еңбектерінен оның тарихи дәуірін танып-білуге болатынын, ол жоңғар шапқыншылығына қарсы күрескен қазақ батырларының ішіндегі шоқтығы биік тұлға екені жан-жақты айтылды.
Қысқасы, Батыр Баян мен оның тарихи дәуіріне арналған дөңгелек үстел басындағы әңгіме ешкімді де бейжай қалдырған жоқ: себебі Батыр Баян елдің мүддесі, халқының тағдыры жолында жан аямай күрескен ерліктің, отаншылдықтың нағыз үлгісі.
Қайсар Ибрагим
