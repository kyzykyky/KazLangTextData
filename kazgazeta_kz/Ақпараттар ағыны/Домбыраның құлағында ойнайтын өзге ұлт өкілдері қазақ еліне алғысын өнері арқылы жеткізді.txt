Қазақконцерттің киелі сахнасында өзге ұлт өкілдері  қазақ әндері мен күйлерінен шашу шашты.
Домбыраның құлағында ойнап, қазақ әндерін нәшіне келтіре шырқаған олар  өз  өнерлерін Қазақстанға арнады.
ҚР Мәдениет және спорт министрлігінің қолдауымен өтетін мәдени шара ҚР Тұңғыш Президентінің күні мен Қазақстан халықтары Ассамблеясының 20 жылдығына орай ұйымдастырылды.
Абай атындағы мемлекеттік академиялық опера және балет театрының солистері Халид Нуралиев, Александр Сметанин, Олег Татамиров, Аида Часовитина, Илона Тен, мемлекеттік хор капелласының солистері Софиана Благодарная, Иван Прытков қазақтың классикалық туындыларын әуелетсе, «Салтанат» мемлекеттік би ансамблінің бишісі Милена Мазур, «Наири» армян би ансамблі қазақтың ұлттық билерін нәшіне келтіре орындады.
«Родина» корей мәдени орталығының хоры қазақ халық әндерінен попури ұсынды.
Сахнаға қазақтың үкілі домбырасын алып Василиса Муромцева мен Георгий Югай шыққанда халықтың қошеметінде шек болмады.
Олар  «Балбырауынды» қосыла ойнап, әрқайсысы жеке күйлерді күмбірлетіп қалың көпшіліктің ризалығына бөленді.
Сондай-ақ,  ұттық мәдени орталықтардың өкілдері Янис Кайфиди (вокал), Айдана Садықова (вокал), Фуат Маликов (вокал), Қалбынұр Разиева (вокал) қазақ әндерінен шашу шашты.
Ұйымдастырушылардың айтуынша, аталған фестиваль Қазақстанда тұрып жатқан бірнеше ұлыстар мен ұлттардың басын біріктіріп, қазақтың қайталанбас ұлттық өнерін насихаттауға бағытталған.
«Елбасы ұлтаралық достыққа көп көңіл бөледі
Ол Қазақстан халықтарының Ассамблеясы отырысында қазақ тілінде еркін сөйлейтін өзге ұлт өкілдерін көрсе, қатты қуанатынын жетізген болатын
Сондай-ақ, елімізде сол ұлттардың өзіндік мәдениеті мен тілін сақтауда барынша жағдай жасалғанын айта отыру керек», — деді Абай атындағы мемлекеттік академиялық опера және балет театрының БАҚ-пен байланыс жөніндегі менеджері Әсел Мусинова.
ҚазАқпарат
