 Астанада Қазақстан халқы ассамблеясы төрағасының орынбасары – хатшылық меңгерушісі Ералы Тоғжанов Молдова Республикасының Қазақстандағы елшісі Андрей Галбурмен кездесті деп хабарлайды  Baq.kz .
Кездесуге сонымен қатар, ҚХА Төрағасының орынбасары, ҚР Парламенті Сенатының депутаты Анатолий Башмаков та қатысқан.
Е.Тоғжанов А.Галбурды ҚХА-ның құрылу тарихымен, конституциялық мәртебесімен, оның міндеттері мен этносаралық толеранттылық пен қоғамдық келісімді нығайту бойынша атқарылып отырған жұмыспен, ҚХА атынан сайланған депутаттардың қызметімен, оның халықаралық ынтымақтастығымен таныстырды.
Кездесу барысында Елбасы, Ассамблея төрағасы Нұрсұлтан Әбішұлы Назарбаевтың этносаралық бейбітшілік пен келісімді қамтамасыз етудегі саяси жігері атап өтілді.
Молдовалық дипломаттарға этносаралық толеранттылық пен қоғамдық келісімнің қазақстандық моделі таныстырылды.
Е.Тоғжанов ҚР Президенті Қазақстанда 2015 жылды Қазақстан халқы ассамблеясының жылы деп жариялағаны жөнінде айтып, Елші А.Галбурды ҚХА-ның XXII мерейтойлық сессиясына шақырды.
Өз кезегінде А.Галбур Молдова Республикасы Қазақстан жүргізіп отырған бейбітшілік және келісім саясатының тәжірибесін жоғары бағалайтыны және екі ел арасындағы ынтымақтастықты нығайту қажеттілігі жөнінде айтты.
Кездесу соңында меймандарға Бейбітшілік және келісім сарайында экскурсия ұйымдастырылды.
