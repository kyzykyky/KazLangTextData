ҚазАқпарат агенттігі Мемлекет басшысы Президент Әкімшілігінің басшылық құрамымен кездесті деп хабарлайды
Мемлекет басшысы кездесу барысында Кәрім Мәсімовке Президент Әкімшілігі Басшысының қызметінде атқарған жұмысы үшін алғыс айтты.
«Бұл шешім осындай күрделі кезеңде Үкімет жұмысына тың серпін беру үшін қабылданды
Біздің «Қазақстан — 2050» Стратегиясы аясында мақсаттарымыз бар және Үкімет оларға қол жеткізу үшін жасалатын жұмысты жандандырғаны жөн
Бұл міндет жауапты әрі оңай емес», — деді Нұрсұлтан Назарбаев.
Сондай-ақ, Қазақстан Президенті өз Жарлығымен Әділбек Жақсыбековтің Қазақстан Республикасының Мемлекеттік хатшысы лауазымына тағайындалғанынан хабардар етті.
«Мемлекеттік хатшы кең ауқымдағы міндеттерді атқарады, ал Ә.Жақсыбековтің бұдан бұрынғы қызмет салаларында жинаған тәжірибесі мен білімі жаңа қызметіндегі міндеттерді шешуге айтарлықтай септігін тигізетін болады», — деді Мемлекет басшысы.
Бұдан бөлек, Нұрсұлтан Назарбаев Президент Әкімшілігі Басшысы лауазымына Нұрлан Нығматулинді тағайындағаны туралы мәлімдеп, оның өңірлік деңгейде де, орталық деңгейде де мол жұмыс тәжірибесі бар екенін атап өтті.
«Өздеріңіз білетіндей, Президенттің Әкімшілігіне жоғары жауапкершілік жүктелген, мемлекеттік басқару жүйесінің тиімділігі сіздердің жұмыстарыңызға байланысты
Сондай-ақ Әкімшілік өңірлік және орталық атқарушы органдардың жұмысын үйлестіре отырып, қабылданған шешімдер мен тапсырмалардың орындалуын қадағалайтын негізгі бақылаушы орган болып саналады
Осыған байланысты негізгі міндет — ел азаматтарының мүддесіне сай келетін барлық қажетті шешімдердің қабылдануын қамтамасыз ету және жүзеге асыру», — деді Қазақстан Президенті.
