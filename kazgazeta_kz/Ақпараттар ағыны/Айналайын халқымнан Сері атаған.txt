Алматыдағы №4 орталық кітапханада Қазақстанның халық жазушысы, Мемлекеттік сыйлықтың иегері, драматург Сәкен Жүнісовтің 80 жылдық мерейтойына арналған «Айналайын халқымнан Сері атаған» атты әдеби-сазды кеш өтті.«Қаламгердің шығармашылық зертханасы» және «Сәкен Серінің пьесалары – сахна төрінде» атты екі бөлімнен тұратын жиында Сәкен Жүнісовтің өмірі мен шығармашылығы жайлы арнайы шақырылған жазушылармен, әдебиет сыншыларымен сыр-сұхбат өтті.
Бірінші бөлімде Қазақстан Республикасының еңбек сіңірген мәдениет қайраткері Сарбас Ақтаев, Қазақстан Республикасының еңбек сіңірген қайраткері Қоғабай Сәрсекеев, ақын Аян Нысаналин, жазушы, филология ғылымдарының докторы Нұрдәулет Ақыш, Халықаралық «Алаш» сыйлығының лауреаты Әділғазы Қайырбековтер жазушының шығармашылығындағы ерекшеліктерге тоқталды.
Екінші бөлімде сыншы, Қазақстанның еңбек сіңірген қайраткері Есмұқан Обаев, Қазақстан Республикасының еңбек сіңірген артисі Бақыт Жанғалиева, М.Әуезов атындағы Қазақ мемлекеттік академиялық драма театрының бас менеджері Мәрзия Мамидуллиналар қаламгермен қызметтес болған жылдардағы қызықты естеліктерімен бөлісті.
Жиын барысында жазушының шығармашылы­ғынан үзінділер оқылып, қойылымдарынан көрініс көрсетілді.
Жиналғандар маңызды шараны ұйымдастырған кітапхана директоры Сағын Кәденқызына ризашылықтарын білдіріп, ой бөліскен жастарға шынайы көңілден алғыс айтты.
Бағдагүл Мұратқызы
