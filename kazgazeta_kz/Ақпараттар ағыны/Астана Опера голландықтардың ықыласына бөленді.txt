5 қараша күні Роттердам қаласының «De Doelen» концерт залында «Астана Опера» астаналық театрының алғашқы әлемдік турнесінің қорытынды кеші өтті деп хабарлайды ҚР СІМ баспасөз қызметі.
Іс-шара алды ұйымдастырылған пресс-конференция аясында нидерланд қауымына «Астана Опера» атты бейнефильм ұсынылып, көрсетілімнен кейін «Астана Опера» Театры жетекшісі Төлеген Мұхамеджанов тілшілер мен нидерландтық мәдени қауымдастыққа театрды кеңінен таныстырып өтті.
Мәдени кештің салтанатты ашылуы Қазақстан Республикасының Нидерланд Корольдігіндегі Елшісі М.Мырзамадиева, Гаагада орналасқан Халықаралық қылмыстық сот Төрағасы Сан-Хюн Сонг, Роттердам қаласы Әкімінің орынбасары Адриаан Виссер мен «Астана Опера» Директоры Төлеген Мұхамеджановтың құттықтау сөздерімен бастама алды.
Абзал Мухитдиновтың басқаруымен Еркеғали Рахмадиевтің «Құдаша Думан» күйін орындаған симфоникалық оркестр — қошаметке оралған кештің алғашқы туындысы болды
Кеш жетекші солисттер Дина Хамзина мен Байғали Момбековтың Ахмет Жұбанов пен Латифа Хамидидің «Абай» операсының көрінісімен жалғасты
«Астана Опера» солистерінің орындауындағы Джузеппе Вердидің «Аида» операсының «триумф» көрінісін Нидерланд қауымы ерекше ықыласпен жылы қарсы алды.
Кештің екінші бөлімінде қонақтар Мұқан Төлебаевтың «Біржан-Сара», Төлеген Мұхамеджановтың «Толғау» күйімен, Модеста Мусоргскийдің «Борис Годунов» операсының көріністерімен, сондай-ақ «Ромео мен Джульетта» операсының Джульетта вальсі мен «Князь Игорь» операларының көріністерімен тәнті болды
Концерт аяғында жергілікті өнер сүйер қауым қазақстандық әртістерді тұра қошаметке бөледі
Концерт залы жанында жиналған қауым өздерінің кештен алған ерекше әсер-сезімдерімен қуана бөлісіп жатты.
Беделді халықаралық ұйым басшылары, Нидерланд Корольдігі Парламенті мүшелері, дипломатиялық өкілдіктер басшылары, Нидерландының ірі компаниялары мен банк жетекшілері, Бенилюкс мемлекеттерінің мәдени зиялы қауымы өкілдері мен көптеген қазақ диаспорасы мен Нидерландыда білім алу үстіндегі қазақ студенттері кешке келген қонақтар қатарында болды.
Химиялық қаруға тыйым салу ұйымының Бас хатшысы Ахмет Узумджю өзінің БАҚ-қа берген сұхбатында «Бүгін біз «Астана Опера» әртістерінің әлемнің үздік классикалық туындылары мен қазақтың ұлттық музыкасы керемет орындалуының куәгері болдық
Театр әртістері бізге өнер шыңының ұмытылмас кешін сыйлап, Қазақстанның жан-жақты салада қарқынды дамушы мемлекет екенінің тағы бір дәлелін көрсетті», — деді Ұйым басшысы.
Нидерланд Корольдігі Парламенті Сенатының депутаты Ингрид ду Калуве «Бүгінгі кеш қазақ халқының қаншалықты өнерлі екенін паш етті және мен үшін әртүрлі музыкалық жанрлардың жоғарғы деңгейде орындалуының куәгері болу мен үшін үлкен мәртебе», — деп атап өтті.
baq.kz
