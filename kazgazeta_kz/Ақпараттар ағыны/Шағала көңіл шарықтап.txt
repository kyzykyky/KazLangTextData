Абай атындағы ҚазҰПУ-да Қазақстан Журналистер одағының мүшесі, публицист-жазушы әрі әнші-композитор Мырзахан Ахметовтің 60 жылдық мерейтойы осы ұжымның басшысы Серік Жайлауұлы Пірәлиевтің тікелей мұрындық болуымен өтті
Жігітке жеті өнердің де аздық ететіндей, сегіз қырлы, бір сырлы қаламгердің шығармашылық кеші оның бойындағы жан-жақты таланттың барлық қырын аша түскендей болды.
Серік Жайлауұлы таланттыларды ерекше қадір тұтатын азамат
Оның ішінде өз ұжымындағы әдебиет, мәдениет, өнер, саласына ден қойып жүрген қызметкерлер мен студенттерге қамқор болып, барынша қолдау көрсетеді.
Университеттің баспасөз қызметі саласын басқарып отырған М.Ахметовтің шығармашылығы терең талдауды қажет етеді
Оның шығармашылық кешінің тартымды өтуіне кешті жүргізген Абай атындағы ҚазҰПУ-дың аппарат басшысы, ҚР ҰҒА корреспондент-мүшесі, профессор Бақтияр Смановтың үлесі зор.
Мырзахан Ахметов Жамбыл облысының Жуалы ауданында ұзақ жыл қызмет ат­қарған
Аудандық газеттің тілшілігінен бас редакторлығына дейінгі қызмет баспал­дақтарынан өтті
Аудандық мәслихатты бас­қарған, аудан әкімінің орынбасары болып қызмет атқарған
Осы жұмыстармен қатар аудандық ономастика комиссиясы мен «Қазақ тілі» қоғамына жетекшілік етіп, Жуалы өңірінде ауыл-село, көшелер атауларын қазақшалауға, мекемелерде іс қағаздарын мемлекеттік тілге көшіруде өлшеусіз еңбек сіңірген азамат
Ол, ең алдымен шығармашылық адамы
14 прозалық және публицистикалық, 2 жыр кітабының, 50-ден астам әндер мен романстардың авторы.
Университет басшысы С.Пірәлиев мерейтой иесін университетішілік Абай атындағы төсбелгімен, Құрмет грамотасымен марапаттады
Өзі туып-өсіп, ұзақ жылдар бойы­на қызмет еткен ауданнан келген өкілдер «Жуалы ауданының Құрметті азаматы» деген атақтың төсбелгісі мен құжатын тапсырды
Шығармашылық кеште сөз алған қаламгер Зәкір Асабаев, «Қазақ газеттері» ЖШС-нің Бас директоры Жұмабек Кенжалин, «Алматытелеком» АҚ президенті Шерхан Раздықов, «Президент және халық» газетінің бас редакторы Марат Тоқашбаев, Алматы экономикалық колледжінің директоры, техника ғылымдарының докторы, профессор Жақсыбай Қасымбеков, «Құқықтық Қазақстан» журналының бас редакторы Қасым Әзімхан, сатирик-ақын Толымбек Әлімбеков және басқалар жылы лебіздерін білдіріп, сый-сияпат жасады.
Кеш соңында өзінің алпыс жылдық ғұмырындағы шығармашылық жетістіктеріне есеп берген қаламгердің сонау бір жиырманың жалына жармасқан бозбала кезеңдегі мөлдір сезім – алғашқы махаббатқа арналған өлеңі де ерекше әсер қалдырды
Ол өзінің «Жуалым», «Шағала» әндерін орындап жиналғандардың қошеметіне бөленді.
Ләззат Омарова, 
Қазақстан Жазушылар одағының мүшесі
