Елбасы Н.Ә.Назарбаевтың биылғы Жолдауындағы талаптарды жүзеге асыру барысында Қазақ мемлекеттік қыздар педагогикалық университеті өзінің 70 жылдық мерейтойына орай 70 іс-шара ұйымдастыру мәселесін жолға қоюда
Соның бірі – «Жалпы педагогика» кафедра­сының жанынан құрылған «Қазақ мек­тебінің даму мәселелері» зертханасының ұйымдастыруымен өткен «Мәңгілік ел» ұлттық идеясы – қазақ мектебін дамыту стратегиясы» тақырыбындағы халықаралық ғылыми-тәжірибелік конференция.
Конференция мақсаты – «Мәңгілік ел» ұлттық идеясы негізінде қазақ мектебінің мақсатын, білім мазмұнын, үштілділікті енгізу үдерісін, мұғалімнің әлеуетін жаңаша пайымдау, жоғары оқу орындары мен жалпы білім беретін мектеп байланысын нығайту, отандық және шетелдік білім беру жүйесіндегі үндестіктер мен айырмашылықтар жайлы тәжірибе алмасу.
«Мәңгілік ел» ұлттық идеясы аясындағы қазақ мектебі: қазіргі моделі, даму тенденциялары мен болашағы»; «Қазақ мектебіндегі ұлттық білім мазмұны: отандық және халықаралық тәжірибе»; «Қазақ мектебіндегі үштілділік: инновациялық идея және жүйе»; «Шағын жинақталған қазақ мектебі: ресурстары және мәселелері; қазақ мектебінің мұ­ғалімі – ұлттық идея генераторы» секциялары бойынша өткен конференция жұмысына алыс-жақын шет мемлекеттерден, атап айтқанда, Моңғолия, Қытай Халық Республикасы, Ресей, Қырғызстан, Түркиядан және еліміздегі маңдайалды білім ордаларынан өкілдер қатысты.
Конференцияға қатысушылар «Білім мен біліктілік – отандық мектептердегі ұлттық құндылықтарын насихаттай­тын білім беру жүйесінің негізі», «Қазақ­стан­дағы шағын жинақталған бастауыш мектептердегі оқу-тәрбие мәселесі», «Моңғолия мемлекетінің жалпы білім беру жүйесінің 12 жылдыққа өту барысының кейбір мәселелері», «Мектептерге арнал­ған оқулықтар мен оқу-әдістемелік ке­шендердің іргетасы – ұлттық ұғымдар және түйінді тұжырымдар болуы шарт», «Еуропадағы және Қазақстандағы Вальдорф мектептері жүйесінің қалыптасуы мен дамуының салыстырмалық сипаттары», «Оқытудағы жаңа бағыт», т.б
тақырыптарда баяндама жасап, отандық және шетелдік білім беру жүйесі бойынша ой бөлісіп, пікір алмасты.
Қазақ мектептеріндегі оқу-тәрбие процесі бойынша өзекті мәселелермен айналысып жүрген «Қазақ мектебінің даму мәселелері» ғылыми зертханасы респуб­лика көлеміндегі мектеп мұғалімдерінің, әсіресе ауылдық жерлердегі мектеп мұға­лімдерінің сырттай тәжірибе алмасуын жүзеге асыру мақсатында «­Бастауыш сыныптағы сабақ үлгілері», «Жалпы білім беретін мектептерде пәндерді оқыту үлгілері», «Тәрбие жұмыстарын жүргізудің әдіс-тәсілдері мен түрлері» атты әдістемелік көмекші құралдар жи­нақтап шығарған еді
Конференцияға қатысушылар бұл игі бастаманы ары қарай жалғастырудың маңызы зор екендігін атап өтті.
Кенжехан Медеубаева, 
педагогика ғылымдарының кандидаты,
«Қазақ мектебінің даму мәселелері»
ғылыми зертханасының аға ғылыми қызметкері
Алматы
