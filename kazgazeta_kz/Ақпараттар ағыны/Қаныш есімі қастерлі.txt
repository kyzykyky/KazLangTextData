Ел тарихы мен мәдениетінің байырғы қара шаңырағы – Қазақстан Республикасы Мемлекеттік Орталық мұражайында халқымыздың ардақ тұтар асыл тұлғаларын, есімі елге мәшһүр жампоздарын ұлықтайтын мерейтойлық көрмелерді өткізу игі дәстүрге айналған
Солардың бірі ретінде таяуда ашылған академик Қ.Сәтбаевтың туғанына 115 жыл толуына арналған «Қазақ жерінің ұлы ғалымы» атты көрмені айтуға болады
Осыған дейін 2009 жылы академиктің туғанына 110 жыл толуына арналып өткізілген мерейтойлық көрме мен дөңгелек үстел жылы қабылданған еді. 
Қ.Сәтбаевтың өмірі мен қызметі жайлы ҚР Мемлекеттік Орталық мұражай қорындағы және ғалымның мұрағатындағы жәдігерлер арқылы көпшілікке таныстыруды мақсат тұтқан бұл жолғы көрме 4 бөлімнен тұрады.
«Өмірлік жолды таңдау» бөлімі – Қ.Сәтбаевтың балалық шағы, Семейдегі мұғалімдер семинариясында оқуы және оның мұғалімдік қызметі, Томск технология университетіндегі студенттік жылдарынан сыр шертеді
«Ғалым-геолог» бөлімі – оның ғылыми-тәжірибелік қызметіне арналған
Фотоқұжаттар мен заттай экспонаттар Қ.Сәтбаевтың инженер-геолог, бөлім жетекшісі, Атбасар және Қарсақбай геология трестерінің бас геологі кезеңдеріндегі экспедициялық қызметі, сондай-ақ Жезқазған мыс және Байқоңыр көмір кен орындарында алғаш рет тұрақты геологиялық барлау жұмыстарын ұйымдастырғаны туралы баяндайды
Әсіресе, әлемдегі үш ірі мыс кені орнының бірі – Ұлытау –Жезқазған кен орнындағы қызметі туралы толығырақ мағлұмат алуға болады
«Академик Қ.И.Сәтбаев –ҚазКСР Ғылым Академиясының негізін салушы» бөлімі оның ғылыми қызметіне арналған
1944 жылы ҚазКСР ҒА құру туралы Үкімет қаулысы қабылданып, 1946 жылдың 1-мау­сымында Қ.И.Сәтбаев Қазақстан Ғылым Академиясының алғашқы Президенті болып тағайындалды
Осы жылдың қазан айында КСРО ҒА академигі болды
Бұл бөлімде ғалымның сіңірген еңбегі үшін бірнеше мәрте мемлекеттік жоғарғы марапаттаулар алғаны жайлы айтылады
«Мұра» бөлімі – Қ.Сәтбаевтың геология саласындағы негізгі еңбектерімен қатар, мәдениет пен тарих саласына тигізген үлесі сөз етіледі
Жезқазған – Ұлытау өңірінен көптеген мұраларды зерттеп, «Жезқазған ауданындағы көне заман ескерткіштері» атты еңбек жазған
Қазақ орта мектебінің төменгі және жоғары сынып оқушыларына арналған «Алгебра» оқулығын дайындаған
1931 жылы басылған А.Затаевичтің «500 қазақ әндері мен күйлері» жинағына Қ.Сәтбаев 25 әнді өзі орындап, орыс тілінде ғылыми түсініктеме беріп енгізген.
Сонымен қатар көрмеге ҚР МОМ қорындағы Қ.И.Сәтбаевтың жеке заттары, фотоқұжаттар, еңбектері мен марапаттаулары, кәдесыйлары және ғалымның мұрағатынан алынған материалдар (кәдесыйлар, картиналар, маркалар, конверттер, кілемдер және т.б.) қойылған
Көрмеге келушілер академиктің жазу үстелі, компасы, қол сағаты мен таяғынан бастап, қаламсабы мен домбырасы сынды жеке заттарымен таныс бола алады.
Назира КЕНЖЕҒҰЛҚЫЗЫ,
ҚР Мемлекеттік Орталық 
 мұражайының қызметкері
