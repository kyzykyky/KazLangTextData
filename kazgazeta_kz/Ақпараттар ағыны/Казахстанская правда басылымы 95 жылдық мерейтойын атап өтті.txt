Астанада еліміздегі бас газеттердің бірі – «Казахстанская правда» басылымы 95 жылдық мерейтойын атап өтті, деп хабарлайды BNews.kz тілшісі. 
Бір ғасырға жуық тарихы бар газет ұжымын құттықтауға Мемлекеттік хатшы Гүлшара Әбдіқалықова, Мәдениет және спорт министрі Арыстанбек Мұхамедиұлы, Сенат және Мәжіліс депутаттары, мемлекеттік орган баспасөз қызметтерінің жетекшілері, сондай-ақ облыс әкімдіктері баспасөз қызметтерінің жетекшілері жиналды. 
«Газет ұжымын осынау айтулы мерейтойларымен шын жүректен құттықтаймын
Мемлекет басшысы атап өткендей, «Казахстанская правда» газеті — расымен халықтың газеті
Сіздер күн сайын еліміздегі маңызды оқиғаларды халыққа жеткізіп, ірі мемлекеттік бағдарламаларымыздың жүзеге асырылуына үлес қосып келесіздер
Бұл үлкен еңбек және редакция басшыларын қоса алғанда, газеттегі әрбір журналист осы еңбектің жемісін көрсін»,-деді ұжымды құттықтаған Мемлекеттік хатшы Г.Әбдіқалықова.
Ал, Мәдениет және спорт министрі Арыстанбек Мұхамедиұлы ұжымды мерекесімен құттықтай отырып, газеттің екі қызметкеріне «Мәдениет қайраткері» атағын табыс етті.
«Біз газеттің шығуына мүдделі тарап қана емеспіз, біз газеттің тұрақты оқырмандарымыз
95 жылдық тарихы бар басылымның болашағы әлі алда»,-деп атап өтті министр.
Естеріңізге сала кетейік, «Казахстанская правда» газеті 1920 жылдың 1-қаңтарынан бастап шығатын республикалық басылым
Қазақстанның ауыл аймағына дейін тарап отырған басылымның тиражы 2006 жылдан бері 100 мың данадан асып келеді.
Bnews.kz
