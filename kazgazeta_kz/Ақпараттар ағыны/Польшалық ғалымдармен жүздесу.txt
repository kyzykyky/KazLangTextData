Польшаның іргелі жоғары оқу орындарының бірі – Адам Мицкевич атындағы Познань университеті солтүстік-батыс Польшадағы ежелгі де ең ірі мемлекеттік оқу орны болып табылады
Оның тарихы бұдан 500 жыл бұрын епископ Ян Любранский негізін салған Любран академиясының тыныс-тіршілігімен ұштасып жатыр
Польшаның Познань қаласындағы жетекші оқу орны – Адам Мицкевич атындағы мемлекеттік университет 1919 жылы құрылған
Университеттің 15 факультетінде бүгінде 47 мыңнан астам студент оқиды.
Жуырда осы оқу ордасының ­саяси ғылымдар және журналистика факультетінің бір топ ғалымдары Алматыға арнайы шақырумен келіп, салиқалы ғылыми бас­қосуларға қатысып қайтты
Факультет деканы, профессор Таудеуш Валлас бастаған, декан орынбасары, профессор Анджей Стельмах пен ұстаз Светлана Болтромюк қостаған делегация қаламыздың жоғары оқу орындарында болып, оқытушы-профессорлар құрамымен және студенттермен жүздесті
Шетелдік ғалымдар «Қазақ газеттері» ЖШС-на арнайы ат басын тіреді
Себебі делегация басшысы Тадеуш Валлас мырза ЖШС құрамындағы республикалық қоғамдық-саяси «Мысль» журналының шетелдік Алқа мүшесі болып табылады
Әл-Фараби атындағы ҚазҰУ журналистика факультетінің ЮНЕСКО, халықаралық журналистика және қоғаммен байланыс кафедрасы мұрындық болған, «Қазақ газеттеріне» қарасты газет-журналдардың бас редакторлары мен журналистері қатысқан кездесуді ұжым басшысы Жұмабек Кенжалин ашып, еліміздегі ақпараттық индустрияның бүгінгі жай-күйі жайлы егжей-тегжейлі әңгімеледі
Өз кезегінде Т.Валлас мырза журналистердің сауалдарына жауап бере келіп, факультетте 90-нан астам оқытушы, соның ішінде 31 доктор мен профессор жұмыс істейтінін атап өтті
Өзге факультеттерден, Познаньның басқа да жоғары оқу орындарынан ғалымдар мен кәсіптік орта өкілдері сабақ беруге шақырылатынын, олардың арасында белгілі журналистер, жарнама агенттіктерінің мамандары мен баспасөз хатшылары жетерлік екенін айтты.
Кездесуге қатысқан қалам­герлерді Польшадағы журналистік білім беру жайы қызықтырғаны өзінен-өзі түсінікті
Орынды сауалға «факультетіміз журналистика, саясаттану, халықаралық қатынастар мамандықтары бойынша кадрлар даярлайды» деп жауап қатқан Таудеуш Валлас мырза факультетте «Журналистика және коммуникация», «Саясаттану», «Ұлттық қауіпсіздік», «Халықаралық қатынастар» сияқты 4 кафедра жұмыс істейтінін тілге тиек етті
«Журналистика және қоғамдық қатынастар» мамандығы бойынша студенттер «Журналистика», «Қазіргі заманғы БАҚ», «Жарнама және промоция», «Бизнестегі ақпаратты басқару» кәсіптерін таңдай алатынын, бакалавриат пен магистратурада, докторантурада 4 мыңдай студент білім алатынын атап көрсетті.
Кездесуге қатысушылар «Қазақ газеттерінің» халықаралық бай­ланыстарының өрісін кеңейтетін мұндай жүздесулерді алдағы кезеңде де ұдайы өткізіп тұру жөнінде уағдаласты.
Мұрагер Сералы
