Мәскеуде «Выставочная» метро аялдамасында орналасқан «Метро» галереясында «Беймәлім Қазақстан» атты фотокөрме ашылды
Қазақстанның Ресейдегі Елшілігі Қазақстан Республикасы Тұңғыш Президентінің қорымен және Мәскеу метросының әкімшілігімен бірлесіп ұйымдастырған шара алдағы 30 күн бойы үзіліссіз жұмыс істейтін болады.
Көрменің басты мақсаты, «Болашақ Энергиясы» атты та­қы­рыппен Астанада ЭКСПО-2017 халықаралық көрме­сін өткізу аясында Қазақстанның әртүрлілігін, табиғи байлығын және зор әлеуетін Мәскеу тұрғындарына және қо­нақ­тарына жеткізіп көрсету болып табылады.
Көрмені салтанатты ашу рә­сі­мінде Мәскеу метросы әкім­ші­лігі басшысының орынбасары Вла­димир Погонин қала метросы қызметін күніне миллионға жуық адам пайдаланатынын айта келе, метроның тек көліктік кәсіпорын ғана емес екенін атап көрсетті
«Біз метро жүйесін пайдаланудың жай­лылығын арттыруға тырыса­мыз және осы бағытта мәдени жобаларға ерекше көңіл бөлеміз
Бүгінгі таңда жолаушылар Қазақ­станмен фотосуреттер арқылы танысып отыр», – деді ол.
Аталған елдегі Қазақстан Ел­шілігінің кеңесші-уәкілі Виктор Темірбаев көрмені ұйымдастыруға қолғабыс көрсеткені үшін метро әкімшілігіне зор алғысын айтып, Ресей азаматтары осы шара ар­қылы Қазақстанды жаңа қыры­нан тануға мүмкіндік алады деген сенімін білдірді.
Осы пікірге Ресей Сыртқы істер министрлігінің ТМД елдері үшінші департаменті директорының орынбасары Владимир Спринчан да қосылды
«Мен Қазақстанда төрт жыл бойы қызмет еттім, әлемнің біраз жерлерінде болып келдім, – деді Ресей дипломаты
– Бірақ мен де бүгін суретшінің көзімен жасалған Қазақстан табиғатының әсемдігімен таныса отырып, өзіме Қазақстанды жаңадан ашқандай болдым».
Естеріңізге сала кетейік, 2012 жылы «Беймәлім Қа­зақ­стан» атты жоба (басшысы – Константин Киквидзе) Қазақстан Республикасы Тұңғыш Президенті қорының грантына ие болды
PHOTOSAFARI.KZ сайтының фотооператорлары мен журналистері екі жыл бойы Қазақстанның бар­лық табиғи және тарихи жер­лерін аралап шықты
Әлемнің мәдени мұрасына кіретін еліміздің табиғи және мәдени байлығы туралы көптеген фото және бейнематериалды жинақтау үшін олар 30 мың шақырымнан астам жол жүрген болатын.
baq.kz
