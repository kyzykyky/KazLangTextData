Мемлекет басшысы Нұрсұлтан Назарбаев Қытай Халық Республикасының Төрағасы Си Цзиньпинмен кездесті
Бұл туралы Ақорданың баспасөз қызметінен хабарлады.
Келіссөздер барысында екі елдің көшбасшылары сауда-экономикалық, инвестициялық, отын-энергетикалық,  көлік-транзиттік және мәдени-гуманитарлық ынтымақтастықтың негізгі бағыттарын қарастырды.
Нұрсұлтан Назарбаев пен Си Цзиньпин екі елдің халықаралық және өңірлік ұйымдар аясындағы өзара іс-қимылдарына қатысты да бірқатар мәселелерді талқылады.
Сонымен қатар, халықаралық күн тәртібіндегі өзекті жайттарға қатысты пікір алмасты.
Қазақстан Президенті екі елдің арасындағы ынтымақтастық деңгейін жоғары бағалады.
— Біздің елдеріміз отын-энергетика саласында белсене ынтымақтасуда
Бүгінде Қазақстан мұнайының 20 пайызын қытай компаниялары өндіруде
Қазақстан-Түрікменстан-Қытай газ құбыры да жақсы жұмыс істеп тұр, — деді Нұрсұлтан Назарбаев.
Өз кезегінде ҚХР Төрағасы Қазақстан-Қытай қарым-қатынастарының оң қарқынын атап өтті.
— Биылғы мамырда Сіз Қытайға табысты мемлекеттік сапармен барып, АӨСШК саммитіне қатыстыңыз
Біздің Сізбен арамыздағы халықаралық және өңірлік ұйымдар аясындағы уағдаластықтарымыз белсенді түрде іске асып жатыр
Өзара іс-қимыл жалғасын табатын болады деп үміттенемін
Екі елдің игілігі жолында ынтымақтастығымызды жалғастыру үшін біз бар күш-жігерімізді жұмсауға әзірміз, — деді ҚХР Төрағасы.
Нұрсұлтан Назарбаев ҚХР Төрағасын Қытай Халық Республикасының алдағы 65 жылдығымен құттықтап, қытай халқына табыс пен бақ-береке тіледі.
 
