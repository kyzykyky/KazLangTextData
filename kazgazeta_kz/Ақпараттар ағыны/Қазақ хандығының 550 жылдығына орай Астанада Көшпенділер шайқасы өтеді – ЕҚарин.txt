Шілде айының үшінші жұлдызында Астанада өтетін аралас жекпе-жек бойынша «Көшпенділер шайқасының» төртінші турнирі Қазақ хандығының 550 жылдығына арналатын болады
Бұл туралы бүгін Орталық коммуникациялар қызметінде өткен брифинг барысында ҚР ММА (аралас жекпе-жек) федерациясының құрметті президенті Ерлан Қарин мәлім етті, деп хабарлайды BNews.kz тілшісі.  
«Өздеріңіз білесіздер, біздің елімізде осыдан бірнеше жыл бұрын аралас жекпе-жек өнерінің федерациясы ашылған болатын
Осы бірнеше жылдың ішінде бірқатар жұмыстар атқарылды
Соның ең бастысы – 2013 жылы аралас жекпе-жек өнері, яғни, ММА біздің елімізде ресми түрде спорттың бір түрі болып мойындалған болатын
Сол уақыттан бері елімізде ресми түрде жарыстар, турнирлер ұйымдастырылып келе жатыр
Жақында ММА бойынша үшінші республикалық чемпионат өтті», — деген Е.Қарин аралас жекпе-жекті еліміздің тарихымен астарласа отырып, шілде айында Қазақ хандығының 550 жылдығына арналған турнир өткізу жоспарланып отырғанын жеткізді.
«Біздің федерация кәсіпқой аралас жекпе-жек өнерін дамыту үшін тиісті шараларды қолға алуда
Осы ретте, федерация тарапынан таяуда ұйымдастырылатын шаралардың бірқатарына тоқталсам
Ең басты шаралардың бірі – шілде айында Астанада жоспарланып отырған ММА бойынша «Көшпенділер шайқасының» төртінші турнирі
Турнир шілде айының үшінші жұлдызында өтеді
Турнирге ТМД кеңістігіндегі, халықаралық деңгейдегі белгілі спортшылар қатысады
Ең бастысы, біз бұл турнирді биыл еліміздегі ең айтулы даталардың бірі – Қазақ хандығының 550 жылдығына арнамақшымыз
Яғни, осы турнирді Қазақ хандығының 550 жылдығына арнау арқылы еліміздің тарихын, өнерін, мәдениетін халықаралық деңгейде кеңірек танытуға үлесімізді қосқымыз келеді
Себебі, саяси, мәдени іс-шаралармен қатар, көпшіліктің назарын аударту үшін, әсіресе, жастардың назарын аударту үшін спорттық шаралардың да өткені дұрыс
Оның үстіне, ММА – қазір әлемдік деңгейде кеңінен дамып жатқан спорт түрі
Күннен күнге аралас жекпе-жектің аудиториясы да қарқынды өсіп келе жатыр
Осыны ескере отырып, кәсіби турнирді Қазақ хандығының 550 жылдығына арнаймыз
Соған сәйкес, турнир бағдарламасында да, спортшылардың шығуында да түрлі символикалар пайдаланылатын болады
Бұл турнир халықаралық деңгейде өтетін болғандықтан, турнирге халықаралық спорт арналарының да назары ауады
Бұл да болса еліміздің тарихы мен өнерін танытудың бір тәсілі», — деп толықтырды Қазақстандағы ММА федерациясының құрметті президенті.
 BNews.kz
 
 
