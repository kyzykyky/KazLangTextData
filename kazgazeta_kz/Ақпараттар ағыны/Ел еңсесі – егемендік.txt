Кеше «Қазконтент» акционерлік қоғамының ұйымдастыруымен «Ел еңсесі – егемендік» атты «Қаламгер Азамат» республикалық жас тілшілердің V форумы өз жұмысын бастады.
Қыркүйек айының 27-сіне дейін жалғасатын форумға еліміздің түкпір-түкпірінен 100-ге тарта жас тілшілер келді
Форумның басты мақсаты – жас журналистердің бұқаралық ақпарат саласындағы тәжірибелерін шыңдау, журналистика мамандығының қыр-сырын үйретіп, бағыт беру, жастардың өзара тәжірибе алмасуына мүмкіндік жасау

Форумның ашылу салтанатында Қазақстан Республикасы Мәдениет және ақпарат министрі Мұхтар Құл-Мұхаммедтің жас тілшілерге жолдаған құттықтау хаты оқылды.
Жиында «Қазақ газеттері» ЖШС-ның Бас директоры Жұмабек Кенжалин, «Жұлдыз» журналының бас редакторы Ұлықбек Есдәулет, танымал тележурналист Нұртілеу Иманғалиұлы, «Қазконтент» АҚ Басқарма төрағасының орынбасары Нартай Әшім, Мемлекеттік тілді дамыту қорының директоры Азат Шәуеев, сондай-ақ белгілі журналис­тер Бекжан Әшірбаев, Сәуле Әбединовалар қатысып сөз сөйледі.
Шараны ұйымдастырушылардың бірі «Заңғар» шығармашылық бiрлестiгiнiң төрағасы Айдар Қырықбайдың айтуынша, форум аясында қазақ баспасөзінің дамуы, телебағдарламалар мен жаңалықтар сюжеттерінің сапасы, қазақ тіліндегі интернет ресурстарының дамуы, мультимедиялық журналистика және жас қаламгерлер үшін өзге де маңызды тақырыптар көтерілмек.
Д.Жұматұлы
