«Нұр Отан» партиясы саяси кеңесінің кеңейтілген отырысында ҚР Президенті Нұрсұлтан Назарбаев Қазақстан халқына дәстүрлі Жолдауын ерте жариялау себебін түсіндірді.
«Құрметті отандастар, 2007 жылы басталған дүниежүзілік дағдарыс өзінің қиын жағдайларын әлі тәмамдаған жоқ
Сол дағдарыс әлі күнге дейін жүріп жатыр
Оның салдарын біз көріп отырмыз
Оның үстінде Ресей мен Батыстың арасындағы бір-біріне санкция мәселелері бар, Таяу Шығыста орын алған жағдайлар бар
Осының барлығы Қазақстанға өз ықпалын тигізеді
Сондықтан дағдарыс әрі қарай әлі жалғасып жатыр деп айтуға болады
Біз осыған қарсы шара қолдануымыз керек», — деді Елбасы.
Мемлекет басшысының атап өтуінше, халықтың сенімін ақтау, қиын жағдайдан аман-есен алып шығу жағдайларын ойластыру керек.
«Алдымызда тұрған 2-3 жыл бүкіл дүниеге де, елімізге де оңай болмайды
Сондықтан біз не істеуіміз керек, қандай шаралар қолдануымыз керектігін ойластыруымыз керек
Осыған байланысты мен Жолдауды ертерек жариялайын деп шештім
Қалған 50 күннің ішінде, жаңа жылға дейін Үкімет осы Жолдауға орай не істеу керектігін дайындап, өздерінің шараларын әзірлеп, Жаңа жылдан іске кірісуі керек
Соған уақыт беру үшін ендігі жылы емес, жылдың аяғында Жолдауды жариялап отырмын», — деді ҚР Президенті.
ҚазАқпарат
