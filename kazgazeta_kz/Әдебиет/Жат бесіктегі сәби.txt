Мақсат Рсалин,
ҚР Мәдениет қайраткері
Бұл оқиға бұдан отыз сегіз жыл бұрын шалғайдағы шағын бір ауданның орталығында болған еді
Аудан орталығындағы жалғыз аурухана
Ол кезде сол ауданда «Әйелдер босандыратын арнайы перзентхана жоқ
Сол ауданға қарасты екі ауылдан аудандық ауруханаға бір күнде аяғы ауыр екі әйел келіп түседі
Біреуі тұңғыш босанғалы отырса, екіншісі бес-алты балаға ана болып үлгерген адам екен
Екеуінің жас шамасы да, түр-түсі де бір-біріне ұқсамайды: жас әйел ақсары, орта жастағы әйел қараторы өңді.
Көктем кезі
Аспан түнеріп, күн күркіреп, найзағай жарқылдап, аяқ астынан қатты жел тұрады
Табиғат аласапыран болып жатқан осындай шақта, көшедегі электр бағаналарының сымдары үзіліп, кенет электр жарығы өшіп қалады
Сол абыр-сабыр болып жатқан кезде, екі әйелдің толғағы қатар басталады да, екі әйел қатар босанады
Дәрігер мен акушер қайсы әйелге бірінші көмектесерін білмей, қараңғыда сипалап жүріп, екеуі екеуіне жүгіреді
Бір мезгілде шыр етіп аман-сау өмірге келген екі сәбидің екеуі де ұл болып шығады… Арада бірнеше күн өткен соң, екі әйел де құндақтаулы баласын бауырына қысып, үйлеріне қайтады.
Қара торы әйелдің бұрынғы балаларының бәрі қара домалақ болса, мынау кенже сәби олардың ешбіріне ұқсамай, елден ерекше сары болып шығады
Сүйкімді сары баланы әкесі де, бауырлары да
«Сары, сары, сары алтын, сары алтынның бәрі алтын» деп елжірей жақсы көріп, қолдан-қолға түсірмей, ерекше еркелетіп өсіреді
Совхоздың қойын бағып, айдалада отырған шопан отбасының кішкене сары ұлы семіз ет жеп, айран, қымыз ішіп, кішкентайынан атқа мініп, мал қайырып, ағалары оқуға кеткенде әке-шешесіне көмектесіп, еңбекке ерте араласқандықтан ба, шымыр болып өседі.
Ал ақсары жас келіншек аудандық аурханадан құшақтап келген қызыл шақа титімдей сәби күннен-күнге түсі күреңітіп, тіпті өсе келе кәдімгі қара домалақ балаға айнала бастайды
Оны көрген көрші-көлем: «Ойбай, әкесі де сары, шешесі де сары, мынау кімге тартқан қара?» деп таңғалған ­сайын әкесінің де, ата-әжесінің де қабақтары қарс түйіліп, үйде ұрыс-керіс жиілей бас­тайды
Көзіме шөп салды деп кінә тағып, заң алдында айы­рылысайын десе, сүйіп қосылған ке­ліншегін жаманатқа көңілі қимай, айырылыс­пайын десе, ағайын-туыс, көрші-көлемнің гу-гу сөзі жанын жеген жас жігіт ішін өртеген қайғысын ащы арақ қана басатындай, ішімдікке үйір бола бастайды.
Араққа тойып алған, удай мас күйеуі: «Мынау менің балам емес, сен бұны кімнен таптың?» деп жазықсыз келіншегіне талай-талай жұдырығын жұмсайды
Тұщы етіне ащы таяқ тисе де жас келіншек көз жасы сорғалап, кішкене сәбиін бауырына қысып алып, жарының алдында да, арының алдында адалдығын айтып ант-су ішеді
Орынсыз кінәлағанымен, орнықты да байсалды мұғалім келіншегінің жүріс-тұрысынан күдік, мінез-құлқынан мін таба алмаған жігіттің басы қатып кетеді
Туар-тумастан айрандай ұйыған тату-тәтті отбасына ойран әкелген қаршадай қара домалақ, осылайша «сырты бүтін, іші түтін» отбасында тұрып жатады
Сосын ба қара бала томаға-тұйық, ашушаң, аурушаң болып өседі, оқуға мектепке барғанда, тіпті сабақ үлгерімі де нашар болады.
Ай артынан ай, күн артынан күн өтіп, қаңбақтай дөңгеленген жылдар лезде есейткен екі ұл да ержетеді
Оларды Отан алдындағы азаматтық борышын өтеу үшін армияға аттанбас бұрын, қалыптасқан тәр­тіп бойын­ша аудандық ­әс­ке­ри комиссар­иат алдын ала ден­сау­­лықтарын тексеруден өтуге ша­қы­рады
Екі ауылдың жігіттері де аудан орталығына келеді
Сол жерде тұңғыш рет бір-бірін көрген кезде, қараторы балаң жігіт өзінің қатыгез әкесінен айнымайтын ақсары жас жігітті көріп, қатты таңғалады
«Сұмдық-ай, мұндай да ұқсастық болады екен-ау!» деп шегін тарта, басын шайқайды
Кенет оның ойына, «Үнемі ішіп алса, біреумен қыдырғансың, ол кім, айт» деп мамамды ұрып-соғатын еді… Сонда өзі екен ғой жүргіш адам, бір қызбен қыдырып, жүкті болған соң алмай кеткен екен ғой, мына жігіт тура әкемнің ауызынан түсіп қалғандай екен!» деп ыза болады.
Сары жігіт те өзінің ағаларынан, әкесінен айнымайтын қараторы жігітті көріп, қатты таңғалады
«Ой, Алла-ай, мұндайда ұқсастық болады екен!» деп, дереу қара жігіттің қасына жетіп келеді
Бала кезінен ешкім бетінен қақпай еркін өскен қарулы да, ірі жігіт күректей алақанын ұсынып, атын айтады
Қолын құшырлана қысқанда шыңжау, аурушаң боп өскен байғұс қараторы жігіттің жаны көзіне көрінеді.
– Ей, сен бар ғой, менің аға­ларым мен әкемнен аумайды екенсің! – деп сары жігіт танысар-таныспастан, көңіліндегісін лақ еткізіп айтып тастайды.
– Шын ба, шын айтасың ба?
– Олаһи-билляһи! Өтірік айтып мені жын қағып па? Рас айтамын.
– Сен ше, сен де менің әкемнен айнымайсың…
–Қызық екен
Сенің әкең неше­де?
– Қырықта.
– Оһ-о! Әкең жас екен ғой
Ал менің әкем шал, жасы қазір алпыс­тан асып барады.
– Анаң ше?
– Мамам да алпысқа келіп қалған кісі, әкемнен бірер жас қана кіші ғой деймін тіпті…
Туған жылдары түгілі, туған айы мен күні де бірдей екенін, білген екі құрдас көрген-білгендерін өз ата-аналарына айтып келеді
Қой соңында елдің шетінде, желдің өтінде жүрген кемпір-шал ол әңгімеге елең етпейді, естіген жерде қалады
Ал қанша жерден күйеуінің зәбіріне төзіп, өсектің өртіне күйіп, ел бетіне қарай алмай жүрген мұғалім әйел, естіген бетте күйеуін ертіп, ұлы айтқан қойлы ауылға тартады
Сұрастыра жүріп, таудың бір қуысында отырған шопан отбасын тауып алса, кезінде бір ауруханада бірге босанған әйел болып шығады
Өз күйеуінен айнымай қалған зіңгіттей жігіт ұлын көріп, келіншек есінен танып, серейіп құлап түседі
У-шу… Су бүркіп, қол-аяғын уқалап, тірілтіп алады
Сол күні қарт шопан құдайы қонақ етіп, қойын сойып, қол қусырып, құрмет қылады
Байғұс әйел бір түн бойы жылап-еңіреп, басынан кешкен бар қайғы-қасіретін әңгімелеп, қанша жылдан бері ішіне қатқан шерін тарқатады
Қанша жыл «сары алтыным» деп ерекше жақсы көрген сары баласын жатқа қия алмай, байғұс анасы да тосын жағайдан есеңгіреп қалады
Екі ананың да сөздерін естіп сол жерде егілмеген жан қалмайды
Естияр жігіт болған екі бала да ағыл-тегіл жылайды
Бірі шын әке-шешесін тапқанына қуанып жыласа, бірі қанша жыл бетіне жел боп келмей, үпілеп бағып-қаққан ата-анасын қимай жылайды
Ертеңіне екі отбасы аудан орталығына тартады
Аудандық ауруханаға келіп, бұдан он жеті жыл бұрынғы журналдарды архивтен таптырып алып тұрып, тексертіп, екеуінің де бір күн, бір сағатта өмірге келгенін анықтайды
Сосын сол күні бұл екі әйелді босандырған кезде нәрестелерін алмастырып жіберген дәрігер мен акушерді сотқа бермек болады
Жаманат жата ма, аядай ғана аудан орталығы араның ұясындай гулеп кетеді
Айтулы күні сот болады
Сотқа шақырылған дәрігер әйел кезекті бір жедел жәрдем қажетсінген малшы отбасынан қайтып келе жатқанда машинасы айдалада бұзылып қалып, шофері жаяу­лап жақын ауылдардың біріне кеткен кезде, қатты боран басталып кетіп, машина ішінде үсіп өледі.
Қартаң әйел акушер әйел зейнет демалысында екен
Сол күні ауа-райының қатты нөсерлі болғанын, электр желісі үзіліп, қараңғыға қалып қойған кезде екі сәбидің бір мезгілде өмірге келгенін, сондықтан байқамай шатастырып алуы мүмкін екенін айтып, жылап жібереді
«Бұл жерде кімді кінәларсың? Тағдыр ғой, тағдыр» деп ел-жұрт ­тарасады
Сот үкімімен өз ата-аналарына қайтарылатын болған жігіт болған екі бала ертеңіне әскер қатарына алынып, азаматтық борыштарын өтеу үшін армияға аттанады.
Екі жыл армияда бірге жүріп бір үйдің баласындай болып кетеді
Екі жігіт аман-сау елге оралған соң, бала күнінен мейірімге жарымаған қара­торы жігіт бір қызға ғашық болып, дереу сол қызға үйленіп, өз алдына бөлек отау болып шығады.
Ал ақсары жігіт тапқан да, баққан да ата-аналарына бірдей көмектесіп, екі үйдің ортасында еркелеп жүрген көрінеді
Бұл жерде олардың тағдырының осындай болғанына шынында да кімді кінәларсың енді…
