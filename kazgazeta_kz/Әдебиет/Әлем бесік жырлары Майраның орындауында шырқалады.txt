Алматыдағы «Меломан» дүкенінде әлемге әйгілі опера әншісі, Қазақстан Республикасының еңбек сіңірген артисі Майра Мұхамедқызының «Әлем бесік жырлары» атты күйтабағының тұсаукесері өтті
Тұсаукесерге әншілер мен сазгерлер, бұқаралық ақпарат құралдары өкілдері, Майраның әнін сүйіп тыңдайтын тыңдармандары қатысты.
«Бұл «Әлем бесік жырлары» атты альбом 2-ақпанда екіге толатын Аида есімді қызыма деген аналық мейірім-махаббатымның туындысы» деген Майра Мұхамедқызы нәрестелі болған кезінде дүкен-дүкенді аралап бесік жырын іздегенін, өкінішке қарай таба алмағанын, бұл идея соның нәтижесі екенін жеткізді.
Жинаққа барлығы 11 бесік жыры енген
Олардың ішінде кезінде кішкентай Майраға арнаған анасының бесік жыры да бар
Бұл жолы сексен жастағы анасы Камал Қуанышқызы Майрамен бірге орындап, жиені Аидаға сыйға тартқан
Қытайлық әріптесі Ян Фыңға қазақша үйретіп, екеуі қосыла шырқайтын нұсқасы да енгізілген.
Мәтіндерді қазақшалаған ақын – Мұратхан Шоқан, композиторлары – Назар Мәулітханұлы мен Мәжит Мұхамедұлы
Жинақ Пекиндегі студиялардың бірінде жазылған.
«Жинаққа енген бесік жырлары бүкіл әлемде жүздеген тілдерге аударылып, мил­лиондаған сәбилер тыңдап өскен әлемдік классика жауһарлары
Олар бір ұлттан екінші ұлтқа үнемі аударылып отырған
Мысалы, қытай тіліне аударылып қойған екен
Ал біздің тілімізде жоқ» деді ақын М.Шоқан.
Енді қазақ бүлдіршіндері де «Әй-әйім», «Әлдиім», «Бөпешім», «Анам айтқан ән», «Жаз айы», «Бөбегім, әлди-ай», «Әлди-әлди» секілді әлемдік бесік жырларын Майра Мұхамедқызының орындауында тыңдап, тәтті ұйқыға бататын болады
Бұл жинақ қазақтың әр шаңырағының төрінен орын алатынына сенімдіміз.
Бағдагүл Мұратқызы
