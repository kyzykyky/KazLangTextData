Алаш арыстары – қаузаған сайын тылсымы көбейе түсетін терең тақырып
Жоғалғанның бәрін түгендедік, айтуға міндеттінің бәрін ұрпақ құлағына құйдық деп жүргенімізбен, ақтаруға тиіс дүниелер әлі де жетерлік
Жуырда ғана «Қазақ университеті» баспасынан әдебиеттану, түркітану және баспасөз тарихы салаларын зерттеп жүрген белгілі ғалым Аманқос Мектептегінің «Көсемсөздің көсемі» атты кітабын оқығаннан кейін түйгеніміз – осы
Алаштың ардақты перзенті Халел Досмұхамедұлының өмірі мен шығармашылық жолына қызығатын оқырманға, ізденушілер мен зерттеушілерге, журналистика және филология факультеттерінің шәкірттеріне арналған автордың бұл тартуы алдағы уақытта талай ғылыми еңбекке негіз, талай шығармаға арқау болары күмәнсіз.
Кітапта ғалымның «Халел Досмұхамедұлының публицистикасы» атты монографиясы мен 1990 жыл­дан бері баспасөзде жарық көрген Алаш ардагері туралы мақа­ла­­лары топтастырылған
Сонау 1999 жылы Диссертациялық кеңес мәжілісінде аталмыш монографияға, оның авторына академик Зейнолла Қабдоловтың өзі жоғары баға берген
«…Халел Досмұхамедұлының публицистикасын, көсемсөз, сегіз қырының бір қырын алып, бұл өзі қалай зерттеді екен деп оқып қарасам, шынында, ғажап іс бітірген
Біз қазір тарихымызды түгендеп жатқан кез ғой
Сол жағынан алып қарағанда, тарихты түгендеушілердің ішінде Аманқос Мектептің істеп жүрген ісі, шынында, алып әрекеттер
Сұмдық, анау Әлихан мен Ахметтер – Ахаңнан бастап, Жақаңы бар, бері қарай алып келген уақытта жұрттың бәрі осыдан көшірді, көп нәрсені бізге осы тауып берді
…Сенің әкеліп отырған бүгінгі еңбегің – бізге тартып отырған сыйың» деген екен сөз зергері сол алқалы жиында.
Ал филология ғылымының докторы, профессор Ш.Елеукенов: «Аманқос Мектептің ғылыми жұмысының әрбір тарауы бір-бір диссертациялық еңбектің жүгін көтеріп тұрғандай әсер алдым
Ғылым соны дерек пен бұрын-соңды ғылыми айналысқа түспеген ақпараттық маңызы зор фактілер диссертацияның құнын көтеріп тұрғанын атап айту парыз
Аманқос Мектеп бұл жұмысты кітап етіп бастырса, студенттерге, жалпы ғылымға әуестенген қауымға қажетті құрал болары сөзсіз» деп көптің тілегін жеткізген
Міне, сәл кешігіп шықса да, ұстаздардың қолқалауы бойынша жарық көрген кітап оқырманына жол тартты.
Еңбекте көрнекті мемлекет және қоғам қайраткері, әмбебап ғалым, көп қырлы талант, көсемсөз шебері Халел Досмұхамедұлының өмірі мен шығармашылығының жұртшылыққа беймәлім болып келген тұстарынан кең мәлімет беріліп, қазақтық ұлттық журналистика тарихында алатын орны мен маңызы сараланып, ғылыми талдау жасалған
Кітапты парақтап отырсаңыз, автордың талай ұйқысыз түндер мен күлкісіз күндерді архивтер мен кітапханаларда өткізгенін көресіз
Көз майын тауысып, талай кітапты кеміріп, қаншама құжатты мүжіген ғалымның ыждаһаттылығы мен ұқыптылығына тамсанасыз
Мәскеу, Санкт-Петербург, Ташкент, Алматы қалаларының кітапхана мен мұрағат қорларында сақталған Халел Досмұхамедұлына қатысты қыруар құнды деректер мен ХХ ғасырдың басындағы мерзімді баспасөз бетінде жарияланған оның төл туындыларын ғалым зерттеу жұмысының негізгі нысанасы етіп алған
Соның нәтижесінде бұрын-соңды қарапайым оқырман үшін ғана емес, ғылыми орта үшін де сыры ашылмаған талай жаңалықтың бетін ашты
Мәселен, Мағжан Жұмабайұлының Жоғары көркем әдебиет институтына оқуға түсуіне Халел Досмұхамедұлының Валерий Брюсовқа хат жазып, қол ұшын беруі, ол туралы: «қазақ ақындарының арасындағы аса дарынды, жарқын тұлға, егер баптауын біліп, өлең сөздің ғылыми тұрғыдағы техникалық қыр-сырына машықтандырар болсаң оның таланты ашылып, есімі мәшһүр дүлдүл болары шүбәсіз
Ол біздің болашақ Пушкиніміз» деген архивтік деректі өз еңбегіне алғаш кірістірген де – Аманқос Мектептегі
Мұны әрбір дерекке мұқият мән беретін Ш.Елеукенов назардан тыс қалдырған жоқ.
Автордың ғылыми ізденісі бір тақырыптың төңірегіндегі бірнеше ауқымды мәселені қозғайды
Біріншіден, Аманқос Мектептегі Алаш арысының журналистік, баспагерлік қызметін кеңінен таныс­тыру арқылы ұлттық баспасөз бен баспа ісінің тарихындағы алатын орнын көрсетуге тырысады
Екіншіден, автор Халел Досмұхамедұлы пуб­ли­цистикасының стильдік сипат­тамасын жасау барысында сол кезде қазақ әдебиетінде енді ғана қанаттанып келе жатқан жаңа жанр – публицистиканың табиғатын ашып көрсетеді
Үшіншіден, Халел Досмұхамедұлының баспагерлік қызметін баяндай отырып ғалым қазақ баспа ісінің тарихына тоқталады
Сонымен қатар, еңбекте қазақтың біртуар перзентінің ғалым ретіндегі болмыс-бітімі де жан-жақты қамтылған.
Алаш арыстары қабағынан қар жауған қаһарлы, зәрлі заманда өмір сүрсе де, ұлт мүддесі, ұрпақ қамы үшін аянбай еңбек етті
Ол кезең аса ауыр кезең болатын
Замана – күңгірт, саяси жүйе – көктайғақ мұз, Алаш арыстары мұз үстіндегі алау сынды еді
Ең өкініштісі, мұз үстіндегі алау­лар ерте сөнді
Солардың бірі – ­Халел Досмұхамедов
Ұлт перзентінің шы­ғармашылығына ғана емес, ХХ ға­­сыр басындағы тарихи оқиғаларға қатысты тың мәліметтерді тауып, ғылыми айналымға енуіне себепкер болған Аманқос Мектептегінің «Көсемсөздің көсемі» атты бұл кітабы журналистика мен филология ілімі үшін құнды дүние екеніне талас жоқ
Ағарту құралы ретінде ғылымнан ауылы алыс қарапайым оқырманның да кітап сөресінен табылуы тиіс дер едік
Бірақ көлемі 25,5 баспа табақ кітаптың небәрі 100 дана таралыммен шыққаны көңілге кірбің ұялатты
Құнды еңбек сапалы-сапасыз кітаптардың қалың нөпірі арасында елеусіз қалмай, діттеген жеріне жетсе деген тілек біздікі.
Анар ЛЕПЕСОВА
