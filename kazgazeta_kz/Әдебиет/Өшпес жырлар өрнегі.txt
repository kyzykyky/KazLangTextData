Жаратқан Аллам ақын ем,
Жүйрік еді қаламым.
Жүйрікті қолға аламын,
Шекесін шертіп сананың.
Дабылын қағып даланың,
Ашылып жырға араным.
Ұйқы көрмей түнімде
Күлкі көрмей күнімде.
Шабыт деген бір тентек,
Алып кетіп барады.
Асау жырдың жолына
Салып кетіп барады.
Көз алдымда жеткізбей,
Жарық кетіп барады, – деп әлем мойындаған, даңқты палуан Дәулет Тұрлыханов жайлы «Дәулет батыр» дас­танын жазуды осылай бастаған ақын, Қазақстан Жазушылар одағының мүшесі Рүстем Жанай халықтың құрметіне бөленген еді
Баспадан бірнеше өлеңдер, поэмаларымен қатар әңгіме, повесть, пьесалары жарық көрген белгілі ақын көп ұзамай өмірден озды
Артында жауһар жырлары мен игілікке бастар іздері қалды
Өмірден ерте өтсе де Рүстемге деген елдің сағынышы мен құрметі ерекше
Өзі фәниден өткенше киелі топырағы Қазалы жерінен бөтен жаққа аяқ басқан емес
Оның бүкіл шығармашылығы осы жерде өрбіді.
Қазақстанның Халық жазушысы, Мемлекеттік сыйлықтың лауреаты Қадыр Мырза Әлінің былай дегені бар: «Рүстем өлеңдеріне өрекпу, ала қашу, жалпы жас ақындарға тән алағызу сезілмейді
Ересектерге, тәжірибелі ағаға лайық байсалдылық, тұйықтық бар секілді
Айтқысы келгенін асықпай, асып-төгілмей үнемдеп жеткізеді
Бұл сезім сараңдығы емес, алысқа шабар бәйге атының айласы, бара-бара бой жазып, үзеңгілестерінен бірте-бірте үзіліп шыға беретін жүйріктің қасиеті
Егер осы мінезінен жаңылмаса, Рүстем әлі талай жерге барады, талайымызды қуантады
Тек жаңылмасын деп тілейік!»
Қадыр Мырза Әлінің берген бағасы баянды болып, өмірден озғанша Рүстем сегіз кітапты жарыққа шығарып үлгерді.
2007 жылы «Сырдария кітапхана­сынан» шыққан көлемі 28 баспа табақ шығармалар жинағындағы «Өмірбаян орнына» өлеңінен бірер шумағын оқып көрейікші
Өз өмірінің өткен жолын қаз қалпында поэзия тілімен жеткізеді.
Түсіп келді демеңіз ісі бүгін,
жаны нәзік,
Бойында күші мығым,
Диқан деген ауылда туып-өскен
Диқан деген атаның кіші ұлымын.
Ісі құрысын осының дегізбедім,
Он бітіріп жөнімді көп іздедім.
Айтқанымен қаталдау басқарманың,
Бақтым біраз колхоздың өгіздерін.
«Сандалмай-ақ қойсаңшы
босқа бала»,
Деген сөзге қарамай басқаға да.
Баққан малды тапсырып інішекке,
«Тәуекел» деп кеткенмін астанаға…
Рүстем жас кезінен алғыр, өткір жігіт болып өсті
Ол тек алға ұмтылды
Білімге құштарлығын танытты
Ол Қазалы ауданындағы Мұратбаев атындағы колхозға қарасты «Диқан» ауылында дүниеге келді
10-сыныпты бітіріп комсомолдық жолдамамен туған колхозында қалып, мал бақты, шөп орды
Еңбектің ащысы мен тұщысынан нәр алды
1967 жылы Қазақтың Абай атындағы педагогикалық институтының филология факультетін үздік бітіріп, Ақтөбе облысы, бұрынғы Шұбарқұдық, қазіргі Темір ауданындағы №484 орта мектебінде қазақ тілі мен әдебиеті пәнінің мұғалімі болып еңбек жолын бастады
Кейін өзі оқыған №420 орта мектепте мамандығы бойынша еңбек жолын жалғастырды.
Рүстемнің мамандыққа деген жауапкершілігі, ізденімпаздығы, іскерлігі оқытушылар қауымын бір серпілтіп тастады
Ол әр істе талапшылдық мінез көрсетті
Оның бойында қуат, жүрегінде оты бар болатын
Осыны байқаған аудан басшылығы Рүстемді аудандық комсомол комитетіне бірінші хатшылыққа шақырды
Жастарға жетекшілік жасаған төрт жыл ішінде облыста ауданның аты шығып, республикадағы беделді ұйым аталды
Талай бастамашыл жастарды биік белестерге жетеледі
Жастардан шопандар бригадасы жасақталып, қой басын көбейтуде ауданның облыста алға озуына мұрындық бола білді
Аудандық партия комитетінің бюро мүшелігі Рүстемге үлкен жауапкершілік жүктеді
Колхоз, совхоздардағы жастарды мәдени-көпшілік жұмыстарға кеңінен тарту, жас қыздарды механизаторлық мамандыққа баулуда аудан партия ұйымының қолдауына ие болды
Сол уақыттың өзінде «Қыз сыны», комсомолдық тойлар салауатты өмір салтына сай, ұлттық дәстүр, салтқа ұштастырыла жүргізілді
Бұл 1976-1980 жылдардағы батылдық қадам еді.
Рүстемнің бойындағы қасиеті – әділдік, адалдық, шыншылдық, талапшылдық болатын
Аудандық комсомол комитетінде басшылықта жүріп шыңдалды
Алдыңғы буыннан мол тәжірибе жинақтады
Бала кезінен ауылда тұрып, қой бағып өскен ол егіншілік саласы мамандарымен етене араласты
Шаруашылық басындағы азаматтардың атқарған қызметтерінен үлгі алды
­Аудан активі жиынында Рүстем жас болса да шаруашылықтағы ақсап жатқан жұмыстарды сын тезіне ала отырып, соны түзеуде өз ұсыныстарын өткізуге тырысты
Аудан басшылығы жас жігіттің меселін қайтармады
Ол көп ұзамай ауыл шаруашылығы қызметкерлері кәсіподағы аудандық комитетінің төрағасы қызметіне көтерілді
Бұл аудан билігіндегі үшінші тұлға
Ол кезде кәсіподақтың шешімі мүлтіксіз орындалатын
Ауыл шаруашылық еңбеккерлерінің мүддесін қорғап, олардың өтініштеріне байланыс­ты шипажайларға тегін демалуға жолдама беретін.
Облыс, республиканың ауыспалы туларын жеңіп алу жөнінде ұсыныстар жасауға құқылы болатын
Бір сөзбен айтқанда, кәсіподақ комитеті араласпайтын сала кемде-кем еді
Осы қызметті он екі жыл атқарып, бедел биігінен көрінген азамат
Рүстем кәсіподақ саласында ғана емес, аудандағы мәдени көпшілік жұмыстарға белсене араласты
Сол кезде аудандық партия комитетінің бірінші хатшысы қызметін атқарған Елеу Көшербаев Рүстемге айрықша сенім артты
Ол кісі әрбір кадрды екшеп, елеп, електен өткізетін
Аудандағы қанша талапты жастарға қанат бітіріп, тәрбиелегенін бүгінгі күнге дейін қазалылықтар еш ұмытпайды
Бүгінде солардың бірқатары ел ағасы атанып, кейінгі буынға ақсақалдық ақылы мен өнегесін көрсетіп келеді.
Қазалы кентінде Елекең салдырып кеткен «Жеңіс» саябағы бар
Онда ауыл шаруашылық еңбеккерлерін, өндіріс озаттарын марапаттауға байланысты шаралар жиі өткізіледі
Бірде егіншілік саласындағы жұмыстарға байланысты сараптау жиыны өтті
Жиын­нан кейін Рүстем Жанайдың әзіл-қалжыңға құрылған скетчі жергілікті өнерпаздармен сахналанды
Сонда есімізде қалғаны, «Майдакөл» совхозында бір бригадирдің күрішін отақ басып, суы тартылмай жатқаны сын тезіне алынды
Әлгі бригадир сол жиынға қатысып отырған
Ұялғаннан орнынан тұрып, топтан шығып жүре берді
Оны көріп отырған құрдастары әжуалап, ұялтқаны бар
Сол бригадир жыл соңында ауданның жеңімпазы атанып, бағалы сыйлыққа қолы жетті
Көп алдында сыннан қорытынды шығарған бригадирді аудан басшысы Елекең ағамыз мадақтап, тәжірибесін таратқаны есімізде.
Рүстем бір сөзді, көрген кемшілікті бүгіп қалмай тіке айтатын мінезді азамат еді
Өзінен жоғары лауазымы биік адамдарға онша жалбақтауды ұнатпайтын
Оның осындай турашылдығы ауданның көп азаматтарына жағымды бола қоймады
Бір кездерде түрлі өсек-аяң таратып, оның аяғына шалуды да қаперіне алғандар кездесті.
Қазақтың біртуар ақыны Сәкен Сейфуллиннің «Жалпы ынта бөліп, жігер, қайрат болса, өз-өзіне сенген кәміл иман болса, ер жігіттің істей алмайтын ісі жоқ» деген сөзі дәл осы Рүстемдей азаматқа арналған тәрізді
Өйткені Рүстемнің жігерлілігі, қайраттылығы, өз-өзіне сенімділігі, адалдығы, әділдігі әркез ісінен де, сөзінен де байқалды
Үнемі жауапты жұмыстарда жүрсе де ізіне әңгіме ертпеді
Топ-топ болып, мөлдекшелеп, әңгіме айтып тұрған жігіттер Рүстем барған кезде кәдімгідей қалбалақтап, біртіндеп ығысып жүре беретін-ді
Сырт көз сыншы деп қазақ бекер айтпаған
Рүстем бойынан осындай қасиеттерді жиі көретінбіз
Рүстем бір адамның бойынан бір мысқал жағымды ұшқын көріп қалса, оны бауырға тартып, жақсы әңгімесін тыңдағанша тыным таппайтын
Жауапты жұмыстарда жүрсе де өлеңнен қол үзген жоқ
Қолы босай қалса ойға келген өлең жолын ақ қағазға түсіріп отырды
Рүстем домбыра тартып, ән де айтатын
Алла тағала Рүстемнің бір басына жетерлік өнер берді
Шешендік сөзге де шебер болатын.
1992 жылдан 1994 жылға дейін Қазалы аудандық Кеңесі атқару комитеті төрағасының, аудан әкімінің орынбасарлығы қызметтерін атқарып, іргелі істер тындырды.
Пайғамбар жасына жақындағанда Қазалы қаласындағы №8 кәсіптік-техникалық мектепке жетекшілік жасады
Арада он сегіз жыл өткенде ол ұстаздық жолға осылай оралды
Оқу орнындағы он жыл ішінде қыруар жұмыстар атқарылды
Училищеге келіп оқитын оқушылар саны еселеп артты
Оқу-техникалық базасы жаңартылды
Кәсіптік білім беру саласында мамандық алу көбейді
Кейін өзінің өтініші бойынша жастарға орнын босатып, аудандағы Оқушылар үйінің директорлық қызметін өмірінің соңғы күніне дейін атқарды
Мұнда да тәжірбиелі ұстаздың, көп жыл аудан басшылығында қызмет атқарған азаматтың іздері қалды.
Рүстем Жанай жайлы айтар әңгіме таусылмайды
Кішкентай кезінен бір мектепте оқып, кейін Алматыдағы Абай атындағы педогогикалық институтты бітірерден екі жыл бұрын күндей сұлу Күләшпен өмірлік жар болып қосылды
Екеуі үш ұл, бір қыз тәрбиелеп өсірді
Үлгілі отбасы атанды
Рүстем дүниеден озғаннан кейін ер баласының бірі қапылыста қаза тапты
Бұл жағдай артында қалған Күләшқа оңай соқпады
Алланың пешенеге жазған тағдырына көнбеске лаж қалмады.
Қазалы ауданында Рүстем ­Жанай оқулары, еске алу кештері жиі ұйымдастырылып, оның азаматтық жолындағы елге жасаған елеулі жұмыстары айтылып келеді
Мұны Рүстемге деген елдің құрметі деп ұққан жөн
Егер тірі болғанда биыл жетпіс жасқа толатын еді.
Рүстем талай өрелі ақын-жазушы­лармен араласып, солардан тәлім алды, тәжірибе жинақтады
Солардың ішінде ақын Әбдіраштың Жарасқанымен дос болып, үш-төрт жас кіші болса да сыйласып өтті
Сонау бір жылы күздің жайлы мезгілінде қазақтың белгілі жазушысы Оралхан Бөкей мен ақын Әбдіраштың Жарасқаны Рүстемнің шақыруымен Қазалыда болып, халықпен кездеседі ғой
Екі азаматты пойызға шығарып салып тұрғанда, Жарасқан Рүстемге қарап: «Темекі таусылып тұрғаны» дейді
Сол кезде жүргізушісі Темірбайды дүкенге жүгіртіп жібереді
Ол он шақты қорап «Север» темекісін әкеледі
Жарасханның тартатыны «Қазыбек» темекісі
Сонда Жарасқан тұрып, Рүстемге: «Сенен неше күн болды мін таппай тұр едім
Жақсы жайландық, қыдырдық, демалдық
Енді таптым» дейді:
Қайда да жолбасшымыз Темір болды,
Бұл өзі ғажайып бір өмір болды.
Келгенде Жанаевтың ауылына,
Шіреніп шеккеніміз «Север» болды, – дегенде Рүстем жүргізушісіне бұрылып қараса, әудем жерге кетіп қалған екен
Кейін Жарасқан айтады екен
«Осыдан кейін эпиграмма жазуға менде құлшыныс болды» деп
Жақсыменен жанассаң, жақсы іске жолығасың, – демекші, Рүстем де игі жақсылардың сарқытын ішіп, әңгімесін көп тыңдаған азамат еді
Оның «Ақұдайлар» деген өлеңі қатар қоныс тепкен Қазалы және Арал аудандары тұрғындарының көңілінен шықты
Оған ән де шығарылды
Рүстем жырларының әдеби ортада алар орны әрқашан жоғары
Оны бағалаған ақындар қатары да көп болды
Өзі жалған фәниден ерте озса да артында өшпес жырлары қалды.
Киікбай Ізетұлы,
Қазақстан Журналистер 
одағының мүшесі
