
Әбубәкір ҚАЙРАН
Қазақ өлеңінің өрен жүйріктерінің бірі, ғажайып ақын, Халықаралық «Алаш» сыйлығының лауреаты, еларалық және республикалық жыр мүшәйраларының бірнеше дүркін жеңімпазы Әбубәкір ҚАЙРАН биыл асқаралы 60 жасқа толды
Өмірін өлеңінен, өлеңін өмірінен бөліп қарай алмайтын осы бір сыршыл ақын бар дүниені жиып қойып, тек жазумен айналысып келеді
«Бұл дүниеде өлеңнен өзге өмір жоқ» деп сезінетін саһи ақын бірде Алатаудың етегіндегі тұма бұлақтай мөлдіреп тұнып тұрса, енді бірде зәу көктегі қара бұлттай күркіреп, ақ жаңбырдай сіркіреп, аппақ жанын жаралаған сауалдарға жауап таппай, аласұрған ақ өлеңнің арнасынан көреміз
Тіршіліктің тілін таппағанмен, өзін, өлеңін һәм оқырманын адастырмай өзі де адаспай келе жатқан ақжарма ақынның жырларын арнайы ұсынып отырмыз.
СЕЗІМ
Сезім кейде шалқып, күліп тұрады,
Сезім кейде балқып, тұнып тұрады.
Шалқығаны – шалық па, әлде жалын ба,
Балқығаны – қанғаны ма құмары.
Енді бірде ескен желдей құбылар,
Енді бірде көшкен елдей шұбырар.
Құбылғаны – қулық бар ма ішінде,
Шұбырғаны –тұрақсыз ба, кім ұғар?
Сезім кейде – шолақ сайдай тасығыш,
Сезім кейде – оқ атқандай асығыс.
Тасынуы – жайнап, қайнап кеткені,
Асығуы – бұлқынғаны қапылыс.
Сезім кейде – қызып тұрған көріктей,
Сезім кейде – құлап қалған теректей.
Қызып тұрса – күйдіре ме, қари ма,
Құлап қалса – жыламай ма жүрек кей?
Сезім жүрек жандырады бір лекте,
Сезім құмар қандырады бір лекте.
Жандырғаны – жан нәпсісін қоздырса,
Қандырғаны тұрар ма екен күнде есте?
Тіл жетпес-ау, күй жетер-ау сезімге.
Сонда тұрар сезік секем… сенім де.
Сезім оты шалқып, шарпып тұрады –
Өзің сүйген арулардың демінде.
***
Секірткен де шығар мені тойларым,
Кекірткен де шығар мені тойғаным.
Сондай сәтте тез жерініп өзімнен,
Жастай өлген достарымды ойладым.
Арыстар-ай, ақ құс болып ұшқандар,
Таңғы арайды, толған айды құшқандар.
Үлгермеді жүректерін кірлетіп –
Көре алмаған, көз алдаған дұшпандар.
Бәрі… бәрі бір елеске сияды –
Естіледі дауыстары, күй, әні.
Бірі тосын сырын айтып күбірлеп,
Енді бірі маған шарап құяды.
Мен тірімін
Маңайым да тұр көктеп,
Ал олар жүр аспан жақта дүрмек боп.
Десе біреу: «Ғажап еді-ау сол досың!» –
Өзім үшін одан артық құрмет жоқ.
Кеткен достар аяқтамай жыр әнін –
Жүрегімде жанып тұрған шырағым.
Жандарына жаннат тілеп, мен кейде,
Жалғыз өзім тост көтеріп тұрамын.
КӨРІНБЕЙ АҚҚАН КӨЗ ЖАСЫ
Көздің жасы!..
Не дейді бұл тамшылар?..
(Осы бір ой жанымды сан қамшылар).
Көз жасының нәті не?
Әртүрлі ғой,
Қайғы шығар,
Дық шығар,
Мұң да шығар.
Жан ауырса – жанарың бұлтты аспан,
Жауып-жауып жаңбыры бір басылар.
Жас сүртесің –
Өзіңнің, өзгенікін.
Жасты іркесің
Біреулер көрмес үшін.
Өзің біліп тұрасың,
Жасырсаң да,
Бір үміттің кеудеңде өлгені шым.
Көрсетпейсің, сондықтан көздің жасын,
Білінсе де бетіңнен өзгерісің.
Жұтылады жас сонда –
Зарың, мұңың семіп жүрек
Сөнеді жалын жырың.
Күбірлейсің Жүрекке:
«О, сорлым-ау,
Байқайды, – деп – қарайған қаныңды кім?
Жассіңді боп қалған соң, жанбас арман,
Үрлесең де үміттің тамыздығын.
Жұтылған жас –
Ащылау көз жасынан.
(Удай аши бастайды-ау ол басынан).
Ол – запыран жүрекке байланатын,
Зәрі мұздай,
Және ауыр қорғасыннан.
Күрсініс пен «аһ» ұру –
Соның лебі, ол – құпия,
сырт көзден сен жасырған.
Жұтылған жас – аңсауың,
Шаршауың да.
Байланбайды ол кірпіктің арқауында.
Көрінбейтін көз жасы –
Бұл бір түйін,
Ешкім білмес күрмеуін, тарқауын да.
Уайым боп улады ол қаншама ерді,
Қайғы болып жабысты ол қанша аруға?!.
Көрінбей аққан көз жасы…
ЕКЕУ
Қарап тұрсақ,
бүкіл адам баласы
екі-ақ топқа бөлінеді екен ғой.
Қара тобыр –
тірлік жеген санасын,
Дара шоғыр –
бәрі әулие, көсемдей.
Біріншісі –
бір жапырақ нан үшін
бітпес жүкті көтерген де сүйреген.
Екіншісі –
жоғары ұстап намысын,
бүкіл жұртты билеген де илеген.
Қара тобыр –
бәрін қолмен жасайтын,
қадірі оның неге бірақ түсулі?
Дара шоғыр –
қарны тоймай асайтын
үйретуде, қалай жеу мен ішуді.
***
Тәп-тәтті мұң…
Бұл бәлкім жеңіл мұңым.
Жеңіл мұңым болар ма көңілді мұң.
Мұны, тіпті мұң деуге сияр ма екен –
Жандандырған нұр ғой бұл сезім гүлін!
Осы мұңым сияқты аңсарым да,
Талғажауым, талығып тамсарым да.
Есіме алсам бейкүнә махаббатты,
Басылатын сияқты шаршауым да.
Ол бір тылсым музадай күй тарайтын,
Ол бір балаң өлеңдей айтары айқын.
Ол жып-жылы, жұп-жұмсақ алақандай –
Жүрегіңді аялап, сипалайтын.
Ылғи ән сап тұрған соң өмірге үндеп,
Қалай қайтып айтасың «жеңіл мұң» деп.
Ол тәтті мұң, таңдайдан дәмі кетпес,
Бар сезімнен сондықтан өмірлірек.
АУА
Мен сенбеймін Ауа түссіз дегенге –
Оның түсі тұнып аққан өзенде.
Оның түсі жаңа жауған ақ қарда,
Оның түсі шым қаракөк аспанда.
Ауа – бояу
Ол толқиды, тұнады,
Әр нәрсеге әртүрлі боп жұғады.
Көрсетпей-ақ қимылы мен келбетін,
Маусым сайын өзгертеді жер бетін.
Қан қып-қызыл
Ол ауаның бір өңі,
Қанға мәжбүр бар тірліктің жүрегі.
Ақ қан деген… Ақ қан деген болмайды,
Ақ қан болса адамзатқа сол қайғы.
Біз білеміз – Ауа деген «оттегі».
Ол – жаз бен күз, қысың менен көктемің…
Көгілдірлеу көктің нұры төгілген –
Мен ауаны көріп тұрмын көзіңнен.
КІМДЕ НЕ БОЛМАЙДЫ?
Ар болмайды сатқында,
Жан болмайды қашқында.
Қан болмайды жендетте,
Ләм болмайды саз бетте.
Бақ болмайды сараңда,
Нәт болмайды наданда.
Ант болмайды сайқалда,
Тат болмайды жайсаңда.
Сыр болмайды батырда,
Нұр болмайды тасырда.
Құн болмайды жалдапта,
Мұң болмайды зар жақта.
Ес болмайды озбырда,
Сес болмайды болбырда.
Қас болмайды саһида,
Нас болмайды ақында.
Кек болмайды данада,
Кеп болмайды шалада.
Зіл болмайды анада,
Кір болмайды балада.
ӨЗІМДІ КІМГЕ САЯМЫН
Жалғанның басын, аяғын
Сидырған қазақ бес күнге.
Өзімді кейде аядым,
Өкпем жоқ бірақ ешкімге.
Табындым көкке, аспанға,
Тапсам деп жанға таяныш.
Қиялмен қанат қақсам-да,
Жеткізбей қойды-ау ой алыс.
Ендігі мінде не шара –
Парызым жүр-ау өтелмей.
Қараймын тұрып тасада,
Өзіме өзім бөтендей.
Желпілдеп желіп келемін –
Табаным жерге тиместей.
Себепсіз семіп сенерім,
Күрсінем кейде күйректей.
Адасқан ойдан не пайда –
Басылды бекер қаңғытқан.
Жаралы қалған жапанда
Қасқырдай болып қан құсқан!..
Жалғанның басын, аяғын
Сидырған қазақ бес күнге.
Өзімді кімге саямын –
Пайдасы тимес ешкімге?..
***
Майысып гүл маужырап,
Мамыр айы тұр күліп.
Былдырлайды бал бұлақ,
Бар екенін білдіріп.
Қозғап, түртіп сезімді,
«Қадірімді білші-ай» деп,
Аспан ару керілді,
Шымылдығы шымқай көк.
Көбелекпен жарысып,
Көп ойнады бір бала.
Ат басымен алысып,
Жігіт шықты қырлана.
«Құпиямды ел біліп
қоя ма?» деп бойжеткен –
Терезеден телміріп,
Сығалайды әйнектен.
Жұдырықтай тұмсығы,
Сақал-мұртсыз шал отыр.
Зыр-зыр етіп ұршығы,
Дейді кемпір: «Әрі отыр».
Шал қараса, кемпірдің
Тоқ секілді қалтасы.
«Келіп отыр желпінгім,
Бір жүз грамм болсашы!».
«Әдірем! – деп кемпірі
Әжімдерін жиырды
–
Отырғанда сен тірі
Жеп боларсың миымды…»
…Мамыр қандай жақсысың!
Мамыр, майсың, майдасың,
Жастықпенен жастысың,
Кәрілікке қайдасың?!.
МЕЗІ ЕТЕДІ
Мезі етеді барлығы,
Мезі етеді,
Мезі етпейтін шақтарың тез өтеді.
Мерекелеп жатқанда мейрамыңды,
Келекелеп біреулер сөз етеді.
Сөз етеді,
Бойыңды түзетесің,
Суға салған болаттай «быж» етесің.
Күл етесің
Күлкінді бетіңдегі,
Дір етесің –
Өзіңді күзетесің.
Күзетесің күпір ой,
Күнәлардан,
Өтіріктен,
Өсектен шығар алдан.
Өкпелерден,
Наздардан, уайымнан,
Адамдардан,
Арақтан, сыралардан,
Күзетесің…
Өгейсіп тұрады арман…
Мезі етеді қала да, ауылың да,
Мезі етеді көктемгі жауының да.
Мезі етеді достардың алақаны,
Жиі-жиі қағатын жауырынға.
Мезі етеді…
Мейірім сағынасың.
Сағынасың.
Сарғайып сарыласың,
Таба алмайсың,
Таппайсың, табынасың.
Тыныш жүрген басынды тағы ұрасың,
Қараланып…
Қайтадан арыласың.
Мезі етпейді.
Не нәрсе мезі етпейді?
Жүрегіме, айтыңдар, не жетпейді? ‘
Керек дейді,
бірдеңе керек дейді.
Бір сағыныш кеудемде безектейді,
Не жетпейді бұл маған, не жетпейді?
***
Жастардың жайсаң әзілі,
Жарасып күнде жатса бір.
Қарттардың қатпар әжімі,
Жазылып кетер шақта бұл.
Інжудей тісін сәл ашып,
Ізетпен күлсе келіндер –
Кимешек біткен жарасып,
Көркейер кәрі көңілдер.
Жүзікті қолы жарқ етіп,
Жүрелеп сусын ұсынса.
Қария пейіл көрсетіп,
Тәуба етер баққа осынша.
«Балалар» болып басталар,
Әңгіме-дүкен сөзі ұдай.
Наурызда жауған ақша қар,
Қарттардың қайран көңілі-ай!
Бітпейтін даудан мезі боп,
Бір ызғар тұрса іргеңде.
Жердегі Тәңір көзі боп,
Не жетсін әкең жүргенге!
Кенеліп шаттық, бақытқа,
Өзінді жұртың білгенде.
Мақтанып осы уақытта,
Не жетсін анаң жүргенге!..
