Алыстан қызыл көрінсе,
Манат емей, немене;
Көтеріліп ұшқан соң,
Қанат емей, немене;
Екі жақсы бас қосса,
Санат емей, немене;
Қамшылатып жүгірген
Шабан емей, немене;
Айтқан сөзге түспеген
Жаман емей, немене;
Сұрағанда бермеген
Сараң емей, немене;
Кісі ақысын көп жеген
Арам емей, немене;
Іштегі сыр Аллаға мәлім,
Сыртындағы қулығың
Амал емей, немене;
Сусағанда су берген
Шекер емей, немене;
Һәмметсіз ерге біткен мал
Бекер емей, немене?!
Биік тауға жарасар
Биік тауға жарасар
Ығынан тиген панасы.
Терең сайға жарасар
Тобылғылы саласы.
Ер жігітке жарасар
Қолына алған найзасы.
Би жігітке жарасар
Халқына тиген пайдасы.
Ақсақалға жарасар
Тілеуқорлық айласы.
Бәйбішеге жарасар
Еміздіктеген сабасы.
Келіншекке жарасар
Емшектегі баласы.
Қыз он беске келгенде
Шашынан көп жаласы.
Бұл жалғанда бір жаман –
Ағайынның аласы.
Бұл, бұл үйрек, бұл үйрек
Бұл, бұл үйрек, бұл үйрек,
Бұл үйректей болыңыз.
Судан-суға шүйгумен,
Көлден-көлге қоныңыз.
Байлар ұғлы шоралар
Бас қосыпты десін де.
Маң-маң басып жүріңіз,
Байсалды үйге түсіңіз.
Айнала алмай ат өлсін,
Айыра алмай жат өлсін.
Жат бойынан түңілсін,
Бәріңіз бір енеден туғандай болыңыз!
