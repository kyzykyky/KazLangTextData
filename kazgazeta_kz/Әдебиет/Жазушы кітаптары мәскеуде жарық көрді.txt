Қазақстан Республикасының Ұлттық кітапханасында белгілі жазушы, драматург Дулат Исабековтің Мәскеудің «Художественная литература» баспасынан шыққан 4 томдық таңдамалы шығармалар жинағының тұсаукесері өтті
 
Шараны жүргізген жазушы Смағұл Елубаев таяуда жинақтың таныстырылымы Мәскеу қала­сында өтетінін хабарлады
Төрт томдық жинақтың тұсауын әде­биетіміздің классигі, жазушы Әбдіжәміл Нұрпейісов пен белгілі қаламгер Бексұлтан Нұржекеев кесті
Ә.Нұрпейісов жазушының «Дермене», «Қарғын», «Сүйекші» атты шы­ғармаларын оқырман қауым жылы қабылдағанын атап айтты
«Бұл ­туындылардан ұтымды сюжет, айқын мінез байқалады
Дулаттың «Қарғын» деген романы студенттердің сүйіп оқитын кітабына айналды» деген абыз ақсақал батасын берді.
Тұсаукесер рәсімінде ақын-жазу­шылар мен ғалымдар сөз алып, қаламгердің шығармашылығы туралы ой-пікірлерін ортаға салды
Ұлттық Ғылым академиясы­ның президенті Мұрат Жұрынов қаламгердің «Дермене» атты шығармасы балалық шағыңды көз алдыңа әкелетінін, жазушы шы­ғармаларының тақырыбы өміршеңдігімен ерекшеленетініне мән берді
Ақын Темірхан ­Медетбек тәуір шығармаларды ­шетелде насихаттаудың маңызына тоқталса, ақын Мырзан Кенжебай әдебиетіміздің қазіргі жетістіктерін ең алдымен өз елімізде көбірек ­насихаттау қажеттігін баса айтты.
Д.Исабеков төрт томдық шығар­малар жинағының шығу тарихы, жалпы өз шығармашылығы туралы әңгімеледі
Мәскеуде жарық көрген аталмыш жинаққа оқырманға кеңінен таныс таңдаулы прозалық және драмалық шығармалары енген
Оның ішінде «Отчий дом», «Новоселье в старом доме», «Транзитный пассажир», «Гауһар тас», «Біз соғысты көрген жоқпыз», «Үндемес» және басқа шығармалары бар
Сондай-ақ кейінгі жылдары жазушының көптеген пьесалары ағылшын тіліне аударылып, Лондонда кітап болып басылып шықты
Бұл пьесалардың көпшілігі Ұлыбритания, Ресей, Болгария, Түркия және басқа алыс-жақын шетелдердің сахналарында қойылып келе жатқаны белгілі
Бұл қойылымдарды жұртшылық жылы қабылдаған болатын.
Тікелей шетелдерге шығып мәдени байланыс орната баста­ғанымыз Тәуелсіздігіміздің ар­қа­сында екенін айтқан Д.Исабеков алдағы жоспарларымен бөлісті
Таяу күндері қаламгер Мәскеу­дегі Әдебиет институтында, Лингвис­ти­калық университетте кездесу өткізетінін, ал күзде Лондондағы фестивальге қатысатынын жеткізді
«Мұның барлығы Қазақ елін, қазақ мәдениетін әлемге таныту жолындағы қадамдар» деген жазушы оқырман қауым мен әріптестеріне алғысын айтты.
Д.Исабеков жайында «Литературная газета», «Вопросы литературы», «Мос­ковские новости» және басқа ресейлік газет-журнал беттерінде мақалалардың жарияланып келе жатқаны белгілі
Ресейліктердің қазақ әдебиетіне осындай қызығушылық танытып отырғаны ерекше жетістік деуге болады.
Дана ХАЛЫҚ
