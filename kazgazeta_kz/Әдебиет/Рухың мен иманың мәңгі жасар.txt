Абдрахман АСЫЛБЕК
МӘҢГІЛІК ӘЛЕМ
Алла әлемді жаратты мәңгі етіп,
Мәнді етіп, салтанат сәнді етіп.
Оның алғаш басталған кезеңі жоқ,
Жаратылыс біржола қалды бекіп.
Оның қалай белгісіз басталғаны,
Тіршілікке жайған ол дастарқаны…
Жер секілді олар да ғаламшарлар –
Миллиардтаған жұлдыздар аспандағы.
Тіршілік тек бар деуі Жерде ғана –
Оны айтатын түйсіксіз пенде ғана.
Он сегіз мың ғаламың түсінгенге –
Он сегіз мың галактика, өңге, дара.
Соның бірі – Жеріміз, қараңыздар,
Ұлан-байтақ қиырсыз даламыз бар.
Бесік етіп берген соң Алла бізге,
Адамға сай ақыл-ой, санамыз бар.
Алла өзі жаратса әлемді бұл,
Жояды деп, алмағын зәреңді құр.
Бұл тіршілік мәңгілік жасай берер,
Тек иманмен жететін мәреңді біл.
Ақырзаман – тек сенің өлген күнің,
Қара жерге тәніңді көмген күнің,
Рухың мен иманың мәңгі жасар,
Көпшілікпен ұлы той көрген күнің.
ТАРИХ ТАЛҒАМЫ
Бұл өмірден бәріміз де өтеміз,
Ойладың ба, қайда барып жетеміз?
Рухың болса, ұшып шексіз ғаламға,
Тәнің жерде, топырақ боп етеміз.
Ақын болып аталарсың тіріңде,
Мүмкін, қолдап дос-жараның, көкеңіз.
Бір-бірімен тайталаса жарысқан
Тай-құлындай көп едік қой кеше біз.
Өлгеннен соң ұмыт болып біртіндеп,
Ел есінен мүлде шығып кетеміз.
Абайлардай ақыл сөзбен аспандап,
Қай кезеңде көрінеміз жеке біз?
Талант деген сыйы екенін Алланың
Таразылап танымаймыз неге біз?
Тарих өзі талғап алар керегін,
Уақыттың өлшеуіші екенбіз.
ЖАНАРТАУ
Аш бөрі еті қалар сойған жерде,
Ер жігіт жүре алмайды тойған жерде.
Мен-дағы жатсам деймін, атамекен –
Әке-шешем тәндерін қойған жерде.
* * *
Басына қыран қонар биік таудың,
Қыраннан басқа қай құс иықтар кім?
Көргенде кереметтей келбетіңді,
Бірден мен сөзге келмей сүйіп қалдым.
Өзіңді ойлауменен күні-түні,
Қалайша тыныш жатып ұйықтармын?
* * *
Өмір жолы қашан да қиын екен,
Мына таудың биігі-ай, биік екен.
Ұмтылсам да ұмсынып, шыға алмаймын,
Демейінші тура жол тұйық екен.
Қиындықтың қиюын қарастырып,
Бәрібір мен қаймықпай қиып өтем.
Олай болса, сенің де майыспайтын
Мінезіңе қарамай сүйіп өтем.
* * *
Алла әлемді не үшін жаратты?
Тіршілікті не үшін таратты?
Адамзат, жан-жануар өссін, өнсін деді,
Ғаламның кереметін көрсін деді,
Құдайдың құдіретіне сенсін деді.
Сол үшін адамға Құранды түсіріп,
Ойдағы бар күмәнді ысырып,
Бір Аллаға ықыласын берсін деді.
Құранның Фатиха сүресінде
Лайықты Адам деген ұлы есімге
Тура жолмен жүруді сызып берді,
Имандылық ізетін түзіп берді.
Жолыңнан адаспа деп ақыл берді
Бір Алланы мойындауды мақұл көрді.
Қай жолды қалайсыңдар – таңдауларың,
Керек қой ақиқатты аңдауларың.
Ақырзаман болады деп ойламаңдар,
Қателесер болады деп ойлағандар.
Алла жаратқан бар әлем жасар мәңгі,
Алға қарай зымырап асар мәңгі.
Тек қана өлмейтін жолыңды ізде,
Қалып қойма күл болып қорым түзде.
* * *
Алла әлемді жаратқанда,
Тіршілік иелерін таратқанда,
Жаратты мәңгілік үшін,
Мәңгілік сәнділік үшін,
Мәңгілік жаңғырық үшін.
Өзі жаратқанды өзі жоймайды,
Оның мәңгілігін ойлайды.
Демек, әлем мәңгілік,
Жасай берер жаңғырып
* * *
Іздеушім өлгеннен соң болады ма?
Есімім әлде атаусыз қалады ма?
Бәрі де бір Алланың қалауында,
Шырағым сөнеді ме, жанады ма?
Бірақ та, өзіме де байланысты:
Өмірде қандай іспен айналыстым?
Жақсылық елім үшін жасадым ба?
Әлде араққа салынып, айлап іштім?
Ол үшін мен ешкімді кінәламан,
Кінәлі емес тіпті мына заман.
Құдайды сыйламаған, қорықпаған
Өзіміз секілді сор бір-ақ адам..
* * *
Әуелден Құдай берген қасиетім –
Жайым жоқ басшыларға бас иетін.
Қалтқысыз иманыңды сақта деген
Тыңдаймын бір Алланың өсиетін,
Ығына біреулердің жығылмаймын,
Күніне мың өзгеріп құбылмаймын,
Біреулер жарылқайды дегенге емес,
Сенемін құдіретіне бір Құдайдың.
ПЕРІШТЕ ЕМЕС, ПЕНДЕМІЗ
Ей, адамдар, періште емес, пендеміз,
Негізінде ақыл-ойдан кендеміз.
Басқалардан артықпыз деп ойлаймыз,
Қалтамызда бола қалса теңгеміз.
Теңге дос па шындығына келгенде?
Көк тиын да әкетпейміз өлгенде.
Жыртығыңды жамайды ма ол сенің,
Тиын-тебен таратуы көмгенде?
Тірлігіңде зәулімсарай саларсың,
Сол сарайда рахатқа қанарсың.
Өлгеннен соң, сол сарайды, бауырым,
Ақыретке қалай алып барарсың?
Өлгеннен соң көзіңе құм құйылар,
Бұйырса тек, кебін ғана бұйырар.
Тірлігіңде жасар болсаң жақсылық,
Сонда ғана Алланың шын сыйы бар.
Ақшаларды алдырасың кім үшін?
Сарайларды салдырасың кім үшін?
Жалпы қауым көре алмаса қызығын,
Мал-мүлкіңді қалдырасың кім үшін?
Сенетінің артта қалған балаң ба?
Өз қамымен жүрер болса балаң да;
Жақын тартып, жаны ашитын адамға,
Лайықты бала бар ма заманға?
* * *
Мәңгі бақи ием деймін Алланы,
Ақылымнан айырмаса болғаны.
Ризығын ақтадым ба, жоқ па әлде,
Тек өзіме байланысты қалғаны.
АС ДЕГЕН
Сөзін тыңда халықтың:
Ас арқау ма, атау ма?
Айта алады анық кім,
Аузы барып атауға?
«Тарта жесең, тай қалар,
Қыса жесең, қой қалар».
Ақылды жан қайда бар,
Мұны тыңдап, ойланар?
«Ауру астан» дегенді,
Пенде бар ма ұғатын?
Мақтан тұтпа жегенді,
Мес қарын боп шығатын.
Бөшке ме еді қарының
Бәрін тыға беретін.
Астан тыныс тарылып,
Кезің келер өлетін.
Білу керек бар қауым
Астың дұрыс атауын:
Тарта жесең – арқауың,
Артық жесең – атауың.
* * *
Ұшып түрсын шарықтап құсың мейлі,
Талантпын деп өзіңді ұсын мейлі.
Алла берген мейірді түсінбесең,
Алла-дағы өзіңді түсінбейді.
Өзгелердің өзіңді мақтағаны –
Жағымпазды желпінтіп жақтағаны.
Бола білсең халқыңның қалаулысы –
Ақ сенімін Алланың ақтағаның.
* * *
Маған деген Алланың
Болмаса егер шипасы,
Ойдың артып салмағы,
Болмас еді ұйқасы.
Қолға қалам тигенде-ақ,
Тұрады өлең құйылып.
Бұл – Алладан тиген бақ,
Тал бойыма бұйырып.
ОТАН ҮШІН ОТҚА ТҮС
«Сен тимесең, мен тимен, бадыраң көз»,
Деген сөздің кезеңі табылған кез.
Бауыржандар айтатын сөздер қайда:
Отан үшін отқа түс, жаныңнан без.
Көрінгеннің ілесіп жетегіне,
Тап осылай үн-түнсіз өтемін бе?
Үндемесең, жолығар үйдей пәле,
Үндеместен жойылып кетемін бе?
Еңсегейлі ер қайда елім деген?
Ата-бабам қорғаған жерім деген?
Көтере алмай басымды өлер болсам,
Қалай тыныш жатамын көрімде мен?
Алла берген жер мекен бесігімді,
Ер боп қорғай алмасам несібімді,
Атамай-ақ қойыңдар есімімді,
Алла да жасай қоймас кешірімді.
