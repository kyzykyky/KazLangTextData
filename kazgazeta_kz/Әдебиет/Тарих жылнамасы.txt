Қазақ елінің басты құндылығы саналатын Тәуелсіздік мерекесі қарсаңында Қазақстан Республикасының Тұңғыш Президенті – Елбасы кітапханасында Мемлекет басшысы Нұрсұлтан Назарбаевтың «Тәуелсіздік дәуірі» атты жаңа кітабының таныстырылымы өтті

Кітаптың алғы сөзінде Елбасы: «Деректерді талдап, оқиғаларға объективті баға беріп үйрену ғана емес, тарихи үдерістерді болашақ тұрғысынан терең түсіну, өткенге қазіргі кезең тұрғысынан көз салу және болашақты ойлай отырып, өткенді ұмытпау – біздің ортақ міндетіміз
Біз тарихтан өзімізге және еліміздің одан әрі дамуына қажетті тағылым ала беруге тиіспіз» деп бұл еңбектің мән-маңызын ашып көрсеткен еді.
Салтанатты жиынды «Нұр Отан» партиясы Төрағасының бірінші орынбасары Мұхтар Құл-Мұхаммед ашып, жүргізіп отырды
Ол өз сөзінде еліміздің дәуірлеу кезеңінде өмірге келген еңбекті тәуелсіздік энциклопедиясы деп атауға толық негіз бар деп, Елбасының әлемдік аренадағы беделі мен абырой-биігіне тоқталды.
– Осыдан тұп-тура 26 жыл бұрын халқымыз­дың жаңа дәуірі басталды
Бұл – егемендік, тәуелсіздік, еркіндік дәуірі
Бұл ер қазақтың Елбасымен бірге дәуірлеу кезеңі
Жаңа кітапта Елбасымыздың жаңа басшылығымен тәуелсіз еліміздің ширек ғасырдан астам уақытта қол жеткізген барлық жетістіктері сараланған.
Елбасымыздың жүрек төріндегі толғаныс­тарынан шыққан бұл кітапты бәріміздің қасиетті Отанымыз – Қазақстан Республикасының негізін қалаған Тұңғыш Президентіміздің өз қолымен жазылған тәуелсіздік энциклопедиясы деп атауға толық негіз бар.
Тәуелсіздік заманы Қазақстан үшін ғасырлар жүгін арқалаған ғаламат дәуір
Соның бәрінде елі үшін туған Елбасы Қазақ елін әлемдік қауымдастықтың ең алдыңғы қатарына шығарды
Қазақстан – бүгінде іргесі берік, ынтымағы жарасқан, экономикасы қуатты, ­саяси жүйесі сараланған, өз жолын, өз болашағын айқындаған, әлемдік қауымдастық алдындағы беделі биік, үш бірдей жаңғыруды ойдағыдай өткізе білген абыройлы мемлекет
Оның туған халқын замананың сан алуан сынынан аман алып шығып, биіктен биікке бастап келе жатқан Нұрсұлтан Әбішұлындай кемеңгер басшысы бар, – деді М.Құл-Мұхаммед.
Жиын барысында Премьер-министр кеңсесі басшысының орынбасары, саясаттанушы Ержан Бабақұмаров та өзіндік ой-пікірін білдіріп, үн қосты
Ол кітапта қазақстандық даму моделінің мән-маңызы: оның эволюциясы, негізгі қағидаттары, тетіктері мен қозғаушы күштер айқын көрініс тапқандығын, Қазақстанның құрылу кезеңдерін ашуға, тәуелсіздіктің алғашқы онжылдығындағы күрделі ішкі және сыртқы сын-тегеуріндерге қатысты шешімдер қабылдау тетіктері мен ішкі қисынды талдауға ерекше ­назар аударылғандығын атап өтіп, «Бұл жай кітап емес
Бұл – Президент Нұрсұлтан Әбішұлы Назарбаевтың ел тарихы мен оның болашағына көзқарасы» деген баға берді.
ҰҒА академигі, сенатор Бақытжан Жұмағұлов оқырманның көңіл пернелерін дөп басатын, оқырманның ойына, мақсатына, ұмтылысына әсер ететін үлкен еңбек деген пікірде
Академик «Мен кітаптан екі аспект бойынша үлкен әсер алдым
Біріншіден, егемен Қазақстанның жаңа тарихының қамтылу ауқымы, болашаққа қойылған мақсаттар мен міндеттер және талдау тереңдігі тәнті етті
Екіншіден, автордың ойы, күрделі мәселелер ­туралы толғаныстары мен пайымдаулары, оларды шешу жолдарын іздеуі, көңіл күйі байқалатын шынайылық ерекше әсерлендірді
Кітапта ­Президент Нұрсұлтан ­Назарбаев мемлекеттің тірі ағза екенін айтып, оған дәлелдер келтірген
Ел дамуындағы ең күрделі мәселелердің қалай шешілгенін көрсеткен
Маған тағы бір әсер еткен тұсы – адам капиталын алға шығару бойынша жүргізілген реформалар туралы болды
Осы ретте елімізде тәуелсіздік жылдары ғылым, білім беру, денсаулық сақтау, мәдениет, спорт салаларын жетілдіру бойынша жасалған жұмыстар туралы кітапта толық айтылған
Мысалы, осы жылдары «Болашақ» бағдарламасының арқасында 12 мыңнан астам талантты жас шетелдің үздік ЖОО-ларында білім алды
Мемлекетте интеллектуалды мектептер дамыды
2010 жылы Қазақстан болон процесіне кірді
Бүгінде біз білім-ғылым жүйесін әлемдік стандарттарға сай өзгерттік» десе, Қазақстан Республикасының Президенті жанындағы Қазақстан стратегиялық зерттеулер институты директорының орынбасары Санат Көшкімбаев: «Президент осы еңбекте атап көрсеткендей, сыртқы саясат – ішкі саясат бейнесінің жалғасы
Нұрсұлтан Назарбаев ұстанып отырған ішкі саясат – қазақстандық көп векторлы дипломатияның жарқын моделі
Кітапта бұл терминді жиі кездестіруге болады
Елбасы еңбегінде мемлекеттің ішкі саясатының жарқын жетістіктері, ішкі саяси және ішкі эко­номикалық өзгерістердің қалай жүзеге асырылғаны баяндалған
Әрі аймақтық қауіп­сіздік мәселесі де кеңінен талданған
Қазақ­­станның Еуропадағы қауіпсіздік және ын­тымақтастық ұйымына, Ислам Ынтымақ­тас­тығы Ұйымына төрағалық еткені де еліміздің саяси тарихында ерекше атап өтетін кезеңге айнал­ғаны атап көрсетілген» деп атап өте келе, ­Елбасы 26 жылда интеграциялық стратегия өзінің өміршеңдігін дәлелдеп бергендігіне баса мән берді.
Ұсыныс-пікірін білдірген Л.Н.Гумилев атындағы Еуразия ұлттық университетінің ректоры Ерлан Сыдықов бұл еңбекті оқу құралы ретінде білім жүйесінде кеңінен пайдаланып, сондай-ақ БҰҰ тілдеріне аударып бастырып, технология дәуірінде цифрлы жүйеге түсіріп, түрлі форматта насихаттау қажет деген ойын жеткізді.
Бағдагүл Балаубаева
