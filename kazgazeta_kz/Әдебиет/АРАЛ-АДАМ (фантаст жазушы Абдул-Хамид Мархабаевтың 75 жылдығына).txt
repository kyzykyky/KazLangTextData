Бисмилләһи-р-рахманир-рахим!
Толқыны жағалауын сабалаған,
Тағдыры сонда да оған қарамаған.
Аралдан айнымаған бар ғұмыры,
Жүр бүгін арамызда Арал-Адам.
Жүр бүгін арамызда Арал-Тұлға,
Ұмтылып шаршамайды толқын-шыңға.
Толқынның құдіреті теңізінде,
Теңіздің тебірен де сырын тыңда…
Тағдырын бір қазыққа байламаған,
Патша – Ол, бірақ ешкім сайламаған.
Қарайды 75-тен жігіттей боп,
Мергеннің мүшкесінен тайсалмаған,
Арқардың құлжасындай, қайран ағам.
Арқардың құлжасындай дараланған,
Айналып кетпейсің бе ағалардан.
Отызда орда бұзса – ой жарыста
Қырықта – ғаршы ойымен қамал алған.
Қырқында мініп қиял кемесіне,
Ғарыштың көзін тігіп көмесіне.
Қасқайып қара жерде отырғанмен,
Әлемнің шығып алған төбесіне.
Әлемнің таразылап ақыл ойын,
Білдірген болашаққа батыл ойын.
Қасында бір жүргендер ертек десе
Қаттаған кітабына хакім ойын.
Ғалым көп мына өмірде… хакімі аз,
Хакімнің болар көпке ақылы – жаз.
Ғалымның мансабы зор, атағы көп…
Хакімнің тірісінде – жақыны аз.
Озық ой – қуғын көрген заманадан,
Өлексе ой – озық ойды табалаған.
О бастан мешеу елде…
… озық ойлы –
Төсіне медаль, орден қадамаған.
Сонда да бастан бағы тарқамаған,
Өкпелеп өмір үшін шаршамаған.
Аралдай… –
адамдардан жәбір көрген
Тағдыры ерекшелеу барша жаннан.
Қиялгер, қияйы емес, қисыны мол
Жүгі ауыр иығында арқалаған…
Аралым…
Арал бүгін тірілуде,
Жер әлем; «Тірілсін!..» деп бірігуде.
Аралмен тағдыры бір қайран ағам,
Сені де жазсын көзге ілігуге.
Тіршілік түсер болса таразыға
Құрметті көрген жақсы тірі күнде!..
Эх, менің, Арал-Ағам, Арал-Ағам.
Кешегі ұстаздардан дара қалған.
Ел үшін болмысыңмен бергенің көп,
Жетер ме саған адам!..
Эх, менің, Арал-Ағам!..
Бақтыбай АЙНАБЕКОВ
