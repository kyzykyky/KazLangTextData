Дүниеге сәбидің келгені себеп болды ма, әлде оның ата-әжесінің бірінің мүшелді жасқа келуі себеп болды ма, бұл жағы есімде қалмапты
Ал есімде қалғаны қаланың орталық көшелерінің бірінде бой көтерген сәулетті үйдің бір пәтеріне жинала қалдық
Арақ-шарап, тағамға майысқан столды айнала отырғандар арасынан танысты да таптым, бейтаныстар да кездесті
Осы соңғылар арасынан, егер егде тартқан еркек адамды «Жігіт ағасы» деп атасақ, сол сияқты жас жағынан «келіншек апасы» деп атауға болатын әйелден көз алмадым
Мойындаймын, ол әйел менің көзімді өңділігімен тартқан жоқ
Бұл жағынан өз әйелімнен аспайды екен
Ол менің көзімді үстіндегі, тіпті сөзбен айтып жеткізгісіз сәнмен тігілген көйлегі, жарыққа шағылысып жан-жаққа отты ұшқындар атқан сәлі-жамылғышы, көзге оттай басылатын білезігі
Білезігі жыланға ұқсатып үш-төрт рет оратылып жасалған екен
Ғажабы – әйел қолын көтергенде білезігі өз салмағымен төмен қарай сылқ етіп құламайды – кәдуілгі жыланша семіз білекті айналып барып төмендейді
Әлде жыланның осы өнерін көрсеткісі келе ме, әйелдің қолында тыным жоқ
Себеппен де, себепсіз де қайта-қайта көтеріп-түсіре береді
Кейде оны апарып құлақ-шекесіне тірейді
Әдетте адам қолымен иегін тіреуші еді, ал мына «келіншек апасы» қолын құлақ-шекесіне тіреуінде сыр бар екен
Осылай отырса ғана сырғасы мен білезік, сақиналарының толық «горнитур» екені байқалады екен
«Үсті-басындағы әлеміштен кем түсірмейді» дегендей бет-аузын да аямай-ақ опаланғаны көрініп тұр.
Ішін кім білсін, ал «келіншек апасының» сыртына көз салмаған адам жоқ.
Жиналған жұрттың кезекпен тұрып осынау столдың басына жиналғандар себебіне байланысты кезекпен тұрып сөйлеп жатты.
Мен «келіншек апасына» қараймын – бұл рюмкасын көтеріп түрегелсе сөзі де басқалардан ерекше шығатындай көрінеді маған.
Бір уақытта ол да көтерілді-ау менің күтіп отырғанымды білгендей… Ол әуелі төбеге, содан кейін оң жақ-сол жағына қарап алды
Әлде жылан-білезіктің оралысын тағы да көрсеткісі келді ме, рюмканы столға қояр-қоймаста қайта көтеріп алады
Жанында үнсіз отырған күйеуіне де көз салып қояды
Стол басында үн жоқ… Сонан соң, тағы да төбеге бір қарап алып, ақыры үн қатты.
– Осы, ана жылы Югославияға туристік сапармен барған жолымда ма екен? …Жо-жоқ, Индия сапарында болса керек, әлде Швецияға ма екен? …Е-е, теплоходпен Еуропаны айналып шыққан жолымда екен ғой, – деді де күйеуін түртіп қалды… – Осы мына білезік бастаған гарнитурді қайдан алып едім? – дегенмен қайта өзі сөйлеп кетті
…Есіме жаңа түсті ғой, Каирға барғанымда… жо-жоқ, кешірерсіздер, қателесіппін, Америка сапарында екен ғой
…Ойпырмай, не деп кеттім, Индия… Жо-жоқ бүгін маған не болған, Америкаға Кубадан кейін барған екем-ау
– Ол күйеуін тағы түртіп қалды, – Мына алтын зерлі сәліні қайдан алып едім?
Күйеуі көмекке келудің орнына басын да көтерместен үнсіз отыра берді
Ал «Келіншек апасы» қай жерден не алғанын «есіне түсіре алмай» әлі жер шарын аралаумен болып жатыр…
Столды қоршағандарға қарасам әр көрші екеуі өзара сыбырласып, күбірлесіп кеткен екен
Осы жерде, неге екенін білмеймін өзімнің де құлағым бітеліп қалсын
Саяхатшының сөзі былай тұрсын енді басқаның да үні маған жетпейді
Десем де «Келіншек апасының» соңғы сөзін құлағым қақты-ау әйтеуір
Ол:
– Сол үшін алып қояйық! – деді де фужерді аузына төңкере салды.
Сол-ақ екен тарелкада билеген пышақ пен шанышқы шақылдай бастады.
Мен де көптің кәсібіне қосылып кеттім.
Қалмұқан Исабай
