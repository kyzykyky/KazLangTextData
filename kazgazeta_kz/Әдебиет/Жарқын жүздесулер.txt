Белгілі қоғам қайраткері, жазушы, аудармашы, кәсіпқой телемаман Сұлтан Шәріпұлы Оразалы жақында арнайы шақырумен Шығыс Қазақстан облысында болды
Бұл өңір негізінен өндіріс орындарымен қатар, жоғары оқу орындарымен, өнер-мәдениет ошақтарымен ерекшеленеді
Сұлтан Шәріпұлы облыс әкімі Бердібек Сапарбаевпен келелі әңгімелер өткізіп, облыста атқарылып жатқан жұмыстарға ризашылығын білдірді
Бұдан кейін, Сәрсен Аманжолов атындағы университетте жас журналистерге шеберлік сыныптарын өткізіп, өз оқырмандарымен жүздескеннен соң, облыстық телевизияда болып, журналистердің көптеген сұрақтарына жауап берді. 
Аталған университет ректорының шешімімен Сұлтан Шәріпұлының қазақ тележурналистикасына, мәде­ниетіне, әдебиетіне қосқан үлесі бағаланып, университеттің құрметті профессоры атағы берілді
Бұдан кейін Семей қаласының әкімі Айбек Каримовтың арнайы шақыруымен Семей қаласына ат басын тіреді
Қала басшысымен кездескен соң, Абай атындағы республикалық қорық-мұражайында зиялы қауыммен жүздесті
Кездесуге қаладағы ақын-жазушылар, мәдениет мекемелерінің қызметкерлері және жоғары оқу орындарының ғалымдары мен магис­транттары, студенттер қатысты
Онда Сұлтан Шәріпұлы жайлы түсірілген «Руханият сардары» атты деректі фильм көрермен қауымға ұсынылды.
Кездесу барысында мәдениет және тілдерді дамыту бөлімінің басшысы Б.Көпбаев, белгілі ғалым ­А.Еспенбетов,қаламгер С.Тәбәріков, аудармашы М.Сұлтанбеков, «Абай» журналының бас редакторы, ақын М.Оспанов кеш қонағы жайлы жылы лебіздерін білдірді
Мұражай директоры Ж.Әубәкір Сұлтан Шәріпұлына «Абай мұражайына сіңірген еңбегі үшін» медалін тапсырып, иығына шапан жапты
Қайраткер ағамыз кездесуге қатысушыларға, ел ағаларына, мұражай қызметкерлеріне алғысын айтып, Абай мұражайының ғылыми кітапханасына, Абай атындағы кітап­ханаға кітаптарын сыйлады
Сондай-ақ Шәкәрім атындағы мемле­кеттік университеттің ректоры Шәріпбек Ағабекұлының ұйым­дас­тыруымен кездесу өтіп, С.Шәріпұлы­на Шәкәрім атындағы универ­ситеттің «Құрметті профессоры» атағы берілді.
– Құрметті жерлестер, – деді Сұлтан Шәріпұлы өз сөзінде
– Абай, Шә­кәрім, Мұхтар дүниеге келген жердің мерейі үстем болатыны – бұл тарихи өңір
Кешегі уақыттары атақты әнші, домбырашы, ақындар шыққан бұл өлкеден әлі де талай талантты азаматтар түлеп ұшары анық
Болашақ ұрпақтың бар бақыты білімде, халқына деген сүйіспеншілігінде
Жастарымыз өніп-өссін, осы елді өркендетсін.
Келесі күні Сұлтан ағамыз ұлы­лар мекені атанған Абай еліне келді
Жанында қос қанатындай болған екі інісі, белгілі ақындар, Мемлекеттік сыйлықтың лауреаты Несіпбек Айтұлы мен Тыныштықбек Әбдікәкімов
Мәртебелі қонақтарды Қасқабұлақ өңірінің азаматтары қарсы алды
Сол күні оларға Қасқабұлақ ауылындағы Жастар саябағын ашу құрметі тиді
Алда – Қарауыл.
Қарауылға келген қонақтар алдымен осындағы Абай, Шәкәрім, Кеңгірбай би ескерткіштеріне гүл шоқтарын қойды
Одан арғы сапар көпшілік қауыммен кездесуге жалғасты
Оны аудандық мәслихат хатшысы Төлеубек Аманғазы тартымды жүргізе білді.

Сыйлы ағамыз осыдан екі жыл бұрын, Шәкәрім бабамыздың 150 жылдығында облыс әкімі Бердібек Сапарбаевтың арнайы шақыруымен белгілі қаламгер, алаштанушы Тұрсын Жұртбаймен арнайы келіп, Абай жұртының құрметін көріп, сонда Абай ауданының «Құрметті азаматы» белгісін омырауына таққан еді
Бұл жолы да сый-сияпаттан құр қалмады
Иығына мәуіті шапан жабылды
Қарауыл гимназиясының оқушылары ұстаз Нағия Бұланбаеваның жетек­шілі­гімен дайындаған әдеби қойылымды орындады
Ал «Қаламқас» ансамблінің әншісі Нұрасыл Кәрібаев орындаған «Ағаларым» әні жүректі тербеп, жиналғандарды ұйытты.
Шара сұхбат түрінде жалғасып, кезек кейіпкеріміздің бала күнгі досы, ұзақ жылдар аудандық кеңестің атқару комитетін басқарған Байбота Орынбаевқа берілді
Ол бала кездегі досының Құндызды ауылындағы «Саға» деген жерде көп балалы жанұяда өмірге келгендігін, інілеріне қамқор болғандығын тілге тиек етті.
Осыдан кейін сахнаға ақын, Қазақстан Республикасы Мемлекеттік сыйлығының иегері, Қазақстан Жазушылар одағы Астана қалалық филиалының төрағасы Несіпбек Айтұлы көтерілді
Ол өз сөзінде: «Үлкен ағаға іні болып жүрген қандай бақыт! Бұл кісіні мен 20 жасымнан білемін
Соңынан әлі келе жатырмын
Ағаның қасиеті – ұлтжандылығы
Сұлтан ағамыз – ел ағасы
Ел, жер, тіл тағдыры, Тәуелсіздік жайлы әңгімелері бізді қатты толғандырады
Кешегі уақытта Тіл комитетін басқарған еді
Тіл саясатындағы кемшіліктерді батыл көтере білді
Кіршіксіз жан дүниесі, кісілігі өнеге
Азамат есейген сайын елін, жерін сағынады
Ағаның атқосшысы болып келіп қалдық» деп атап өтті.
Осыдан кейінгі сөз кезегін ақын Тыныштықбек Әбдікәкімов алды.
«Жақсының жақсылығын айт» демекші, бүгінгі басқосудан туған жерімдегі адамдардың рухани өсіп-жетілгенін көріп отырғандаймын
Талай әкім келіп, талай әкім кетті ғой
Ешкімге жағымпазданғаным да емес, аудан әкімі Тұрсынғазы Мүсәпірбековтің бүгінгі шараны биік деңгейде ұйымдастырып отырғандығына ризалығымды білдіргім келеді
Психологиялық ішкі толғанысы терең, өнер, саясат, мәдениетте танылған баһадүрлерімізді ресми атап қана өтеміз
Ағаның ­да­уысы, әсіресе телевидение жанрында ерекше
Мен кітабымды сыйлаймын, сондай-ақ, ағаларыма арнаған өлеңімді оқиын, – дей келе, «Жетпістегі ағаларым-ай!» өлеңін ерен шабытпен оқып берді.
Осыдан кейін Кеңгірбай би ауылының әкімі Гүлнәр ­Боранжа­нова, ауданның «Құрметті азаматы», «Қасқабұлақ» ЖШС-ның директоры Амантай Мұқатаев, қазақ тілі мен қазақ әдебиеті пәндерінің мұғалімі Сейітбадам Бауыржан сөз сөйлеп, жүрекжарды лебіздерін білдірді.
Барлығынан да кештің ең шұрайлы сәті Сұлтан ағаның 1957 жылы Аягөз қаласындағы орта мектепте оқып жүргенде, Аягөз вокзалында ұлы жазушы Мұхтар Әуезовті қарсы алып, көп адамның арасынан көріп, бірер ауыз тілдескені жайлы естелік әңгімесі болды
Жазушы жанында Қалибек Қуанышбаев, Есмағамбет ­Ысмайылов, Мәзкен Сармузиндер де болған екен.
– Поезды бірсыпыра уақыт күтуге тура келді
Перронға келіп тоқтаған сәтте, халық «Мұхтар! Мұхтар!» деп шулап жатты
Сол сәтте Мұхаңның мойнына галстук байлап, сөз сөйлеушілер қатарында мен де болдым
Сол қарсы алу сәтінде, «Айттым сәлем, Қаламқас» әнін орындап, ұлы жазушыға қошемет көрсету құрметіне ие болдым
Сол бір тұстарда түскен сурет менде ұзақ уақыт сақталды
Кейіннен қызы Ләйлә сұрап алды.
Университет қабырғасында оқып жүргенде де мен үшін Мұқаңның лекциясын тыңдау үлкен бақыт болатын
Студенттерден басқа зиялы қауым өкілдері, әдебиетке құмар жас­тар да лекциясын келіп тыңдайтын еді
Ал Мұқаң ондайда шұрайлы тілмен бір жарым сағат бойы үзіліссіз сөйлейтін
Залда шыбын ызыңы естілер тыныштық орнайтын,– деді Сұлтан Оразалы.
Жиналғандар осы әңгімені ұйып тыңдап, өткен тарих беттерін көз алдарынан өткізгендей болды
Сонымен қатар қазақ телевизиясының жаңа қалыптаса бастаған кездері, айтыс өнері, зиялы қауым өкілдері қатысатын «Қымызхана», «Сұхбат» бағдарламалары жайлы тұщымды әңгіме қозғады.
Сұлтан ағаның отыздан аса мемлекет басшысымен, олардың ішінде АҚШ-тың бұрынғы президенті Дж
Бушпен кездескенін жақсы білеміз
Ал соңғы төрт-бес жылда шығармашылықпен айналысуға ден қойған
Бүкіл қазақ телевизиясының тарихынан сыр шертетін «Теледидар өнері» атты кітабы жоғары оқу орындарындағы журналистика факультетінде оқулық ретінде ұсынылғанынан да хабардармыз.
Шараның соңында «Руха­ният сардары» атты деректі фильм жерлестерінің назарына ұсы­нылды
Бұл туындыда публицист ағамыздың балалық бал дәурені өткен Құндызды топырағындағы өскен ортасынан бастап, бүгінгі жеткен жетістіктеріне дейін сөз болады
Фильм барысында шетелдердегі сапарлары жайлы да айтылады
Сондай-ақ қазақ телевизиясының көркемдік деңгейін арттырған сүбелі жұмыстары жайлы айтқан Әбіш Кекілбаевтың, Фариза Оңғарсынова ның пікірлері де тыңдаушысын бейжай қалдырмайды
Салтанатты шарадан соң құрметті қонақ аудандағы өлкетану мұражайында болып, Абай мүсініне гүл шоқтарын қойды
Мұражай жұмысымен танысып, тарихи деректердің молдығына ризашылығын білдірді.
Осылайша ел ардақтысымен бол­ған кездесулердің тағлымы мол болды.
Сәуле ЗӘРЕРҚЫЗЫ, 
Телғара ТӨЛЕУҰЛЫ
Шығыс Қазақстан облысы
