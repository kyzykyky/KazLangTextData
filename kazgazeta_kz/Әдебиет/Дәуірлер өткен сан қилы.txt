
Ақылбек Шаяхмет
Армысын, Арқайым!
Арқайым – 1987 жылы Қостанай облысына таяу маңда, Ресейдің Челябинск облысына қарасты аумақтан табылған көне қала
Оның жасы 4800 жылдан асады
Арқайымның маңайынан археологтар 22 қала тауып отыр.
Мезгілдің шыр айналса дөңгелегі,
Өткен күн ойымды да он бөледі.
Арқамды кеңге салып жүрген болсам,
Арқайым көз алдыма келген еді.
Бұзаудай желіннен бас ала алмаған,
Келемін қайта-қайта саған, далам!
Сенсің ғой уызыңнан қорек беріп,
Жолыма келер ме деп алаңдаған.
Арқайым аруанадай Арқадағы,
Құмарым саған деген тарқамады.
Сыр тартсам суыртпақтап өткен күннен,
Тарихың ғасырларды арқалады.
Арқайым – елдің қосы, ердің қасы,
Арқайым – арман ұшы, ардың басы.
Қыртысы әлі күнге қопарылмай,
Тереңде бұғып жатқан мағынасы.
Кешегі Күн-қаланың келбетіндей,
Ескі жұрт!
Ізің жатыр жер бетінде.
Жаратқан соның бәрін Құдіреттің,
Хақы бар Жер-бесікті тербетуге.
Бұл жерге көзін тігіп бүкіл ғалам,
Арбалар қара жолда сықырлаған.
Құдайға құлшылыққа шалынған қой
Бауыздап жатқан шақта тыпырлаған.
Атамыз қол алысқан досыменен,
Қуанып: «Жер кіндігі осы!» – деген.
Келеді содан бері жылдар ағып,
Ұласып, мыңжылдықтар көшіменен.
Бұл жерде құлан жортқан, бұлан өскен,
Арманы адамдардың көкей тескен.
Ұстасы күмпілдетіп, көрік басып,
Сұлуға сырға сыйлап, белін шешкен.
Әуелден пайда болса, сөз дегенің,
Адамдар жасаған ғой өз дегенін.
Анасы уатыпты жылағанын,
Баласы құлатыпты көздегенін.
Мәлім боп аттың сыры иесіне,
Жүк артқан көше қалса, биесіне.
Жылқының қасиетін білетін жұрт
Олардың ие болған киесіне.
Ашуы ақылынан бұрын жүрген
Бабамыз қызыл оттың сырын білген,
Қойнына қанжар тығып келген жауды
Аттатпай босағадан, сүріндірген.
Ағаштан бөрене сап, балшық құйып,
Салыпты таудай қылып қорған биік.
Аяқтан шалғандар да болған шығар,
Төбесі тұрғаннан соң көкке тиіп.
Болаттың құпиясын жасырған ба?
Жебесін жау оғынан асырған ба?
Май құйып төбесінен қайнап тұрған,
Дұшпанның берекесін қашырған ба?!
Арқайым – өткен күннің шежіресі,
Аттаған сайын сырға кезігесің.
Жақсының үлгісінен үйренесің,
Жаманның қылығынан жерінесің.
Тас ғасыр.
Қола ғасыр.
Темір ғасыр –
Бәрі де қызмет қылған өмірге асыл.
Тері илеп, егін егіп, мал өсіріп,
Өркендеп, өрмелеткен өрге тасын
Май құйсақ отқа барып еркімізбен,
Арылсақ жеті айналып дертімізден.
Соның бәрі – ататек, түп-тамырдан,
Арқайым!
Саған берген сертімізден.
Бас алып әрі шындық, әрі аңыздан,
Арды да биік қойсақ жанымыздан,
Соның бәрі –
Адалдық ишарасы,
Арқайым!
Сен сыйлаған қанымыздан.
Мен бүгін өзіңді айтып серпіліппін,
Тегінде ата-баба сертін ұқтым.
Бастауы сенде жатыр өр мінез бен
Мәрттігі, ерлік ісі ер Түріктің.
Ақылдың барша кені ойға сыймай,
Сақталған жер астында қоймасындай,
Ғалымдар шаңын сілкіп, аршып алса,
Арқайым көне дәуір айнасындай.
Бабамыз Балқан тауын жайлағанда,
Шылбырын Ұрымға әкеп байлағанда,
Шыққанын Арқайымнан білді ме екен,
Сауал көп ойға терең бойлағанға.
Жер бар ма Арқайымға жететіндей?
Шағын бір
Сарыарқаның бекетіндей,
Асханасы –
қазақтың дастарқаны,
Баспанасы –
киіз үй макетіндей.
Қаласы –
шақырайған күн көзіндей,
Шатыры –
мешіттердің күмбезіндей.
Бойы мен тұлғасына қарап тұрсам,
Адамы сықылды ғой құдды өзімдей.
Ұстаған аттарының жалын мықты,
Жігіті қарсы алған жер қалыңдықты,
Бүгінгі күнмен бізді сабақтас қып,
Жүректен түсіргендей ауыр жүкті.
Ыдысы саздан құйған ақ беретін,
Қылышы сілтегенін қақ бөлетін.
Жатса да жер қойнында күлге айналып,
Секілді кеудемізге от беретін.
Сол отпен татып көріп несібімді,
Сол отпен аластадым бесігімді.
Арқайым!
Отты қала.
Мықты қала!
Ұрпағың есте сақтар есіміңді.
Ар сөзі Арқайымнан бас алғандай,
Осында талай бұйым жасалғандай.
Тауына жалаңаяқ шыққан кезде
Боп қалдым отыз жылға жасарғандай.
Отырар,
Сауран менен
Сығанақтың
Жүргенде қорғанынан сығалап күн,
Сол нұрдан қуат алған батырлардың
Тегінің кім екенін сұрамаппын.
Ғұндар ма, Мағжан айтқан Күннен туған,
Дунайда қыпшақтар ма, бетін жуған?!
Жетіпті ерліктері осы күнге,
Өтіпті аттан түспей ағын судан.
Солар ғой қауға салып құдығыма,
Жалғаған сырықты әкеп құрығына.
Адамнның қасиеті еске түсер,
Наданның ренжісең қылығына.
Ұрпақтар содан бері өсіп-өнген,
Еңкейіп кірген қонақ есігінен.
Мұрат қып мейірім мен адалдықты,
Қараған жауына да кешіріммен.
Сезімді ту қып ұстап жаннан тәтті,
Көтерген зеңгір көкке махаббатты.
Кей кезде түйір дәнге зар болса егер,
Кей кезде қара суға қаталапты.
Бүгінде үміт, күдік арбасуда,
Күніңді босқа өткізсең, арға сын ба?!
Арқаның даласында тамыр жайған
Сол өмір мыңжылдықта жалғасуда.
Ғұмырың таудай биік, судай тұнық,
Болады сақталса егер ата ғұрып.
Әйтпесе, адал дәмің ашып, сасып,
Іркіттей күбідегі жатады іріп.
Адамдар!
Хандарың бар, ханымың бар,
Батырың, ақының бар, ғалымың бар,
Арыма шіркеу түспей кетсін десең,
Арқайым арнасынан табылыңдар!
Сырғытпа
(коньки)
Британ мұражайында бұдан 2000 жыл бұрын жасалған коньки сақтаулы тұр
1948 жылы Қостанай қаласының маңайында біздің дәуірімізге дейінгі қола ғасырда жасалған алты жұп коньки табылған
Олар жылқы сүйегінен жасалған екен.
Асқанда талай кезеңнен,
Жасырам оны несіне?!
Сырғанақ көрсем өзеннен,
Сырғытпа түсер есіме.
Сырғанап жүрген балалар,
Көлдегі қаздай қалқиды.
Ертеде біздің бабалар
«Сырғытпа» деген конькиді.
Адамдар осы құрлықта
Жер қазып жүріп күрекпен,
Алыпты тауып сырғытпа,
Жасалған мықты сүйектен.
Танытып шебер білігін,
Қалыпқа өлшеп кіргізген.
Жылқының қашап жілігін,
Қайыстан таспа тілгізген.
Сырғытпа бізді жел күні
Шығарған талай белеске.
Орыстың сөзі белгілі,
«Конь» деген жылқы емес пе?
Бір-бірін өрге сүйреген,
Қылмаған қажет шегені,
Қазақтың сөзі «ки» деген,
«Аяққа байла» дегені.
Дәуірлер өткен сан қилы,
Есіне сақтар көптен ел.
Тапқан ғой ойлап конькиді
Шана мен шаңғы тепкен ел.
Менің бабам
Жылқыны осыдан 5500 жылдай бұрын қазіргі қазақ елі аумағында өмір сүрген адамдар қолға үйреткен
Солдат деген сөз әуелі «салт атты» деген ұғымды білдірген.
Британияның Эксетер университе­тінің археологы Алан Оутрам бастаған ғалымдардың тапқан қазба жұмыстары жылқылардың бірінші қолға үйретілуін ежелгі Ботай мәдениетіндегі қазақ­тар бастағанын көрсетіп отыр.
Бұл жаңалық жылқылардың азық үшін үй шаруашылығына ғана пайда­ланыл­ғаны емес, сондай-ақ оларды мініп, сүтін алғаны туралы болып отыр
Британиялық топ тапқан жаңа­лық­тары туралы хабарды Science журналына жариялады
Алыс елдерге әуелі салт атпен, кейін арба-атпен барған бабаларымыз бір атаның баласындай болғаны ақиқат.
Менің бабам мініп алып арба, атқа,
Тұңғыш рет жолды салған Арбатқа.
Қолбасы мен жүзбасыдан үлгі алған
Генералдар бұйрық берген солдатқа.
Әр қонысқа салып алып жаңа ауыл,
Кремльге қойып қойған қарауыл.
Орыстар да «Волкодав» деп атаған
Көргеннен соң Бөрібасар танауын.
Неке қиған болайықшы бір-ақ деп,
Кейін оны атап кеткен «брак» деп.
Бір атаның балалары емес пе?!
Бірін-бірі шақырғаны «брат» деп.
Ер ұлдарын аттандырып Ұрымға,
Пәк қыздарын ұзатқанда Қырымға,
«Бұл да біздің көрген тау!» – деп мастанған
Балқантаудың тұрған кезде шыңыңда.
Болғаннан соң бауыр – бүтін, бас аман,
Оқ атпаған ешкімге де тасадан.
Колбасаға атау болған кейіннен
Қол басындай шұжықтарын жасаған.
Дөңнен асып, ат суарса Дунайдан,
Тоқымдарын сілкіп алып, тыңайған.
Ұлытауда ұлар етін жеген ер
Жарылқауды күткен жалғыз Құдайдан.
Мойнын үзіп жауды көрсе, тас алған,
Түре қуып дұшпан қолын жасанған,
Менің бабам ер қанаты – тұлпармен
Ұлы Қытай қорғанынан аса алған.
Не көрсе де, төтеп беріп қысымға,
Ат тұяғы жеткен шақта Мысырға,
Киіз үйін жасауымен қондырған
Кетігі бар Пирамида ұшында.
Мерейі өсіп, түспей тұрып тұғырдан,
Малын сойып, қуырдағын қуырған,
Ел шетіне әкіреңдеп жау келсе,
Қылыштарын қынабынан суырған.
Жауынгерлер жауға қылыш сермеген,
Егін егіп, құдық қазып, терлеген.
Қымыз ішіп, дуылдасқан кезде де,
Дастарқанды баса-көктеп көрмеген.
Ырзық келіп, құт дарыған жеріме,
Аққу қонса, айдын шалқар көліме.
Қалай ғана шаттанбаймын мен бүгін?!
Қалай ғана мақтанбаймын тегіме?!
