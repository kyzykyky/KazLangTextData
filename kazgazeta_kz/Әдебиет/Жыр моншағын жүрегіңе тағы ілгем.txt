Аманжол ШАПАҒАТ
 
1992 жылы 20 маусымда Ақтөбе облысы Әйтеке би ауданы Әйке ауылында дүниеге келген
Қ.Жұбанов атындағы Ақтөбе өңірлік мемлекеттік университеті филология факультетінің түлегі. 
КІМ БІЛЕДІ?..
Тұзағына салғандай алдамшы үміт,
Жолдарымыз болса да тегіс мейлі.
Саған деген сезімім калған «сынып»,
Құрауға да келіспейді.
Өнеріңе отырам қошеметтеп,
Айырмам жоқ тұрақты көрерменнен.
Ойымда жоқ өтірік өсек етпек,
Куәгерің – Өлең кеудем.
Сендей біреу жолығар маған басқа,
Мендей саған жолығар ерек тұлға.
Іздестірме…
Сол күні
…Хабарласпа.
Керек қылма.
Өзімізше тең едік лайықтардай,
Кімнің кімге теңдігі Хаққа мәлім.
«Махабаттың сотында» айыпталмай
Түбінде мен ақталамын.
Жар саламын тағы да жаным елге,
Бұрынғыдай ұнатып калсаң мені.
Әлі айтамын «Еркежан», «Бәрінен де
сен сұлу» деп Шәмші әндерін…
Сабырлыққа өзімді шақырамын,
Жалғыздықтан билесе жанымды ашу.
Сен сыйлаған қолсағат жатыр әні,
Тағып алдым сағынғасын…
Он күніміз болса да оққа ұшырар,
Бөлек бақыт күтіп тұр алда бір күн.
Мен сыйлаған білезік жоқ та шығар,
Кім біледі?
Бар да мүмкін…
Өкініш
Өзіңді ойлап уақыт өтті күніге,
Өзгелерден қажетсінбей өзге үміт.
Тілеуіңді тілеп жүрдім
Тіліме
«Гүл… Гүл…» деген сөз келіп.
Жүрегіңнің түкпірінде жатыр ма?
Сол қалпында бұрын айтқан ескі үнім.
Кеудемдегі жүгінбейтін ақылға
Жүрек емес – Жексұрын.
Бұл өлеңім болар бәлкім ақырғы,
Мұңға оранып бара жатыр жыр кеудем.
Сенің кінәң сүймеу емес ақынды,
Мені толық білмеуден.
Өтіп жатыр өкініштің уақыты,
Сағынатын күндерің бар алда әлі.
Сені сүю – жүрегімнің бақыты,
Еріндердің арманы.
«Қосылам» деп қосып айтам бал ашып,
Болжамыма сенгендей боп барады ел.
Ауыл жаққа қайтып кетсем адасып,
Қала жақта қала бер.
Бақытыңды басым қылып сорыңнан,
Жыр моншағын жүрегіңе тағы ілгем.
Үнсіз кетсем іздеп келме соңымнан,
Бақытты бол барыңмен.
Біріміздің қасымыздан бір өтіп,
Қырсықтыққа салыныппыз байқамай.
Мен жүрермін саған арнап жыр оқып,
Сен жүрерсің қайталай…
АҚТӨБЕ
