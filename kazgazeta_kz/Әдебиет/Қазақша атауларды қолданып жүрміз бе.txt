Көп жерлерде көше атаулары өзгеріп жатса да, тұрғындар әлі де сол баяғы атауларды қолдана береді
Неліктен олай? Осы жөнінде ойланып көрдік пе? Мәселен, өткен жылы Алматыда 164 көше атауын ауыстыру мәселесі көтерілді. 
Себебі шаһарда 2500-дей көше болса, олардың 500-ге жуығы қайталанады екен
Абай аты берілген он екі, ­Жамбыл Жабаев есімі берілген көше он үш рет кездессе, Әуезов – үш, Құрманғазы атындағы көше алты жерде бар
­Сейфуллин, Наурызбай, Мәметова көшелері де бірнеше рет қайталанады
Осы орайда қала басшылығы Алашорданың 100 жылдығына орай тағы біраз көшенің атауын қазақшалауды мақсат етті
Енді республикалық ономастика комиссиясы ұсынысты мақұлдаса, Алатау ауданындағы – 118, Бостандықтағы 46 көше атауы өзгермек.
Ономастика мамандарының айтуын­ша, бір көшенің атын өзгерту үшін 60 мың теңге шығын кетеді
Ал сонша көшенің атауын ауыстырып, қала бюджетінен тағы да қаржы бөлдіру де оңай шаруа емес.
Көше атауларын қазақшалан­дыруды насихаттауға тұрғындардың өздері де атсалысып жүр
Мәселен, қала маңын­дағы Тұздыбастау елді мекенінің тұрғындары көше атауына есімі берілген тұлғаларды суретімен бірге ілуді қолға алды
Жаңашыл топтың бастамасын қала тұрғындары қолдағанмен, ономастика атауына жауапты мамандар бірыңғай белгінің басқаша болатынын айтады
Себебі белгілі тұлғалардың аттары жазылған тақтайшаларды суретімен бірге ілу қазынаға қымбатқа түседі
Алматы қаласы Тілдерді дамыту басқармасы ономастика бөлімінің хабарлауынша, алдағы уақытта көше атау­ларында сурет болмайды, адам аттары тек қазақ тілінде жазылады
Ұзындығы 1,20 см, ені 25 см болатын көк түсті, екі шеті оюланған белгіде тек көше деген сөздер үш тілде таңбаланады.
Ал сурет орнына көше атауына қойылған әрбір белгіде QR-код қоса таңбаланады
QR-кодтың көмегі арқылы көше атауы берілген адам туралы ақпаратты анықтауға мүмкіндік бар
Яғни қажет деп тапқан адам осы код арқылы көшеге есімі берілген тұлғамен толық таныса алады
Бұл біздің өскелең ұрпақ пен қалаға келген туристер үшін аса қажет әрі пайдалы болмақ.
Жалпы тарихшылар кез келген мемлекетте жер-су атаулары елдің өткен тарихындағы өзгерістерді, халықтың саяси және ұлттық бірегейлігін бейнелейтінін айтады
Демек, жер-су атауларын өзгерту – жайдан-жай шыққан идея емес, ол тарихи қажеттілік
Біз қаладағы көшелерді қазақшалағанымызбен, ол күнделікті қолданыста іске асып жатыр ма? Осы кезге дейін қазақшаланған көше атаулары қаншалықты қолданыста?
Бүгінде кейбір көше атаулары бұрынғы және жаңа атауларымен қатар қолданылады
Мысалы, Мира – Желтоқсан, Ленина – Достық, Ташкентская – Райымбек батыр, Правда – Алтынсарин, Пастера – Мақатаев, Октябрская – Әйтеке би, Баумана – Тұрғыт Өзал, Мате Залка – Өтеген батыр, Дзержинского – Наурызбай батыр, Космонавтов – Байтұрсынов және т.б.
Мәселен, қалаға қоныс аударған­дарына көп уақыт өте қоймаған Серғали Балажан, Мадияр Қазыбек, Жандос Смағұл есімді жастар көше атауларын тек қазақ тілінде қолданады екен
Ал ара-тұра қонақ болып келетін Мейірман Сауранбек пен Абай Дәуленбай есімді жігіттер көшелердің бұрынғы атауларын білмейтінін жеткізді
Қонақтардың айтуынша, қазіргі кезде жиі қолданылатын 2ГИС, «индрайвер», «яндекс» қосымшаларында Алматы көшелері қазақша атаулармен берілген
Сондықтан оларға осы атау ыңғайлы
Ал жергілікті тұрғын Анар Мұстафина жаңа атаулар жиі қолданылмайтынын айтады
«Мен Виноградова, Кирова деймін
Өйткені қазақша айтып тұрсаң, адамдар ол қайсысы деп сұрап уақытты алады» дейді ол.
Ал саясаттанушы Айдос Сарымның айтуынша, көше атаулары қазақтан шыққан тұлғаларға ғана емес, қазаққа еңбегі сіңген шетелдік азаматтарға да берілсе құба-құп
«Кезінде әйгілі саяхатшы В.Фейгин Қазақстанда, жалпы Кеңес одағында аштық болып жатқан кезде БҰҰ-ның «Ұлттар бірлігі» деген арнайы ұйымын құрып, бүкіл әлемді аралап, тамақ, ақша жинап көмектескен
Бұл – Норвегияның азаматы, танымал адам
Неге сол кісінің атына көше бермеске? Болашақта Норвегиядан туристер келіп жатса, жерлестеріңіздің атында көше бар деп көрсетеміз
Елдер арасында байланыс орнатуға да жақсы мүмкіндік» дейді.
Қорыта айтқанда, көше атауларын өз атымен атау – үлкен мәдениет, сонымен қатар мемлекеттік тілге жасал­ған құрмет
Кейде біз бұл мәселеге үйреншікті жағдайдай қарап, аса дұрыс мән бермейміз
Біле білсек, көше атаулары арқылы жас ұрпақтың тарихи санасы қалыптасады.
Ақбота МҰСАБЕКҚЫЗЫ
