Жиырмасыншы ғасырдың алпысыншы жылдары қазақ әдебиетіне қаламгерлердің жаңа, куатты толқыны келіп қосылды
Мұхтар Әуезов талантты толқынның жаңалықтарымен келгеніне кезінде тебірене толғанған екен
Қазақ әдебиетіне дүркін-дүркін қосылып жатқан дарынды қаламгерлер ұлттық сөз өнерінің үздік дамудағы жолын жалғастырып келеді
Қазақ әдебиетінің осылайша ғасырлар бойы жалғасқан көркемдік даму желісінде көрнекті жазушы Сәбит Досанов та бар
Оның прозалық шығармалары ұлттық сөз өнерін әлемдік деңгейде танытуымен ерекшеленеді
Жазушының Қазақстан Республикасы Тәуелсіздігі жарияланған жаңа тарихи кезеңіндегі шығармашылық жемістері қазақ әдебиетінің ұлттық беделін биіктете түсті
«Жиырмасыншы ғасыр» атты роман-эпопеясы – қазақ халқының соңғы жүз жылдық тарихын көркем шындықпен қамтыған көрнекті туынды
Қазақ тарихындағы қоғамдық-әлеуметтік оқиғалар, көрнекті тұлғалар көркемдік шындық заңдылығы бойынша эпикалық баяндау, кейіпкерлерді даралау, мінездеу жолдарымен сенімді суреттелген.
Нақтылап айтқанда, жазушының роман-эпопеясы құрамындағы тарихи­лық желісіндегі деректер жүйесінде мынадай қоғамдық-әлеуметтік құбылыстар саралана көрінеді: Қазақстанды тұтастай құрсаулаған Ресей патшалығы империялық-отарлық басқару-әкімшілік жүйесінің, зорлық-зомбылықтары; қазақ даласының ең маңызды өңірлеріне орыс шаруаларын жаппай көшіріп қоныстандыру, отарлау саясатына қарсы қазақ қайраткерлерінің демократиялық-революциялық іс-әрекеттері, ұлт-азаттық көтерілістерінің, ұлттық ояну қозғалыстарының өрши түсуі, орыс революциялары мен Азамат соғысы аласапыран оқиғаларының қазақ тұрмысына жат зардаптары, қазақтың діліне, дәстүріне жат зорлық-зомбылықтар (халықтың мал-мүлкін тәркілеу, күштеп ұжымдастыру, қазақтың аштықтан қырылғаны, шетелдерге босып ауып кеткені, ұлт қайраткерлерін, ел азаматтарын жаппай қуғын-сүргінмен тұтқындау, атып өлтіру, жер аудару, т.б.), қазақты өз жерінде азшылыққа айналдыру, қазақ даласын атом сынағы, ғарыш аймағы алаңдарына айналдырып экологиялық зардаптарға ұшырату, т.б
ұлтты жоюға арналған ғасырлық апат келбеті эпикалық-панорамалық суреттеумен қамтылған.
Сәбит Досанов роман-эпопеясының негізгі кейіпкері – қазақ халқы
Қаламгер қазақтың ежелгі замандардан бүгінгі күндерге дейін ұлттық және әлемдік рухани құндылықтарды қатар меңгерумен танылған халық екендерін танытуға күш салған
Басты кейіпкер Нұрдәулет қазақтың оқымысты зиялыларымен тығыз араласады, өзі де оқиды, ауыл-аймағындағы талапты ұл-қыздарды да алыс-жақын шетелдерде оқытады
Бұл қазақтың дәулетті адамдарына тән қасиет екендігін жазушы алғаш рет осы көркем, көкейге қонымды эпизодтар арқылы бейнелеген
Жазушының тағы бір жаңалығы – ХХ ғасырдың басында Еуропа қалаларында оқыған қазақ ұл-қыздарының да болуы мүмкіндігін көркем шындықпен дәлелдегені
Айжанның Парижде, Сорбонна университетінде оқығаны, одан кейін Мәскеудегі Шығыстану институтында қызмет істегені соған дәлел.
Эпопеяның төртінші кітабында Қазақстан Республикасының Тәуел­сіздігі салтанат құра бастаған алғашқы онжылдықтағы ауылдарда да, қалаларда да орын алған жұмыссыздық, күнкөріс үшін ұсақ саудамен айналысқан алыпсатарлық, жалдамалы кәсіппен күн көру үшін атамекендерді тастап қалаларға қарай үдере көшу, тәнін сауда­ға салған жезөкшелік, атақоныстардың жатжерліктерге, пысықай, алаяқ «жаңа қазақ кәсіпкерсымақтарына» сатылғаны, соған орай жекеменшіктік-қатыгездік психологиясы жендеттік іс-әрекеттерінің күшейе бастағаны, материалдық және рухани мәдениет салаларының барлығында да етек алып кеткен сыбайлас жемқорлық, т.б
– сан алуан күрделі қайшылықты жағдайлар сыншыл реализм әдісімен байыпталған.
Роман-эпопеяның төртінші кітабында ХХ ғасырдың 80-жылдарындағы елеулі тарихи оқиғалар (1986 жылғы Желтоқсан көтерілісі, Алаш көсемдері- зиялылары Әлихан Бөкейхановтың, Ахмет Байтұрсынұлының, Шәкә­рім Құдайбердіұлының, Халел Досмұхамедұлының, Мағжан Жұмабаев­тың, Міржақып Дулатовтың, Жүсіпбек Аймауытовтың ақталғаны, 1937-1938 жж
саяси қуғын-сүргін құрбандарын, аштықтан қырылғандарды еске алу рәсімдерінің белгіленгені, Тәуелсіз Қазақстан Республикасының жарияланып Біріккен Ұлттар Ұйымына мүше болғаны, ұлттық валютамыз – теңгенің, мемлекеттік рәміздеріміздің (Ту, Елтаңба, Әнұран) қабылданғаны, т.б.) эпикалық кең тынысты сипатпен қамтылған
Романда Тәуелсіз Қазақстан Республикасының ішкі және сыртқы саяси, экономикалық, дипломатиялық, қарым-қатынастар жүйесін қалыптастырғаны, материалдық және рухани мәдениет салаларындағы күрделі мәселелердің біртіндеп оңды жетістіктермен жүзеге асырыла бастағаны деректер негізінде берілген
Ядролық атом сынағының тажалды орны Семей полигонының жабылғаны, Елорда Астананың Сарыарқа төрінде бой көтергені, әлемдегі алпауыт мемлекеттер (АҚШ, Ұлыбритания, Түркия, Ресей, Қытай, т.б.) басшылары мен Қазақстан Республикасының тұңғыш Президенті Нұрсұлтан Әбішұлы Назарбаевтың Елбасылық қызметі де жоғары тең дәрежелі деңгейде танылып бағаланғаны, т.б
– бәрі де романның көркемдік шешім тұғырнамасын айқындай түседі
Романда жеке басының адамгершілік-имандылық ұялаған қасиеттері, ұрпаққа өнеге қабілеттері (атқұлағында ойнайтын шабандоздығы, тау шаңғысымен сырғанайтын, тенниспен, гольфпен ойнайтын спортшылығы, күйді де тартатын, терме-толғауларды, халық әндерін шырқайтын домбырашы әншілігі, көркем әдебиетті көп оқитындығы, жаратылыстану және қоғамдық, техникалық ғылымдар салаларына жетік ғұлама ғалымдығы, т.б.), баянды бейбітшілікті, адамзат ұрпақтарының татулығы мен ауызбіршілігін нығайтудағы бітімгершілігі, Қазақ Елін дамытуға ұш­тастырған көреген саясаткерлігі – бәрі тұтасқан Ұлт Көшбасшысы-Елбасымыз Нұрсұлтан Әбішұлы Назарбаевтың тарихи-әдеби бейнесінің реализм әдісімен толыққанды сомдалғанына сүйсінеміз.
Роман құрылысындағы осы қайраткер тұлғаның Қазақ халқының ғасырлар бойы аңсаған Тәуелсіздігін мәңгілік баянды ету жолындағы барлық іс-әрекеттерінің басты ұстанымы туған халқына деген азаматтық-перзенттік махаббаты екендігі дәлелденеді
Жазушы Ерасылмен сұхбаты кезінде Нұрсұлтан Әбішұлының пікірі – Тәуелсіздікті баянды ету жолындағы Қазақ ұлты негізіндегі мемлекетімізді мәңгілікке нығайтудың айқын бағдары екендігі ақиқат: «Көлеңкемізден қорқып ұлт намысын қорғай алмасақ, кім болғанымыз?» – деді Нұрсұлтан
– Сосын ұлы халық, кіші халық деген жоқ
Халықтың бәрі ұлы
Ұлттың ұлылығы санымен емес, дүниежүзілік мәдениетке қаншалықты үлес қосқанымен есептеледі
Әлемдік деңгейге көтерілген ұлы перзенттерін халықтың санына шаққанда қазақ ешкімнен кем емес
Мен ұлы халық деген ұғыммен келіспеймін
Саны аз халық, саны көп халық болатыны хақ
Бірақ, аға халық жоқ
Халықтың бәрі тең құқылы» (4-кітап, 99-бет)
Бұл – қазіргі Тәуелсіз мемлекетіміздің негізгі иесі, әлем халықтарына достық, бауырмалдық, қарым-қатынастарымен, елдік мәр­те­бесімен танымал болып отырған Қазақ Ұлтының мәртебелі беделін ны­ғайт­қан нағыз Ұлт Көшбасшысының-Елбасы­ның қайраткерлік ұстанымы.
Сәбит Досановтың «Жиырмасыншы ғасыр» атты роман-эпопеясының төрт кітабына ортақ бір желі бар
Ол – қазақ даласының табиғатын романтикалық сарынмен бейнелеуі, өрнектеуі
Жазушы романдардың идеялық-композициялық желісіндегі сюжеттік бөліктердің поэтикалық әсерлілігін пейзаждық суреттеулерімен ажарландыруға айрықша орын беріп отырады
Романдарда қазақ даласындағы өзендер, көлдер, ормандар, аңдар мен құстар, өсімдіктер, т.б
– барлығы да кейіпкерлердің ұлттық отаншылдық, перзенттік-азаматтық сезімдерінің романтикалық сарындарға толы жан әлемін таныту қызметін атқарған.
Төрт кітаптың барлығында да сюжеттік-композициялық желілерді өзара сабақтастыру қызметін атқарып тұрған Ақбас бүркіт эпикалық-символдық поэтикалық мәнімен көрінеді
Композициялық тұтастандыру қызметін атқарып тұрған Ақбас бүркіт – қазақтың ата-бабалық мәңгілік өлмес рухының поэтикалық-романтикалық, символикалық бейнесі
Ақбас бүркіт өзінің қапияда айырылып қалған сыңары Көкдауылын сағына, оның рухымен сырласа жүріп, қазақ даласында ғасыр бойы жүріп жатқан оқиғаларды зеңгір көктен бақылайды, бағалайды, жақсылыққа сүйінеді, жамандыққа күйінеді.
Роман-эпопеяның бірінші кітабында Ахмет Байтұрсынұлымен сұхбаттасып отырған басты кейіпкер Нұрдәулет Бабахановтың сөзі де эпопеядағы идеялық-композициялық желілерді романтикалық бояуларымен әрлендіріп тұрған осы мифологиялық негіздегі көркемдік тәсіл шарттылығының поэтикалық мәнісін айқындайды: «Біздің арғы шешеміз о дүниеге аттанар алдында, өз аруақтарының рухын екі ақбас қыранға табыстап кеткен екен
Содан бері қарай олар да, тұқымдары да осы жерде өмір сүріп келеді, осы қырандар бізді бақытсыздықтан, қайғы-қасіреттен аман сақтап келе жатыр
Жауыз Жоңғарлардың өзі де бұл жерді сырт айналып өтіпті… (Досанов С
Жиырмасыншы ғасыр: Роман-эпопея
4 кіаптық
Бірінші кітап
– Алматы: Арда, 2010
– 432 б.; 33-бет).
Демек, көркем шындық поэтикасымен сомдалған Ақбас бүркіт – ғасыр бойы болып жатқан жақсылықтар мен жамандықтардың бәрін басынан кешір­ген ұлттық рухымыздың талмас қанатты қыран құстай қуатының көрсеткіші
Ақбас бүркіт – тілі шұбарланған, даласы жатжерліктер құрсауына шырмалудан шығуға ұмтылған өр рухты қазақтың халықтық көңіл-күйінің көрсеткіші
Эпопеяның төрт кітабының идеялық-композициялық желілерінің бәрінде де қазақтың ата-бабалық рухының сергек болмысындай романтикалық сарынды көркем шындық қуатымен Ақбас бүркіттің поэтикалық әсерлі монологтары беріліп отырады
Эпопеяның төртінші кітабының соңында қазақ қоғамының дамуына кедергі боп отырған, бірақ сырты ғана қайраткер, «басшы», «іскер», ал жан ділі жиіркенішті «…жаңа қазақтар Бексұлтан Бұлғақбаевич, Парламент Мә­жілісінің депутаты Зұлқайнар Есенжанович, бизнесмен Күрлеу Қапалбаевич» (456-бет) – үшеуі тікұшаққа отырып аң аулап, «… сол күні екі арқар, бір қасқырды атып…» алып, арақ ішіп, тамақтанып оты­рып, есіріп төбелерінде ұшып жүрген қасиетті Ақбас бүркітті атып түсіреді
Романның көркемдік түйіні – рухани азғындаған қазіргі кейбір қазақ ұрпақтарының жауапсыздығы салдарынан ауып-тоза бастаған Алаштың айбынды Атажұрты қазақтың Ұлы Даласын сақтауды Ата-Баба Рухы – Ақбас бүркіт арқылы ұғындыру: «Ақбас бүркіт бұларды айналып ұзақ ұшты
Ол әбден азып-тозып бара жатқан қазақ жері үшін қатты қайғырулы еді
Табиғат-Анаға адам қолымен жасалған тағылықтардың шектен шығып бара жатқаны жанына батқасын «Бұл бассыздықты тоқтату керек!» деп ойлады ол
Көл жағасында отырған топқа жақын келіп жанай ұшқан Ақбас бүркіт тынымсыз шаңқылдады
Оның: «Айналайын, Адамдар, адаспаңдар! Табиғат-Ананы қорғаңдар! Тым болмаса, мына Ерейментау сынды әлі де болса азбай, тозбай тұрған аз ғана өлке, өңірлерді аздырмаңдар!» деген жанайқайын төменде отырған қасқырдан бетер қатыгез жаңа қазақтар ұққан жоқ» (Досанов С
Жиырмасыншы ғасыр: Роман-эпопея
4 кітаптық
Төртінші кітап
– Алматы: Арда, 2010
– 480 б.; 456-бет).
Кең тынысты философиялық-психо­логиялық мегзеулі, астарлы поэтикалық мағыналары мол роман-эпопеяның көркемдік-эстетикалық ұлағаты ұлттық-отаншылдық пен жалпыадамзаттық гуманизм тұтастығымен баурайды.
Жазушы авторлық баяндауларымен де, кейіпкерлердің диалогтарымен де, монологтарымен де, аңыз әңгімелерімен де, халық даналығы мақал-мәтелдерді қолдануымен де, өзіндік авторлық афоризмдерімен де шығарма шырайын аша түскен.
Халқымыздың көркемдік-эстети­калық дүниетаным қазынасы мен әлем­дік сөз өнері құндылықтарынан нәр алған талантты жазушының суреткерлік шеберлігі төрт кітаптық эпопеяның тұтас желісіндегі әр алуан адамдар тағдырларына арналған сюжеттік бөліктерді эпопеяның біртұтас идеялық-композициялық тұтастығына кіріктіре біріктіруімен ерекшеленеді
Классика­лық шығармаға тән ерекшеліктердің бірі – сюжеттегі оқиғалар мен кейіпкер көңіл-күйіндегі құбылыстарды табиғат құбылыстарымен үндестіре суреттеуге негізделген психологиялық негіздеулер де эпопеяның барлық кітаптарының көркемдік сипатында мол ұшырасады.
Соңғы кездері «Қалың кітаптар оқылмайды, романның дәурені өтті» деген пікірлер айтылып жүр
Бұл қате
«Романның күні қараң» деген сөз өткен ғасырдың орта тұсында біраз белең алып, одақтық «Литературная газетада» қызу талқыланғаны, осы негізсіз пікірге Л.Леонов, М.Әуезов, Ю.Бондарев сынды әдебиет алыптары баспасөзде жарияланған мақалалар арқылы тойтарыс бергені есімізде
Сайып келгенде, шығарманың оқылу, оқылмауы оның көлеміне емес, көркемдігіне байланыс­ты
Нашар шығарма көлемі қанша шағын болса да оқылмайды, керісінше, көр­кемдігі жоғары жақсы шығарма бол­са, одан бас алмай оқисың
Оқырмандарды бау­рап оқылатын оқиғасы тартымды, тілі құнарлы көркем шығармалардың біре­гейі – Сәбит Досановтың «Жиырмасыншы ғасыр» роман-эпопеясы
Қазірдің өзінде үлкен сұранысқа ие болып, оқырман қауымның іздеп жүріп оқитын (әрине, кітапқұмарлар үшін) шығармасына айналған «Жиырмасыншы ғасыр» туралы Әзілхан Нұршайықов былай деп жазыпты: «Бұл кітапты бастасаң болды, бас көтере алмайсың
Алып өзеннің ағыны айдап алып бара жатқандай күйге түсіп, бас көтерместен оқи бересің
Ана оқиға не болар екен, мына мәселе қалай тынар екен деп қадаласың да отырасың
Кітаптың әр беті сайын көркем сөздің шырынын жұтып, масайып, марқаясың, жүрегің лүпілдеп, жаның лаулайды
Кейде қатты қайғырып, ерініңді тістеп, қайта-қайта бас шайқайсың
Осының бәрі автордың сөз қуатының, оның ой ғаламатының күші»
Әркез ақ сөйлеп, әділін айтатын Әзілхан Нұршайықовтың «Жиырмасыншы ғасыр» жайлы пікірін қуаттаған мақалалар бұл шығарма Мемлекеттік сыйлыққа ұсынылмай тұрып аз жазылмаған екен
Солардың бәрінен емес, әрине, бір парасынан үзінділер келтіре кетейік.
Белгілі сыншы Иген Әймен «Жұлдыз» журналының биылғы 2012 жылғы алтыншы санында жарияланған «Бір ғасыр толғайды» атты көлемді мақаласында осы күрделі шығарманы талдап, сараптай келіп, өз ойын былай түйіндепті: «Жазушы Сәбит Досановтың «Жиырмасыншы ғасыр» роман-эпопеясымен – қазақ қарасөзінің (роман-эпопеясының) тұғыры онан әрі нығая түсіп, әлгі жоғарыда айтқан әлемдік романдармен иықтасып үлгеріпті… Осы айтылған тұрғыдан шығып, «Жиырмасыншы ғасырымызды» – Мопассандарды былай қоя тұралық, «Анна Карениналармен» салыстыра алар ма екенбіз… Әлбетте, салыстыра алады екенбіз
Қалайша қуанбассың!..».
Тағы бір көрнекті сыншымыз Жұма-Назар Сомжүреков былай депті: «Ақбас бүркіт – қазақ әдебиеті ғана емес, дүниежүзі әдебиеті шығармаларында да кездеспеген, бұрын-соңды болмаған тың символикалық бейне»
Енді ғана сыншымыз Серағаңның – Серік Қирабаевтың пікірін оқып көрелік: «Қазақ қызы Айжанның бейнесі де қазақ әдебиетіне Сәбит қосқан жаңа, тың, ерекше бейне».
Бұлардың бәрі – көңілжықпастықпен ауызша айтыла салған сөздер емес, тасқа басылып, халыққа тараған пікір, жазушы талантына берілген аса жоғары баға.
Қорыта айтқанда, қазақ әдебие­тінің тарихына өзіндік көркем шығар­маларымен мол үлес қосып келе жат­қан көрнекті жазушымыз Сәбит Досановтың шығармашылық әлемі көп ғасырлық тарихы бар қазақ халқына тән көркемдік ойлау дүниетанымы болмысын айғақтайды
Талантты қаламгердің көркем шығармалары Тәуелсіз Қазақстан жаңа әдебиетінің ұлттық рухани құндылықтары қатарында қазақ ұлтының ұрпақтарына және жалпы адамзат қауымына қызмет ете беретіні анық.
Үш түрлі дәуірде – отаршыл, озбыр Ресей, қылышынан қан тамған қып-қызыл кеңес және Тәуелсіз Қазақстан мемлекеті кеңістігінде өмір сүрген халқымыздың жүз жылдық тарихын төрт ұрпақтың әрқилы, аса күрделі тағдыры арқылы тегеурінді талантпен сенімді, серпінді суреттеп, ғасыр панорамасының аса көркем келбетін кемеліне жеткізе кескіндеген «Жиырмасыншы ғасыр» атты роман-эпопея Сәбит Досановтың ғана емес, ауыл арасынан ұзап, жаһандық кең өріске бет түзеген қабырғалы қазақ прозасының жаңа биігі.
Көрнекті жазушымыз Сәбит Досановтың роман-эпопеясы – ұлттық және жалпыадамзаттық әдебиеттегі көркемдік ұлағаты анық рухани құндылық
Әлемдік сөз өнеріндегі айтулы шығармалармен үзеңгі қағысқан тұлғалы туынды Қазақстан Республикасының Мемлекеттік сыйлығына толық татиды.
Темірхан ТЕБЕГЕНОВ,
филология ғылымдарының докторы,
профессор, Жамбыл атындағы халықаралық сыйлықтың лауреаты
