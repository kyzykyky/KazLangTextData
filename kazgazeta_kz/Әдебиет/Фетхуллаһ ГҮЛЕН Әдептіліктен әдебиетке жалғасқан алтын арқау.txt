Адамның барлық арсыз қылықтардан өз-өзін аулақ ұстап, бес күндік ғұмырын тек ізгілікке қарай көшіруі – әдептіліктің тағы бір анықтамасы
Болмысын шы­найы күйінде сақтау арқылы сөз­дің сыпайылығы және қарым-қатынастың нәзіктігі, тартымдылығы – әдептілікке негізделген ой-сананың тағы бір айқын­далған жолы
Қандай да бір мәселені қай уақытта, қай жерде, кімге, қандай тәсілмен айтып жеткізу – әдептіліктің әдебиетке қарай ашылған саңылауы.
Әдептілік қай мағынада болмасын, кісіге немесе басқа да болмыс иелеріне қарай өзгеріп отырады:
Әуелі, Алланың алдында әдеп сақтау
Бұл – құлдың жан әлемі – жүректің Ұлы Жаратушыға байлануы
Әрбір сәтте Оны көріп отырғандай әрекет етуі
Оның бақылағанын сезінуі
Сезімнің, сананың және ықтиярдың үнемі Оның ризалығына қарай ұмтылысы мен қозуы
Ол риза болмайтын амалдардан мүмкіндігінше алыс болуы
Адамның жан әлеміндегі сүю, сыйлау және құрметтеу сезімдерінің күнге қараған күнбағыстай Рақымы Шексізге қарай бет бұруы.
Содан соң Ғаламның Рақым Нұры­на (с.ғ.с) әдептілікпен қарау
Бұл тұс­тағы әдептілік былай болмақ: Адам­зат­тың Асыл Тәжі (с.ғ.с) біздерге Ұлы Жаратушының сырлы сипаттарын үй­ретіп білдіргені үшін, осы мәселеде біре­гей жолбасшы және көшбасшы болғаны үшін біздер Оған (с.ғ.с) (қадір-қасиетіне қарай) құрмет көрсетіп, Оны (с.ғ.с) дұрыс танып алуымыз
Қай жағдайда қандай тәсілмен қалай әрекет еткенін жақсы біліп алуымыз
Нәбиге (с.ғ.с) мойынсыну – Ұлы Құдірет Иесіне мойынсыну деп саналатындығын терең пайымдауымыз
Алла Елшісінің Хақ Тағала арасындағы қарым-қатынасты үлгі етіп алып, әуелі Аллаға, содан соң Сүйіктілердің Сүйіктісі Елшісіне (с.ғ.с) назар аударуымыз
Яғни кез келген мәселеде Ұлы Пайғамбар (с.ғ.с) көрсеткен өнегеден үлгі алып, «үмбет» атты киелі керуенге қосылу.
Осы тұста айта кетерлік бір жайт, Ұлы Нәби (с.ғ.с) – жауапкершілікті толықтай сезініп, үнемі ішкі дүниесімен есептесіп отыратын; кез келген мәселені қырағылықпен қадағалап, байыппен пайымдайтын кемел адам еді
Ол (с.ғ.с) әрбір іс-әрекетімен Жаратқанды еске салатын
Әрбір қозғалысында, сөзінде, үнсіздігінде, жылауында, жымиюында жаратылыстың арғы жағынан, тіпті арғы жақтағы алыс көкжиектердің түкпірінен қаншама сырлы дүниелерді адамдардың ішкі әлеміне шағылыстырып толқытатын
Алла разылығына және Елшілік мін­детіне берік-ті
Оның (с.ғ.с) дәл осы қалпы Хаққа бағынумен қатар халықпен бірге болуды да қажет ететін
Ол (с.ғ.с) арқалаған таудай ауыр жауапкершілігін терең сезінетін; осынау жауапкершіліктің зіл батпан ауырлығының бір парасын әдептілік құрайтынын да жақсы білетін
Құдайға деген терең құлшылығы және Ұлы Құдіретке деген адалдығы арқылы руханият көгінің ең биік шыңдарын бағындырды; рухани кемелдікте адам баласының қабілет-қарымы жететін ме­жеден де арыға қанат қақты; алайда, еш уақытта көзі бұлдырап, басы айналып, құлшылық түсінігінен айнымады
Қандай жағдайда болмасын Хақ жолынан бір елі ажырамады, Хаққа қарай ұмтылды және үмбетінің амандығын тіледі
Иә, Ол (с.ғ.с) – осы биік шыңдардың шыңында да «Көзі еш уақытта таймады да, үстірт қарамады» деп айтылған өшпес ақиқаттың жалғыз ғана жарық жұлдызы, мінсіз өкілі, «аятүл күбраның» теңдессіз оқушысы және түсіндірушісі екендігін паш етті
Қалай болғанда да, Ұлы Раббымыз ол (с.ғ.с) туралы «Шын мәнінде, Сен, әлбетте, ұлы көркем мінезге иесің» деп, Оны (с.ғ.с) әдептіліктің «ғабидені» екенін еске салып отырған жоқ па?
Ол (с.ғ.с) – жаратылыстың өзегі және әнбиелердің де мұстафасы еді (түпкі болмысы, негізі); сол сияқты қолдағы хат-хабары да – бұрын түскен парақтардың, қасиетті кітаптардың өзегі және нәрі
Ұлы Нәби (с.ғ.с) пайғамбарға тән сезімдері сыртқа тепкен сәттің өзінде өзінен бұрын келіп кеткен ағзам әнбиелердің әдептілігімен, құрметімен, салмақтылығымен үн қатып, қашан да әлгі кемелдердің кемел көкжиегінен Хаққа жалбарынатын
Кейде Хазірет Иса (ғ.с) іспетті үн қосады да, «Егер оларды (үмбетімді) жазаға тартам десең, шүбәсіз олар Сенің құлдарың; егер кешірер болсаң, Сен Ғазизсің және Хәкімсің» деп, әдептілігін сақтайтын
Кей жерде Хазірет Ибрахим (ғ.с) сынды жалбарынып жалынады да, «Раббым! Әлгі пұттар адамдардың көбін адастырды; бұдан былай кімде-кім маған ерсе, ол менен
Кім қарсы келсе, ол да Сенің мейір-шапағатыңа тәуекел
Сен жалғыз ғана Ғафурсың (тым кешірімді) және Рақымсың» деп ішкі сырын ашып, Алланың алдында әдепті болуға соншалықты мән беретін.
Асылында, мұқият зерделенетін болса, әрбір пайғамбар дәл сондай сыпайылылықты сақтап, нәзіктікке мән бергені анық байқалады
Иә, олар да Хаққа бет бұрып, құлшылық-ғибадатын атқарғанда, әрбір іс-амалдарында әдепті болып құрмет көрсете білді
Хазірет Ибрахим (ғ.с) ауруды кімнің беретінін біле тұра, маңызы жоқ істі не арызын Ұлы Жаратушыға телуден сақтану үшін «Мен қашан ауырсам, Ол маған шипа береді» деп айтқаны – әдептіліктің үні
Хазіреті Мұсаның (ғ.с) аш күйде ағаштың көлеңкесінде отырып, «Ішкіз, жегіз, қарным тоқ болсын!» деп тілеудің орнына «Раббым! Беретін әрбір ырыс-нығметіңе мұқтажбын» деп тілегені – құрметтің сөзі
Хазірет Адамның (ғ.с) душар болған әлгі сұмдық тағдырдың алдында, «Маңдайыма осылайша жа­зып қойдың» деп арызданғаннан гөрі, «Раббымыз! Біз өзімізге қастандық жасап, зұлым еттік
Егер қамқоршы болып қателігімізді кешірмесең, онда сөзсіз зиянға ұшырағандардан боламыз!» деп жалбарынуы – пайғамбарлық тәрбиесінің сарыны
Хазірет Әйюп (ғ.с) ауыр тән азабын тартқанда «Деннің саулығын беріп, мына қиындықтан құтқара көр!» деп сұраудың орнына, «Уа, Раббым! Маған сұмдық зиян тиді, Сен мейірімділердің ең мейірімдісің» деген назды дұғасы – әдептіліктің анық белгісі.
Сонымен қатар Хазірет Мәулананың айтқанындай, Құран – бастан-аяқ әдеп кітабы; бұл қасиетті кітап Алланың алдында да, пайғамбар мен пайғамбарлардың алдында да және әрбір жанның дәрежесіне қарай әдептілігін сақтайды
Құранның мұсылмандарға «Әй, мүминдер! Алладан әрі Елшісінен (сөздері, қабылдаған шешімдері, істерінен) ілгері кетпеңдер!», «Дауыстарыңды Пайғамбардың дауысынан асырмаңдар!», «Пайғамбардың шақыруын өзара бір-біріңді шақыруға ұқсатпаңдар!» деген бұйрықтарымен қатар; рұқсат сұрамай құзырынан тұрып кетпеу, Оған (с.ғ.с) мойынсыну – Аллаға мойынсыну деп білу, Аллаға деген сүйіспеншіліктің Оған (с.ғ.с) қаншалықты мойынсынып ергенге байланысты екенін ұғу… іспетті ғибратқа толы көптеген аяттары да Алла мен Елшісінің (с.ғ.с) алдында әдепті болуға шақырады.
Құран аясындағы әдептілік Хақтан халыққа жалғасқан жолда дәреже мен міндет, миссия мен позицияға қарай қамтитын ауқымы да өзгеріп отыр­мақ
Оның әмірлерін өмірінің өзегіне айнал­дырған әрбір мұсылман жан – әдеп адамы
Шын мәнінде, әрбір жан­ның кісілік кемелдікке қадам басуы әдептіліктен бастау алады емес пе: Әке-шешенің алдында әдепті бо­лу – Алланың бұйрығы; ғұламаға, әмір­ші­ге құрмет көрсету – Құранның ақиқа­ты; хақ жолдың жолаушыларына, бас­қа­­рушыларына, содан кейін бүкіл отан­дастарға, тіпті жалпы адамзатқа әдеп­тілікпен қарап, құрмет көрсету – өз шамасына қарай мұсылман болудың қажеттілігі
Құран Кәрім – әдептіліктің мөп-мөлдір қайнар бұлағы, сөзі асыл Адамзаттың Асыл Тәжі (с.ғ.с) де оның қайталанбас өкілі
Ол (с.ғ.с) «Мен көркем мінезді тәмамдау үшін жіберілдім», «Мен үшін іштеріңізден ең сүйіктілеріңіз және қиямет күнінде маған ең жақындарыңыз – мінезі көркем болғандарыңыз», «Иман тұрғысынан ең кәміл мұсылман – көркем мінезімен кемелденген жан» сынды нұрлы сөзімен әдепті болуды ең биік меже ретінде көрсетеді.
Жеке адамдардан бастап күллі адам­зат бүгінгі күні жақсы мен жаманның ара­жігін ажыратып, көркем мінездің ас­қар шыңын таныса, күмәнсіз бұл Ұлы Нәбидің (с.ғ.с) көкжиегімізді ке­ңейтіп, көзімізді ашқандығынан болды
Егер әдептілік жайында әңгіме өрбітіп отыр­сақ, онда бәрінен бұрын Оған (с.ғ.с) қа­рыз­дармыз
Тіпті кейбір жандардың бойын­да әлі күнге дейін ар-ұяттың нышаны сақ­­тал­са, ол да шүбәсіз Ғаламның Ра­қым Нұрының (с.ғ.с) арқасында
Тура­шылдық, сенімділік, ар-намыс пен адал­дық сынды ізгі қасиеттерден Оның (с.ғ.с) сөз-сарынынан қалған өшпес ізді көруге және көрсетуге болады
Жағымсыз мі­нез-құлықтан бойды аулақ ұстау, күнә­нің қатерлі ұйығына батпау сынды ескер­тулері де Оның (с.ғ.с) жадымызда жат­талған нұрлы сөздерінің жаңғырығы іспетті.
Міне, осындай қайнар көздерден атқылап ағып, бүгінге дейін жеткен әдептілік сана еліміздің сан саласына сіңіп, ұлттың уызына айналды
Әрбір іс-әрекетте, өзара қарым-қатынаста, сөз сөйлеу мен сөз саптауда, ойымызды проза және поэзия тілімен жеткізгенде, қашан да осы тау суындай мөп-мөлдір әдеп бұлағы алдымыздан шығады
Біз осы мінезімізбен шынайы түр-түсімізді, сыр-сипатымызды байқатамыз
Әсілін­де, бұл – шынайы адам болудың бас­ты ерекшелігі; біздерді қол жетпес дүние­лерге жеткізетін сырлы шиыршығы жә­не Алланың басымызға қондырған бағы
Еліміз бұл бақтың қадір-қасиетін түсінді; мінез-құлқы осы түсінік негізінде қалыптасып, әдептілікті ту еткен тамаша мәдениет орнатқанымыз белгілі.
Бір-бірімізді қашанда «Қош кел­ді­ңіздер!» деп құрметпен қарсы аламыз; өзіміз туралы сөз еткенде, «мына пақыр­ларыңыз» деп бастап, сұхбаттасып отыр­ған адамға «Қадірлі!» не «Ардақты!» деп ілтипат көрсетеміз; «мархабат» деп ұсынамыз; ұлдарымыз туралы сөз ет­кен­де «балаларыңыз» дейміз; бөтен біреудің үйі туралы әңгімелегенде «құтхана» деуден тартынбаймыз, ал өз үйімізге «лашық» дей саламыз; әр­бір сөз бен ісімізде шынайылық пен қарапайым­дылықты сақтап, үнемі «әдептіліктің» әліппесін ежіктей келе, жан-жағымызға әдептіліктің әдемі гүл шоқтарын ұсынамыз…
Мұндай ортада бой көтерген әде­биет­тің де басқаша болуы мүмкін емес
Әдебиет әлемі Жаратушы мен жара­тылыс ақиқатын құрмет тұтатын тілі әрі тілмашы болып, ұйып тыңдаған, қызыға оқыған, терең сезінген жан­дар­дың Хаққа деген сүйіспеншілік сезімін оятуы керек еді
Адамның жан-жүйесін «абстрактілі сұлулықтарға» қаратып, жүрек­терді Сұлу­лардың Сұлуының тең­десі жоқ дидарымен рухтандыруы қа­жет еді
Адам, ғалам және құбылыстар ай­дынындағы нақыш, пішін және үйле­сім де Оның өзіндік өрнектеріне негіз­делгенде, нұр үстіне нұр болар еді
Қалайша ғаламдағы барлық нәрсе Оны айғақтап паш етіп отырса, сол сияқты әрбір сөз, сөйлем және баян да Оның құдіретін жырлауы қажет еді
Оның рақымдылығының кеңдігі әдептілікті ту еткен жандарда махаббат сезімін, ұлылықты қастерлеу сезімін, ал жақындығының тәтті де жұмсақ желпінісі жүректерден тасқан ғашықтық пен іңкәрлік сезімдерін шарықтатуы керек еді
Жетімнің мұңындай шер-шеменімізді Хаққа қауышу қуанышымен тербеп, уақытша айырылысуымыз бен көкейдегі сағынышымыз мәңгілік бақыттың жырын жырлауы қажет еді.
Осы киелі ортаның тұлғасы мына ғала­мат жаратылысты сана-сезім миза­нына салып саралаған кезде көздері зат атаулыға қадалып, көкірек көзі бар­лық нәрсенің арғы жағын, ішкі мә­нін көріп-сезініп, мағынасы өте терең кітапты оқып отырғандай болуы керек еді
Жанды не жансыз әрбір тіршілік иесіне жан досы не болмаса ет-жа­қыны іспетті мән беруі керек еді ғой
Мұн­дай адам материалист болған емес, нату­ралист те бола алмайды
Ол мәнсіз, ма­ғынасыз қиялмен өзін-өзі жұбатуға да мұқтаж емес
Оның дүниетанымы күл­лі тіршілік пен жаратылыстың жал­ғыз жаратушысы Шексіз Рақымға жә­не Құдірет Иесіне деген танымға негіздел­ген
Көзбен көрген дүниелерінің барлы­ғы­нан әлгі Құдіретті тамашалап, күл­лі жаратылысты сүйіспеншілікпен құшағы­на басып, арман-мұраты бір Алла болу­шы еді
Уақытша пәни ләззатқа бой алдыр­майтындықтан ешқашан рухани тұрғы­дан күйзеліске ұшырамайтын еді
Бүгінгі игіліктері мен жетістіктерін ертеңгі күні молынан берілетін сый-сияпаттың бір авансы ретінде қабылдап, берілген сыйды берілетін ырыстың кепілдігі деп пайымдайтын; ынтызарлық жолымен қасиет ұялатқан іңкәрлікке қарай жүріп, мұң-шерін ішкі сырына айналдырып, терең иман және үкілі үмітпен Рахманның рақым көкжиегіне қарай қанатын қағып ұшатын еді
Мұндай сапарда жаза басып жаңылса немесе нәпсілік сезімдер мазасын алса, осындай пәни ойларын жаратылыстың арғы жағында мәңгі жанатын топан жарығымен сөндіретін еді
Фирдаус жұмағына айналдыратын еді сезгендері мен көргендерін, қиялында жанданып ақылды шапқан лас та сиық­сыз пікірлерін.
Біздің әлемімізде «әдебиет – осы сұлу­лықтың барлығын сөзбен және жазу­мен жеткізу» деп қабылданған
Ұзақ уақыт бойы қисса-дастандар осы ою-өрнекке қарай өріліп, сырмаққа қа­рай шегілген; ертегілер осы түсінікке тәуелді елестердің негізінде туған; әңгі­ме мен романдар ақиқатпен әрқалай байла­нысын сақтап, жарыққа шығып бой көтерген; халықтық сөз сөйлеу мә­нері болсын, зиялыларға арналған күр­делі шығармалар болсын, қалай болса да, ғасырлар бұрын мына пәниден баз кешкен ұрпақтардың тірнектеп жинақ­таған дүниелері кейінгі буындарға же­тіп, жеңіл-желпі қаралмай, тіпті жат дүние­лерге біздерді зәру қылмайтындай бітпес байлық, сарқылмас қайрат болып қалды.
Кім біледі, осы байлықтың бар екенін қаншалықты сезіндік және өзегінде әдептілік сақталған бүгінгі әдебиетімізбен қарым-қатынасымыз қандай? Алайда мен бұл тақырыпты әдебиеттің «бізше» меңгерген мамандарына тәуекел етіп, Бәдиүззаманның әлгі «Әдебиетшілер әдепті болу керек!» деген сөзімен ойымды аяқтағым келеді.
Түрік тілінен тәржімелеген
Мәлік ОТАРБАЕВ
