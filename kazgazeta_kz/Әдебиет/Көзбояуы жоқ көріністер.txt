Қуандық ТҮМЕНБАЙ
Алматыда қайыршы көп.
Қайыр тілеп тұрған өзге ұлттың өкілдері.
Садақа тастап тұрған – қазақтар.
Тапқаны тамағына татымай жүрген қайран қазақ өзгенің көңілін қимай қайыршы-қонақтарды да жарылқап келеді
Әлі жеткенше жарылқай береді
«Дворян ұясын» тағы бір оқыдым
Мұхтар Әуезов аударған екінші басылым екен
«…Қалтасындағы бар ақшасын қайыршыларға беріп, Лаврецкий жай басып үйіне қайтты» деп аяқталады бір тарауы
Қайыршыларды көріп тұрып осы сөйлем ойыма оралды
Қайыршылар бір айналып, автобус пен троллейбустан түсіп қап, сол жерге қайтып келеді екен
Бәрінің бас қосатын келісімді мекені бар көрінеді
Бұны әбден зерттедім.
Тәртіп сақшылары оларға аузын ашпайды.
Өзгелерге заң жоқ.
***
Жадырап жүруші едік, жабырқап кеттік
Өтірік сөйлеп, өтірік күлеміз
Мемлекеттік тіл етіп ана тілімізді алған­мен қандастарым қазақша сөйлегісі келмейді
Тіл жанашыры Оразкүл Асанованың мына сөзі бұған дәлел: «Өз тілінде сөйлеп, пікірін мемлекеттік тілде жеткізе алмаған министрге мен не деймін?» дейді тебіреніп.
Оларға халық не дейді?
Дамыған ел, табынған ел Жапонияда бұлай емес
Олар аз болса да адамдығын сақтап отыр
Біз солардан үлгі алмаймыз ба?
Мына тұрған «өз ағам – өзбектен» үйренбейміз бе?
Оразкүл ханым сөйлегенде теледи­дардың көбесі сөгіліп кететін сияқты.
Оразкүлдер көбейсе ғой, шіркін.
***
Тағы бір қазақ жұдырықтасудан жеңіске жетті
Кәсіпқой бокстан Қанат Ислам жеңімпаз болды
Ең соңынан бір адамның қабағын жарып, басына ұлттық тақия киіп, әлем сахнасына шықты
Шаршы алаңда 12 раунд бойы тізе бүгіп демалған жоқ
Қой бағу мен жұдырықтасудың жеңісін пешенемізге жазған екен де.
Оған көшпенділер куә.
Көк тақиясын да шешкен жоқ.
Қазақша сөйлеп, өз тілімізді өзгеге танытты
Ағылшынша да ешкімге дес бермеді.
Бәрі Қанаттай болса ғой.
***
Алматының етегінде Алатау асқақ тұр
Шалқып көк өзен ағып жатыр
Абай бабам ой үстінде
25 қабат қонақ үй қазағымның бейнесін көрсетіп, «Мен қазақпын, мың өліп, мың тірілген» деп, Жұбан ақынның сөзін сөйлеп, ойын үптеп тұрған жоқ па?!
Бізде бәрі бар.
Тек тіл жоқ.
Айтуға оңай…
***
Шалдармен сөйлессем, қатты шаршаймын
Шаршап, олардың білмеген қазақшасын ортасынан қайырып, тілі майырылып тұрса да майдалап жеткізіп, әйтеуір інілігіңді, ғасырға жуық кішілігіңді көрсетуге тырысып бағасың
Осы кісі тіл білмейтіндігінен қымсынбайды, қашан да кеудем­соқтыққа салынып, өрекпіп, өр­шеленіп тұрады
Шіркін, біздің шалдар қандай ғажап еді, соларды аңсаймын
Олар өздерінің білместігіне қынжылып тұратын, сол арқылы адамға тән адалдықтың бәрін көз алдыңа тартатын
Қазір ғасыр жасаған кісілер көп емес, бірақ біріншіден, тіл тәлтіректеп тұр; екіншіден, бала мен ­немере біреудің бетіне толыққанды қарай алатын жағдайда емес
Бұл қаланың баласы мен атасына тән нәрсе.
Осы кісі, тоқсаннан асқан жасы бар, әркез соңғы сөзін Колбинге әкеп тірейді.
– Ол жоқ қой.
Ол жалт етіп бір қарайды да, сөзінің түйінін маған бұрып: «Осыған жабылып бір сақал қырғыш алып берейікші» дейді қабағын түйе қарап.
Оның жүзге жақындаған жасын менің сақалым қинайды екен.
– Көке, Пайғамбар жасына бір жасым жетпей тұр
Екінші мүшелімде сақал қойыппын
Тағы да анау-мынау жер емес, Кеңестің астанасы – Мәскеуде жүріп қойыппын
Өзіңіз неге көсе боп жүрсіз
Немере-шөбереңіздің алдында не дейсіз?
– Бүгін ұйықтай алмайтын шығарсыз? – деді агроном боп ауыл шаруашылығы саласында еңбек етіп, өмір бойы топырақ ұстап өткен кісі.
Сергіп қалғандай болдым
Әкеңнің көзін көргендей адамдар жан сергітер жақсы сөз айтты
Айтарын айтты да, шалт бұры­лып кетіп қалды
Енді біразға дейін кел­­мейді
Өзі сондай адам
Бір айтары бар, бірақ жалтақ
Мұражайға көп барады
Адам­­ды шаршатпайды
Кетпен мен орақ ұс­та­ған адаммен оңаша сырласқысы кеп тұрады.
Қазақшасы жатық.
Өз тілі десе өзегін суырып береді.
Жүзге жақындаған кісінің тек жасын сыйлайтын сияқты.
***
Журналист-жазушы көбейіп кетті
Қаламақысы жоқ заманда жазушы деген кәсіп иесі көлденең тартып, көлеңдей береді
Анықтамалықты ашып қалсаң, аты белгісіз жазушы ағайыннан көз тұнады
Кейде олар жазушы-журналист боп алға да шығып кетеді.
Осы Айтматов мал маманы кәсібін алса да, өмірге жазушы боп келді, жазушы боп өмірден өтті
Аты-жөнінің астына «жазушы» деп жазбапты
Бұны білгеннен кейін айтып отырмыз.
Баспасөзді ашып қалсаң, «журналист-жазушы» кісілердің мерейтойынан көз тұнады
Үтір қойылып, «қоғам қай­рат­кері» қосылса ин­теллигенцияның имен­бейтін халге жеткеніне таңғаламыз
Той көбейсін, бірақ нағыз жазушы мен қай­рат­керді халқымыз іздеп жүрген жоқ па? Бір күні осының бәрін шашылып түс­кен тір­кестердей жинай алмай қалып жүр­месек…
Жұртқа жақпаймыз.
Жағу үшін өмір сүрмейміз.
«Тіл тас жарады, тас жармаса…»
***
Күнде жаңа хабар, жаңаша информация
Мұны да шұғыл береді, естімейін десең де төрт бұрышты компьютер есеңді жібермейді
Кішкентайлар: «Ата, мынау сұмдық қой» деп, алпыстан асқан сақалды басымызға неше түрліні сіңіреді.
Кеше Қырғауылдыда бір бала ұялы телефонын әжетханаға түсіріп алып, алып шығамын деп әрекеттеніп, өзі де тереңіне батып кетіпті
Оны құтқарам деп ағасы соңынан сүңгіп, шымына бойлапты
Қос перзентінің соңынан ес -түсін білмей әкесі кетіпті
Сонымен, бір сәтте үш адам – үш тағдыр иіс әлеміне бой сүңгіпті.
Ақпараттың да айтпайтыны жоқ
Қырғауылдыда пыр етіп бір қырғауыл ұшса ұшқан шығар.
Бір «сотовый» мен үш тағдырға не дерсіз?!
Ең соңғы ақпарат осы.
***
Соңғы жаңалықта сыр көп
Қостанайда екі ұры үй тонауға келіпті
Тықылдаған дыбысты естіп, мылқау қыз есікті ашыпты
Өзінің мылқау екенін қағазға жазып білдіріпті
Сатып алатын заттың арзан екендігін ұрылар да жазып көрсетіпті
Сол сәт қыз жан даусы шығып, айғайлап жіберіпті
Арамдық пен адалдықтың айқасында «Мама!» деп тілі шығып кетіпті.
Ақырында, көршілер көмекке келіп, ұрылар алысқа ұзамапты
Он екі мүшенің бір мүшесі осылайша өмір керуеніне ілесіп, аттай желіп жүре беріпті.
Тағдыр тәлкегі осылай.
…Жақында сот болады.
***
Жігіттердің зердесіне тәнтімін
Алды-артына қарап, бәрін аңдып тұрады
Не айтса да ынты-шынтымен айтады
Бір көңілі жақын сыныптас жігіт ауылға барғанда: «Әй, тәп-тәуір қалпағыңды неге сонша мыж-мыж ғып киіп алғансың?» дейді ағынан жарылып
Әзілі де, аңғалдығы да көрініп тұр
Ол өмірдің бар сәнін мыжылған ши қалпақтан көріп тұрғандай
Мен болсам, осы қалпақты мыжылған күйінде сатып алдым
Мыжылған сәніне қымбат ақша төледім
Ар жағында классика тұр
­Гоголь мен Тургенев, тіпті «Аққу көлі» де айналсоқтап жүр
Ауыл шіркін классикаға көзінің астымен қарайды
Көнеге көз салған ескі адамдар бәрін біліп отырады
Бәрінің басы жалаңбас
Тықыр бастардың ар жағында тарих жатыр
Ұстарамен қырылған бастар кіммен қалай сөйлесуді біледі
Мыжылған қалпақ ілулі тұра берсін
Қалаға барған соң киермін.
***
Бір жақта жүрген бала сияқтымын
Астанам – Алматы
Дәл алдымда – Абай бабам
Мен болсам, қолымда ұялы телефон
Алдын ала айтылған ескертулер
Қазақ баласына сел мен дауылды күні бұрын ескерткеннің несі айып
«Общение не знает границ» деген ескерту де көп нәрсені білдіреді
Бізде тыншу жоқ, жан-дүниеміз мазасыз бір жанбыз ғой
Өзбек те осындай ма екен?
Шоқан ескерткішінің жанында сексеннің сеңгірін алқымдаған аса көрнекті ағамыз итін сергітіп қыдырып жүр
Қазақ баласы сол тұлғамен бір рет суретке түскеніне мәз
Ол 80-ге толады, Шоқан 30-да өмірден өтті
Бала «Ассалаумағалейкүм»! дегенде, ғұлама «Здравствуй»! деді
Ит те қаңқ ете қалды
Ұялы телефон үшінші боп үн қатты…
***
Немеремнің алдында қатты қысыл­дым
Ол маған мынадай сауал қойды.
– Осы барлық шетелдіктер Алматыда жүріп, өз тілдерінде сөйлейді
Қытай – қытайша, түрік – түрікше, өзіміз ойсырата жеңген неміс – немісше сөйлеп, бізге өз тілінде сұрақ қояды
Біз болсақ, орысша немесе солардың тілінде жауап береміз
Неге олар біздің тілімізде бір ауыз сөз айтпайды?
Мүдіріп қалдым
Енді-енді ел боп келе жатқанымызды, уығымыз қатайып, сосын ағылшындар да қазақша сайрайды дегенді жеткіздім
Ауылда өскен немерем күлімсіреп қарады да, Әбділданың «Немерем, саған не берем» деген өлеңін жатқа айтты
Әдейі жаттатып жіберген бе, қайдам, мүдірер емес
Мен оған қарап, ол маған қарап, мәз болып тұрмыз.
Көбі кетіп азы қалды, ол да бір нәрсені күтетін секілді.
Неге екенін қайдам, Алматы – Мәскеу жүрдек пойызы жүрмейтін болыпты
Өзіміздің пойыз да жетеді, тек әлгі сауалға жауап таба алмай тұрмын.
Енді келгенде әжептеуір есейген кейпін көрермін
Шүпірлеп жүрген шетелдікке қойны-қонышымыз кең…
Өзіміздің орыс Алматы мен Астанада қауқылдасып қалады, бірақ әлі күнге бір ауыз қазақша тіл қаптайды
Солардың екі-үш ауыз сөз сөйлеп, жүрдек пойызға мініп бара жатқанын көрсек…
Көңілде мұң бар.
Қазақша сөйлеу – арман.
***
«Қазақ хандығының жалғасы түсіріледі» деген хабарлама шыққанда бөркімізді аспанға аттық
Жалпы алғанда, 2,5 мыңнан астам сеанс, оның 60 пайызы – қазақ тілінде, 40 пайызы – орыс тілінде көрсетіліпті
Киноның қазақша көрсетілуін өтінген хабарламада шек жоқ
Әсіресе солтүстік облыстардан
Тәуелсіздік алғанына ширек ғасыр болған қара қазақ қуаныштан жүре алмай қалды
Біз өзі осындай халықпыз ғой… «Алмас қылышты» қолға алып, жас режиссер Жарасқанның Рүстемі кетіп барады
Екі Ілияс көре алмаған қызықты осы бала көрсе екен дейміз
«31» арнадан кино көрсетілер кез – наурызды күтіп жүрміз.
«31» – өз үйіміз сияқты.
***
«Үркердің» міндеті – талантты табу
Құдайға шүкір, азды-көпті қолына қалам ұстап, әдебиет әлеміне талпынғандарға он жылдан бері қолтықтан демеу боп келеміз
Бірақ осы «бірақтың» белдігі босаңсып тұр
Қазір баспасөз өзінің жекеменшік үйін тігіп алды
Мемлекеттен демеу жоқ
Тіпті өз бетінше «жазушы» боп алғандар да жетерлік
Ал әдебиет дегеніміз Абайды алға ұстаған өзіндік әлем емес пе? Заман өзгергенмен, әдебиет өзгермейді
Бұлар бір үй, бір әлем, бір үйдің сауатты балалары
Баспасөзге жазылу науқаны «Мәскеуге шабуыл» болса, кітап оқымау – қоғамның дертіне айналды
Тағы да айтайын – талантты табу міндетім деп
Қазір менеджментті қатар іздейтін болдым
Менедж­мент пен халтура қатар жүрмей тұрмайды, ол – өмірдің заңы
Оның үстіне өлең жаз­ғыштар екі есе көбейіп, ал мен болсам, қайтсем де таралым табуым керек
Осы­лайша екеуін қатар іздейтін халге жеттік.
Сайтты сағынып отырғандар қан­шама.
Шаршаңқы редактордың сұлба­сына қарайтын кім бар екен?
Үш миллион таралыммен басылым шығарып жүрген жапондардан неге үйренбейміз? Олар агент ұстайды, біз агент десе 37-жылды елестетіп, зәреміз ұшады.
Біз неге бұрынғыдай басылымдарымызды дүңгіршектен сатып алмаймыз? Неге өзгенің шал-кемпірлері «Караван» мен Мәскеу басылымдарын «Дауыс» дүңгіршегінен емін-еркін сатып алып жатады? Қайда барсаң да «Жұлдыз» бен «Қазақ әдебиетін», «Үркерді» үйіріліп іздеген жастарды көреміз.
Маркстың мысы басып тұр.
5-мамыр сол кісінің туған күні әрі баспасөз күні еді ғой
25 жылда осыған көзім жетті.
