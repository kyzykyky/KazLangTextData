Фото тілі – нақты тіл, затты тіл
Көрдің, көргеніңді түсірдің, түсіргеніңді шығардың… Көбіміз осылай ойлаймыз
Ал Сен болсаң фотоаппаратыңды мың бұрап, мылтық кезеген мергенше кезеп, көріністерді бір жерге жинақтап кешенді, көркем коллаж жасайсың
Отаншыл рухта туған кешенді көркем суреттерің публицистикалық лепті, философиялық ойға сақы шығып отырады, жан аға! Ол үшін көзмергендік аз, фотообъективке дүние-ғаламның сырын сыйғызар ойшыл болу керек
Сен халқымыздың осындай аппараттың шағын көзіне дүние-ғаламның шалқар көрінісін сыйғызған ғажап көзі қиядағыны шалатын көзмерген суретшісі, ойшыл перзентісің, жан аға!
Жан аға!
Жақында Алматыға барып қайттым
Халіңді біліп, көңіліңе демесін болу еді ойым
Біл-д-і-м! Өзің де ештеңені жасырған жоқсың
«Келгірің келіп қалды, Құлташ, – дедің қатайып
– Жинақталып үлгере алмадым… «Түркістан» фотоальбомының шығуына Бердібек Сапарбаев септесіп еді
Алланың нұры жаусын, азаматқа! Қалғаны шашылып қала ма, қайдам? «Ұлыңмын сенің, ЖЕР-АНА!» атап кезекті фотоальбомымды дайындап едім
Мұхтар шығарып беруге уәде етіп еді
Ол да басқа қызметке ауысып кетті білем…»
Алқынып тоқтадың
«Қанша шапса алқымы іспес жүйрігім-ау, не болды Саған? – деп мен отырмын
Үш-төрт жылдан бері қуған сықпыты жаман сырқат жығуға айналғаны ма?!»
Сыр бергің келмей Сен отырсың.Түсінем
Жетім өскен бала шақтан сүйегіңе сіңген қайсарлық
Сыр бергім келмей мен отырмын
Егілуге жер тар
Іштен егілемін бордай езіліп
Сырттай ж-о-қ
Мен егілсем, Сен не боласың? Сені жылатуға емес, жұбатуға келіп отырған бетім емес пе?! Сені әлпештей қарап отырған аяулы жарың, бала-шаға не болады?! Жаныңда жатқан «Ұлыңмын сенің, ЖЕР – АНА!» фотоальбомыңды алып, жас­ты көзімді бүркеп төмен қарап ақырын парақтай бас­тадым…

Бұдан бұрын кітаптарыңды Түркістанға жіберіп едің
Оны мен «Түрік тілдес халықтар кітапханасына» жинақтап қой­дым
Фотоальбомыңды ұсындың
«Бал-дәурен, шіркін балалық шақ!» деп атап, балалар өмірінен түсірген этюд­теріңді, коллаждарыңды жинақтап жүр едің
Қаламгер, қайраткерлер өмірінен жылдап түсірген фотосуреттерің мен коллаждарыңды бір томға жинақтап жүр едің
«Үлгермедім» деп отырғаның сол дүниелер шығар
Үлгермегенің – кітап етіп бастырып шығарып үлгермеу
Әйтпесе, макетін жасап, форматын анықтап, қалай орналастыру (композициясы) керектігін жобалап жасаған қаралай нұсқасын маған тапсырып қойған едің ғой, жан аға! Шығарып үлгермедік
«Өнер» баспасының директоры Әшірбек Көпішев екеуміз екеуледік те… Сан сылтау
Шығарып бере алмадық
Шамасы, қазақ фотоны өнер тұтуға, фотосуреткерді қадірлеп, құрметтеуге әлі жете алмай келеді-ау
Өйткені сұлулық дүниесін – жаны сұлу емес, мансапқор жандар басқаратын қасірет бар қазақ қоғамында! Оны Елбасы көгілдір экраннан көзге шұқып айтумен келеді
Жер тесік болса, кіріп кететін жағдай!
…Сенің бірсыпыра үздік суреттеріңнің тууына «Ана тілі» апталығы себепкер болып еді-ау, осы
Халықаралық «Қазақ тілі» қоғамының төрағасының орынбасары Өмірзақ Айтбайұлы арнайы шақырып, кіндігі жаңа кесіліп жатқан уыз жас «Ана тілі» апталығына келген сәттеріңді еске алып отырмын іштей.
Міне, «ҚАЗАҚ ТІЛІ» деп аталатын көркем коллаж
Кәрі ағаш
Дұрысы, кәрі ағаштың тамыры адырайып-адырайып білеуленіп жер бетіне шығып кеткен, қурауға шақ қалған діңі… Дің кесіліп кеспек түбірге айналған
Қайраны жоқ
Күтімсіз, керексіз халде
Айықпас сырқат… Сыртқы әрі ғана емес, діңіндегі нәрі де қуарып бара жатқан жуан діңнің шет қабырғасынан ғайыптан тайып аман қалған үш тал жапырақша қылтиып көрінеді…Әлсіз ғана жалбырап тұр… Бұл тәуелсіздік алар шақтағы ана тіліміз – қасиетті қазақ тілінің қайраны кетіп қалған қатерлі халі еді
Жасырар не бар, кеңестік кезеңде талай ұлт тілі өліп(оның қаншамасы бауырлас түрік ұлт-ұлыстары тілі), енді бірталайы өлім күтіп қансырап тұрған болатын
Фотосуреткер қазақ тілінің сол кезеңдегі хал-ахуалын көркем жинақтап әдемі-ақ берген
Сенің мына коллажыңа қарап, қазақ тілі таза үмітсіз тілге айналған өлі тіл екен деп қалуға да болады.
Осы бір қара бояу Сенің келесі бір туындыңда одан әрі қалыңдай түседі
Көрерменнің аяу­лы ана тіліне деген үмітінен гөрі күдігін қабындатып, ойландырып оятудың, толғандырып асқарға аттандырудың амалы болса керек
Бұл тіпті күрделі коллаж
Нәзік өлмесгүл(бессмертник)
Бетіне «ҚАЗАҚ ТІЛІ» деп жазылған… Гүл тамырын полигонның тікенек сымы шырмай буындыра орап тұр
Көркемсуреттің төсегінде (фонында) алапат ядролық жарылыс бұлты… Бұлт екі ораммен қопарыла көтеріліп күн көзін жабуға жақындап барады… Тамырын полигонның тікенек сымы буындырған, басын ядролық сынақтың алапат жарылысы тұмшалаған «Өлмесгүл» өсер ме, сірә?! Ойланып қаласың
Ойланып қаласың да: «О, сақта құдай!» дейсің еріксіз
Ядролық сынақ бұлтынан тұтылған күн, буындырған тікенек сым… бәрін үйлесімділік ынтымаққа әкеліп үш қабатты көріністен өзі аяулы, көңілі қаяулы Қазақ тілінің мүшкіл халін берер көркем коллаж жасау әй, жай фотосуретші, тіпті көзмерген дерлік дара көркем ойлы суреткердің де қолынан келе қоюы қиын-ау
Жай әбжәлдің, қатардағы кәсіпқойдың да қолынан келе қоюы екіталай
Ол үшін көзмерген ғана емес, шын ойшыл, ана тілін бар жан-тәнімен аялар, туған ұлтын сүйетін отан­шыл хас ойшыл-суреткер, тума талант болмақ шарт шығар, асылы! Сен «Ана тілі» газетінің қабырғасында жүріп осындай философиялық коллаж жасай алдың, жан аға! Халыққа осындай өресі биік, ана тілі үшін ұлтты күреске шақырған, өнегесі мол, классикалық сурет сыйладың, жан аға!
Бір ой қылаң береді
Сонда қалай, Сенің желілі коллаж-суреттеріңде үмітсіздік басты философия ма? Жо-жоқ!
Ойыма осы сәт шоң Шыңғыс Айтматов оралады
«Ақ кеме» аталатын философиялық хикая жазды емес пе?! Адалдық, ізгілік өліп, қаракөкірек қараулар үс­тем­дік алып жататын қара ­боя­уы қалың, ой қатпары он орам шығарма
Сол қатпарларды пуб­лицист-жазушы аңғармай қалды ма, әлде мәскеулік әріптестері туыс халықтар қаламгерлерін бір-біріне айдап салып арандатты ма, әйтеуір Әнуар Әлімжанов, жарықтық Әнекең «Ақ кемені» сынап «Литературная газета» бетінде мақала жазды
«Әттең-ай» деп бармағымызды тістедік
Шыңғыс Айтматов әдебиет газеті бетінде жауап берді
Қымбатты Әнуар-ау, баланың өзі өлгенімен, аяулы арманы қалған жоқ па бізге?! – деді.
Орайында еске түсіп отырғаны ғой
Сол секілді сенің «Қазақ тілі» аталатын коллажыңда да арман тірі, үміт бар
Өлеусіреген үмітті жалбыраған үш тал жапырақпен бере білдің, қадірлі Беке! Қала берді бір жағынан ядролық жарылыс қысқан, екінші жағынан «Боранды бекеттегідей» (Ш.Айтматов) атабейітіңе өзің өте алмастай қазақ жерін тікенек сым (әскери алаңдар) қоршаған қиын халде бойын көкке созып екі тал «Өлмесгүл» өсіп тұр… Қайсарлық! Үміттің төресі! Арманның көкесі!
Желілі коллаждар
Келесі коллажда «Ана тілі» газетіне берілген ресми «КУӘЛІК» сөйлейді
Қасында «Ана тілі» газетіне оранған жас сәби
Шарана дерлік
Аласапыран фон мұнда да бар
«Ана тілі» апталығының жарыққа жаңа шығып, апыл-тапыл басқан қадамын бейнелегенің
Бейне:
Балақан қаз-қаз бас,
Балақан аз-аз бас.
Балақан құлама,
Құласаң жылама! (Ж.Смақов) –деп тілек тілеп тұрғандай! Жарық дүниеге жаңа келген сәбиге ешкім де өмір жолыңды жүріп емес, жүгіріп баста деп айта алмайды ғой
Өйткені өмір – қиял-ғажайып ертегі, не батырлар жыры емес
Оның үстіне сенің суреттерің диптих, триптих, төрттік, бестік… дегендей желілі келеді
Бір тақырыптағы бірнеше сурет
Бірінде айтылмаған ой екіншісінде сабақталады
Бірінде айтылған ой екіншісінде жалғасын табады
Философиялық ойды бір қазыққа байлап, оны әр қырынан бейнелеп, эволюциясымен беру
Коллаж «ДҮНИЕГЕ СӘБИ КЕЛДІ…» аталады
«Ана тілі» апталығының өмірге келгенін Сен осылай үлкен үмітпен бейнеледің, жан аға! «ДҮНИЕГЕ СӘБИ КЕЛДІ…» Ол қалай өсіп, қалай өркендеуі керек? Келесі кешенді коллаж осы сұраққа жауап береді
Ана тілі тақырыбы «Қазақстан Республикасындағы Тіл туралы» Қазақстан Республикасының Заңына ұласа жырланғанда, тіпті тәнті қаласың.Туған тіл үшін шеруге шыққан жапа-тармағай жұртшылық
Қолдарында «Тіл тағдыры – Ел тағдыры» деп жазылған жазба-плакат… Жұрттың сұранысына орай Халықаралық «Қазақ тілі» қоғамы төрағасының орынбасары Өмірзақ Айтбайұлы жаңғыртқышқа жар сала сөйлеп тұр… Не дейді? «ТІЛІМІЗ ЗАҢДЫ…»-дейді
Сенің кезекті композициясы келіскен, кешенді шешімді шебер туындың, міне, осылай, ана тілімізді қорғай келіп еді өмірге!
Фото тілі – нақты тіл, затты тіл
Көрдің, көргеніңді түсірдің, түсіргеніңді шығардың… Көбіміз осылай ойлаймыз
Ал Сен болсаң фотоаппаратыңды мың бұрап, мылтық кезеген мергенше кезеп, көріністерді бір жерге жинақтап кешенді, көркем коллаж жасайсың
Отаншыл рухта туған кешенді көркем суреттерің публицистикалық лепті, философиялық ойға сақы шығып отырады, жан аға! Ол үшін көзмергендік аз, фотообъективке дүние-ғаламның сырын сыйғызар ойшыл болу керек
Сен халқымыздың осындай аппараттың шағын көзіне дүние-ғаламның шалқар көрінісін сыйғызған ғажап көзі қиядағыны шалатын көзмерген суретшісі, ойшыл перзентісің, жан аға!
Тағы бір фотосурет
Бұлт басқан зеңгір көкте – «Қазақ тілі» асқақ тұр
Ананың алақаны сәбиді алақанымен көкке көтеріп әкетіп барады… Бұл коллаждан менің ұққаным: Ана тілін келер ұрпақ өсіреді; келер ұрпақты Ана тілі өсіреді! Келесі суретте келер ұрпақтың жалбыраған үшеуі (бір ұл, екі қыз) сынып тақтасына: «АНА ТІЛІМІЗ – ҚАЗАҚ ТІЛІ!»-деп бормен жазып қойыпты… Тәуелсіздікке дейін «Ана тіліміз – қазақ тілі!» деп батыл айтуға жүрексінетін, қызыл империяның кірме тілін ана тіліне балаған «мәңгүрттер»(Ш.Айтматов), өзге тілге малынып, өз тіліне жат пиғылда көз алартып қарайтын «көзқамандар»(Р.Бердібай) Қазақ КСР-інде миллиондап санала бастаған
Міне, осындай ұлт тіліне қауіп төніп тұрған заманда сенің қазақ тілінің келешегі – қазақ жастарында екенін ұшқыр бейнелеп, өткір айтқан коллаж-суреттерің кеше де, келешекте де маңызын жоймайтын, өсер ұрпақпен бірге ана тілін ар тұтуға, ана тілін қастерлеуге шақырып тұрар өміршең туындылар, жан аға!
Тағы бір кешенді суретіңе көз жібердім.
«Ана тілі» апталығын қолына ұстап, молдас құрып сәби отыр
Сәби – «Ана тілі» апталығы; «Ана тілі» – сәби
Бұл – сенің жас апталықты жарнамалап айтарда тоқсаныншы жылдары қолданған тәсілің
Сол сәби апталыққа үш танкі пулеметін үш жақтан оқтап оқталып-ақ тұр… Танкінің бірінің белдеуінде – «қымбатшылық», екіншісінде – «қағаз тапшылығы», үшіншісінде – «баспасөз одағы» деген белдемше жазулар бар… Бәрі «Ана тілі» апталығын қыспаққа алып үш жақтап келеді
Бұл – тәуелсіздіктің ақ таңы сібірлеп атар-атпас тар кезең, бірақ патриоттық рухтың күшті кезінде жасалған публицистикалық коллаж
Уақыт үнін, кезең қыспағын көрсетуімен көзге ыстық!
О, мына бір қызыққа қараңыз, «Қазақстан картасы» жайылып жатыр
Тасбақа мінген, «Қазақ тілі» оқулығын қолтығына қысқан бала (натурасы Димаш) оңтүстіктен солтүстікке қарай сапарлап барады… Фотоколлаждың тақырыптық мәтіні мынадай: «Кешегі бір жоқшылық,
Бүгінгі көп таршылық.
Мінген атым тасбақа,
Барар жер, баршылық…»
Сол бір тар уақыт, ана тіліне қауіп төніп тұрған тар кезең психологиясын дөп басқан, дәл берген суреткерлік коллаж! Ащы астар, ашық сын да қылаң береді.
Ана тілін аза тұта жаздаған небір алмағайып қия, құздардан аман-есен өттік
Сол алмағайып тар кезеңде Ана тілі бастан кешкен қасіретті барынша шыншыл бейнеледің, жан аға! Қара бояуы қалың сол сурет, фотоколлаждарың талай ана тілін ар тұтқан азаматты жылатқан шығар, талай мәңгүрттің есін кіргізген болар, жан аға! Кеше бүгінге үміт артып сөйлеген екенсің
Ана тілінің аяулы тағдыры үшін көңілің қабаржып қаяулы бейнелеген екенсің
Қара бояулы коллаж суреттер кім-кімді де бейтарап қалдырмайды, жан аға! Олар Сенің шынайы суреткерлік һәм перзенттік жүрегіңнен туған ақық туындылар! Жүрегің қанжылап отырып жасадың-ау осынау асыл дүниелерді! Бұл кеше еді
Ал бүгін ше?
Әрине, кешегі кеңестік тар кезеңнен қансырап шыққан қазақ тілінің мәселесі әл-әзір сарқылмақ емес
Алайда Сен жүрегің қанжылап отырып бейнелеген үміт тірілген,жан аға! «ҚАЗАҚ ТІЛІ» деп аталатын қараағаш өлі діңіне жан кіріп, жалбыраған үш тал жапырақ недәуір өсіп, жайқалып келеді, екі тал «ӨЛМЕСГҮЛДІ» алқымнан алып буындырған тікенек торлар босаңсыған, Семей полигоны біржолата жабылды… Енді? Енді жаралы жылдардың адам ағзасына, аяулы ана тіліміздің жан жүрегіне салған дертін жазу үшін күресуліміз
Бейне бүкіл шығармашылық тағдырын Хиросима, Нагасаки тұрғындарының тән азабы мен жан азасына арнаған жапон жазушысы Кэндзабуро ОЭ секілді… Санатта Сен де барсың, жан аға! «Сүйемін анам тілін, Бесікте жатқанда берген білім…»(С.Торайғырұлы)
Бесікте жатқаннан білім берген аяулы Ана тіліміз жайында түсірген фотобейнелерің мен көркем коллаждарың кейінгі ұрпаққа өнеге шашады
Өйткені Ана тілім – арым деп еңбек еттің
Ана тілім – барым деп бар дарын қуатыңды аямай жұмсадың, жан аға! Олар – таза өнер дүниесі
Ұлттық классика! Өнериеттік туындыларың – жас өркенді ана тілін таза сақтауға, дамыта ұштауға, аялап ұстауға баулиды
Енді ана тілі жайында коллаж жасауға тағдыр жазса, басқаша, тіпті басқаша көсілуің мүмкін, жан аға! Сен ойшылдығы ортаймаған, суреткерлігі сарқылмаған фотосуреткерсің, жан аға!
Иә, тағдыр жазсын!
Соңыңа ерген ерқара 
Құлбек ЕРГӨБЕК
Түркістан
