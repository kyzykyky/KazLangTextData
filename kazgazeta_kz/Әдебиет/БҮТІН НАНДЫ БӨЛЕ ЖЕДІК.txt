Ұлы Дала елін мекендейтін халықтардың тағдыр-талайы қайғы-қасіретке толы екенін бала кезімізден біліп өстік
Солардың қатарында балқар ұлтының өкілдері де бар болатын.
– Мен ол кезде 14 жастағы бала едім
Ал болашақ жарымның әкесі Махмуд майданнан бір қолынан айырылып, елге келген кезі ­болатын, – деп отырады әкем Исмаил ­Бекпаев сол бір қаһарлы күндерді есіне алғанда
– 1943 жылы қарашайлықтарды қопара көшіріп, жер аударып жібергенін көзіміз көрді
Олардың ­басына түскен зобалаң бізге де келетінін қайдан білейік? Келесі 1944 жылдың 8 ­наурызында мұздай қаруланған әскерлер келіп, қол жүктерімізді алуға ғана мұршамызды келтіріп, мал таситын вагондарға тиеп жіберді
Не үшін жазықты болғанымызды, қайда апаратынын түсіндірген жанды кездестірмедік
Олардың содан кейінгі тағдырлары сталиндік репрессияға ұшыраған мыңдаған адамның көрген күндерімен ұқсас болыпты
Аштық пен шөлден жан тапсырғандарын жер қойнына жасыруға да жарамай, жолда қалдырып, арып-ашқан халықты қазақ даласына әкеліп тастаған
Бекбаевтар отбасы өзге де ағайындарымен бірге Ұшқоңыр тауының етегіндегі Шамалған елді мекеніне тұрақтаған
Атамекен, туған жерлерінен ауа көшіріліп, жандары жабырқаған жұртты жоқшылықтың зардабын тартып отырған қазақ ­отбасылары бөліп алып, қамқорлықтарына алғанын аға буын өкілдері біздің санамызға сіңіріп кетті
Әкем және оның әпкесі мен бауырын отағасы майдан даласында ажал құшқан Рахия Тоқтаубекова деген апай өз үйіне қоныстандырыпты
Қарапайым ғана қазақ әйелінің өзгенің қайғысына бейжай қарамай, өздері қиналып жүрсе де барымен бөліскені біз үшін әлі ертегідей
Бүтін нанды бөле, жарты нанды жара жеген күндер осылай жалғасқан
Рахия апайдың жалғыз сиырының сүті бір үйлі жанға азық болғанын айтып отыратын
Осылайша, жоқшылықтың зардабын тарта, тіршілік үшін күресе жүріп қазақ халқының бауырмалдығының арқасында туған жерлерінен зорлықпен көшірілгендердің барлығы жаңа жерден екінші Отанын тапқан болатын
Әкем Исмаил Чопанұлы мен анам Маржан Махмудқызы осы жерде шаңырақ құрып, ғұмыр бойы еңбек етті
Шаруашылықта өндіріс озаты болып, өлкенің гүлденуіне шама-шарқынша үлес қосты
Механизатор да, бақташы да болып еңбек етті
Кей кездері өткен күндерді еске алғанда: «Малға жем-шөп дайындау науқаны кезінде ауылдың үлкен-кішісі түгел жұмысқа жұмылдырылатын
Сол кездері Нұрсұлтан Әбішұлы да көппен бірге еңбек етіп, дала қосынында бізбен бірге түстене жатушы еді
Өте қарапайым, көпшіл әрі шаруаға икемді екенін байқайтынбыз
Ол кезде Нұрсұлтанның тәуелсіз Қазақстанның Тұңғыш Президенті болатынын қайдан білейік?! Тіпті Елбасы болғаннан кейін де ­анда-санда елге келгенде бізбен сәлемдесіп, хал-жағдайымызды біліп жүрді
Ұлылық дегеннің өзі, бәлкім, осы шығар
Бұл жерде дүниеге келген біздер өзіміздің тағдырымызды, болашағымызды, жас ұрпақтың келешегін тек қана тәуелсіз Қазақстан Республикасымен байланыстырамыз
Қазақ тілі де біз үшін екінші ана тілімізге айналған
Сондықтан Ұлы Дала елінде әрқашан береке мен бірлік болуын жан-тәнімізбен қалаймыз.
Мәриям БЕКТАЕВА
Алматы облысы
Қарасай ауданы
