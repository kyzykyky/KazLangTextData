Құлыншақ Кемелұлы
(1840-1911)
Енесі жүдеп, нашарлап,
Ертелеп туған төл ғаріп.
Ауадан жауын кем болса,
От шықпай қалса, жер ғаріп.
Басшысы нашар жолығып,
Ынтымақ кетсе, ел ғаріп.
Көкала жылқы болмаса,
Бетегелі бел ғаріп.
Қаз-үйрегі болмаса,
Айдыны шалқар көл ғаріп.
Қатарынан кем тартып,
Қуаты кеткен ер ғаріп.
Жастайыңнан кесілген,
Он саусақ ойнап секірген,
Ақ домбыра сен ғаріп.
Өлеңдетіп, әндеткен,
Айналаны сәндеткен,
Уақытым кетсе мен ғаріп.
***
Ауылдан шыққан күні Көлбай қондым,
Қондырмаймын десе де, болмай
қондым.
Ат жемін қонақ ед деп бермеген соң,
Тақыр жерге иірген қойдай болдым.
***
Тал бесігін таянған, шешем,
Түнде тұрып оянған, шешем.
Тар құрсағын кеңіткен, шешем,
Тас емшегін жібіткен, шешем.
***
Адамзат келер-кетер, жүзге келер,
Бәрібір, үйде өлсең де, түзге көмер.
Қайыр-қош, аман боп тұр, қайран елім,
Ағайын енді қайда бізге келер.
