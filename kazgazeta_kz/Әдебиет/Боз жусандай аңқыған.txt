Халқымыздың болмыс-бітімінде табиғат құбылыстары ерекше орын алатыны белгілі
Сөз өнерінде қоршаған орта, дала, әртүрлі өсімдіктерге байланысты теңеулердің, сөздердің молынан кездесуі соның айғағы десек те болады
Осы ретте жусан шөбіне жеке тоқталғымыз келіп отыр
Өйткені жусан қазақ даласының нышаны ретінде ұлттық дүниетанымға, сана-сезімге сіңіп, төл ұғымымызға айналғаны анық. 
Иә, ұлан-байтақ даламыздың қай қиы­рына барсақ та, жусанды кездесті­ре­тініміз анық
Сондықтан туған жерді, атамекенді аңсататын, сағындыратын нәрсе жусанның иісі
Қазақ үшін жусанның орны бөлек
Көркем әдебиетте жусанның бірнеше образға теңелу түрлері де кездеседі
Мысалы, «Даладағы жусандай мұңлы, алыстан талып жетер қаңбақ көшкінінің шуындай әуезді» деген тәрізді тіркестер кездеседі.
Әдетте жусан өте жұмсақ шөп болған­дық­тан жел қайда соқса, солай қарай құлап тұратын бейнесі, тіпті ала құйыннан кейінгі кейпі жүзі салбыраған, мұңлы адамды суреттеуде ұтымды бейне болғанын байқаймыз
Тілімізде жусандай жайқалу деген тұрақты теңеу бар
Бұл тұрақты тіркес жусанның тегіс өсіп, біркелді жайқалу қасиетінен туындайды
Публицистикалық стильде «жусандай бұрқырап шыға келді» деген сөз тіркестерін көруімізге болады
Сонымен, жусан қазақ даласының, қазақ болмысының нышанына айналған символдық бейне, этнотаңба
Қазақта «жусан жеген қойдай семіріпті», «жусанды дала», «жуалы жер», «жусан иісі мүңкіп тұр», «жусандай сасиды», «жусанды далада хош иіс бар», «боз жусандай аңқыған» деген сөз тіркестері халық жадында терең сақталуы ұлттық дүниетанымда кең орын алуына байланысты деп түсінеміз
Енді жусанның емдік және өзге де қасиеттеріне тоқталайық.
Жусан – емдік шөп
Қазақстанның барлық жерінде – шөл-шөлейтті далада, таулы жерлерде өсетін 81 түрі бар
Сондай-ақ қазақ емшілері дәрмене жусанды ішек құрты ауруына қарсы қолданған
Бабаларымыз бұл өсімдікті шет елдерге сауда керуендері арқылы көп мөлшерде жіберіп отырған
Ал қара жусанның тамырын тәбет ашуға, асқазан, бауыр, ішек, өт қалтасы ­ауруына ем ретінде пайдаланған екен
Қара жусан Қазақстанда Каспий маңының құмдарында, Мұғалжар, Торғай, Ұлытау, Зайсан, Балқаш Алакөл ойысында өседі
Биіктігі 25-30 см, жапырағы ұсақ
Қара жусанның құрамында шырышты және шайырлы заттар, каротин, С дәрумені, эфир майы мен аздаған алкалоидтар бар
Қара жусанның емдік қасиеті ерте кезден-ақ белгілі болған
Дәрмене жусан тұқымдасына жататын дәрілік өсімдік
Оның дәнінен адамның ішкі ағзаларына ем ретінде пайдалануға арналған дәрі-дәрмектер жасалады
Сонымен қатар жусан астралылар тұқымдасына жататын көп жылдық шөптесін өсімдік
Жусанның биіктігі 10-60 см, кейде 1,5-2 м-дей болады
Сабағы тік немесе жерге жайылып өседі
Жапырағы кезектесіп орналасқан, қауырсын тәрізді, шеті тілімденген, кейде бүтін жиекті
Ұсақ гүлі қос жынысты, сары түсті, себеттері көп, әбден піскен кезде шашыраңқы иіліп келген сыпыртқы гүлшоғырын құрайды
Шілдеден қыркүйекке дейін гүлдейді
Жемісі – тұқымша.
Жусанның 17 түрі – сирек кездесетін эндемик түрге жатады
Жусанның жапырағының құрамында 15%-дай каротин болады
Оны көкөніс тұздағанда, консерві жасау үшін, сондай-ақ дәм-татымдық өсімдік ретінде пайдаланады
Тағамға жапырақтары қолданылады
Моңғолия мен Оңтүстік Сібірден тараған
Құрамында эфир майлары, С дәрумені, минералдық және тұтқырлы заттардың болуымен ерекшеленеді.
Жусан – мал азығы
Ақ жусан — қорегі мол, малды тез семіртетін күздік және қыстық жайылымдық шөп
Мал азығы үшін жусаннан пішен шабылып сүрлем дайындалады
Малды отқа жібергенде жусанның жаңа жайқалып шыққан балғын түрін жеген ірі қараның еті дәмді, сүті қою болады екен
Жусанды қой, ешкі малдары жақсы жейді
Бұл жайылымға жайылған малдың еті мен сорпасы дәрі болады
Мал­мен күн көрген қазақ халқының таны­мында жусанның қасиетті шөп ретінде сақталуына осы деректер де негіз болуы мүмкін.
Иә, табиғат пен адам егіз
Адам табиғатсыз өмір сүре алмайды
Өйткені, табиғат – бүкіл тіршілік атаулының алтын ұясы, ырыс пен мол қазынаның қайнар көзі
Табиғат адам бойына шабыт, көңіліне қуат, сезіміне сұлулық пен сағыныш ұялатады
Қазақстан жері өсімдік түрлеріне қаншалықты бай болса, халқымыздың тілдік қорында өсімдік атаулары молынан ұшырасады
Мәселен, көрнекті ақын Ілияс Жансүгіров өзінің «Жетісу суреттеріндегі» «Жер түгі» деп аталатын небәрі 54 жолдық өлеңінде 30 түрлі ағаш пен 60-қа жуық шөптің, құрайдың барлығы 90 түрлі өсімдік атауларын төмендегі өлеңінде келтіреді.
Ағашта өзің білген қарағай, тал,
Жалғыз-ақ неше алуан түрлісі бар.
Долана, ұшқат, шетен, ырғай, арша,
Ақ сасыр, қызыл қайың, барша, шынар.
Шырғанақ, сөңке, терек, сөгет, емен,
Үйеңкі, шырғай, балғын тораңғылар,
Сарыағаш, қойқарақат, жиде, шетен,
Тобылғы, түйеқұйрық, бауырқұрттар;
Қараған, бозқараған, шеңгел, шілік
Сықылды ағаштардың талайы бар.
Биікте бітед шөптен сарыкүйік,
Тістеніп жатыр жұлып малы сүйіп,
«Қымызын сарыкүйіктің ішеміз» деп,
Албандар қоныстайды құстай биік.
Тауқонақ, шайшөп, маңқа, құлынембес
Сүттіген, еңдік, мейіз, киізкиік.
Ақшалғын, көкемарал, бетеге, раң,
Жапырақтеңге, бұйра, қисық, иық.
Балдырған, уқорғасын, атқұлақты,
Елік жүр сонысында соны қиып.
Желкеуір, бәрпі, шырыш, шытыр,
Сауыны биеемшектің кеп тұр иіп.
Мыңтамыр, жуа, рауғаш, жаужапырақ,
Балауса, сорғыш, селдір, ермен, бақбақ,
Сыбызғы, жалбыз, құлмақ, қарақияқ,
Шоңайна, меңдуана, сора, шақпақ.
Ішінде сол қурайдың сұлу солар,
Шырмауық, кендір, қылша, жыланқияқ,
Қанжыға, қоға, сасық, аққой болып
Бөлінед жуалар мен таусарымсақ.
«Қымыздық», «қызсаумалдық»
дейтіндерге
Ат қойған тау елінде сүйіп шын-ақ.
Өріске біткен осы өңкей сүттің
Ішінде бір сүйкімсіз отыр бір-ақ:
Қалақай қара тарғыл – ол айтқаным,
Сүйеді сүйкенгенді шымшып, бұрап.
Өзге жан өмірі оған жоламайды,
Төңбекшіп түйе жесе, қалар құлап.
Шалқиды шалғын көлдің қамысындай,
Атқұлақ Тасарықтың тарысындай
Үш қырлы, сұлу қырлы айылқияқ,
Кіндігі қырғыз өрме қамшысындай.
Селтеңдеп сепсе қурай сырға қадап,
Саржағал сәлемдесед танысындай.
Жуалар шайқаңдаған, ол – бір кербез,
Шалма орап мұсылманның абызындай.
Құс таңдай самал соқса – сыбырласад
Әзілді әйел, ажын-абысындай.
Солармен судырласып ойнайды жел
Дүрмектің көкпар тартқан
шабысындай.
Неше елді аттандырған құтты қоныс
Әлі тұр әсемдігі тауысылмай.
Суретін сөз баяндап жеткізе алмас,
Жерінің Жетісудың бәрі сондай!
Айгүл Әмірбекова
