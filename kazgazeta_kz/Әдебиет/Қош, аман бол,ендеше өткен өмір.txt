Нұрлан Қосымбаев
Жаратылыстың әлі біз шешіп үлгермеген жұмбағындай Маңғыстаудың құпиясы көп
Әсіресе оны мекен еткен елінің көкейі – көмбе, көкірегі – қазына
Небір жырау, не бір дырау өткен өлкеде Қашағаннан қалған қара домбыраны қолына алып, алдындағы ағасы Алашқа белгілі айтыстың ақтаңгері Мэлстің соңынан ерген туған бауыры Нұрлан да ақын болып туды, ақын болып өсті, дүниеден де ақын болып өтті
Әйтпегенде, Қосымбай әулетінің ішінде қалам ұстамағаны, қара сөзден қаражаяу қалғаны бар ма?! Түрлі аймақтық, республикалық айтыстарға қатысып, бағын сынағанына қарап, жұртшылық Нұрланды айтыскер ақын деп біліңкірейді
Ал, оның арқырамай-ақ, күркіремей-ақ, жаныңа жұп-жұмсақ қонатын, жүрегіңе жып-жылы тиетін поэзиясын білетіндеріміз көп емеспіз
Өзі қызмет еткен Ақтау мемлекеттік университетінің баспасынан шыққан «Бір күнгі өмір» атты алғашқы жинағы оның көзі тірісіндегі соңғы кітабы болды

Нұрлан Досымбетұлы жақында ғана аманат-жанын жаратқан иесіне тапсырды
Тікелей келген дерт алып тынды
Әдетте өмірі қысқа болып, қыршын жаста кеткен ақындардың көбіне тән бір құбылыс бар
Олардың өлім туралы көп жазатындығы, өзінің ғұмырбаянын қолмен қойғандай болжамшылдығы
Ондайларға өлеңмен сәуегейлік қылмауды аға буын қатаң ескертеді
Нұрлан ақын өмір туралы жазды
Ұзақ, баянды, бақытты өмір хақында… Ол үшін бір күнгі өмір – ғажап сыйлы, ғаламат – нұрлы
Тәңірінің маңдайына жазған пешенесіне мойынсұну, барына қанағат, бергеніне шүкір ету, қайта келмес тірліктің әр сәтін сүйе білуге ақын қашанда қайыл
Өзі жазғандай «бес күн тірлік, бір күнгі өмірінде…» алдынан ақ тілеулі арманын күтіп, үмітін үзбей үзілген ақынның жырларын артында қалған бізге тек сүйсініп, құрметтеп оқу ғана қалды.
Бір күнгі өмір
Үйелеп батысқа күн барады асып,
Келбетін көр кештің сен, далаға шық.
Бір күнгі өмір көрінісі, кешкілік сәт,
Бес қырынан келместің барады асып.
Өртенгендей қып-қызыл өңір жатты.
Бір күнгі өмір селдетті, жауындатты.
Қайғы-мұңды біріне қалың жапты,
Тасынғанның шыңғыртып шаңын қақты,
Сағынышын біреудің сағымдатты,
Бір күнгі өмір қастықты достастырса,
Енді бірі қастасқан жауын да атты.
Бір күнгі өмір біреуді шаттандырды.
Енді бірі атағын мақтан қылды.
Перзентсізге ұл беріп сүйіндірді,
Бір күнгі өмір біреудің жалғыз ұлын,
Алып кетіп шаттығын күйіндірді.
Бар байлығын біреудің тонап кетіп,
Сол байлықпен басқаны киіндірді.
Бір күнгі өмір ғашықты табыстырды.
Біреудің наласында намыс тұрды.
Біреу мұңын шаттыққа ауыстырды,
Бір күндік шарлап шықтың алыс қырды.
Бір күнгі өмір біреуге көп көрінген.
Қызыл арай күн анау көкте күлген.
Мен ертеңге артамын үмітімді,
Бір күнгі өмір, сен текке өткеніңмен.
Мұң
Мынау өмір тірлігіндей қырсыздың,
Уа, меңіреу, тіл қатпайды тілсіз мұң.
Қуаныштың не екенін ұқпас ем,
Қасиетіңді түсінбесем бір сіздің.
Мен де жазып көрейінші мұңды өлең,
Жақсылықтың басы ма әлде мұң деген?
Жұбаныш па мына жалған тіршілік?
Қуаныштан туа бермес күнде өлең.
Егіз ұғым тірліктегі мұң-қайғы,
Мұң-қайғыға төзімі мол сынбайды.
Мұң да керек білу үшін шаттықты,
Мынау өмір жақсылықтан тұрмайды.
Қайран далам
Басыңнан өткізсең де сан ғасырды,
Айтпайтын мінезің-ай жанға сырды.
Тоң-тоң тарих астында тұншығады,
Қалай ғана теспейді жамбасыңды?
Көнекөз қартым сенсің, қайран далам,
Бүгінге беретұғын қандай бағаң.
Мисыз желге шертесің шежіреңді,
Ол сені түсінбесе қандай жаман.
Ол сені түсінбейді, түсінбейді,
Түсінгенмен түкті де бітірмейді.
Қарт бәйтерек – тарихты жел жұлқыса,
Жүрегің жапырақ боп лүпілдейді.
Жел желкесін қиғанмен жапырақтың,
Тамыр-шал тірлігіне шүкір дейді.
Өткен өмір, 
өткен күндер, өткендер…
Өткен өмір, өткен күндер, өткендер,
Келешекке өзін құрбан еткендер.
Домбыраның шанағына кей өмір,
Ән боп шалқып, күй боп еніп кеткендер.
Өткен өмір, өткен күндер, өткендер,
Ұрпақ үшін талай азап шеккендер.
Сіздер жайлы біздер түкті білмейміз,
Осы күнді бізге сыйлап кеткендер.
Өткен өмір, өткен күндер, өткендер,
Қанша жерден қойылса да шектеулер.
Кер тарихтың, шер тарихтың шеменін,
Болашаққа шежіре ғып кеткендер.
Өткен өмір, өткен күндер, өткендер,
Сан азапты шегудей-ақ шеккендер.
Мәнсіз тірлік түс сияқты сендерге,
Жер астына мәңгі ұйқыға кеткендер.
Әлди, әлди, өткен өмір, өткендер
Тек оянып кетпеңдер!
Шалдар
Шалдар, шалдар,
Сары шал, қара шалдар,
Дала күйін шертетін дана шалдар.
Бабамның айнымаған бейнесі ғой
Қазақтың шалдарына қарасаңдар.
Қажымаған қара нар атандарым,
Қандай екен ендігі ата арманың.
Атажұртың киелі атамекен –
Ордаң сенің мәңгілік Отандарың!
Сан тарау бұл өмірдің жолдарындай,
Иектегі ақ қырау сақалдарың.
Қарттыққа да қажымай жеткендіктен,
Өмір өзі сыйлаған шапандарын.
Атажұртта қап қойған бала шағың,
Інілерге бас болған аға шағың.
Ұл да өсірдің ұяңнан, қыз да өсірдің
Қанаттыға қақтырмай қара шалым.
Тіршілікте еңбектен күстенген қол,
Тайсалмаған батырдай тамаша бір.
Уызы әлі кеппеген ұрпағыңа,
Ақ-қарасын айырған бұл өмірдің,
Ақ батасын беріп тұр алақаның.
Аптыққан көңіл басылмай
Аптыққан көңіл басылмай,
Бәйгеден келген тұлпардай.
Жырларым отты жасындай,
Бұлтты да шытша жыртардай.
Алаңсыз көңіл тып-тымық,
Кіршіксіз аппақ пәк қандай.
Көңілге тұрса құт кіріп,
Ондай жан тұрмас шаттанбай.
Қамыққан көңіл қайғылы,
Жүрек пен жанға ауыр тым.
Ащы көл – қайғы айдыны
Құс түгіл жүзбес қауырсын.
Қайғылы көңіл емі жоқ,
Емсізден үміт үзем ғой.
Шат көңіл берші көбірек,
Соңғысын жақсы білем ғой.
Шат көңіл, мені аяла,
Өзіңмен өтсін мың күнім.
Қам көңіл келгін таяна,
Қалғанда соңғы бір күнім.
PS: Әзірге маған жолама
Басталды думан тірлігім.
Үміттің жолы
Үміттің жолы тым алыс,
Алыстан күтем жұбаныш.
Жұлқынып шыққан жыр ағыс,
Бұлқынып жатқан бұла күш.
Ертеңім сенсің жақыным,
Жақында жоқ-ты жат ұғым.
Адалдан терген нәсібін,
Іздеген жанмын асылын.
Үмітім, саған жетермін,
Жүгіңді ауыр көтердім.
Тәуекел сенің жолыңа,
Жанымды құрбан етермін.
Үмітімді үзсем өмірден,
Елес боп мен де кетермін.
Қамшы-ғұмыр
Саған айтқым келеді бар сырымды,
Енді маған қоясың қарсы кімді.
Тұғыр аттай тағдырым жүрмей келед,
Ғұмырымды көрмей-ақ қамшы ғұрлы.
Көріп келем күнімді жақсы-жаман,
(Көп кезіге бермейді жақсы маған).
Әркім мінер тағдырын жауыр ат қып,
Қамшы-ғұмыр арқасын осқылаған.
Тақымың тағдыр аттан босанбайды,
Үмітің құр сағым боп бос алдайды.
Ешкінің сақалындай билік айтып,
Қамшы-ғұмыр кей қолда шошаңдайды.
Бір сұрақ мазалайды неге мені
Бір сұрақ мазалайды неге мені,
Мына өмір несін алып, не береді.
Мансаптың мұзы жатыр нақ басында,
Атақтың қылаң етсе төбелері.
Біреуге тоқшылықты үйіп-төгіп,
Жейтінін қалың елден жеп өледі.
Уақыттың нән балғасы ұлыларды,
Тарихтың тақтасына шегеледі.
Өмірдің гүлдерінен нәр жинайды,
Көңілдің алақанат көбелегі.
Өлмейді ел рухы ешқашан да
Қазақтың тірі тұрса қара өлеңі!
Өмірден кей сәттері түңілемін
Өмірден кей сәттері түңілемін,
Кеңесіп жүрегіме жүгінемін.
Сүрініп соқпағынан кейде өмірдің,
Үстімді қағып-қағып жүгіремін.
Білмеймін, жүгіргенде қайда барам,
Ей, өмір, қайда құның, қайда бағаң.
Екпінді өмір-өзен ағысынан,
Қалады салым шығып қай жағадан.
Өзіңнен мен әйтеуір үміттенем,
Өмірге жылап келіп, күліп келем.
Түңілген сәттерімде түсінемін
Мен өзіңнен бірдеңе біліп келем.
Ащыны, тәттіні де татқан ұлмын,
Келеді кей сәттері ақтарылғым.
Сан тұрып, сан сүрінген мына өмірден
Қолында бір-бір таяқ қарттарымның.
Ұстармын мен де бір күн сол таяқты,
Уа, шіркін отызға да жол таяпты.
Тауып ал таяғыңды қай жерде екен,
Шарлай түс, шарла аяғым шартарапты.
Жүрегім білемісің, саған аппақ
Жүрегім білемісің, саған аппақ,
Пәк затты таба алмассың одан аппақ.
Аспандай берме маған асып сөйлеп,
Қарғам-ау, қанатыңды шамалап қақ.
Ешқашан пәк жаныңа жара салман,
Көтерем көңіліңді аласарған.
Иесі мен болайын, киесі сен,
Ап қалған шаңырағын қара шалдан.
Өмір өтіп барады
Өмір өтіп барады, өмір өтіп,
Біріне ауыр, біріне жеңіл етіп.
Енді бірін жұбатса, шаттандырып,
Енді бірін барады еңіретіп.
Қош, аман бол, ендеше, өткен өмір,
Құмға сіңген су сынды кепкен өмір.
Базбіреулер қайғы-мұң шеккен өмір,
Біреулерге құлпырған көктем-өмір.
Тау болғанда қылтиып тау тірліктен,
Дүниеге жайылып даңқың тіптен.
Біреулермен жатасың бақұлдасып,
Тау тірлікке телміріп халқың күткен.
Мен үшін өмір едің дән секілді,
Әлем біткен айтатын ән секілді.
Уақыт-тұлпар шабады күн-түн демей,
Тұяқтағы өмірсің шаң секілді.
Жөнделмеспіз біз әлде жөнделерміз,
Бесігінде бес күннің тербелерміз.
Бақ ішінде жүргендей сайран салып,
Шаң ішінде адасқан пенделерміз.
Аруақ боп аттанғанша ана жаққа,
Қаңбақтай шаң ішінде дөңгелерміз.
