«Адамға ең бірінші керегі білім емес, тәрбие
Тәрбиесіз берілген білім – адамзаттың қас жауы, ол келешекте оның өміріне опат әкеледі» деп әл-Фараби бабамыз айтқандай, адам өмірінің негізін қалыптастыратын басты құрал – тәрбие
Ал тәрбие тал бесіктен бастау алады
Мені толғандыратыны, балабақша мен мектептегі буыны қатпаған жас жеткіншектің тағдыры.
Елордамыз Астанада 80-нен астам мектеп, 90-нан астам балабақша бар
Алайда кей уақытта осы тәрбие мен білім ордаларындағы беріліп жатқан тәрбие мен білімнің жайын қадағалайтын мекеме жоқ па деп қаласың
Себебі кейбір балабақша мен мектептерде өтіп жатқан шаралар көңіл қынжылтады.
Біріншіден, балабақшаға барсаң, мерекелерге арналған ертеңгіліктер мен балабақшамен қоштасу кештерінде шетелдің музыкасы ойнап, балалар сол музыкаға билеп жатқанда қайда келгеніңді түсінбей қаласың
«Неге бұлай» десең, балалардың биіне арналған қазақтың музыкасы жоқ, «бәрі махаббат туралы» дегенді айтады.
«Қуырдақтың көкесін түйе сойғанда көресің» дегендей масқараны Наурыз мерекесінде өткен «Әжелер байқауында» көрдім
Қазақтың әжесі шалбар, басына қалпақ киіп, қолында таяғы шетелдік әнші Лу Бега орындайтын «Number 5» әніне секектеп билеп ала жөнелді
Одан кейін банканың қаңылтыр қақпақтары жабыстырылған қазақ қызының қамзолы мен бас киімін киіп алып, «Томириспін» деп немересімен қылыштаса бастады
О заманда, бұ заман қазақтың әжесіне немересі қылыш сілтегенді көріп пе едік? Байқау соңында әділдігін айтып, төреші болған басқа балабақшалардың басшылары ауыздарынан суы құрып, «заманауи әже» деп әлгі әжемізді мақтады-ай келіп
Сонда жанында кимешек киген ақ жаулықты ақ әже ескінің көзі болып қала берді
Қазақта Томирис ұрпағымен емес, сол ұрпақты қорғаймын деп жауымен арпалысқан жоқ па еді?! Осындай мәселелерге мән беріп, бақылауға алатын кім бар?!
Екіншіден, балабақша балаларына арналған жас ерекшеліктеріне сай тақпақтар, ертегілер, шағын қойылымдар жинақталған материалдар жоқ
Оқу жылының басынан соңына дейін ұлттық, мемлекеттік, кәсіби және т.б
мерекелерде ертеңгіліктер өткізіліп, балабақша тәрбиешілері атаулы күндердің мәні мен мазмұнын балаларға өз деңгейінде жеткізуге тырысады.Осындайда балалар ұйқасы келіспеген, мазмұны түсініксіз өлең шумақтарын жаттауға мәжбүр болады.
Бұл жерде балабақша немесе тәрбиеші кінәлі емес шығар
Себебі тәрбиешілер тақырыптық материалдарды әр жерден алады, болмаса өзі шығарады
Бұл Білім және ғылым министрлігі тарапынан балабақшаның оқу-тәрбие бағдарламасына сәйкес ұсынылған оқулықтың жоқтығынан болар
Сондықтан аталған мәселенің шешімін табу керек деп ойлаймын
Бәлкім, журналистік зерттеулер жүргізіп, Білім және ғылым министрлігіне ұсыныс беру керек шығар
Сондай-ақ қазақтың ақындары мен композиторлары арасында балабақша балаларына бағытталған санамақтарға, тақырыптық өлеңдерге, әндерге, билерге, бой сергітуге арналған музыкаларға байқаулар жариялап, арнайы айдарлар, телебағдарламалар ашып, аталған материалдар қатарының көбеюіне септігін тигізерсіздер деген ұсынысым бар.
Менің байқағаным, «Ана тілі» газетінің соңғы бетінде айына бір рет балаларға арналған материалдар шығады екен
Осы айдарды кеңейтіп, әр нөміріне тақырып бойынша материалдар беріліп отырса, қаладағы барлық балабақша газетке қуана-қуана жазылар еді және оның игілігін көрер еді.
Н.ҚАСҚАТАЕВА
Астана
