Елбасының  Қазақстан тарихы үшін жаңа бетбұрыстық маңызы бар «Болашаққа бағдар: рухани жаңғыру» атты мақаласында өзге де межелі мақсаттармен қатар Қа­зақ­станның білім беру саласы келешектің талаптарына сай болу үшін 100 жаңа оқулық жазу және әлемдегі озық 100 оқулықты қазақшаға аудару қажетті­лігі атап көрсетілген
Менің ойымша, жаңа оқулықтар оқушылардың білім иге­руге деген ынтасын ғылыми зерттеу қабілетін дамытумен ұштастыра алуы керек. 
Осы ретте бұрынғы оқыту технологиясына сәйкес құрылған оқулықтар келешектің қажеттіліктеріне жауап бере алмайтыны белгілі
Сондықтан жаңа типтегі оқулықтардың мазмұндық құрылымы басқаша болуы қажет
Бұл мәселе қазірде тек Қазақстанның ғана емес, біздің білуімізше, Болон үдерісіне қатысатын елдердің барлығына дерлік тән қиындық болып отыр.
Бұл міндеттің төркіні батысеуропалық 29 елдің білім министрлері 1999 жылы бастаған «Болон үдерісіне» Қазақ­стан­ның 2010 жылы Орталық Азия елде­рінен бірінші, ал жалпы 47-ші мүше-ел болып қабылдануында жатыр
Осы үдерістің талабын іске асырудың маңыз­ды бір шарасы есебінде 2012 жылы Қазақстан Үкіметінің №232 қаулысымен «Өрлеу» біліктілікті арттыру ұлттық орталығы акционерлік қоғамы «Білім беру жүйесінің басшы және ғылыми-педагогикалық қызметкерлерінің біліктілігін арттыратын Қазақстан Респуб­ликасы институтына» оқытушы­лардың біліктілігін арттыруды жүзеге асыру жүктелген
Сол үшін екі жаңа кафедра ашылды
Олар Кембридж университетінің Болон үдерісі талаптарына сәйкес құрылған бағдарламаларды басшылыққа алды
Қазірге дейін республиканың педагогикалық жоғары оқу орындарының 5 мыңға тарта профессор-оқытушылары институтта біліктілігін арттырды
Олардың бір мыңы осы институтпен ынтымақтастық туралы келісімге тұрған Германия, Испания, Жапония, Португалия, Ұлыбритания елдеріндегі орталықтарда тәлім алды
Бұл іс қазір де жалғасуда.
Аталған жұмыстың басты мақ­саты «кредиттік технологиямен оқыту» стратегиясын енгізумен байла­нысты
Институт тыңдаушылары жаңа­ша оқытудың әдіснамаларымен, әдістемелерімен танысып, ғаламтор ресурстарын, IТ-технологияларды сабақта қолдануды үйренді.
Біліктілікті арттыру институтына кел­ген оқытушылар арасында да жаңаша оқыту әдістерін іздестіріп жүргендер аз емес екенін байқадық
Сондай ізде­ністердің кейбір көріністерін жаңаша білім беруге арналған конференция, семинарларда да кездестіреміз
Өкініш­ке қарай, осылардың бәрі әзірге қағаз күйінде қалып жатыр
Бұл ретте республикада жүргізіліп жатқан жаңаша оқы­ту тұжырымдамаларын, әдістемелерін және басқа жаңалықтарын жинақтап, на­сихаттауға арналған орталық ашу қажет деген ұсыныс айтқымыз келеді
Бұл жаңаша оқытудың отандық жетістіктерін әлемге танымал етудің бірден бір жолы болар еді.
Бұрынғы технологиямен оқытудың ұстанымы «өмірлік білім беру» болатын
Ғылыми-техникалық жаңалықтар өте баяу дамып, олар өндірістік құралдар мен технологияға енген кезде, маман жоғары оқу орнында бір рет алған білімінің арқасында зейнеткерлікке дейін еңбек ете беретін еді
Ал қазір әрбір екі жыл сайын әлемдегі білім көлемі екі есе өсуде
Солардың негізінде өндірістің техника-технологиялық базасы да үдемелі түрде өзгеруде
Соның нәтижесінде маманның оқу орнында алған білімі 10-15 жылдан соң ескіріп қалады
Келешекте бұл, тіпті жылдамдай түспек
Осындай жағдайда егер оқулықтар мазмұны бұрынғы білімнің үстіне жаңа ғылыми деректерді қоса беретін болса, онда біріншіден, олардың көлемі үздіксіз өседі
Оларды оқып түсіну үшін 4-5 жыл аз болады
Екіншіден, ондай оқулықтар сыни ойлау мен келешек маманның өздігінше білім алуына мүмкіндік бермейді
Ғылыми жаңалықтар арқылы жасалған жаңа техникалар мен технологиялар өндіріске келгенде маманның бұрынғы білімі жеткіліксіз болып шыға келеді
Демек, оның бұрынғы оқуға кеткен уақыты, күш-қуаты, қаражаты да пайдасыз болып шығады
Осындай жағдайда заманауи тұжырымдама негізінде жаңа типті оқулық құру керектігі талас ­тудырмайды.
Бұрынғы түсіндіру мәнері бойынша оқулықта ғылыми деректер бұлжымас мәтін түрінде жазылды
Оқушы соларды сөзбе-сөз жаттап, қайта айтып беруге жаттықты
Баланың басы ойлау органына емес, білімді сөзбе-сөз жаттап, қайтадан дыбыстап беретін компьютер секілді құралға айналды
Бұл баланы қажытады, ығыр етеді
Ондай оқушыдан, студенттен келешекте сыни ойлайтын, шығармашылықпен айналысатын ғалымдар тұрмақ, сапалы мамандар да аз шығады.
Оқыту негізін жаңаша бағыттау, жалпы жастардың білім алуын ­Ота­нымыздың келешек мүдделерін қорғай алатын адами капиталына айналдырудың ділдік, рухани кодтық қуат көзіне айналдырады
Мысалы, жапон елінің табиғи ресурстары 5-ақ ­пайыз бола тұра, әлемнің алдыңғы үштігінің қатарында болуы, кезінде Муцухито Мэйдзидің жалпы білім беру жүйесін отансүйгіштік рухта қалыптастыра алғандығымен тікелей байланысты деп білеміз.
Сонымен, оқулықтың жаңа түрлерін қалыптастырудың ерекше маңызы бар
Елбасының мақсаты да Қазақстанды келешектің биік межесіне жеткізу
Бұл биіктікке қол жеткізудің жолдары мен шаралары бұрынғыны тағы да қайталау емес, жаңаруға негізделуімен де құнды.
С.ОСПАНОВ,
«Өрлеу» біліктілікті арттыру 
ұлттық орталығы» 
Республикалық институтының 
профессоры, философия 
ғылымының докторы
