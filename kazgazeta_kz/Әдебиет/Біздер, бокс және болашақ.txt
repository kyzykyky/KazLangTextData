Аян-Сейітхан НЫСАНАЛИН
Сүмбіле әлдеқашан туып, су суыса да күз сарытап сағынышын сарқып бітпегендей әлі
Қазанның соңғы онкүндігінде күн мен түн теңеліп, қыр астындағы құралайды көзге ататын қыс мергені алтын жамбы жапырақтарды көздей атып, жер жастандырып, жарқын жаратылысты білдірмей билеп, ақырын-ақырын ысырып жатқандай
Күнгейге кернейлетіп тартқан қанатты керуендер тізбек-тізбек тобы да көзге шалынбайды
Бошалаған бұлттар да қабағын түйіп, төніп-төніп келіп бедеу безеріп қайтады
Қаз мойын қылқұйрықтар жарысы десе (көкпар, аударыспақ, теңге ілу, қыз қуу, т.б.), делебесі қозатын қазақтың спорт сүйер қауымы Үлкен боксты да сағынып қалыпты.
Өлара желіне айқара құшағын ашқан Алатау аясындағы Алматының Балуан Шолақ атындағы спорт сарайында екі аптаға (14-26 қазан) созылып, жан беріп, жан алысқан алапат айқастарда әлемнің 116 елінен ат терлетіп келген 576 жуан гүрзі жұдырықты жігіттері байрақты бәсекеде күш сынасып, қызулы шаршы алаңда тұңғыш мәрте барын Алаш жұртының алақанына салғанда, біздің былғары қолғап шеберлері жанкүйерлерін қарық қылып, жұлдыздары жанып, 4 алтын, 2 күміс, 2 қола медальдарды қоржынға салып, мерейлері тасып, бұрын-соңды болмаған тамаша нәтижені місе тұтып, айды аспанға шығарғандай
Оның ыстық-суығы басылмай жатып, мұхиттың ар жағындағы Нью-Йорк қаласында және бір Қазақ елі оғланының екі тұжырым бойынша орта салмақта әлем тәжін өзінде сақтап қалу үшін жанкешті жекпе-жекті тамашалаудың сәті түскендей
Тағы да тақымымызды қысып отырмыз…

Әлбетте, түптамыры бір торапта тоғысып соғып жатқанменен (қанша дегенмен!) әуесқой мен кәсіпқой бокстың өзара айырмашылығы жер мен көктей
Дулығасыз жекпе-жек өмірге жолдама алып, тіпті кез келген кішігірім жарыстардың өзі онсыз өтпейтін болған соң алғашқысының тартымдылығы да, ықшам көркемділігі де бұрынғыға қарағанда мүлде арта түскендей
Маңдайдың ащы терін аяусыз төгіп, тынымсыз ерен еңбек етудің үстіне бітім-болмысы бөлек айла-тәсілге қоса ол ақыл-парасатты қажет етеді
Сонымен қатар әмбебап сауаттылық та оған тән
Сан сипаттама жасап, оған жан-жақты баға беру біздің міндетімізге жатпайды
Әйтсе де, оның көрермен жанкүйерге бір табан жақындай түскенін ешкім жоққа шығара алмайды
Адамзат басынан гладиаторлар, коррида сайыс­тарын, ит таластырып, әтеш пен бөдене шоқыстырғанды бастан өткеріп келеді
Ал кәсіпқой бокстың олардан табиғаты мүлде бөлек түрі көп қадір-қасиеттермен қоса, ол қара күшке қарай ойысып бара жатқандай ма? Бұл салалардың барлық баспалдақ-сатыларынан өткен қарағандылық ­Геннадий Головкин (егіздің сыңары, әкесі орыс, шешесі кәріс бола тұрып, өз айтуы бойынша – қазақ) есімі ешкімге де таңсық емес
Біз оған имандай ұйитынымызды жасырғымыз келмейді
Бір қуанарлығы, ол да орда бұзар отыз жастан асса да тастүйін бар бабында екен
Жеңді
Жеңгенде қандай! Өзін табытқа таңып, алдын ала берген бірнеше сұхбатында қарсыласын қалпақпен ұрып алатындай көбік сөзді көпіртіп көпірген америкалық қара маржан Кертис Стивенсті жеті ­раунд бойы еш мүмкіндік бермей жер қыла қуалап жүріп сабап, сегізінші кезекте жанашырларын (секунданттар) тамық отындай жалын шарпып тұрған шаршы алаңға қазақ даласының исі сіңген жұдырықтан жеңілгенін мойындап, ақ орамал тастауға мәжбүр етті
Кімнің кім екенін таныған К.Стивенс те енді бәсекелесінің мысы басқанын бағалап, абайлап сөйлейтін шығар
Бастан-аяқ өзі сауатты ұстаным ұстап, бірте-бірте шабуы­лын үдете түсіп, азулы қарсыласының әр қимыл, іс-әрекетін жіті бақылай отырып, екінші раундта-ақ айқын басымдылық танытып, оған күтпеген соққы дарытып, есеңгіретіп тастаған біздің сүйікті хас боксшы қарсы жақтың жанкүйерлерін састырып, әріптесін әлсіретті
Ине шаншар орын жоқ залда көкшіл жалау желбіретіп: «Гена!», «Гена!», «Алға, Қазақстан!» деген тілектердің дауысын естігенде еріксіз елжірейсің.
Геннадий Головкин – қазақтың ­төл- ­­тума түлегі
Сайын Сарыарқаның самалын жұтып, сары қымызын сіміріп, құйқалы жердің қазы-қартасын жеп, тұз-дәмді ақтап жүрген ақтаңгер
Шаршы алаңға шыққан сайын үстінен еш тастамайтын ұлттық шапан құт болғандай
Гена биылғы төрт жекпе-жегін де мерзімінен бұрын аяқтап, жеңіп, аса абырой-даңқты арқалап жүрген азамат
Ұл тусаң, міне, осындай дегізіп, айыз қандырады
Оның жеңісті жолдары алда да қазақ топырағында ту тіккен кәсіпқой бокста әлі де жалғаса беретін болар деген ой туындайды
Иә, Г.Головкин мен В.Жиров бастап, Б.Шүменов, Қ
Ісләм қолдап, алға тартқан ұзын-салқар көш ішінде шашасын шаң шалдырмаған шаңқанбоз.
Бүкіл жер бетінде қазақтың жүзін жеңіс нұры жарқыратып, бокстың қай саласынан болса да мерейі үстем болып тұр
Алайда лепірген көңіл басылады
Ылғи жеңіс біздің ауылда бола бермеуі де ықтимал
Онда не істеу ләзім? Бұл орайда тек қазақ Республикасы спорт және туризм агенттігінің су жаңа төрағасы Ерлан Қожағапановтың халық қалаулыларымен кездескенде: – Біз Сочи олимпиадасына легионерсіз барамыз,– деп айтқанын малданып, көңіл тоғайтамыз
Бірақ құрғақ уәде келе-келе күні ертең желге ұшып кетпей ме? Амал жоқ, сарылып тағы күтеміз
Қаншаға дейін?..
XXI ғасыр уақыт ағымы мен талабына сай біздің асқақ рухты, намысын аса биік ұстап, найзағай отына жаныған халқымыздың мәрт-мәйін мінез-құлқына сәл-пәл аздау болса да өзгеріс әкелгенімен, сол көшпелілерге тән ең үздік қадір-қасиеттерді: далалық даралығы, дарқандығы мен даналығын сақтап қалыпты
Қызуқандылығымен қатар салиқалы, сабырлы және сауат­ты жанкүйер бола біледі екен
Екі аптаға созылған жуан жұдырықтар мен жүрекжұтқандар жарысында соны алдымен байқатты
Спорт саласындағы әлемдік тәжірибелерді жинақтап, қорытып, үйренері мен үйретері көп мәселеде ілкімділік мен іскерлік танытып, ол бұқаралық сипат алмаса, жұмыс пен іс оңып, өрге баспайды
Егер жан-жақты дамыған кемел ел боламыз десек, ертеден келе жатқан сауаттылығымызды қалай түбегейлі сақтап қала аламыз, бүгінгі жеңісті ғана емес, алаулатпай, жалаулатпай, ақырын таразылап, болашақ қамын қазірден ойлану ғанибет! Енді қайтсек бұрын соны сонарға қандышеңгел құс алып шығып, құмай тазы ертіп, кесе-кесе қымыз ішіп, сарқытқа кесек-кесек қазы-қарта мен май асап, саят құрған көшпелілер ұрпағының арасында ата-бабалардың тұрмыстағы ең үздік үрдістері мен салт-санасы, әдет-ғұрпы мен дәстүрлері ұмытылмастай аманат болып қала алады? Мәселен, алақандай ­Суами тұрғындарының жетпіс пайызы дене шынықтырумен шұғылданып, салауатты өмір салтын (!) уағыздап ғұмыр кешсе, бұл көрсеткіш былтыр Қазақстанда небәрі 21,6 пайызды құрапты
Елбасы өз Жолдауларында 2020 жылға қарай дене шынықтыру және бұқаралық спорт түрлерімен айналысатындар санын 30 пайызға жеткізу де, көп болып ойласып, кесіп-пішетін мәселелер шаш етектен
Кейбір дерек көздеріне қарағанда, қалаларда әлі 324 дене шынықтыру-сауықтыру кешені, тағы оның үстіне аудан орталықтарында осындай 600 ғимарат салынуы керек екен
Түйені түгімен, биені бүгімен жұтып жатқанда ондай қаржы-қаражат қайда? Агроөнеркәсіп құлдырағанымен қоймай, ауыл спортын жаппай дамытуға келгенде кейін кеткеншектеп, тиісінше оған назар аударылмай жүр
Болашақта топ жаратын тарландар алыс ауыл арасынан шықпай ма? Қаз-қаз басып, тіктеп тұрып кете алмай жатқан жаппай тойымсыз суғанақ жемқорлық пен парақорлық жайлаған болбыр қоғамда оның жайын кім ойлайды? Осы тұста көңілге кірбің түсіріп, ортаға оғаш көрінген бір нәрсені айтпай кетуге тіпті болмайды
Ана тіліне бәрін өзім білерлікпен астамшыл менменси қарайтын билікті айтпағанның өзінде тиісті министрліктер, баз бір арнайы мекемелер басшылары оған неге қағынан жеріген құландай сонша тоңтеріс қарайды? Әлем чемпионаты шымылдық түрерде ұлттық бокс тарихы мен өткен жолдары туралы қысқаша фильм көрсетілді
Көркемдік келісімін сын көтермейтінін қазбаламасақ та оның орысша баяндалып, сайрап тұруы тым ерсі көрінді
Тұла бойыңа қызу қан жүгіртіп, нұрлы нәр беріп, қыз-қыз қайнататын су ішкен өз құдығыңа түкіруге бола ма? Басқа басқа, ал осындай оңтайлы келіп тұрған сәттерде ол туынды аса құнарлы да бай қазақша сөйлесе жараспай ма? Қатысушылардың басым бөлігі қай елге келгенін білмей, өз Отандарына аңырып аттанатын болды-ау деген өкініш өзекті өртейді
Туған тіл көрге емес, төрге озып, қашан ұшпаққа шығады? Бізде соншама ысыраптанып-ақ Азияда, өзге де спорт салаларынан жоғары деңгейде байқаулар өткізіп жүрген тәжірибе бар емес пе?
…Тәуелсіздік таңы атып, бостан­дықтың көкшіл байрағы көкте желбірегелі жиырма жылдан астам уақыт ішінде қазақ былғары қолғап шеберлері бірталай биік асуларды бағындырып, айтарлығы жоқ, лайықты жеңіс тұғырына көтеріліп үлгерді
Бұнда спорттың өзге шайтанарба, теннис, аяқдоп, хоккей, т.б
түрлеріне қарағанда легионерлер онша арқа сүйеп, иек артпағаны бокстың қыр-сырын терең меңгеріп, қолтаңбасы қызық қазақы мәнерлеп өнер көрсететін біздің бокс­шылар арасынан оза шауып, әлем тәжін ерлікпен киіп, Олимпиада мен алып сары құрлық Азия үздігі болып, асқар шыңдарға шыққандар аз емес, атай берсек көз тұнады
Б.Саттарханов, Е.Ыбрайымов, М.Ділдәбеков, Г.Головкин, Б.Артаев, Б.Сәрсенбеков, С.Сәпиев және басқалардың есімдері осы нағыз ұлттық бәсіре мөлтек меншікке айналған спорт саласының алтын шежіресі мен парақтарына ұмытылмастай болып жазылды
Қазақ боксының жер жүзіне қанат жайғаны сонша қандас бапкерлер Д.Буданбеков – Иракта, Б.Сағынбеков – Финляндияда, Ә.Қасымжанов – Тайландта ерінбей еңбек етіп, шәкірттер тәрбиелеп, болашақ іргетасын қаласуға атсалысып, ұстаздық ету үстінде
Ұлылар ұлағаты дегеннен шығады, жер-жаһандағы бокстың талай саңлағын сайдың тасындай іріктеп, тәрбиелеген шымкенттік мықты майталмандардың бірі еңбегі еш, тұзы сор Нұрғали Сафиулиннің құтты қадамдары ескеріліп, лайықты бағасын алып жүр ме? Басқалар ше? Егер бұрын кейбіреулер қатарларынан оқ бойы озып, әуесқой бокста бой көрсетсе, енді шеберліктерін шыңдап, толысқан тәжірибесімен кәсіпқой боксқа ауысып, асығы алшысынан түсіп, оның кермек дәмін татып жүрсе не айып-шамы бар? Үнемі жанкүйерлер мен көрермендер көзайымына айналу оңай ма? Үлкен додаға қосылып, оқ бойы озық келе жатқан әрбір жаңа оғланымыздан жеңсік жеміс дәметіп, бөркімізді аспанға атуға да етіміз үйреніп келеді
Әр екі жылда бір өтетін әлем үздік боксшыларының бас бәйгесінде шын жанкүйер жұрт соқыр сезіммен емес, мәйекті мәдени түрде «ауыруды» әдет етіп алды
Айыз қандырып қарсыласты қаймықтыратын құштарлықпен күткен сирек соққы болмаса, кез келген қол сілтеп жұдырықтаса салу онша көңіл көншітпейтін болды
Шаршы алаңда дулығасыз шайқасып, құлашты қалай болса солай оңды-солды сілтей салмай, шабуылда түрлі-түрлі амал-тәсілдер мен айланы ойлы қолданып, сайыста мәдениет танытуға не жетеді тәйірі?
Біздің бәріміздің бүйрегімізді бүлкілдетіп, бүйірімізді беймаза ой түртеді
Қазақ боксының кешегісі анадай, бүгінгісі мынандай, ал келешегі қандай? Бұл жолғы қазақ оғландарының жеңісі кездейсоқ еместігіне сенгім келеді
Тәубе! Бас бапкер М.Айтжанов бастаған жігіттер туған халқына үздік үлгі-өнеге көрсетіп, қуатты Куба, Ресей қағанатының өкілдерін кейінгі қатарларға ысырып, алға шықты
Сонау қызыл қыспақтың кезінің өзінде шаң-шаң ішінен шыққан қара домалақ жеткіншек Әбдісалан Нұрмаханов былғары қолғаптың хас шебері атанған жоқ па? Шоғыр Бөлтекұлы бастау қайнарында тұрған мектеп қалыптасып үлгерді ме? Есеміз еселеп кетіп жүрген жырақ-жақын шет елдердегі әріптестеріміз қайрат жиып, еңсе түзеп жатқанда енді салпақтап шаң қауып, көш соңында қалу сын емес пе? Куба қабландары қашанға дейін сан соқтырып, бармақ тістетіп, алдымызды орай береді? Халықаралық аламан кімнің кім екенін көрсетті
Қайрат Ерғалиев қандай қаһармандық танытты? Итарқасы қияндағы Сиднейде кешегі көкпаршы Мұхтар Куба алыбы бойы – 2 метр, 18 см келетін Рыбалконы қалай жеңсе, біздің Ерғали баласы да бостандық аралының үкілі үміті дандайсыған Робейсу Карасананың екпінін басып, солай оңбай тұқыртып, жынын қағып алды
Қайсысың болсаң да енді абайлаңдар! Бокс әлеміне қазақтар емін-еркін еніп келе жатыр!
Біздің бұл құрама жас жағынан біркелкі болмаса да түгелдей ерледі
Ондаған жарыста топ жарып, сәтті де, сәтсіз де өнерін ортаға салған ең жеңіл салмақтағы Біржан Жақыпов орда бұзар отызға иек артса, су жаңа саңлақ Жәнібек Әлімханұлы небәрі жиырма жасқа толды
Қарбаласқа толы қараша айында Алматы шаршы алаңына көтеріліп, ақырғы електен сүрінбей өткендер ел абыройын асқақтатып, аспанда Әнұранды шалқытты
Көкейге түйіп қойыңыз: бұндай мақтанышпен ауыз толтырып айтатын жетістік бұрын-соңды болмаған нәтиже
Жаса, қазақ боксы! Білетініміз асыға күтетін күндер де келеді
Өткелде ат ауыстырмайды
Жол айрықта тұрғанда, бәрімізді де бір беймаза ой алаңдатады: кешегісі кенен, бүгінгі бітім-болмысы бай, енді қазақ боксының келешек кескіні қандай?! Сол шығып бағындырған шырқау шыңдарды ұзақ ұстап тұра аламыз ба? Келешек келер екен не дайындап…
