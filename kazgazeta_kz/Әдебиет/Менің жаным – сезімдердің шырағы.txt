Сағыныш Намазшамова
ЖАҢА ҚАЗАҚСТАННЫҢ 
ТӘЖІ – АСТАНА
Тарих деген емес қой сөз ғана кіл,
Бәрін көрген көне тау, бозбала қыр.
Дешті-Қыпшақ киелі орда тұтқан
Бозоқ тұрған кешегі боз дала бұл.
Күзі жомарт, қысы сын, жазы жарқын –
Тарам-тарам тарихқа жазылар күн.
Астана – айдай әлем назар салған
Жаңа Қазақстанның тәжі, бәлкім.
Жас та болса жасамыс ғұмыры бар,
Елордамсың елімнің мұңын ұғар.
Еуропа, Азияны тоғыстырар
Ұлы сапар алдында тынығып ал!
Сарыарқадан жатқанда көшіп ақпан,
Сылқ-сылқ күліп, назданып Есіл аққан.
Ай келбетті шаһардың ажарына
Дұшпанның іші күйіп, дос ұнатқан.
Армандары ақ ұлпа бұлт ішінде,
Жазғандары жарқырар жыр пішінде.
Сұлулығы арудың жанарында,
Тазалығы сәбидің күлкісінде.
Құшырлана сүйгізіп баласын да,
Құшағына сыйғызып данасын да,
Тәуелсіздік рухы тербеліп жүр
Алатау мен Арқаның арасында.
Есіл жатса еркелеп, тасып ағып,
Төбесіне көтерсе Ғасыр-Алып,
Болғаны ғой қазақтың мерейі үстем,
Қонғаны ғой қазақтың басына құт!
ҰЛЫМА
Мектепті, балам, дәріпте,
Білімнің кілті – әліппе.
Ұстазың саған үйретер
Құдірет барын әріпте.
Қуантып бүгін анаңды,
Қолыңа алдың қаламды.
Балалық шексіз қиялмен
Бейнелеп бердің ғаламды.
Оқушы болдың,
қарт ана
мінгізбейді енді арқаға.
Тізесінде емес атаңның,
Отырсың бүгін партада.
Алтын күн төгіп шуағын,
Алтыға келдің, ұланым,
Шығарып салып мектепке,
Алдыңнан күтіп тұрамын.
СҮЙІНШІ
Жақсылықтың жылы лебі
сезілгенде, арманым
қуаныштан жүгіреді
тастай салып балдағын.
Күңгірт тартқан кеудесінде
шөккен шабыт шырқап ән.
Жүдеу жанын емдесін деп
Біреу шығар жұмсаған.
Алақанын соғып аспан,
Төкті-ай бүгін ақ нұрын.
Еш ырымға жорымастан
Жүрек тулап жатты мың.
Білсем, сонда миымдағы
мың клетка оянып,
Қайта өзіме бұйырғаны
бағым шығар,
ол анық.
* * *
Менің жаным – сезімдердің шырағы,
Менің жаным – төзімдердің тұрағы.
Газдар түзген Галактика төсіндей
Сан мың түрлі толқындардан тұрады.
Керек етіп кесіп алса етімді,
Етімде де сезім тұрар не түрлі.
Менің бүтін болмысымның кішкентай
көрінбейтін ядросы секілді.
Аспан мен жер – қас пен көздің арасы,
Көздерімнің шүпілдеп тұр шарасы,
Метеориттей мезгілсіз кеп құлаған,
Соның салған дақтары ғой, қарашы.
* * *
Жол үстінде жолығып,
Жол үстінде қоштасып,
Үлгердік пе, білмеймін,
Қимас жандай достасып?
Түйістіріп көзге көз
Қарадық па дұрыстап,
Екеумізді күтті ме
Ақ қар басқан күміс бақ.
Ести алмай кеттік пе
жүректердің қағысын,
іңкәрліктің тынысын,
сезімдердің дауысын.
Сүйікті де демедік,
Сүйе де алмай қанып бір,
Сіздің жұлдыз әнекей,
Жоғарыда жанып тұр.
Түсіме ене береді,
Сұлу, суық түсі ақ,
Ұшпай қалған ұшақтар,
Құшпай қалған құшақтар…
* * *
Берілгем жоқ жорта мұңға,
Бүтінмін бе, ортамын ба?
Жүрек жиі соққанымен
Қуануға қорқамын ба?
Көңіл толқып, тасығанмен,
Жан сырымды жасырам мен.
Маңдайымнан сипап тұр ма
Мен өмірге асыранды ем…
Ішіндегі бір кеменің
Үміт түнеп іргеме мың.
Иілгенде иім бостау,
Сынып кетсем сыр беремін.
Сағынамын, жабырқаймын,
Жай табады жаным қай күн?!
Жансебіл боп жүргенімде
Кімді қайтіп жарылқаймын?
Қыздырумен ой базарын,
Көргенімше беймазамын.
Бұзып кетсем қайтеді осы,
Бұ дүниенің кейде заңын.
* * *
Ілесе алмай іңірдің аяңына
Кері жүрер тұс енді таяды ма?
Жаңа ғана басталған қуанышым
Аяқталған сияқты баяғыда.
Кешегім – таң,
ертең – кеш,
бесін – бүгін
Келіспесең өзің біл, кешір, күнім.
Ештеңе де көрмеген қалпымменен
Бәрін бастан кешірген секілдімін.
Ажыратып көріпті кім арасын,
Күнә басым.
Ол жайла сұрама, шын.
Өткен күннің елесі шыға келер
Қайда барып соғылса мына басым.
Бекер емес көңілдің көп алаңы,
Біз білмейтін бір кезең болады әлі,
Өткен күндер келмеске кетті деме
Олар түбі қайтадан оралады.
ӨМІР, ӨМІР…
Көз алдымда көлбейді
бір қараңғы, бір жарық.
Жарығына жуынам,
Қараңғыға былғанып.
Жұмыр басқа жұққыш-ақ
Жер-жаһанның күйесі.
Кір түріммен «Кеудемді
кірпігіңмен сүйеші»
деп жалынам қызармай
қызып тұрған нұр-Күнге.
Өлермендік менікі,
Өмір не өзі, білдің бе?
Өмір деген – дәл менің
өзім емес, көшірмем.
Өз керегін алып қап,
өзгелерін өшірген.
Өмір деген – дәл менің
Арманымның нобайы,
Орындалу үшін сәл
Келмей қалған орайы.
Өмір деген – ол менің
Аласы көп адалым,
Құбылаға бұрылған
Жамылғысыз жамалым.
Өмір деген – тамырдай
тарам-тарам жолдарым,
Биялайсыз жалаңаш
Отқа кірген қолдарым.
Тақтасындай дойбының,
Тағдыр осы бағзыдан.
Былғадың деп несіне
Құрбаның боп жазғырам,
деп келетін тәубеме,
кек көметін кезім мың.
Қараңғыны жарыққа
жалғап жатып көз ілдім.
АҚСУҒА АРНАУ
Білгендей мәңгі бақи қалғымасын,
Асқақтатты Алатау қарлы басын.
Ақ боз үйге мен едім ұя салған
Ақсу, сенің ақ бауыр қарлығашың.
Жеріңде жайнап өскен біз бір өрік.
Топырағыңнан көнерген ізді көріп
Есіме түсті сенің иен далаң
Күндіз мал, түнде шыққан жұлдыз өріп.
Балқаштың бауырына құлаш ұрып,
Ағатын күн асырып, түн асырып
Ақсуым – ару қыздың бұрымындай
өрімі тарқап кеткен шұбатылып.
Өр өзен, арындаған, арқыраған,
Мен үшін жалғыз өзің жарты ғалам.
Жетісудың төсінде жарқыраған
Сен жатқанда, шат күліп, шалқып ағам.
Тораңғықұм, Кемерқұм, Жалқұмдарың,
(Сонда барып төксеңші, жаңбыр жаным).
Қоңыртау, Қайрақкөлдің тұсы жақтан
Қарсы алады қадымнан жаңғырған үн.
Бұл маңда жер де жомарт, аспан нұрлы,
Ілияс толғап жатыр дастан-жырды.
Молықбай қарт күңірентіп қобыз тартып,
Сара апам жыр төгілтіп жатқан сынды.
Будақ бұлт бір-бірімен араласқан
Сүйінші сұрап жатты бар Алаштан,
Қой соңында жүретін қара бала
Қара танып шыққанда Қарағаштан.
Шежіре шертетіндей, шіркін, әлі,
Баурыңда бұйығы сыр бұлқынады.
Кеудеңе құлақ түріп, қыр-жотаңа
Аман болса бұл балаң мың шығады.
Жүрмегін, бір мен үшін алаң болып.
Ағылатын алысқа тәмам көлік –
Үлкен жолдың басталса басы сенен,
Соңы да тіреледі саған келіп.
БІР КЕЗДЕ…
Көгіңде қайтқан қаздың ұшса легі,
Айтып үлгере аласың құсқа нені?!
Ірілік те бір кезде іңкәр еткен,
Ібіліс те бір кезде ұстаз еді.
Болған дейді бір кезде қарға да аппақ
Тағдырынан тауыпты тайғанақтап.
Байғыз да байдың қызы болған екен
Кірпігіне отырар Ай қонақтап.
Жып-жылы еді орнымыз Жұмақтағы,
Тоңып жүрміз Жерге әкеп құлатқалы.
Білсең айтшы, қорқыттар құтылды ма?
Қыдыр баба қай жерге тұрақтады?
Біздің ғұмыр бұрылар тарапқа қай?
(О, Тәңір, жатқа күнім қаратпағай!)
Дала менен моланың арасында
Сарапташы қай ісің сауапқа бай?!
Өткенің үнсіз емес, безеп тілін
Айтып тұр Меннің мәңгі еместігін.
Сенейін бе осы айтқан ақылыңа?
Көмейімде көк түтін – көмескі мұң.
Қаздар қайтып барады тізбектеліп,
Із боп кетіп барады іздеп келіп…
