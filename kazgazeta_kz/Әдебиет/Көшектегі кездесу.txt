Бұл дүниеде кімнің дүниесі түгел дейсің
Шер-ағамыз айтқандай бір кем дүние
Дегенмен, алға ұмтылсаң нәтижесі болмай тұрмайды
Бүгініме риза боламын
Алайда осыдан 16 жыл бұрынғы бір ертегідей кездесуді ойласам, кейде өкініп қалатыным бар

1995 жылдың тамызында облысқа қадірлі азамат Әлібек Әмзеұлы әкесіне арнап ауылында ас берді
Сол қарапайым ауыл қарты Әмзе қарияның асына КСРО Халық артисі Асанәлі Әшімов, белгілі сыншы Қадірбек Уәлиев келді
Бәрі болымды бала Әлібектің абыройы ғой
Табиғатынан жүрегі де, жаны да қазақы Әлібек әкесінің асында ақындар айтысын ұйымдастырды
Ол айтысқа ұстазымыз Шорабек Айдаров және Бекен Досалиев, Нұрқанат Қасымов, осы жолдардың авторы – мен қатысқан едік
Ол тұста мен орта мектепті бітіріп, не оқу жоқ, не жұмыс жоқ ауылда жүріп жатқанмын
Обалы не керек, орта мектепті «4-5 ке» бітіргенімде әкем Жаңабай «Есет сені қайтсем де оқытамын, оқы» деген
Ол бір қиын шақ
Бір қойға бір қап ұнды әрең аласың
Ұнның тапшылығынан жұрт бидайды бөліп, жүгеріні жарып, нан пісіре бастаған
Тартқан жүгеріге анамыз Күлбала пісірген нанды талай жедік
Сондай жағдайда «әке мен қалайда оқимын» деп айта алмадым
Оның үстіне біз отбасында он ұл-қыз едік
Қиын шақта әке-шешемізге он перзентті жеткізу оңай емес.Сондықтан оқуды бірер жыл доғара тұрғанмын
Келесі жылы барармын деп ойлағанмын
«Тәуекел» деп бірден түсіп кетпеген соң, сәті түсе бермейді екен
Оны қайдан білейін
Бұл бір өмір үзігі
Бірді айтып бірге кететінім бар.
Сонымен Әмзенің айтысында төрт-ақ айтыскер айтыстық
Шорабек пен Бекен
Есет пен Нұрқанат
Көшектегі жұрт айтысты өте сағынып қалыпты
Айналдырған төрт ақын төрт сағаттан аса айтыстық
Оның үстіне Шорабектің аты Шорабек қой
Бірақ сол жолы 18 жасар менің де өнерім, өлеңім әйгілі Асанәлі Әшімовке қатты ұнап қалыпты
Айтыстан соң, мені қасына шақырып алды
Былайырақ алып шығып «Есет балам, талабың үлкен екен
Мынандай дарыныңмен далада қалғаның жарамас
Алматыға кел
Мен сені филология факультетіне түсіре алмаспын
Бірақ режиссерлік мамандыққа қазір түсіріп жіберуге мүмкіндігім бар
Кейін қалаған мамандығыңа ауысып аларсың
Кешікпей кел, Алматыға» деді
Атағы Алатаумен иық тірестіретін қазақтың Асанәлісі осылай деді
Бұл шындық
Бірақ
Бірақ мен Асанәлі шақырған Алматыға мезгілінде бара алмадым
Үйге барып ақылдасып едім
«Жердің түбіндегі Алматыда қалай жүресің» деп екі ойлы болды
Сөйтіп, жүргенде арада зымырап екі ай өте шықты
Бір күні Тараздағы мәдени-ағарту колледжін бітірген, көзі ашық Есен ағам келді
Сол Есен «Қап, әтеген-ай! Уақыт оздырмай сол тамызда неге апармадық
Неге маған дер кезінде ескертпедіңіздер
Енді алда қыс айлары кеп қалды
Асанәлі көкесі оқуға түсіруін түсіреді ғой
Бірақ Есеттің жағдайы қалай болады? Бір жылдың ары-берісі не? Алда шуақты күндер
Жадырап жаз келгенде барсаң қайтеді сол Алматыға» деді
Біз мақұлдың адамымыз ғой, оған да көндік
Бірақ сол кезде көзді жұмып Асанәлінің Алматысына кетіп қалғанда, бәрі бұдан да сәтті болып кетер ме еді
Кім білсін?! Келесі жылы бір ағам, оның келесі жылы тағы бір ағам үйленді де, менің Алматыға баруым кешіге берді, кешіге берді
Бірақ Асанәлі ағаммен Көшектегі кездесу көңілде жақсы күйде қалып қойды…
Есет ДОСАЛЫ
Жамбыл облысы
