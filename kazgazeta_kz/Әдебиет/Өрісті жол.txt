Облыстық «Актюбинский вестник» газеті редакциясының байырғы қызметкері Муапих Баранқұловпен араласып, сыйласқанымызға біраз уақыт болды
Кезінде ата-бабамыз мекендеп, кешегі Кеңес Одағының солақай саясатымен Ресей иелігіне ауыстырылған Астрахань облысы Володар ауданының тумасы
«Әйгілі Құрманғазы баба жатқан жерденмін ғой» деп қояды көңілденген сәтінде.
Орыс мектебінен кейін Гурьев (қазіргі Атырау) қаласында педагоги­калық институттың тарих факультетін тәмамдайды
Жолдама Қарағанды облысындағы Мойынты стансасына беріледі
Тағдырдың жазуы – пойызға отырған кейіпкеріміз жолшыбай Мәртөк стансасында түсіп қалыпты
Бұл жақта шағын ауылдардың біріндегі мектеп мұғалімдігі ұсынылады
Жас маман не де болса аудан орталығында жұмыс істеуді қалайды
Ауданнан орыс тілінде шығатын «Ленинский путь» газетінде редакцияға тілші қажеттігі жайлы хабарландыруды оқып, осы мекемеде жауапты хатшы Валерий Дробахинге жолығыпты
Дипломды, басқа да құжаттарды көріп танысқан хатшы Муапихқа машина-есептеу стансасынан материал жазып әкелуді тапсырған
Келесі күні дайын мақала өзгертусіз кезекті санда жарияланады
Редактор Борис Лускань дереу бұйрық беріп, осылайша Баранқұловтың журналистік кәсібіне жол ашылады.
– Менің туып-өскен ауылымда негізгі кәсіп балық шаруашылығының төңірегінде
Ал Мәртөк жері қара топырақты болғандықтан егіншілікпен шұғылданады екен
Бұл саладан мүлде бейхабар маған бастапқыда қиын болды
Аудандық газеттегі алты жыл көп жайды ұқтырды ғой, – дейді Муапих.
Ендігі еңбек жолы Ақтөбе аудандық «Илекские зори» газетінің редакциясында жалғасты
Бастапқыда редактордың орынбасары, кейін редактор
1989 жылдың қазан айы
Түн ішінде көзі ілініп кеткен кейіпкеріміз оянса сөндірусіз қалған теледидарда «Қазақ тілі» қоғамының бірінші құрылтайы, іле-шала өткізілген алқалы жиын туралы хабар беріліп жатыр
Әрқилы кәсіптегі адамдардың қасиетті қазақ тілінің тынысын ашу туралы батыл ой-пікірлері бұған да ой салғандай
Тұрғылықты халқының 37 пайызы қазақтар болып саналатын ауданда бірде-бір қазақ мектебі жоқ
Жер-су, елді мекендер атауларының негізгі дені орысшаға көшірілген
Сұмдық қой
Муапих келесі күні аудандық аурухананың дәрігері, біраздан пікір алмасып жүрген көңілі ояу жігіт Қайырбай Мұғаловқа жолығады, жұмыс күнінің соңына таман қызметтік бөлмесіне өзі жақсы танитын азаматтарды жинап, пікір алысу ұйымдастырады, аудандық газетте тіл туралы алғашқы мақаласын жариялап жібереді.
Өрісті іс жалғасын табады: облыстың өзге ұлт өкілдері жиі шоғырланған аудандары арасында бірінші болып, Ақтөбе ауданында «Қазақ тілі» қоғамының ұйымы құрылды
Облыстағы төраға, ұлтжанды азамат Мұхтар Арын арнайы келіп қатысқан жиналыста жетекшілік тізгіні Қайырбай Мұғаловқа жүктеледі
Ендігі мақсат орыс мектептерінде қазақ кластарын ашуға, аудандық газетті қазақ тілінде шығаруға ойысты
Сөйтсе ұзақ уақыт бойына билікте өзге ұлт өкілдері орнығып келген өңірде мұның өзі оңай шаруа болмай шықты
Бір мысал, №53 орта мектеп директоры, өзге ұлт өкілі «Ата-аналар балаларын қазақша оқытуға құлықты емес» деп, маңайына жолатпайды
Аудандық партия комитетінің нұсқаушысы Нағмет Балбосынов мектепте мұғалім болып істейтін әйелі Айжан Айтуғанқызымен бірге жұмыстан кейін үй-үйді жағалап, ата-аналардан өтініш жинайды
Нәтижесінде баласын бірінші қазақ класында оқытуға тілек білдірген 19 өтініш тамыздың 23-інде аудандық халық ағарту бөліміне тапсырылады
Осылай бірлесе қимылдау арқылы Маржанбұлақ ауылындағы мектепте де қазақ кластары ашылады
Мұхтар Арын өзі ректорлық еткен педагогикалық институттан мемлекеттік тілде дәріс беретін ұстаздардың жіберілуіне ұйытқы болды.
Мына жайды да еске алған артық етпес
Аудан орталығы Қарғалы селосында типтік жобамен салынып жатқан мектеп ғимаратын өзге ағайындар иемденгісі келеді екен
Аудан әкімшілігінің басшысы Қайырқожа Елеусізов, селолық кеңес атқару комитетінің төрағасы Ақылбек Дәдин аудандық кеңес депутаты Муапих Баранқұловты шақырып, пікірлеседі
Соңында мәселені тұрақты комиссия мәжілісінде талқылауды ұйғарған
Комиссия құрамындағы бес адамның үшеуі өзге ұлттан
Муапих алдын ала білім бөлімінің меңгерушісі Байсыңғароваға жолығып, перспективалық жоспармен танысады
Кеңесіп пішкен тон келте болмайтынындай ақырында жаңа ғимарат қазақ мектебіне беріледі.
М.Баранқұловтың сессияда ойын ашық айтуымен Қарғалының бас көшесі бұрынғы Новоресей атауынан Сәтбаевқа өзгертілді, Байғанин, Абай атауын иеленген көшелер пайда болды
Халықтың ықыласы – аудандық газет редакторы Муапих «Қазақ тілі» қоғамының облыстық ұйымы атынан егемен елдің Жоғарғы Кеңесінің депутаттығына кандидат болып ұсынылады
Сайлау округі бойынша төрт үміткерден соңғы мәреде екеуі – Баранқұлов пен Владимир Литовченко қалды
Мәртөк ауданының бірінші басшысы болғандықтан ғана Литовченко жүз дауыс артық жинап, өтіп кетті.
Кейіпкеріміздің облыстық «Актюбинский вестник» газетінде жұмыс істегеніне де жиырма жылдай болды
Баяғыша ойлы мақалаларымен, мәселені терең зерттеп, батыл көтеруімен беделге ие
«Қазақстан Республикасының тәуелсіздігіне – 20 жыл» мерекелік медалі, «Қазақстанның құрметті журналисі» атағы, Грамоталар мен Алғыс хаттар – тынымсыз еңбек жемісі.
Муапих 70 жасына ажарлы жетті
Әйелі Фаруза екеуі – Арман мен Гүлназдан, Руслан мен Айсұлудан төрт немере сүйген ата, әже.
Жанғабыл ҚАБАҚБАЕВ,
журналист
