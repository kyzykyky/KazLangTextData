КАВКАЗҒА ХАТ
Кавказдағы ноғай туысқаным-ай,
Болсам ба деп ем өзіңде бір ай,
құмықта бір ай!
Қу жоқшылықтың қолымды
қырыққанын-ай!
Туысқаным-ай,
Сен мені ұмытпадың ба-ай!?
Алдыңда – Каспий, сүйенсең – артыңда Кавказ,
Шынтағыңды сүйеп жартасқа,
толқынға хат жаз.
Толқыннан хабар күтеді,сағынып Сені,
Теңіздің арғы бетінен қаңқылдап ақ қаз.
Төгіліп едік қос шектен қоңыр үн болып,
Біз егіз қозы екі емшекте жолығып едік.
Бөлініп кеттік… шапқанда бөрі-күн келіп
Басылмай жатыр…қарт Каспий
солығым болып…
Қайтадан көйлек киер ме ашылған тәнім,
Қайтадан қапқа түсер ме шашылған тарым.
Қайтадан көктеп шығар ма қасымнан менің,
Өртеніп кеткен ен тоғай – жасыл орманым.
Аунап бір қунап қайтсам ғой араңа барып,
Арқалап алып қайтсам ғой далама шабыт.
Сен мені,бауырым адаспай табар ма екенсің,
Алау ғып қойсам жүректі жағаға жағып.
* * *
Қаңқылдап ақ қаз қайталап
қобыздың зарын,
Қанатын қағып іздейді нағыз сыңарын.
Еділден ұшқан сам үйрек (қаптауға кеткен),
Білді ме екен осынша сағындырарын?
Батар күн жақты бетке алып лағып кеткен,
Сам үйрек кері қайтпады шұбалып көкпен.
Атқан таң хабар айтпады шуағын төккен,
Көз жасын төгіп оралды жылауық көктем.
Көктеммен бірге қайтпады ән салып көкпен,
Үмітім тасқа ұрынды (қаншалық күткем).
Ошарсыз кеткен мұңлығым оралар ма еді,
Жартастың ішін жаңғыртса
жар салып көктем.
Күркіреп көктем аспаны ойнатса жасын,
Найзадай шыңның қайраса
қайрақша басын.
Қанатын қағып «дүр» етіп сілкінер ме еді,
Ошарсыз кеткен мұңлығым ойлап даласын.
САМҰРЫҚ
Қыран қыпшақ жайғанда қос қанатын,
Сусылғаннан жарты әлем жасқанатын.
Бір қанаты Еділден ары өтіп,
Бір қанаты Әмуден басталатын.
Басы – Каспий, құйрығы – Үрімші еді…
Түтіп жеді торғайлар бүгін сені.
Саңқылдаған үніңді сағындым ғой,
Самұрығым қайтадан тірілші енді.
Самұрығым қайтадан тіріл енді,
Жұта алмайды жұт заман ірілерді.
Ұсақтардың бірін де місе тұтпай,
Өзіңді аңсап көк аспан күңіренді.
Самұрығым қайтадан тіріл тағы,
Жалға сосын бітпеген жырыңды ары.
Жылжып келген зұлматты жаны сезіп,
Балапаның –боз далаң шырылдады.
Тіріл енді,тұр енді,самұрығым,
Қайта көктер жоқпысың тары құрлым.
Қамын ойлап құзғындар қарынының,
Түсінбейді жүректің зары-мұңын.
Қанаттарың дал-дал боп топшың сынып,
Қимылдамай алыбым жатсың сұлық.
Сауысқандар төбеңде сықылықтайды,
Жатсың сұлық далаңды басындырып.
Көктен түсіп бір сәуле жаныңды емдер,
Жанды емдеген сол сәуле бәрін жөндер.
Аспан жақтан аппақ нұр кеп қалар деп,
Көктен көзін алмайды адыр белдер.
Самұрығым жайғанда қос қанатын,
Қараңғылық қаптайтын аспан астын.
Айдаһарлар кіретін тесік таппай,
Арыстандар тығылып бас бағатын.
Қанатыңды сылайын таң нұрымен,
Таңдайыңды шылайын бал жырыммен.
Қатып қалған қаныңды қауырсынға,
Тазартайын көзімнің жаңбырымен.
Темірқанат сарауыз жас балапан,
Жұтылмасын зұлматқа ашқан аран.
Енді-енді талпынған бала құсқа,
Жер мүсіркеп қарайды.
Аспан алаң.
Басыңдағы сиқырды ― нақ шындығы,
Өртеп, жағып жіберсін хақтың нұры.
Шоққа күйген жыландай шоршып түссін,
Бәйтерекке оралған жаттың тілі.
Самұрығым «тіріл»! «тіріл!» «тіріл!» «уһ!»,
Бөліну жұт болғанда бірігу құт.
Бауырыңнан тараған балалардың,
Бірін шаңырақ қылсаңшы бірін уық.
* * *
Іздеп едім даламды тас қаладан,
Шыға келді алдымнан басқа ғалам.
Тонометр қылды да жүрегімді,
Қан қысымын өлшетті қасқа далам.
Жоғары екен даламның қан қысымы,
Таусылыпты шарасы, бар қызығы.
Босағадан телміртіп қарт анасын,
Кіргізбепті қалаға жалғыз ұлы.
Орыс-орман сарт-сауан бақа-шөке…
Есі дұрыс пендеге батады екен.
«Шым» еткізіп жанымды шағып алды,
Абылайдың түсіндей атамекен.
Ұрпағы едім кешегі көшпенді елдің,
Сайын дала төсінде ескен желмін.
Далам-анам дарытты дара қасиет,
Табылмайтын бойынан кез келгеннің.
Көрсем деп ем даламның дарқан қалпын,
Босағада тұр екен… аң-таң қалдым.
Көктем келіп кірсе де көшелерге,
Қары еріп бітпепті қаңтарлардың.
