Маржан төсекте жастығын құшақтап, көзі бұлаудай болып, ағыл-тегіл жылады
Көкірегін өкініш кернеп, Қонысбектің өтірікшілігіне қаны қайнады
Есіне өткен оқиғалар түсті
Осыдан екі жыл бұрын алғаш танысқаны күн бүгінгідей әлі жадында
Бірінші курста бір көргенде-ақ Қонысбек пен Маржан бір-бірін ұнатып қалған
Содан екеуі егіз қозыдай болып қол ұстасып, лекциядан бірге қайтатын
Екеуі бір курста оқыды, әрі жатақханада көрші тұрды
Курстастары бұларды «Біздің Қозы мен Баян» деп келекелейтін
Бірақ оны елеп жатқан екеуі жоқ
Бір-бірінсіз тұра алмайтын халге жетті
Оқуды бітірген соң үйленеміз деп сөз байласып, ақыры жан жақындығы тән жақындығына ұласқан
Күзде оқу басталғанда Маржан өзінің екіқабат екенін Қонысбекке айтқан.
Әшейінде «Маржаным, жаным, күнім, сүйдім, күйдім» дейтін жігіті бұл хабарды естігенде өңі қуарып, қатты састы.
– Маржан, екеуміз әлі студентпіз
Бала оқуымызға кедергі болады, сондықтан түсік жасатып, алдырып таста, кейін баламыз бола жатар, – деп тоқетерін айтты.
Маржан сүйген адамынан мұндай жауап күтпеген еді
«Ерте ме, кеш пе, бәрібір үйленеміз, сондықтан әке-шешеммен ақылдасайын, той қамына кірісейін» дейтін болар деп үміттеніп еді
Үміті ақталмады
Қайта сол жаңалықты естіген соң, түрлі сылтау айтып, Маржаннан қашқақтайтынды шығарды.
Маржан не істерін білмеді
Оған өзі­нің жақын досы Сандуғаштың ға­­­на жаны ашып, бірнеше рет Қонысбек­ке барып сөйлесті.
– Биыл үшінші курстамыз
Бесінші курсқа дейін баланы әке-шешеңе берсеңдер, бағып-қағып береді
Игіліктің ерте-кеші жоқ
Дүниеге келе жатқан сәбидің көретін жарығы бар шығар
Ол баланы алдырып таста деудің өзі күнә, әлі де ойланшы
Мүмкін екеуің тағы ақылда­сып, ортақ шешімге келерсіңдер.
Қонысбек сөзінен қайтпай қасарысып тұрып алды.
–Үйленуге әлі ерте, алдымдағы туған ағам үйленген жоқ, ал мен бар болғаны жиырма жастамын
Мен Маржанға түсіндіріп айтқам
Бұл баланың екеумізге де қажеті жоқ, тезірек құтылсын.
– Саған айтуға оңай
Егер Маржанның орнында сен болсаң қайтер едің?
–Түсік жасата салу қиын ба? – деп Қонысбек Сандуғаштың сұрағына сұрақпен жауап берді.
– Сенің мұның жігіттік емес, мен сендердің махаббаттарыңа қызығушы едім, қателесіппін, – деген Сандуғаштың көңілі қатты қалды.
Ертеңінде Маржан мен Сандуғаш ауруханаға барып, бұларды қабылдаған гинеколог-дәрігер Бәтима Балпанқызымен ақылдасқан
Жасы егде тартқан әйел Маржанның іштегі баласын асықпай байқап көріп, өз шешімін айтты.
– Иә, мерзімі жақындап қалыпты
Сіз бұл балаға обал жасамай тууыңыз керек
Егер бала сіздің оқуыңызға кедергі келтіреді десеңіз, мен бұл баланы баласыз отбасыға беруге көмектесейін
Ол кісілер менің бұрыннан таныстарым
Өте тамаша адамдар.
– Иә, кейде бүйірімнен түртіп, сәбиіме жан біткенін әлдеқашан сезіп едім
Баланың әкесі маған үйленгісі келмейді, не істесем екен?
– Қаласаңыз, сіз босанғанша балаға әке-шеше болатын адамдар тауып қояйын
Орта жастағы адамдар бір балаға зар болып жүр
Олар оқыған, тәрбиелі жандар.
– Жарайды, ойланып көрейік, – деп Маржан мен Сандуғаш жатақханаға оралды.
– Мен тағы Қонысбекке барып ақылдасайын, мүмкін баланың өмірге келетінін білсе, райынан қай­тар, – деп Сандуғаш тағы оқта­­лып еді, – жоқ, бармайсың
Маңдайыма жазылған тағдырым осы шығар, ешкімге жалынып, жалбарынғым келмейді, – деп қарсылық білдірді.
Айы, күні жақындаған сайын Маржанның дегбірі қашып, іштегі баласын бөгде жандарға қимай, бір шешімге келе алмай, өткен іске өкініп жүрді
«Қызға қырық үйден тыйым деген, қыздың жолы – жіңішке
Абыройыңды сақта
Жігіттерге алданып қалма, оқуыңды оқы» деп анасы талай айтқан
Ал Маржан Қонысбектің «бір сені ғана сүйем, жаным, күнім» деген сөзіне имандай сеніп, алданып қалғанын кеш ұқты
Ол Қонысбекті келешекте балаларымның әкесі болар деп, сан рет қиялдады емес пе? Енді ше? Әке-шешесіне не бетін айтады?!
Маржан ішін сипалап, күнәсіз періште нәрестені аяп кетті
«Баласы жоқ отбасы өз құрсағынан шықпаған балаға мейірім-шапағатын төге ала ма? Өгей бала қылып, барып кел, алып кел, шауып келге жұмсап, қолбала қылып, діңкесін құртпай ма? Егер баланы бауырыма басып, қалада оқуымды жалғастырсам, пәтерақыға, күнделікті киім-кешек, тамағыма кім көмектеспек? Дәрігер Бәтима Балпанқызы айтқан отбасымен танысып көрген дұрыс па?» деп шешті Маржан
Сандуғашпен тағы ақылдасып, ертеңіне екеуі дәрігерге барды.
– Мен сіз айтқан отбасымен кездесіп, танысып көрейін
Әлі бір шешімге келмедім, бірақ ойланып жүрмін, – деп шынын айтты.
– Маған ертең келіңіз, ол кісі­лерді шақыра қояйын
Олармен жа­қынырақ танысыңыз
Сосын тағы басқа жақтарын да ойлаңыз, ол кісі – жоғары лауазымды қызметкер
Сіздің жақсылығыңызды қайтаратын адам.
Ертеңіне келсе, емхананың ал­дын­дағы қап-қара «Джипте» мосқал­дау ер азамат пен сол шамалас егделеу әйел күтіп отыр екен
Олар ­Маржан мен Сандуғашты бірден баурап әкетті.
– Далада сөйлеспей, жақыны­рақтағы жақсы бір мейрамханаға барып, түскі тамақ ішіп отырып әңгімелесейік, – деп қаланың орта­лы­ғындағы қымбат мейрамханаға ша­қырды
Тәрізі, бұл ерлі-зайыпты отбасы мей­рамхананың жиі келетін қонақтары
Мейрамхана қызмет­керлері оларды бірден таныды.
– Әбеке, амансыз ба? Төрлетіңіз, сізге қашан да орын дайын, – деп мейрамхана бастығының өзі құрақ ұшып, бос орынға отырғызып, даяшылар дереу тапсырыстарын қабылдап, дастарқанға қазы-қарта, жал-жаямен қоса ыстық тамақтарын, көкөніс салаттарын қойып, жайнатып жіберді.
– Ал енді жақынырақ танысайық
Мен Қостанайдың қазағымын, жеңгелерің Шымкент жақтан
Өзім КазГУ-де, бұл кісі ЖенПИ-де оқып жүрген кезімізде танысып, соңғы курста үйленгенбіз
Ал сіздер қай жақтан боласыздар?
– Менің атым – Маржан
Мен Қараған­дыда туып-өскем, әкем – шахтер, анам – аспазшы.
– Мен Маржанның досымын, атым – Сандуғаш
Мен апайдың жерлесі болып шықтым, Шымкенттен келген қызбын.
– О, бәрекелді! Міне, енді жақынырақ таныса бастадық
Егер қарсы болмасаңдар, біздің үйге кешке қонаққа келіңдер, әңгімені жалғастырайық, – деген ерлі-зайып­ты Әбдібек пен Ақлима жік-жапар болып, үйлеріне қонаққа шақырды.
Маржан мен Сандуғаш Әбдібек пен Ақлиманың үйінде қонақта болды
Олар сый-сияпаттарын қолтықтап, жатақханаға келді
Ертеңінде Маржан бөлмеде жалғыз жатқан, сол күні сабаққа барғысы келмей, ауырып тұрмын деп сылтауратып, жалғыз өзі болған жайтты ой елегінен өткізді
Бір мезетте есік тақылдады
Ашса Әбдібек пен Ақлима екен.
– Түу, Маржан, сенің мұнда болғаның қандай жақсы болды
Оңашада ақылдасайық деп едік, – деп Әбдібек әңгімені төтесінен бас­тады.
– Маржан, сен әлі жассың, жасың бар болғаны он тоғызда, демек бар өмірің алда
Ал жеңгең екеуміз қырықтың қырқасына шық­қан адамдармыз
Сенен несін жасы­райық, бір шикіөкпеге зар адамдармыз
Егер ішіңдегі сәбиді бізге беруге келіссең, біз де сенің жақсылығыңды ұмытпаспыз
Қаланың орталығын­дағы кеше өздерің көрген екі бөлмелі үйді бар жиһаздарымен қоса өзіңе сыйға береміз.
Сәбиді туған баламыздай көріп, бауырымызға басып, туа салысымен өз атымызға жазғызып алуға бұрыннан таныс перзентхана бастығымен келістік
Енді өзің ойланып, шешіміңді айт
Бәрі тек сенің шешіміңе байланысты
Қаражат жағынан да көмектесеміз.
– Мен сіздерге екі-үш күн ойланып, жауап берейін
Маған сіздер де ұнадыңыздар, бірақ өмірге келетін жас сәбидің тағдырын шешу оңай емес
Сондықтан телефон нөміріңізді алып қалайын, – деген Маржан жылы шырай­мен қоштасты
Кешке Сандуғашқа болған жайды айтып еді, ол таңғалғанын жасырмады.
– Алматының орталығынан екі бөлмелі пәтер сыйлаймын деп тұрғанда сен несіне ойланасың?! Бірден жарайды деп келісіміңді бер­медің бе?! Әкесіне керек болма­ған тірі жетім баланы қайтесің? Қалада пәтерің болса, кез келген жігітке таңдап жүріп, күйеуге тиесің, ойланатын түгі жоқ, телефон соғайық, – деп жөпелдетті.
– Айтуға оңай
Қалайша қиям, бұл менің тар құрсағымды кеңіткен тұла бойы тұңғышым, – деді Маржан дауысы дірілдеп.
– Білмеймін, сенің орныңда болса кез келген қыз бірден келісер еді
Бала аяғыңа тұсау болады, сен оқуыңды жалғастыра алмайсың, әрі әкесі қажет етпей сені алдап кетті.
– Әкесі туралы айтпашы, менің жүрегім ауырады, – деп Қонысбекті мүлде ұмытқысы келгенін ашық айтты.
Арада жауабын айтар екі-үш күн де өтті
Бірақ Маржан бір шешімге келе алмай қиналды
«Былай тартса арба сынады, былай тартса өгіз өледінің кері»
Бір жағынан баласын қимайды, екінші жағынан мына бейтаныс жомарт жандардың ыстық ықыласын қайтарғысы жоқ
Демалыс күні таң-азанмен жатақханадағы бөлмеге Әбдібек пен Ақлима тағы келді.
– Жауабыңды күте-күте шыдамымыз жетпей өзіміз келдік, айып етпессің
Әрі мына көпшілік тұратын жатақханада жайың бола қоймас, екіқабат әйелге жеміс-жидек, таза ауа, дәруменді жақсы тамақ керек
Егер келіссең дос құрбың Сандуғаш екеуің орталықтағы біздің екі бөлмелі үйге көшсеңдер дұрыс болар еді
Маржан, баламен басыңды байлама, әлі көрер қызығың алдыңда, он тоғыз ғана жастасың, әлі жап-жақсы күйеуге тиіп, талай бала сүйесің, қызым, – деді Ақлима.
– Иә, Ақлима апайың дұрыс айтады, ол баланы өз баламыздай көреміз, оған алаңдама, – деп күйеуі қоштап қойды.
Маржан тосын ұсынысқа не айтарын білмей, Сандуғашқа жалтаң­дап қарай бергенде, ол Маржанмен келісіп қойған адамдай тіке жауап берді.
– Иә, сіздер сыртта күте тұрыңыз­дар
Біз Маржан екеуміз киім-кешегімізді алып шығайық.
– Жарайды, біз ағаларың екеуміз сыртта тосайық, – деген Ақлиманың көзі жайнап, үні тым жарқын шықты.
– Сандуғаш, мен бір шешімге келе алмадым
Іштегі нәрестемнің тағдырына алаңдаймын, – деп келе жатыр еді.
– Сол үйге барған соң асықпай ақылдасамыз
Мына жатақхананың тар бөлмесінде ішің шермиіп қалай жүресің? Қазір әжептеуір білініп қалды
Пәтер жалдауға ақшамыз жоқ
Бол тез, киім-кешегіңді жинап ал, – деп әп-сәтте алды-артына қараттырмай екі-үш сөмкені киім-кешекке сықа толтырып, асығып-аптығып сыртқа беттеді.
Сол күні Маржан мен Сандуғаш қала орталығындағы жаңа үлгіде салынған ас үйіне шейін кең сарайдай, екі бөлмелі жайлы пәтерге келіп қоныстанды.
– Қыздар тоңазытқышта тамақ толып тұр, егер тағы басқа да тамаққа зауықтарың соқса, мына телефонға хабарласып тапсырыс беріңдер
Өздері үйге әкеп береді, ақшасын ағаларың алдын ала төлеп қойған, сондықтан қысылмай-қымтырылмай қалаған тамақтарыңды алғызыңдар
Маржан мынау үйдің кілті, өз үйлеріңдей еркін демалың­дар, – деп Ақлима есікке қарай жүріп, қайта бұрылды.
– Айтпақшы, ұмытып барады екенбіз, ең қымбат емханамен алдын ала келісім жасап қойдық, мына мекенжайда, телефоны мінеки, – Ақлима визитканы дастарқанға қойып, сөзін жалғастырды: – егер қаралғың келсе, алдын ала хабарласып, Әбдібек Рахманбердіұлы тапсырған адаммын деп айтарсың
Босанғаннан соң мына пәтердің құжаттарын, Маржан, уәде бойынша сенің атыңа ауыстырамыз
Іштегі баланың дұрыс дамуына дәрумендер керек, сондықтан жаңа піскен жеміс-жидекті ағаңның қарамағындағы жүргізуші жігіт Дәрмен күн аралата әкеліп тұрады
Бір жаққа баруға көлік керек болса Дәрменге тапсырамыз, машинамен апарады
Өзіңді күт, Маржан
Сандуғаш, біз балалы болған соң, саған да сый-сияпатымыз дайын
Сондықтан құрбың Маржанды күт, еңбегіңді ескереміз
Маржан босанған соң, екеуіңе бір айдай шетелге демалып келуге жолдама алып қоямыз, қаражаттан тарылтпаймыз, – деп тағы кеңпейілдік танытты.
– Ой, рақмет апай! Қандай ме­йірімді адамсыз! Сіздің қам­қор­лығыңыз анамды еске түсірді
Тура менің анама ұқсайды екенсіз, – деп Сандуғаш Ақлимаға ризашылығын жасырмады.
– Маржан, Сандуғаш уақыттарың болса біздің үйге қонаққа келіңдер
Алдын ала телефон соғып, ескертіп қойсаңдар болды, біздің жүргізуші сендерді машинамен алып келеді, ал біз үйімізге қайтайық, – деп Әбдібек пен Ақлима жылы қоштасты.
– Алақай, Маржан, енді сенің орталықта екі бөлмелі үйің бар, қандай бақытты жансың! Әбдібек аға мен Ақлима апай да қандай жақсы адамдар, – деді Сандуғаш – Маржан, сен неге қабағыңды түйесің?
– Сандуғаш, мен несіне қуанам? Кішкентай сәбиімді ойласам, мені ешқандай дүние қызықтырмайды
Осы біз мына кісілердің үйіне дұрыс көшіп келдік пе? Соны ойлап отырмын, өйткені мен әлі бір шешімге келе алмадым, мені түсінші Сандуғаш!
– Не ойлайтыны бар? Осы орталықтағы екі бөлмелі пәтерді аласың, әрі екеуміз шетелге қыдырып барып келеміз, қандай тамаша! – деп шаттанды Сандуғаш.
– Сандуғаш, сен мені мүлдем түсінбейді екенсің, – деді Маржан мұңайып.
– Әңгімені кейін айтамыз
Жүр, одан да ас үйге барып шай ішейік
Тоңазытқышты ашып қарашы, толып тұр
Қызыл балық, қара уылдырыққа дейін алып қойыпты
Рақат-ай! Біздің студенттердің түсіне де кірмейтін қазы-қарта, жал-жая, өрік, мейіз, жаңғақ, тәтті-дәмділерді айтсаңшы.
Сандуғаш шай қойып, дастарқан жасап жіберді
Екеуі әңгімелесіп оты­рып, шай ішті
Сол күннен бастап, бұлардың жаңа өмірлері басталды
Бірақ айы-күні жақындаған ­сайын Маржан жиі күрсініп, оңашада жылап алды
Жан досы Сандуғаш та Маржанның ішкі жан дүниесінде қандай аласапыран болып жатқанын білмейтін.
Ертеңінде Маржан толғақ қыса бастағанын сезді
Дәл сол күні соңғы рет баласынан айырылатынын сезінген ана айқын шешімге келді.
– Сандуғаш, мен ұзақ ойландым, баламды бере алмаймын
Мен ол кісілер келіскен емханаға бармаймын, қалалық перзентханада босанамын.
– Маржан, бекер, бекер… Мынадай тамаша үйде екі қолыңды жылы суға малып отырудың орнына, шикіөкпе баланы, азап өмірді таңдадың, ойланшы… Мен сенің ең жақын досыңмын
Саған жамандық ойламаймын, мені тыңдашы…
– Сандуғаш, бұл – менің таңдауым
Тезірек жедел жәрдем шақыр
Маған дүние-мүліктен балам қымбат.
– Жарайды… – деген Сандуғаш көңілсіз үнмен жедел жәрдем шақырды.
Ана жүрегі бүкіл байлықты тәрк етіп, жүрегінің түбіндегі мына жарық дүниеден хабарсыз, пәк періште сәбиін сақтап қалуға бекінді
Алда не күтіп тұр? Ол жағы Маржанға беймәлім
Әйтеуір бөтен қалада, бейтаныс адамдардың арасында жалғыз сәбиін құшақтаған үйсіз-күйсіз анаға ауыр болатынын сезді
Сезе тұра, ана жүрегі сәбиінің болашағын ойлады
Баласының болашағы үшін күресуге бел буды.
«Қандай қиындық болса да төземін
Мүмкін балам ержеткенше еден жуып немесе аула сыпырып күн көрермін
Барлық мазаққа, қорлыққа шыдармын
Бөтен адамдардың қас-қабағына қараған баламның көз жасын көрсетпесін
Оқуымды жалғастыруым керек
«Өмір – күрес» деп, бір ақылды адамның айтқаны есімде
Ендеше мен құйтақандай сәбиімді қорғауға кез келген қауіппен, тіпті бүкіл әлеммен күресуге әзірмін…»
Ана жүрегі баласы үшін бар қиындықты жеңіп шығатынына сенімді еді…
Бақыт Мерекенова
