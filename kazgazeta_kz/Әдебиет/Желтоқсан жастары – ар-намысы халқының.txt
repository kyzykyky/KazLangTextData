Жуырда Алматы қаласындағы Қ.А.Яссауи атындағы мектеп-гимназияның 
4-інші «А» сынып оқушылары 1986 жылы желтоқсан көтерілісіне қатысқан Жансая Сәбитова,Гүлнар Байбосынова, Ләззат Асанованың анасы Алтынай Асанова және «Аллажар» деректі-көркем фильмнің режисері Қалдыбай Әбеновпен «Желтоқсан жастары – ар-намысы халқының» атты тақырыпта арнайы кездесу өткізді.
Оқушылардың бұл бастамасын мектеп директоры Бағила ­Ашимбаева мен оқу ісі жөніндегі орынбасары Айгүл Алмабаева қолдап, кездесуге мектептің мұ­ғалімдері мен көптеген ата-аналар қатысты
Желтоқсан қаһармандары Сә­би­това мен ­Байбосынова тоталитарлық езгіге қарсы көтеріліс кезінде өздерінің бастарынан кешкен ауыр жайларды айта келіп, жас өркендерге Тәуелсіздігіміздің қандай  қиыншылдықтармен келгеніне кеңінен тоқталды
Ардақты ана Алтынай өмірден қыршын кеткен қызы Ләззаттың бала кезінен қалыптаса бастаған ұлтына деген сүйіспеншілігі мен  өжеттігін әңгімелеп берді
Кинорежиссер Әбенов «Аллажар» киносынан үзінділер көрсетіп, сол кездегі алаңға шыққан студенттер мен жұмысшы жастардың Тәуелсіздік пен тіл үшін күрестегі жанкештілігі туралы мағыналы әрі мәнді сөз қозғады.
Оқушылар Береке Абсаттар, Сыздық Нұрислам, Талшын Ахметказиева, Шұғыла Серікова, Қобыланды Смагулов, Іңкәр Қайырғазы, Досбол Алибек, Гүлім Бекбергенова, Алуа Исағұл «Қазақстан», «Тәуелсіздік», «Ана тілі», «Желтоқсан» деген тақырыптағы өлеңдерді жатқа айтып, домбыра мен скрипкадан күй төкті
Сынып оқушылары кездесудің соңында сазгер Әбиірбек Тынәлиевтің «Желтоқсан желі» әнін хормен орындады
Мектеп ұжымы, ата-аналар және оқушылар Желтоқсан көтерілісінің тарихи тұлғаларымен  кездесуден отансүйгіштік, патриоттық тәлім алып, ерекше әсерге бөленді.

Баян АДЫРБЕКОВА, 
Қ.А.Яссауи атындағы мектеп-гимназияның 
бастауыш сынып мұғалімі, ҚР Білім беру ісінің құрметті қызметкері
