Жеңіс күні
Сол күні нұрлы еді күн шуағы,
Неліктен халық жаны тыншымады.
Кенеттен жерімізге оқ жаудырды,
Аттанды жауға елдің қыршындары.
Кеше үйленген арудан жас тамады,
Өмір жолын, әлі де бастамады.
Азамат ел-жұртыңды қорғашы деп,
Жас ару ерге сырын ақтарады.
Қиналып жарына сыр ақтармады,
Отанды қорғау еді басты арманы.
Есінде әкелердің қан майданға,
Қоштасып туған жерден аттанғаны.
Жалындап күн батыста от бораны,
Күзгі бір нөсердейін оқ борады.
Бәрі де көз алдында кешегідей,
Майданда жүрді елдің боп қорғаны.
Жеңіспен оралды әке ұрыстардан,
Содан соң өмір бейбіт тыныштанған.
Отанның биіктетті шаңырағын,
Қолымен қару ұстап құрышталған.
Жаулардың жаныштаған улы дертін,
Білеміз әкелердің құдіретін.
Жеңіс туы мәңгілік желбіреп тұр
Өшірген дұшпандардың соғыс өртін.
Қорғасын бұлттар 
сөгіліп
Шың төсінен жарқырап,
Алапқа өзен тарады.
Жағадан асып арқырап,
Жайылды осы арада.
Ана бір тұстан сең соғып,
Қапсырып жарды барады.
Баяулап барып теңселіп,
Өрекпіп тағы ағады.
Бәйгеден келген тұлпардай,
Езуден шашып ақ көбік.
Екпінін қайта ірке алмай
Көк өзен жатыр тасты езіп.
Тимеген құрық асаудай,
Айдынды толқын тулатты.
Түн шымылдығынан қаша алмай,
Қызарып балқып күн батты.
Қорғасын бұлттар сөгіліп,
Жауып жауын сіркіреп.
Арнадан асып төгіліп,
Көк өзен құйды күркіреп.
Ағады бұлақ
Боз бұлттар көшіп барады,
Ақ қарлы шыңға табынып.
Бәйшешек оттай жанады,
Қызғалдақ қырды жамылып.
Күміс күн көктен ентелеп,
Тұрғандай жерге құмартып.
Ағады бұлақ еркелеп,
Сағымдар шыңда мұнартып.
Көктемнің кешкі самалы,
Гүлдерді желпіп жанары,
Арудың ерке жанары,
Жүрекке кірді төрлетіп.
Жүрекке сезім сыр төккен,
Ғашықтар кешті сағынып.
Құлпырар сонда қыз көктем,
Жігіттің сырын жар ұғып.
Көңіліме шаттық менің де,
Сыйлаған көктем екен ғой.
Шат күліп келем өмірде,
Қияға самғап кетеді ой.

Жайлаубай Қазиев
