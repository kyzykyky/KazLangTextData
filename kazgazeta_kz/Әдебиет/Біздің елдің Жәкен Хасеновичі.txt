
Әбдісағит ТӘТІҒҰЛОВ,
Мемлекеттік сыйлықтың лауреаты,
ҚР Ұлттық инженерлік
академиясының академигі
Менің әкем Шаймұханбет көзі ашық, арабша сауатты кісі болған
1944 жылы соғысқа шақырылып, кетерінде балаларын жанына жинап алып: «Дүние жинама, білім жина! Дүние, малды тартып алар, бірақ бойға жинаған білімді ешкім де тартып ала алмайды», – деп өсиет айтып кеткен
Өзінің жақындарымен бірге дүние-мүлкі кәмпескеленіп, туған ағасы Нұрмұханбетпен қоса түрменің тар қапасын көрген әкеміз «аузы күйген үріп ішедінің» кебімен, көз жұмғанша «сауатсызбын» деп кетті
Әкесі Тәтіғұл қажы арабша сауатты адам болған
Жеке үйінде ауыл балаларына мұсылманша білім беретін шағын оқу сыныптарын ашқан осындай тұлғаның балалары сұрқия саясаттың құрбанына айналып, балаларының болашағы үшін тілін тістеп өтті.
Қазақтың басына төнген қою бұлт та ыдырады, мамыражай күн де туды
Менің балалығым Ұлы Отан соғысы, одан кейінгі жылдарға тап келді
Қойға шапқан қасқырдың өзі орасан шығын әкеледі, ал елге шапқан жаудан келетін нәубетті ауызбен айтып жеткізу мүмкін емес
Ауылда баланың күлкісінен гөрі зарлы жоқтау жиі шығатын еді
Азаматтарынан айырылып, соғыстың дүлей дауылынан шайқалған шаңырақтағы кеудеңді басатын зіл батпаннан балаларды құтқаратын бірден-бір пана білім шаңырағы болды
Өзінің балалығын сезініп, шаңғытып ойнайтын да, соғыс тақырыбынан басқа әңгіме тыңдайтын де жері осы мектеп болатын.
Мен Қостанайдың Ресеймен шекаралас Трактовое деген деревнясында дүниеге келгем
Кейінірек Торғайға, Амангелді ауданының орталығына көшіп келдік те, сондағы мектепке оқуға бардым
Ол кезде мұғалімнің өзін ғана емес, оның атын өте қатты құрмет тұтатынбыз
Сабақтан тыс уақытта оның көзіне көрінуге қысылып, анадайдан зып беріп таса-тасаға тығылатынбыз
Тығыла алмағанымыз ойнап жатқан ойынымызды тастап, жіптіктей бола қалатынбыз
Қазір ойлап отырсам, сол кездегі тұлғалы болып көрінетін ұстаздарымыздың жасы небәрі 20 мен 30-дың аралығында ғана екен ғой
Біз балалықтан айрылсақ, олардың жастықтарына сызат түсті
Ерте есейген олардың қай-қайсысы да өздерін мұғалім атына лайықты ұстайтын
Бір Қостанай не Торғай даласына ғана емес, бүкіл қазақ жеріне ағартушы-ұстаз болып танылған Ыбырай Алтынсарин, Ахмет Байтұрсынов, Міржақып Дулатовтар рухының алдындағы адалдық па екен, әлде қазақ балаларының тәрбиесіне деген жауапкершілік пе екен – өздерін ұстаз деген атаққа лайықты ұстайтын
Балалардың болашағына білім отын жағып, тәлім-тәрбие берді, қашанда тап-таза киініп, сыртқы келбеттеріне шаң жұқтырмайтын
Соғыстан кейінгі жылдарда қандай киім болсын, сол – бір костюм, екі-үш жейде ғана болар, соның өзін ұстаздарымыз әр-кез иненің көзінен шыққандай етіп киіп жүретін
Өздері де қиындықты көріп, тауқыметтің дәмін татқандықтан ба, әлде орта құрсақ, қамкөңіл балаларды аяғандықтан ба – сол кездегі мұғалімдер ерекше жанашыр еді
Әсіресе затынан әдепті мұғалім апайларымыздың инабаттылығы, мейірімділігі ерекше еді
Үйінде мұғалім әйел немесе қызы бар үйдің өзі өзгешеленіп тұратындай еді
Тіпті мұғалім келіншектің самаурыны басқаша қайнайтындай көрінетін бізге
Балаларды білім нәрімен сусындатып, үлкен жолдарға талаптандырған сол ағай-апайларымыздың бейнесі біз үшін әрқашан ыстық.
Қай кезде де мектепте алған білімнің болашаққа бастау салары талас тудырмайды
Ал оқу құралдары, қол жетерлік білім көздері тапшы біздің заманымыз үшін бұл қолымыздан жетектеп келешек жолына салып жіберетін сара бағыт еді
Қазір арагідік мұғалімдердің біліктілігі туралы айтылған шағымдарды естіп, біздің кезіміздегі ұстаздарымыздың шәкірттері алдындағы беделін еске алып, ойға қаламын
Жоқ-жітік уақытта алған біздің біліміміз – терең, түйгеніміз мол болды
Бұл – ұстаздарымыздың талмас еңбегінің арқасы
Бүгін солардың бірі, ардақты ұстаз Жәкен Хасенов туралы баяндамақпын.
Жәкен Хасенұлы Хасенов, ұмыт­пасам, 5-сыныптан бастап, бізге орыс тілі мен әдебиеті пәнінен сабақ берді
Біз оны Жәкен Хасенович деп атайтынбыз
Орысшаға да, қазақшаға да бірдей өте сауатты болатын
Соғысқа 17 жасында кетіп, қан майданда шыңдалған жас жігіт, соғыс кезінде Саратовтағы әскери-саяси училищені бітірген, соғыстан кейін әскери қызметте екі жыл болып, Қостанайдың мұғалімдер институтына түсіп, оны тәмамдағаннан кейін Амангелді ауданына жолдама алған екен.
Бойында білімнің бай кені бар, көзімізге зор тұлға болып көрінетін ұс­тазымыз сол кезде бар-жоғы 26-27 жас­тарда екен
Жәкен Хасенович бастапқыда грамматикаға көп көңіл аудара отырып, кейіннен орыс әдебиеті классиктерінің шығармаларынан «изложение», «сочинение» жаздырып, орыс тілінде еркін жазу деңгейіне дейін жеткізген бірінші ұстазымыз болды
Әрісі – А.С.Пушкин мен Л.Н.Толстой, берісі М.М.Маяковский мен А.Т.Твардовскийлерге дейін орыс әдебиетінің көркем туындыларымен таныстырды
Ағайымыз «ұстаздық еткен жалықпас» деген ұстаныммен бізге тілді әдемі, сауатты, көркем меңгеру үшін сол тілдегі әдебиетті көп оқу керектігін қайта-қайта еске салып отыруды ұмытқан емес.
Жәкен Хасеновичтің тіл үйрет­кен­де­гі басты ұстанымы – тілді адам өзін-өзі дамыту үшін үйрену керек
Абайдың «орысша оқу керек, …өнер де, ғылым да – бәрі орыста тұр
…Сен оның тілін білсең, көкірек көзің ашылады» деген сөздерін алғашқыда Жәкен Хасеновичтің аузы­нан естіген едік
«Бір тіл білген – бір адам, екі тіл білген – екі адам» деген халқымыздың даналығын Жәкен ағайымыз қазақ тілінің қадірін титтей де төмендетпей, өзге тілді білу – өрісіңді кеңейте түсетін құрал екенін шынайы қамқорлық сезіммен бала санасына жеткізе білді.
Аудан орталығында ол кезде бір-ақ кітапхана болатын, сонда ұзын-сонар кезек арылмайтын
Онда орыс тіліндегі көркем кітаптар көп болмаса да, олардың қазақ тіліндегі аудармаларын табуға болатын еді
Осылайша, біз Николай Островскийдің «Құрыш қалай шынықтысымен», Сервантестің «Дон Кихотымен» қазақ тілінде танысқанбыз
Сол жасөспірім кезімізде оқыған шығармаларымыз жадымызда әлі күнге дейін жаңғырып тұрады.
Мен өзім жасымнан көркем сөзге құмар болып өстім, әдемі сөз, өрнекті сөйлемдер көрсем, алтын қазына та­уып алғандай қуанамын, әлі күнге дейін сондай сөздерді түртіп алып отыратын әдетім бар
Сабақта да қазақ, орыс әдебиеті пәндерінен тақпақ айтып, өлең оқып, көркем әңгімелерді ауызша мәнерлеп айтып беруге әжептәуір шеберлігім бар болатын
Бірақ жазба грамматикаға осалдау едім, бұл тек орыс тіліне ғана қатысты емес, қазақ тілінің грамматикалық ережелеріне де ұқыптылығым жетіс­пейтін
Мұны Жәкен ағайымыздың қаталдығы да түзете алмады
Әрдайым байыпты, сырбаз, кітаптардағы зиялы оқымыстыларды елестететін мұғаліміміз сабақ оқымай келген баланы өз уа­қытында бақылауға ала отырып, оның білімі пісіп-жетілмейінше «уысынан» шығармайтын.
Қазіргі күні физика-математика ғылымдарының көрнекті маманы, профессор, ғалым, менің сыныптасым, оқу озаты Марат Нұрманов Жәкен Хасеновичтің сүйікті оқушысы болатын
Бірде ағайымыз сол Маратқа шүйлікті дейсің! «Түйені жел шайқаса, ешкі­ні көктен ізде» деген, маңдайалды оқушы­­ға былай ұрысса, біздің халіміз нешік» деп іші­мізден тынып біз отырмыз
Әдетте оқу озат­тары барлық мұғалімдердің еркесі болады ғой, ешкім олардың шекелерінен шертпейді, мақтау алатын да – солар
Соған үйренген болуы керек, әлде Марат үшін бұл тосын оқиға болды ма, бүркіттей бүрген мұғалімге қарап: «Ты – старый карга!» – дегені… Онсыз да қыбырлауға батылымыз жетпей отырған біз сілтідей тындық, тіпті демімізді сыртқа шығаруға қорқамыз
Қазір ғана күркіреп тұрған ағайымызда да үн жоқ, қалшиып қатты да қалды
Осы жым-жырт үнсіздіктің қаншаға созылғанын қайдам, бірақ маған бір бітпестей көрінді
Бір кезде Жәкен Хасенович ләм-мим деместен кілт бұрылды да, орнына қарай кетті
Содан кейін түк болмағандай сабағын әрі қарай жалғастырды
Оқушысына шүйліккен өзін кінәлады ма, өзі де мағынасын толық түсінбейтін сөзді айтып салған оқушысын аяды ма – білмеймін, бірақ кейін де бұл туралы әңгіме қозғалған жоқ
Есесіне, Мараттың мазасын мен алдым, мәні бейтаныс болса да, жақсы жағынан айтылмағанын білемін, сонда тәптіштеп, білмек болғаным – карга дегені
«Кәдімгі қара қарға ма? Неге олай дедің?» Марат ықылассыз түсіндірді, алайда одан бәрібір ештеңе ұқпадым
Осы оқиғаны есіме алып, таңғалатыным – ұстазымыздың ұстамдылығы
Әрине, «карга» еместігі, оның үстіне «старый» еместігі өзіне де, айналадағы жұртқа да аян, бірақ «сен маған солай айттың» деп, онсыз да «аңдамай сөйлеп, ауырмай өліп» отырған баланы одан әрі қорқытпай, жылы жауып қоя салғаны үлкен тәрбие болды
Кейіннен де сол сөзі үшін аяғынан шалып, бағасын кеміткен емес
Баланың балалығын түсініп, кек сақтаған жоқ
Ол кезде мектеп бітірерде қазақ және орыс тілдерінен шығарма жазатынбыз, сол шығармалар облысқа жіберіліп, содан үздік баға алған жағдайда медаль берілетін
Жәкен Хасенович Маратқа орыс тілінен бестік қойды.
Жоғары оқу орнын бітіріп, ғылым жолына түстік
Ол кезде одақ бо­йынша сәулет-құрылыс саласы үшін орыс тілі – ғылым тілі болатын
Ғылыми еңбектер жазу үстінде байқағаным – грамматика­лық «білімім» ой еркіндігімнің пысықтығына сәйкес келмейді екен
Сөз бен сөздің, сөйлем мен сөйлемнің әсерлі байланысуы да, бір сөйлемнің екінші сөйлемнің сыр-сипатын арттырып, болмаса, сөз қуатының жетер шегіне жете алмай, ой көлеңкесінде қалуы да, грамматика сырларын толық аша алмағандықтан болатынын түсіне бастадым.
Бұл мәселені түбегейлі шешу үшін орыс тілінің грамматикасына байланыс­ты сол кездегі орта мектепке арналған оқулықтарды сатып алып, «самообразованиеге» кірістім
Грамматикалық жаттығулардың барлығын бірнеше мәрте қайталап орындап, дайындығымды күшейттім
Дегенмен бұл әдіс мені орыс тілі грамматикасын меңгерудегі өзім діттеген биіктерге шығара алмайтынын сезіп, Мәскеуге барған бір жолы ғылыми жетекшім Евгений Николаевичке «мұңымды шақтым» ғой
Ол кісі: «Енді саған ережелерді қайта-қайта ежелеген көмектеспейді, одан да орыс тіліндегі шығармаларды көп оқы
Техникалық әдебиетті ғана емес, көркем әдебиетті оқы, сонда сөйлемдердің құрылуы, сөздердің қолданысы жадыңда қалады, өзің де сол үлгіде сөйлемді қатесіз құра бастайсың», – деді
Осыдан біраз жылдар бұрынғы Жәкен Хасенұлының айтқандары алдымнан шықты.
Бұл ақыл, шынымен де, маған көмектесті, менің сөз саптауым түзелді, өзімнің жазу стилім пайда болды
Диссертациямды да жазып, Мәскеуде абыроймен қорғап шықтым
Мектеп табалдырығында санамызға білім нәрін құйған қамқоршы ұстазымыз Жәкен Хасеновтің үйреткендері өмір жолымда жаңғырығып тұрады
Тек оқу пәні бойынша ғана емес, ұстаз ретінде шәкірттеріне берген үлгі-өнегесін үлкен құрметпен, асқан сыйластықпен еске аламын
Әкемнің «дүние жинама, білім жина» деген өсиетін сол мұғалімдерімнің берген білімі арқылы жүзеге асырып келе жатырмын
Алысты жақын ететін де, бейтанысты таныстыратын да – білім, соның ішінде тіл білу адамның деңгейін өсіріп, дәрежесін көтереді
Бізге тіл үйретіп, көңіл көкжиегін кеңейткен ұстаздарымыздың еңбегінің алдында басымды иемін.
Кейбір адамдар болады, сансыз атақ-даңқы, кеудесі малынған ор­ден-медальдары бола тұра, оның есімін көпшілік білмейді
Ал кейбір тұлғалар­ атының өзі мың атақтан артық тұрады
Соның бір жарқын мысалын келтірейін, менің ағамның баласы Бауыржан мектепте оқып жүрген кезінде футболға үйір болды
Ол кезде Тимур Сегізбаевтың атағы дүркіреп, футбол жанкүйерлерінің аузынан, газет-журналдардың бетінен, теледидардан түспей тұрған кезі
Елдің мақтанышы болған сол азамат жас ойыншылардың табынатын тау тұлғасына айналған еді
Бауыржан сияқты жасөспірім балалар футбол алаңынан шықпай, ойынның қыр-сырын меңгеруге ұмтылатын
Сондай бір ойыннан кейін болуы керек, Бауыржан маған мынадай сұрақ қойды: «Көке, егер мен футболды жақсы ойнасам, мені де Тимур Сегізбаев деп атайтын бола ма?» Қаяусыз аңғал бала көңіл «жақсы футболшы» деген ұғымды Тимур Сегізбаев атымен теңестіріп, кейбір адамның аты өзінің істеген ісімен, жұмысымен, мамандығымен егіз ұғым болып қалыптасып кететінін осылайша парықтаған еді
Жәкен Хасенович те есімінің бір өзі бүтіндей бір ұғымның символына айналған тұлға десем, артық айтпаспын.
Жәкен Хасеновичті еске алғанда оның жары, аяулы Ғалима апай туралы айтпай кету мүмкін емес
Бізге білім нәрін шашқан өрімдей екі жас – Жәкен мен Ғалима, қос аққудай жарасып, жұмыста да жұптарын жазбай бірге еңбек етті
Өмірдің өкініші қалған ба, Жәкен ағайымыздың ғұмыры келте болды, 39 жыл ғана өмір сүріп, артына өшпес атын қалдырып кете барды, ал 35 жасында жесір қалған Ғалима тағдыр талқысына мойымай, балаларын қатарларынан кем қылмай, аялап өсірді
Ұстаздық қызметін де жалғастырып, бір өзінің балаларының ғана емес, алдына білім алуға келген әрбір қазақ баласының жанашыр анасы, ұлағатты тәрбиешісі бола білді
«Еңбек Қызыл Ту» және «Октябрь революциясы» ордендерімен, «Ана даңқы» медалімен марапатталып, «Халық ағарту ісінің озық қызметкері» атағын алды
Қызы Айгүлдің жары, еліміздің сыйлы азаматы, мемлекеттік қайраткер, белгілі ғалым Мұхтар Құл-Мұхаммедтің «Светлая личность» деген мақаласында осы бір аяулы ана туралы жан тебірентерлік ойлар айтылған екен
Қыздары Айгүл мен Әйгерім Хасеновалардың құрастыруымен «Сенің алақаныңның жылуы» деген атпен кітап та шығыпты
Арды ойлаған аналарды қалай ұлықтасаң да жарасымды! Жәкен Хасенов туралы сыр шеткенде, асыл азаматы, өмірлік жарының шаңырағын шайқалтпай, әке мейіріміне қанбаған балаларына шамшырақ болып, шұғыла төккен Ғалима апамыз да сол сырдың бір үзігі болып тұрады…
Латын тілінен енген «интеллигент» деген сөздің бірін-бірі толықтыратын бірнеше мағыналары бар екен – ойлау, ұғу, қабылдау, білім, қабілет, өнер
Шынымен де, нағыз интеллигенттерді, зиялыларды өзгелерден оқшаулап, менмұндалатып тұратын осындай жан-жақтылық, көпқырлылық болар!? Біздің бала кезімізде бұл сөз қолданылмайтын, бірақ осы мағынадағы түсінік, ұғым бар болатын
Мектептегі мұғалімдердің бірін – ағай, бірін апай деп жүргенде, Жәкен Хасенович деген сол интеллигент атауының баламасы болған еді
Жүріс-тұрысы, сөз саптауы, ісіне деген тазалығы мен білімінің биіктігі ол кісіні ерекше етіп тұратын
Сондықтан да біздің елдің «Жәкен Хасеновичі – біздің елдің интеллигенті, зиялысы» деген ұғымда жүрегіміздің түкпірінде мәңгі қалады.
