 Кеше ғана арамызда жүрген, профессор Тұрсынбек Кәкiшұлының шы­ғар­машылық өмiрiнің темiрқазығына айналған қағида – шындықты қастерлеу болса, өмірлік ұстанымы — ақиқат алдындағы адалдық еді
Кеңес өкіметі кезінде көпшілікке айтуға болмайтын мәлiметтердi қозғаймын деп талай қиындықтарды көрдi
Бірақ негізгі ұстанымдарынан танбады
Ал ұстаздың білетіндері, айтатындары тіпті де аз емес еді
Әрі олардың көбі ресми идеология қалыптарымен қабыспайтын
Сондықтан да ғылым академиясының кезекті сайлауларында дауыс жинай алмады
Жазған кiтаптары үнемі мұқият тексеруден өттi
Арнайы редакторлар тарапынан «түзетілді», күзелді, саясат ыңғайына келмегендері қысқартылды
«Менiң әр кiтабымның қиын да қызық тарихы, тағдыры бар» деп күлетiн ғалым сол кездерде.
Ресми идеология ұнатпаса да, сирек кездесетiн мұрағаттық деректердi білгені үшiн әдетте оң қабақ танытпайтын әріптес­те­рінің өзі де сыйлайтын
Ал зия­лы қауым ортасындағы құрметі ерекше болды
Әсі­ресе, студенттердің ұстазына ықыласы ай­рықша еді.
Әдебиет тарихы мен қоғамдық-гумани­тарлық оқулықтарда жазыл­маған көптеген материалдармен профессор Т.Кәкiшев лекцияларында, біз, 60-жылдардың соңғы кезеңіндегі студенттері, осылай таныса бастадық
Қырық-елу шақты студент отырған дәрісханаларда 1920 жылдардағы әдебиет тарихы туралы дәрістерінде әдеби үдерісте басты орын алған уақиғаларды алуан түрлі деректермен шегендеп, шегелеп отыратын
Сондықтан да күмәндануға, дау айтуға орын қалмайтын.Әрине, олардың көбі біздің оқулықтарымызда жоқ еді
Қым-қиғаш айтыстар мен ымырасыз тартыс­тарды баяндау үстiнде кейде айтуға болмайтындай деректермен де таныстыратын
Ұстазымыздың ағынан жарыла, ақтарыла сөйлеуi, «шындықты» айтуы бiзге қатты ұнайтын.
Біздің қалыптаса бастаған ойымызды, дүниетанымымызды осындай дәрістер мен тәжірибелік сабақтар біртін­деп жаңартты
Дерексiз, дәйек­сiз қалыптаса бастаған iргетассыз пiкiрлерiмiздi өзгерттi.
«Ұстаздың студенттеріне шын­дықты айтуы қашан да оңай емес, бірақ ол өзің үшін керек
Ар-ұжданың таза болады
Бірақ шындық үшін дерек керек
Құжатқа сүйене сөйлесеңдер мерейлерің әрқашан үстем болады
Ешқашан ақиқатқа қиянат жасамаңдер» деп айтып отыратын.
«Қазақ әдебиеті тарихындағы Алаш­орда ұсталғанға дейінгі кезеңге, ол кезде менен басқа адам барған жоқ
Тіпті С.Мұқановтың өзі болсын, М.Әуезовтің өзі болсын, Е.Ысмайылов, Б.Кенжебаев болсын
Б.Кенжебаевтың кітаптары 60-жылдары шықты
Ал соған дейін осы кезеңді зерттеп, 1959 жылы диссертация қорғадым» дейтін ұстазымыз оңаша бір сырласуларында.Осындайда біз ұстазымызды Алашорда қозғалысы мен Алаш партиясы туралы әңгімелерге тартатынбыз
Бірақ бұл тақырыпқа тереңдемеуге тырысатыны байқалып тұратын
«Бұл туралы біз де біраз нәрсе айттық қой, көбіне Сәкеннің көзқарастарына қарайладық.
Бірақ кім білген… бұл терең зерттеуді талап ететін тақырып қой, әрі идеология да жібермейді, ретіне қарай көрерміз» деумен шектелетін
Кейін, егемендік алған соң, Тұрсағаң Алаш қозғалысы, Алаш әдебиеттану туралы біраз материалдар жариялады
Қолжазба күйінде қалғандары да бар шығар..
Профессор Т.Кәкiшұлы – қазақ әдебиетiндегi сын жанрының тарихын жалғыз жазған адам
Қазір ойлап отырсақ, жалғыз кісінің қолынан келетін еңбек емес тәрізді
Қаншама материалдарды қараудың, саралаудың, жүйелеудің үстіне эстетикалық таным теориясының ұлттық үдерістеріне сүйену қажет
Кеңес өкіметінің төңкеріске дейін қазақта жазба әдебиет те, мәдениет те болған жоқ деп қақсап отырғаны белгілі
Мұның ақиқаттан алыстау екенін ғалымдардың көбі білсе де – жазбайтын, жазса да – баспайтын
Ресми идеологияның қырағы, қызыл көз өкілдері де, жұмсақ креслоға бауыр басқан мансапшыл қазақтардың өздері де өткізбейтін.
Профессор Т.Кәкiшұлы Кеңес өкi­ме­тi кезiнде оның идеологтары күнбе-күн ауыз жаппай айта бастаған талай қағидаларға карсы болды
Жарияланбаса да жазды, реті келген жерде айтты…
Қоғамдық сана дамуы мен әдебиеттер тарихын зерттеу барысында көп айтылмайтын, анығында айтқызбайтын деректерді алға тартты.
Бүгінде Тұрсағаңның сын тарихына қатысты оқулықтары республика жоғары мектептерiнiң филология факультеттерiнде тегiстей оқылатын жалпы курсқа айналды
Ұстаз оның бағдарламасы мен оқу құралдарын, оқулықтарын шығарды
«Сын сапары», «Онаша отау», «Қазақ әдебиетi сынының тарихы», т.б
еңбектерi – ұзақ жылдарға созылған iзденiстер нәтижесi.
Жетпiсiншi жылдардан бастап ұстазымыз айта бастаған талай ойлар «Керi заманның керағар ойлары», «Санадағы жаралар», т.б
еңбектерде, елiмiз егемендiк алғаннан кейiн жарық көрдi.
Профессор Т.Кәкiшұлы шығар­ма­­­шы­­лы­ғының үлкен арнасы – ­С.­Сей­фуллин
Көрнектi ғалымдар ­Е.Ыс­майылов пен С.Қирабаевтар зерт­те­ген бұл тақырыпқа бүйiрден қосылу ғалымға оңай болған жоқ
Мақсатыңның өзге екенін дәлелдеу үшін тарихи-әдеби деректерден өзге де жүректілік, батылдық та қажет еді.
XX ғасыр басындағы әдебиеттегі идеялық, эстетикалық, көркемдiк iзденiстер тарихында С.Сейфуллиннiң орны мүлде бөлек екені Тұрсағаңа дейін де біраз ай­тылған, жазылған тақырып еді
Осы тартысты тұстағы iрi топтардың бiрi С.Сейфуллин маңына топтасты деген ойларды тарихи деректермен негіздеу керек еді
Профессор Т.Кәкiшұлы ізденістерінің басты арнасы осыдан басталды.
Сәкеннің көркемдік-идеялық ізде­ніс­тері жаңа ағымдар мен бағыт­тардың арасындағы тартыстардың ортасында емес, басында қалыптасты деген пікірлерді дәлелдеу қажет болды
Ең бастысы, осы шығармашылық ізденіс­терге С.Сейфуллиннің өмірбаяндық мәліметтері мен жеке психологиясының ерекшеліктері тартылды
Қаламгердің шығармашылық ерекшеліктерін айту, дәлелдеу, орнықтыру үшін ұзақ жылдарға созылған зерттеулер жүргізді
С.Сейфуллиннiң қазақ қоғамы санасынан алатын орны атқарған қызметi мен шығармашылық ерекшелiктеріне байланысты болғаны дәлелденді
Сәкен туралы табылған, жинаған жаңа материалдарды осы ұстанымға сүйене жаңаша баяндады
Бұл тарихты терең және түбегейлi бiлмейiнше шындыққа жақындау қиын екендігін көрсетті
Басқа зерттеушiлерден өзге, жаңа бағыт осы еді
Профессор Т.Кәкiшұлы сәкентанудағы өз жолын осылай тапты
Бірақ бұл аз күндердің, жылдардың нәтижесі емес.
Профессор қазақ әдебиетiнiң классигi Сәкен Сейфуллин мен Сәбит Мұқанов арасындағы адами қарым-қатынас, шығармашылық, идеялық-көркемдiк байланыс туралы да маңызды материалдар жариялады.
Сәбит Мұқанов – Сәкен ­Сейфул­лин алдында адалдығын сақтаған қаламгер
Профессор Т.Кәкiшұлы қазақ әдебиетiнiң классиктерi арасындағы байланыстар туралы жазғанда осы жағдайларды, түрлi сипаттағы еңбектердi, мақала, зерттеу, монографияларды, т.б
ой елегiнен өткiзе, ескере жазды
Бүгiнгi жаңа деректермен үнемi салыстыра қолданды
Олардың қазақ әдебиетi тарихы үшiн iстеген еңбектерiн саралады
Ғалым қазақ қаламгерлерi iшiнен С.Мұқановтың көмегiн көрмеген, шапағатын сезбеген жазушылардың аздығын айта келе оны қазақ әдебиетiнiң «Атымтай жомарты» деп атайды.
Ғалымның «Мағжан-Сәкен» аталатын ғылыми эссесi жиырмасыншы ғасыр басындағы әдебиет тарихына белгiлi деңгейде ықпал еткен талантты екi ақын арасындағы пенделiк, шығармашылық қарым-қатынастарға арналған
Бұл байланыстар туралы алуан түрлi, алыпқашпа әңгiмелер аз емес
Оған бейтарап қарауға болмайды
Өйткенi әдебиет классиктерiнiң дүниетанымы мен шығармашылығына тiкелей қатысы бар бұл байланыстардың тарихын деректерге сүйене айқындау керек
Көпшілік аузындағы дерексіз әңгiмелердiң тоқтауы қиын
Бірақ оның бәрін тарихи, әдеби деректермен дәйектей айту керек
Зерттеуші алдына осы мақсатты қояды.
Профессор Т.Кәкiшұлы айта бастаған көңiл аударар ойлардың бiрi «Қазақ әдебиетiнiң тарихы тек қана Қазақстанда тұратындардың әдебиетi емес» деген пiкiр
Түрлi тарихи жағ­дай­ларда жазықсыз қуғын көрiп, шетел асып кеткен қазақтардың жазба мұралары да бiздiң әдебиетiмiздiң маңызды құрылымды бөлiмi болып табылады
Қандастарымыздың рухани өмiрiнiң көрiнiстерi, мұң-зары, тұрмысы, болашақтан үмiтiн бейнелейтiн бұл шығармалардың маңызы зор
Бұларды жинау, жариялау және зерттеудiң күнi туды
Шет елдерде тұратын қазақ диас­порасында басталған, жүрiп жатқан, орын алған көркем құбылыстардың қазақ ұлтының руханият тарихы үшiн маңызы зор.
Сол сияқты Қазақстанның облыс­тары мен алыс аудандарда, орталық­тар­дан алыс аймақтарда тұратын әде­би­ет­шiлердiң шығармала­рына да бейжай қарауға болмайды
Оны жинауға, жариялауға, әдеби айналымға қосуға бiз мiндеттiмiз
Әдебиет тарихы тек көрнектi жазушылардың шығармаларынан түрмайды, ол көптеген қаламгерлердiң шығармашылық iзденiстерiнен тұрады, – деген пiкiрдi ұстаз жиi қайталайтын.
Түрлі себептермен көпшілік назарынан тыс қалған қаламгерлердің шығармашылық iзденiстерi мен туындылары әдеби үдеріс үшiн де аса маңызды
Сондықтан да оны назардан тыс қалдыру дұрыс емес, – дейтін ұстазымыздың осы бағыттағы еңбектерi де жеткiлiктi
Мәселен, Б.Ізтөлин, Ж.Тiлепбергенов, Е.Бекенов, С.Ерубаев, С.Шәрiпов, т.б
қаламгерлердiң жинақтарын бастыру, өмiрi мен шығармашылығы туралы ғылыми өмiрбаяндық очерктер жазу, маңызды шығармаларына арналған мақалалар осының айғағы бола алады.
Жоғарыда аталған еңбектер мен айтылған ойлардан тыс ұстаз-ғалымның алыс, айшылық сапарлардан жазған жолжазбалары, кiтаптары, т.б
аз емес
Біздің байқауымызша, 30 томға жетерлік мұрасы бар
Енді барша шәкірттерінің алдындағы үлкен парыз, аса көрнекті ұстазымыздың осы аманатын болашаққа жеткізу.
Зинол-Ғабден Бисенғали, 
әл-Фараби атындағы Қазақ ұлттық университетінің профессоры, филология ғылымының докторы
