Бабаларым армандап талай күткен.
Тәуелсіздік келген жоқ оңайлықпен.
Намыс пен ар атойлап жеңіп шығып,
Елге теңдік оралып арай төккен.
Қалды артта қан сорған азапты күн,
Маңдайыма бұйырды азаттығым.
Ынтымақ пен бірліктің тұтқасы боп,
Елімді өрге бастады Қазақ бүгін.
Тәуелсіздік – Көк туым, Әнұраным,
Мұқым әлем таныған қоңыр әнім.
Тәуелсіздік – Елтаңбам күн бейнелі,
Алтын пырақ көмкерген шаңырағым.
Азаттығым – құжатым қалтамдағы,
Ділі берік төл теңгем жанған бағы.
Нарықты да жамбасқа ап жықты Қазақ,
Құрығына көнбеді, байланбады.
Тектілігі – татулық ел ішінде,
Қанағаты – қорғаныш ер үшін де.
Дарындысы даламды асқақтатар,
Еңбегінің өтеуі жемісінде.
Ата Заңым, біздің қос қанатымыз,
Ақиқаттан айнымау мұратымыз.
Обал менен сауапты ұмытпайды,
Тазалыққа таразы – ұятымыз.
Мақтанышым – Астанам Арқадағы,
Ажарына аспан да тамсанады.
Бәйтерегім қанатын жайып тастап,
Жер шарына мәрттігін жар салады.
Алтын адам айғағы елдігімнің,
Тәуелсіздік жаршысы өрлігімнің.
Армандардың маздатып шамшырағын,
Ат байлайды ауылына нұрлы күннің.
Қазақ атын жазады Айға да әлі,
Шөлім ертең нәрленіп жайқалады.
Парасатты халқым пайымды іспен,
Өткен шақтың есесін қайтарады.
Күмәнім жоқ осылай болады да,
Тәуелсіздік айналды тұмарыма.
Еркіндікті сүйетін Қазағымның,
Қиялы да ұқсайды қыранына.
Темірхан ӘБДІКОВ
