Мақсат Рсалин,
ҚР Мәдениет қайраткері
90-жылдардың басы еді.
Мөлдір – мектеп жасындағы жасөспірім қыз
Әкесі бұл бастауыш сыныпта оқып жүрген кезде ауылдағы жалғыз ауруханаға өндірістік тәжірибеден өтуге келген бір бойжеткенге ғашық болып, үш баласы мен келіншегін тастап, сол сүйген адамының соңынан қалаға кеткелі, қанша жылдан бері ауылға ат ізін салған жан емес
Жалғыз шешесі бастапқы кезде жылап, тосын қайғыдан есін жия алмай, елге қарауға беті болмай, қатты намыстанып, туыс-туғанмен қатыспай, той-томалаққа да бармай, томаға-тұйық жүрді.
 Кейін келе-келе өзі сияқты күйеуі басқа әйелге кетіп қалған жалғыз басты әйелдермен жиі-жиі бас қосып, арақ-шарап ішіп, таң атқанша ән салып, балаларының бар-жоғын ұмытып кететін еді
Үйге қарауды мүлде қойды
Есіктен төрге дейін шашылған төсек орынның кірден түсі көрінбейді
Аула ыбырсып, шашылған
Бағатын адам болмаған соң, мал құтая ма, сауып отырған жалғыз сиыр да, он шақты қой-қозы да бір жылға жетпей, жоқ болды
Өлгені өлді, өлмегенін ұры әкетті.
Қақаған қыста отынсыз үйде дірдек қағып шыққан аш қарын балаларын анасы аямағанда, кім аясын? Көршілері де олардан баяғыда теріс айналған
Баланың бас көтергені – Мөлдір
Көзі жәудіреген жас қыз мектепке бармағалы қанша уақыт болды
Бұларды бастапқыда мұғалімдері үйге келіп, сабақтан неге қаласың, қайда жүрсің деп іздейтін
Басқалар құсап киіп баратын жөні түзу киімі болмаған соң, кітап, қағаздарын түгелдейтін ақша болмаған соң, мектепке несіне барсын? Барған күнде де көретіні басқалардың кемсітуі, мазағы мен келекесі болу
Есі кіріп қалған естияр қыздың бар ойы қалаға барып, туған әкесін тауып алып, бар жағдайды өз ауызымен айтып, ең болмаса өзінен кейінгі екі баланы қолына алғызып, оқыттыру
Бірақ оған қалай барады, қалай табады, ол жағына басы жетер емес
Бірақ басына кірген сол ойды жүзеге асыратын сәтті күнді тосып, іштей үнсіз жоспар құрғалы қанша уақыт болды.
Бұның жасындағы қыздар әлі бала құсап, ойыншық ойнап жүргенде, бұның бар ойы бағусыз қалған бауырларын адам қатарына қайткенде қосу
Бірде депуттатарды сайлау қарсаңында үй-үйді аралап, листовка таратып жүрген бұрын бастауыш­та сабақ берген мұғалім ­апайын көріп қалып, басына бір ой жылт ете қалды
Дереу жүгіріп жанына барып, әшейіндегі жабайылығын ұмытып:
– Апай, сізден бір нәрсе сұрауға бола ма? – деді батылдана.
– Сұрай ғой, айналайын, – деді ол бұған таңдана қарап.
– Апай, мен қалаға барып, әкемді іздеп тауып алып, оған: «Болат пен Қанатты оқытыңызшы қолыңызға алып, мамамды емдетіңізші» деп айтсам ба деп едім… Соған қалай тауып баратынымды білмей жүрмін
Сіз соған көмектесе аласыз ба? – деді.
– Ойбой, сенің әкең ауылдан кеткелі қанша жыл болды
Оның қайда жүргенін ит біліп пе? Туыс-туғандары да жоқ, жетім жігіт еді ғой өзі де… Ес­туімше, өзі базарда сауда жасап тұратын көрінеді, әйелі шетелден тауар тасиды екен
Осыдан екі-үш жыл бұрын біздің ауылдың кісілері қалаға барғанда базарда тұрғанын көріпті ғой, – деп қинала күмілжіп тұрып қалды.
Бұның өзі жас қыз үшін біраз ақпарат болды
Енді әкесін қайдан табатынын біледі
Шешесі босатқан шөлмектерді жинап, өткізіп, одан түскен азын-аулақ тиын-тебенді ешкімге көрсетпей жинап, қалаға барғанда ақша керек болады деп, ақырын-ақырын дайындала бастады
Ақыры екі баланы көрші ауылда тұратын нағашыларына уақытша апарып тастап, қайткенде де қалаға баруым керек, онсыз бұл тығырықтан шығуымыз мүмкін емес деп ойлады ол.
Бір күні Мөлдір қаладан ауылға арақ әкеліп сатып, орнына мал тиеп алып, кері кеткелі жатқан жүк машинасының жүргізушісіне келіп жолықты
Жалынып, жалбарынып, қанша жыл тірнектеп жинаған азын-аулақ тиын-тебенін көрсетіп, жағдайын айтты
Үсті жұпыны болғанымен, түр-түсі сүйкімді жас қыздың бой-басына көз жүгіртіп, аз-кем ойланып тұрып барып келісімін берген жүргізуші жігіт: «Сен тұра тұр, мен анау бастығыммен сөйлесіп көрейін» деп, бұны қалдырып, кебеже қарын, жүн сақал қарамен оңаша сөйлесіп келді
Екі алақанын ысқылап, көзі күлімдеп, басын изеп тұрған бастығын сыртынан көріп, Мөлдір қыз өзін қалаға әкетуге оның келісім бергенін айтпай ұғып, сондай қатты қуанып кетті
Қасындағы екі ағай да көңілді
Ортаға отырғызып алып, «Жасың нешеде? Әкең не жұмыс істейді, шешең бар ма? Қалаға неге бара жатсың?»деп сұрап қояды
Бұл да өзінің он төрттен он беске қарағанын, із-түзсіз кеткен әкесін іздеп бара жатқанын, бәрі-бәрін жасырмай айтып берді
Өзіне жақсылық жасаған адамдарға қалай сырын айтпай, бүгіп, жасырсын?!
Бір кезде қасындағы екі адамның бірі:
– Әкеңнің қай базарда тұратынын білесің бе? – деп сұрады.
– Зат сататын базарда деп естігем, – деді тақ-тақ етіп.
– Қалада не көп базар көп
Бәрінде де зат сатады, – деді көлік жүргізіп келе жатқан шофер.
– Біреуіне қалдырып кетсеңіздер, әкемді өзім тауып аламын ғой, – деді қыз көңіліне қауіп ұяламай.
– Күн кешкіре бастады
Біз қалаға жеткенше түн болады, сені қаланың кез келген базарының қасына қалай тастап кетеміз? – деді бастығы
Қыздың шұрқырап қарыны ашты
Қасындағы адамдардан да қысылып келеді
Бұрын-соңды алыс жолға шығып көрмеген қыз бала не істерін білмей, қатты қобалжи бастады.
– Жарайды, онда сен бүгін бізбен бірге біздің үйге жүр, сосын, ертең жарықта әкеңді тауып аларсың, – деді бастығы
Қыз қуанып кетті
Не деген қайырымды адам еді! Ол да бұның қуанғанын сезгендей ап-арық иығынан өзіне тарта құшырлана қысып-қысып қояды
Сол түні ол оңбаған лақ көрген қасқыр құсап, қаланың шет жағындағы оңаша қонақүйде бұған тарпа бас салып, құлындағы дауысын құраққа жеткізе шырылдатып, абыройын айрандай төгер деген ой оның үш ұйықтаса түсіне кірмеп еді
«Ағатай-ау, сіздің де мен сияқты қыздарыңыз, балаларыңыз бар шығар, оларға біреу зорлық-зомбылық жасаса қалай көресіз? Мен сізді адам деп сеніп, машинаңызға мінген жоқпын ба? Мал екеш мал да бұлай істемейді ғой, аясаңызшы
Адамгершілік қасиетіңіз қайда кеткені? Құдайдан қорықпайсыз ба?» деп зар илегені ауызынан арақ сасыған тас жүрек дөкір неменің құлағына кіріп те шыққан жоқ
Қанша күн мазаққа айналдырып, ермек етіп, қызығы кеткен ойыншық құсатып, бұны біраз уақыт өткен соң, орталық базардың тұсына әкеп тастады.
Қаптаған адам, ығы-жығы көлік
Жүк тиеген қоларбаны сүйреткендер таптап кетердей екпіндері қатты
Шеті мен шегі жоқ ұзыннан-ұзақ базарды аралап аяғынан тозды
Оның енді қай тұсынан әкесін іздейді? Бұл жерден адам іздеп табу шөмеле шөптің арасынан ине іздеп табумен бірдей болды-ау! Ол енді әкесін іздеп табудан біржолата күдерін үзді
Басы айналып, көзі қарауытып, құлап қала жаздады
Оның үстіне қарыны аш, қанша күннен нәр сызбаған қыз самса пісіріп тұрған әйелдердің қасына барып, түкірігін жұтты.
Байғұс қыз енді қайда барып, қалай күн көреді? Қайдан шығып, қайда тұрғанын да білетін халі жоқ.
Көзі ойнақшыған алтын тісті толық қара әйел бұны сыртынан қарап, бәрін байқап тұрса керек, бұған ішіп-жей қарап: «Әй, сіңлім, бағуың келіссе, бағың жанғалы тұрған қыз екенсің
Аяқ-қолың түзу, бет-әлпетің әдемі екен» деді
Ен қаладан жылы сөйлеген жалғыз адам сол болған соң ба, жас қыз жанына тақап келіп: «Апатай-ай, маған бір түн түнеп шығатын жер керек еді, жұмысқа тұрсам, пәтер тауып алар едім» деп жылап жіберді
Аяды ма, әлде басқа бір ойы болды ма, ол «Жарайды, менімен бірге жүр» деп бұны өзінің ізіне ілестірді
Оның үйіне барғанша алдымен тап-тар жаман автобусқа мініп, қанша адамның қыспағына тап болып, жан-тері шықты
Одан соң қисық-қыңыр көшелермен көп жүрді
Аяғын әзер алып, ілбіп келе жатқан қыздың тек сүлдесі сүйретіліп келеді
Біреу түртіп қалса, жалп етіп құлағалы тұрған қызды ізіне ерткен әйел жоғарғы қабатқа көтерілді
Табалдырықтан аттар-аттамастан, сылқ етіп құлап, естен тана талып қалған аш қызды көріп шошып кеткен еркек:
– Есің дұрыс па, тірі аруақ сияқты мына қызды неге әкелдің? Өліп қалса, полиция бізден көріп жүрер
Көктей жұлынған тастай шикі алмадай бұған кім көз салар дейсің? Бұдан қайбір пайда табармын деп жүрсің? – деп өзіне дүрсе қоя берді.
– Сорпа-суын беріп, шамалы күн бағып-қарайық, жастың аты жас қой
Клиенттерге де керегі жас қыздар емес пе? Көрерсің бұл қыздан біраз табыс тауға болады
Арықтығы болмаса, былайынша түрі-басы сүйкімді екен
Мен адам танимын ғой, – деп мақтанды алтын тісті әйел
Бейшара қыз олардың сол айтқан сөздерін естен танып жатып мүлде естіген жоқ.
«Бүгіннен бастап сен жұмысқа шыға­сың» деді алтын тісті әйел бұның беті бері қараған соң
Қыз ішінен қатты қуанып кетті
Күйеуіне қарап: «Бүгінше сырттай байқап көрейік, қармағына бірдеңе түсер ме екен?» деп көзін қысты сыбырлап
«Жол бойында тұрасың, жұмыс беруші өз көлігімен келіп алып кетеді» деді Мөлдірге
Оның күйеуі бұны жаман «Жигулиіне» салып алып, қаланың тау жақ беткейіндегі ұзын көшеге бет алды.Байқұс қыз ерлі-зайыптылардың жаман ойын қайдан білсін?
«…Атақты» көшедегі жалаңаш жуан сандары жарқ-жұрқ етіп, мини-етек көйлек киген айтулы «қыздар» шылымдарын бұрқыратып, ағаш орындықтардың арқалығына мініп алып, келген-кеткен еркектердің шаужайына жармасып, ашық түрде саудаласып, тіпті полиция кеп қалар-ау деп те қымсынатын емес.
Шет жаққа тұрған жас шамасы он төрт, он бестегі ақсары қызды көзі шалған бикештердің бірі дереу қасына жетіп келіп, «Әй, сен кімсің? Қане, бұл жерден табаныңды жалтырат! Бұл жер біздің территория! Кетпесең тап осы жерде быт-шытыңды шығарамын!» деп ақырды
Оған қалғандары қосылды
Аулаға бөтен ит кіріп кеткендей, бәрі соған қарай арсылдай жөнелсін
У-шу, айғай
Зерігіп, іштері пысып, оның үстіне ауа райы қолайсыз болған соң, келетін клиенттері де күндегіден аз болып, ашулы тұрған қыз-қырқындар да ұрынарға қара таппай, пәле іздеп тұр екен.
Тіпті жылдамдау біреуі жалма-жан жұдырық сілтеп те үлгерді
«Ақыры бас­тан қан шықты» демекші, жас қыз да шама-шарқы келгенше шидиген арық білегін шошаңдатып, жұдырығын тастай ғып жұмып алып, маңына жақындаған қыздарды шамасы келгенше өз-өзін қорғап, қасына жақындатпауға тырысты
Қасқыр қыздар аясын ба, оның иығына төгілген қоңыр бұйра шашына жабысып алып, айырылатын емес
Жаны көзіне көрініп, шыбын жаны шырқыраған жас қызды әп-сәтте жерге жығып салып, бәрі жабылып тепкілей бастады.
Әрі-бері бұлардың тұсынан оттары жарқырай өтіп жатқан автокөліктегілер де тоқтап, байғұс қызға араша түсуді білмейді
Қайта кейбіреулері жып-жылы салон ішінде отырып ап, қарқ-қарқ күліп: «Ана қара, жезөкшелер сірә, бай клиентке таласып, жақ-жақ болып өзара төбелесіп жатыр-ау!» деп мазақтай әңгіме қылып отырған еді
Сыз жерде лас топырақтың үстінде аунап жатқан жас қыздың біраздан соң шырқыраған үні өшті, тынысы да тоқтады
Сол кезде ғана естері кірген жезөкшелер үстерінің шаңын қағып, қолдарының қанын сүртіп, дода-додасы шыққан шаштарын жөндеп, өз пәтерлеріне апаратын таксилерді тез-тез ұстап алып, жарықтан қашқан тарақандар құсап, лезде қылмысты оқиға болған орыннан тарап кетті.
Сатырлаған суық жаңбырдың астында таң атқанша ес-түссіз жатқан жас қызды таңға жуық көше тәртібін қарап жүретін екі полиция қызметкері тауып алды
Сау жері жоқ, бет-ауызын тырнақ осқан, шашы жұлынған, көзі ағып кеткен, тұла бойын биік тақа, біз өкше аяқ киімнің тепкілеуінен шұрқ-шұрқ тесілген арық қыздың отыз екі тісі түгел опырылып сынған
Талайды көріп жүрген полиция қызметкерлері қанша жыл жұмыс істеп жүргенде талай қылмысты көргенімен, бұндай зұлымдықты тұңғыш көргендей шошына кейін шегінді.
Көп ұзамай, тәтті ұйқыға батқан үлкен қаланың тыныштығын бұза аңырай азынап, полиция машинасымен қабаттасып, «Жедел жәрдем» көлігі де жетті
Бала-шаға­сының барын ұмытып, беті жылтыраған кездейсоқ біреудің соңынан ылыққан ит құсап еріп кеткен көрсеқызар әкесінің кесірінен, тағдыр тауқыметіне қарсы тұра алмай, балаларын ұмытып, арақ соңында кеткен маскүнем шешесінің кесірінен, әкесін іздеп ауылдан амалдап шығып, бауырларының болашағы үшін үлкен қалаға сапар шеккенінде айуанша қорлап, арын төккен жауыз еркектің кесірінен, жылы сөйлеп, жылмаңдап жүріп, бұны жезөкшелік жолға түсіріп, пайда таппақ болған ерлі-зайыпты сутенерлердің кесірінен, өмірге ызалы, ар-ұяттан жұрдай, аяу дегенді ұмытқан қатыгез жезөкшелердің кесірінен азапты өлімге душар болған бейкүнә қызға енді ешқандай «Жедел жәрдемнің» керегі де жоқ еді
Оның күнәдан пәк, тап-таза періштедей жаны зұлымдық пен қатыгездікке, лас пен былғанышқа толы мынау жердің үстін мәңгіге тастап, алысқа-а-а қалықтап ұшып кеткен еді…
