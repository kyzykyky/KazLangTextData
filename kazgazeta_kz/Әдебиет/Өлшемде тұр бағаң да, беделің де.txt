Ибрагим Исаев
Қанағат
Оқылатын өлеңді,
Терең өлең деп білем.
Оқылмайтын өлеңді,
Керең өлең деп білем.
Сондықтан да ойыңның,
Өлең болсын қайрағы.
Барлық ойын, тойыңның,
Өлең болсын байрағы.
Болмасын еш қанағат,
Отыр ойға қамалып.
Жүрсін барша жамағат,
Өлеңіңнен нәр алып.
Өлең – ойдың өлшемі,
Оқырманға жетсін ол.
Өміріңнің бөлшегі,
Сияқтанып кетсін ол.
Өлеңіңнен нәр ал сен,
Өлең сенен нәр алсын.
Нәр алмасаң, одан сен,
Ақын болмай қаларсың.
Ойың жатсын тереңде,
Сүйсінетін жамағат.
Ешқашан да өлеңге,
Болмау керек қанағат.
Табалдырық
Смадиярға
Күнде жүргесін
үйдің іргесін күнде көреміз,
Кірмесек үйге,
жүрмесек бірге,
Қуанышымызды кімге бөлеміз.
Кіріп шығыңыз,
көріп шығыңыз,
Қасиетті мынау табалдырықтан,
Басылады ғой шөлдегеніңіз.
Тірі күндерің,
жылы күндерің басталады
ғой табалдырықтан,
Қорғайтын сені табалдырық қой,
қорғайтын сені жамандықтардан.
Бұл табалдырықтан әкең де сенің
болашағына балаң да аттанған,
Табалдырығы жоқ сақтасын Құдай,
Үйлерден бізді қараң қап қалған.
Табалдырықтың иесі де бар,
Киесі де бар.
Түсінікті ғой бәрімізге де.
Киелі жерді қадірлемесек,
ауырады біздің жанымыз неге?
Өсиеттер көп атамыз айтқан,
жататын кейде құлаққа кірмей,
Қасиеттер көп санаға сіңбей,
жете алмай жатқан
әлі біздерге.
Смадияр-ау, сенің табалдырығың
әкеңнің асыл белбеуі сынды,
Кіргеннен кейде байыпты қылып,
Жайып тұрады елдегі сырды.
Кешірсін мені,
қазақ табынған,
Жаратушының жақсылықтары
осынау жарық жерге сіңгелі.
Босағаңды ұстап тұрған да
сенің, табалдырығыңның
мықтылығынан,
Маңдайша тұрса,
табалдырықтан өте алмайды
әсте тік тұрып адам.
Табалдырықты сыйламағандар,
Иілуге өзін қинамағандар,
Тұрмастай болып қатты құлаған.
Смадияр сенің, табалдырығың,
Сыйлады маған шуақты күнді,
Табалдырығың таратты менің
Кеудемде жатқан таратты мұңды.
Табалдырықтың иесі бар деп,
Киесі бар деп білуші едім,
Табалдырығыңды киелі дедім,
Пейіліңе сенің қарап бүгінгі.
Балама тілек
Жүрегіңде шоқ барда өшпе, қарғам,
Тұтанбайды қайтадан өшкен арман.
Бұл жалғанда жаймасаң қанатыңды,
Қанатыңды жайғызбас басқа жалған.
Бұл дүниеге келмейді бекерге адам,
Салбыраған басыңды көтер, балам.
Уақытпенен шектелген өмір – өткел,
Қор болады өткелден өте алмаған.
Адам емес ертеңін аңсамаған,
Мақсатына жетеді шаршамаған.
Мақсатсыздық сор болды талайларға,
Бұл өмірде қор болды қаншама адам.
Көктем өтіп кеткен соң жаз келеді,
Көңілдегі көріністер өзгереді.
Болмай жатып болдырма,
ертеңді ойла,
Айналайын,
қалдырма сөзге мені.
Қатарыңнан бір қалсаң, жете алмайсың,
Онда азамат екен деп аталмайсың.
Қажығанда қаумалап қалың сұрақ,
Төсегіңде дөңбекшіп жата алмайсың.
Түтін мен бүтін
Көңіліңнің бір жерінде дақ тұрса,
Сыртың бүтін,
ішің түтін боп тұрса.
Өміріңде одан өткен азап жоқ,
Шіркін, соны күшің жетіп лақтырсаң.
Сонда жаның қалар еді тазарып,
Сонда елдің естіледі сөзі анық.
Көңілің де байып шыға келеді,
Басқаларға көп берсең де,
аз алып.
Ойың сенің болмаған соң баста айқын,
Сол түтін ғой ойларыңды ластайтын.
Түтіні жоқ адамдар ғой қашанда,
Түтіні жоқ адамдарды қоштайтын.
Түтінің көп,
бүтін болып жүргенмен,
Бір суық жел соғады ылғи іргеңнен.
Өмір сүрмей кеткеніңнің өзі артық,
Түтін болып,
бүтін өмір сүргеннен.
Таза адам
Ақын ағам Әскербек Рахымбековке
Тіршіліктің жүрген бір базары ұнап,
Пейілі оның сияқты таза бұлақ.
Ойлап көрсем,
кей-кейде осы бір жан,
Қазақтардың көбінен қазағырақ.
Езілсе де беріліп қайғы-мұңға,
Қажет емес оған тақ,
байлығың да.
Көз салмайды ешкімнің көлшігіне,
Жүзеді тек өзінің айдынында.
Қажет емес оған сән-салтанатың,
Ақылы бар тұйықтан жол табатын.
Ойлы өлеңі –
өзінің ойлы өмірі,
Таласпайды менмін деп арқалы ақын.
Көкірегін,
көңілін шуақ көміп,
Жақсылыққа ұмтылар бұлақ болып.
Кетпес үшін қисынсыз қателесіп,
Өзіне-өзі жүреді сұрақ қойып.
Сынағында тағдырдың қатты ысылып,
Алды ертерек самайға ақ түсіріп.
Өмір жайлы өрелі өлеңдері,
Жүрегінде басылып жатты шығып.
Сияқты бір жақының,
жанашырың,
Жайып салып жүрегін –
бар асылын.
Дала сырын ұғады данышпандай,
Көтере алмай жүрсе де қала шуын.
Кей ақындай көл-көсір кеші өтпеген,
Ешкімге де көкірек көрсетпеген.
Өсекпенен ешқашан қоныс қонбай,
Өмір сүрген емес ол есеппенен.
Жүрегіңді жанашыр уысына ап,
Реңінде тұрады жылы шуақ.
Ойлап көрсем кей-кейде
осы бір жан,
Маған барлық туыстан туысырақ.
Соңғы жаңалық
Теледидарды қосасың жатар алдында,
Не болып жатыр екен деп жарық
жалғанда.
Ғайып болған да осы хабардың өзегі,
Осы хабардың өзегі майып болған да.
Көресің жиі атысып жатқан елдерді,
Көресің жиі сілкініп жатқан жерлерді.
Көресің жиі тартылып жатқан көлдерді,
Мұзды мұхитта бұзылып жатқан сеңдерді.
Өртеніп жатқан ормандар қанша
сөнбеген,
Сусырап жатыр суы жоқ елдер шөлдеген.
Зарыққан елдер,
тарыққан елдер теңгеден,
Әйтеуір, жатыр,
аласапыран боп жер деген.
Кім қалай өлді,
қылмыс жасады кім қашан,
Тыңдай бер бәрін,
жүйкесі мықты жан болсаң…
…Ақыр заманның хабаршысы сынды
бейне бір,
Жаңалық қой деп,
соңғы хабарды тыңдасаң.
Таразы
Таразының өлшемі –
өмір заңы,
Ауыр жағы бар оның,
жеңіл жағы.
Түсетұғын кезі бар еңсеңнің де,
Өшетұғын кезі бар өлшемнің де.
Өлшемде тұр бағаң да,
беделің де,
Осында тұр аларың,
берерің де.
Салмақ деген құбылып тұрған кезде,
Өз салмағың болмаса,
керегің не?!
Өміріңе алдағы бағыт берер,
Өлшеміңді қашанда халық берер.
Салмақ деген зат емес, таразылап,
Қажет болса басқаға бөліп берер.
Салмақ деген әркімнің өз үлесі,
Өз өлшемі –
әркімнің несібесі.
Салыстырсаң салмағы бар адамға,
Қасиет жоқ,
салмағы жоқ адамда.
Өлшенеді бойыңда бәрі, бәрі,
Бәрі, бәрі салмаққа бағынады.
Біреулер жүр салмақтан құтыла алмай,
Ал біреулер салмаққа жарымады.
Ол салмақ пен бұл салмақ мүлде бөлек,
Зиян салмақ, шынында,
кімге керек?
Салмақтының жанында салмақсыздар,
Жүреді ылғи айналып шыр көбелек.
Өмір солай, қайтесің,
өкінесің,
Таразыға түспейді ақыл-есің.
Өлшенбейді адами қасиетің де,
Өлшенбейді өлеңің,
өсиетің.
Ордендер мен медалің салмақ емес,
Тағып алып жүрсең де төсіңе күнде.
Қажет болса шығарар керегінде,
Салмақтының өлшемі – жүрегінде.
Әттең, солар
сол қымбат
салмақтарын,
Тастап кете алмайды өлерінде.
Қасиетін адамның ардақтаған,
Салмақ жайлы айтады салмақты адам.
Салмақтының өлшемін сезгенменен,
Бере алмайсың ешқашан талдап маған.
Өтіп талай тарихтың көші кетті,
Таразы жоқ өлшейтін қасиетті.
Салмақтыны құртатын –
салмақсыздар,
Өмір өтті.
Ал кімнің несі кетті?!
Кеміретін жатып ап бір кемікті,
Кеміруді тек иттер үйреніпті.
Қарап тұрсаң,
обал-ай,
салмақтылар,
Тыңдап отыр салмақсыз үрген итті.
Сөз салмағы
«Алтын көрсе періште жолдан таяды»
дейміз
Неге?
Айтады-ау біздің қазақ та,
ойланбай кейде,
Жұмақты қолмен орнатып
қойғандай жерге.
Періштені де жолынан тайдыра салар,
Өздері түзу жолынан тайғанда кейде.
Періште сонда періште болады қалай,
Алтын көрсе жолынан таяды оңай.
Құныққандардың кейінгі айтқаны шығар,
Айтпаған шығар қазақтар баяғыда олай.
Еркек арбаған көргендей сайқалдың көзін,
Айналайын деп ұққандай айқайдың өзін.
Қасиетті сөз деп бүгінде қолданып жүрміз,
Періштемін деп оттаған сайтанның сөзін.
Өзімізді-өзіміз кей-кейде алдау үшін де,
Тоймайтын терең құлқынды
қорғау үшін де.
«Алтын көрсе періште
жолдан таяды» деп,
Жарық дүниенің өзгерттік тербелісін де.
Бұрмайтын жандар айтқан-ау
құранға бетті,
Таба алмай қойдым ойланып бұған
себепті.
Біз түсінетін адалдық – періште ғана,
Құдайдан қорқып, ойпырым-ай, ұялсақ етті!
