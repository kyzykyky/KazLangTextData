Дәнеш АХМЕТҰЛЫ
Исабек қарт күнделікті ұсақ күйбең, тынымсыз тірліктің ауқымында жүргенде, аязды қыстың алғашқы айы да аттай шауып өте шығып еді

Соғымды да сартап қып, көпке ­созбай қар бір-екі жауғаннан кейін-ақ сойып алды
«Сойсаң мен құсап сой, соймасаң пышақты босқа қандама» дегендей үлкен семіз, жазаң келген көк ту биені қораның алдына алып шығып, ескі көршісі, кәрі құлақ ­замандасы Сәтбек ауласына көз салғанда қыбы қанып, өресі өсіп-ақ қалды
Соғым сойысуға адам саны жетіп тұрса да, әдейілеп бала жүгіртіп, Сәтбекті шақырып алды
Реті келіп тұрған сәтте алакөз көршісін тұқырта төмен тартып, сағын сындырып, жүнін жығып алуды жөн көрген
Исакең ойында біраз мақтану да, біраз табалау да жоқ емес еді

Сәтбек те артқы сіңірі тырысып тұратын кертақыстың өзі
Өзін аттай қалап шақырып тұрса да, қасақана барғысы келмей, естімегенсіп, елеме­ген­сіп кертабандағанын қайтесің
Ақыры келген
Былай қарағанда аң­қаусып, ақпейілсігенмен де осы шалдың ой түкпірінде, көз ұясында қандай да бір суық сезім, дөң пиғыл бар
Оны Исабек те сезеді
Әйтсе де, көпе-көрінеу білмегенсиді, жылан бұрмаға салады
Әйтеуір, екі көршінің бірін-бірі алыстан арбап, іштей сілкілесіп, ұстасып жүретін әрекеті сары майдай сақталып, қара үзбей келе жатқан.
Түске дейін ермек болсын деп көршісі Сәтбектің үйіне қарай аяңдады
Исабек келгенде Сәтбек қора шетінде айырға сүйеніп, қалқиып тұр екен
Бірін-бірі көрген жерден іле тартып, қағытып, әзілдесе кетті
Сәтбек сөзге жоқ
Көп сөйлемейді
Көбінесе өзіне-өзі есеп бергендей томаға-тұйық жүретін тікбақай, қырыс шал ілуде бір болмаса ішін ашып, көп жадырамайды
Тек Исабекті көргенде ғана асықтай үйіріліп, ыңғайға тез келетін
Бұлар әрнені бір сөз етіп тұрғанда бір топ тауықтың қошеметімен шұбар қораз бұларға қарай өріс ашқан.
– Өздері тым ұйымшыл, бір-бірімен түк ажырамайды, – деді Исабек күле сөйлеп.
Сәтбек қоштағандай болып басын изеді.
– Қораз бір нәрсе тапса, жаны қалмай өзгесін шақырады екен.
– Е, қойшы, Сәке, – деп Исабек қулана көзін сығырайтты, – Сенің қоразың да сондай ма.
– Е, не бопты, ол да тауықтың баласы ғой.
– Әй, қайдам
Ол да өзің секілді тап­қанын тығып жейтін тарғыл мысық шығар.
– Жоқ, қайта менің қоразым сенің қоразыңнан әдепті.
– Қой.
– Күші де басым
Сенбесең әкел, соғыстыр
Екі шайнап, бір түкірсін, – дегенде, Исабек қарт сілкінгендей болып, қызынып қалды.
– Сонда сенің қоразың жем жеп, менің қоразым боқ жеп жүр ме, – деді өзгеше бір намыспен қайнаған күйі.
– Қой, көп сөзді қайтесің, қорықсаң оныңды айт
Болмаса қоразыңды әкел.
– Әкелем
Ал сенің қоразың қара басып жеңіліп қалса қайтесің?
– Бір тоқты берем
Қазір қорада алты тоқты тұр
Ал қалағаныңды.
– Тоқтадың ба осыған.
– Тоқтадым.
Бұлар сол келіскеннің белгісі ретінде шартпа-шұрт алақан ұрып, қол алысты
Уәде осы болды.
Исабек қызыл қоразды ұстап әкелгенде Сәтбек шұбар қоразды ыңғайлап даяр тұр екен
Екі қоразды ашық алаңқайға шығарып, беттестіріп жіберді
Қызыл қораз әу дегенде бұл не зобалаң дегендей ділгірлеп тұрып қалды
Шұбар қораз, мол кеспелтек денесіне қайрат шақырғандай көзі шақшиып, дән терген боп, алдаусыратып біраз тұрда да, тұра ұмтылды
Қызыл қораз қашпады
Бүйірлеп келіп, басқа шапшыған шұбар қоразға майдан ашты.
Екі шал майдандасып жатқан екі қораздың екі жағына шығып алған
Өздері де сол қоразбен бірге жұлысып жүргендей құс қимылына қарай өңдері де, қимылы да құбылып, құнжың қағады
Әсіресе Исабек қарттан ес кетті
Жұдырығын тас қып түйіп алыпты
Ауық-ауық ернін қайзалап, құшырланғандай боп ұмтыла түскенде, тұла бойында шортан тулап жүргендей әсер етеді
Исекеңді қинаған жалғыз тоқты емес, намыс еді.
Сәтбек бұған қарағанда сабырлы, қамсыз
Қоразының қайтсе де жеңіп, күтпеген жерден бір нәпақаның оңтайы келгеніне іштей разы сияқты.
Уақыт өткен сайын майдан алаңындағы үрдіс әрекет, шалт қимыл саябырсып, салқындай түсті
Семіздік, ебедейсіздік шұбар қораздың белін басқандай болып, тынысын ауырлата түсті
Аздан соң өкпе соғып, барлығып, сүрініп, теңселіп, беті қайтқандай болды да майдан төрін тастап, бой салып, қаша жөнелді
«Иә, сәт, иә сәт» деп артынан жүгірген Исабек қызыл қоразды қолына алып, қалтасынан бет орамалын шығарып, қанын сүртті
Қызыл қораздың айдарынан сау тамтығы қалмапты
Қоп-қою қара күрең қан мөлт-мөлт тамады.
Сәтбек сілейіп тұрып қалды
Сәлден соң:
– Малыңды ал, – деді қапалы пішінмен, өңі түтігіп, – қазір ал.
Көңілі қатты құлазыды
Қара бұжыр өңі жауар күндей қарауытып, ызғар шашты
Бір сәт тиісерге қара таппады
«Қап, – деді іштей жанығып осы сөзді және қайталап, – Қане, тұра тұр
Ретің бір келер
Оң жамбас бізде де бар…»
***
Қызыл қораз Исабектің ең бір қалаулы затына айналды
«Жануардың намысшылын-ай, – деді іштей риза­шылығын жасыра алмай
Ту, не деген тас тұяқ
Бәрекелді, қайратыңа болайын»
Шал сол күннен бастап тауықтар әулетіне мүлде басқаша көзбен қарады
Айналдырған төрт-бес тауықтың қорасы бұрын адам кіргісіз боп ыбырсып, жапырайып, құлап жатушы еді
Енді соның бәрін аяғынан тік тұрғызып қайта жасады
Алдына темір тор тартып, үстін шифермен жапты
Тауықтарға күніне екі-үш рет дән шашып, су беруді борышты міндетіне айналдырды
Әсіресе тәкаппар, өр мінезді қызыл қоразды көргенде іші елжіреп кетеді.
Ойда-жоқта опырылып сынып, бір тоқтысын қолдан жіберген Сәтбек сол күннен бастап үйінен аттап бас­пай, көше бетін көрмей, өз-өзінен тарынып, тарс бекініп жатып алды
Топты тауығын үйірімен қораға қуып тығып, екі-үш күн не су, не дән бермей, «қатал жазалап», қамап тастады
Оның үстіне кемпірі Кенжегүлдің құқайы қосылғанда дүние үшін жаралған бор кеміктей босаң дене шөге түсті
«Ойпыр-ай, Алла-ай, – дейді күйіп кетіп, – осы бәтшағардан озар күнім болмады-ау
Қашан болса алдымды орып, аяғымнан шалып жүреді
Тегі, соның айдары асып, аты бәйгеден келе бермек пе»
Бозбала шағында Күмісжанға таласып еді, ол да бұйырмады
Сөйтіп, ол бұдан бұрын үйленді
Және өзінің ындыны құрып, көздің құрты болған Күмісжанға үйленді
Сөйтіп, бұдан бұрын бала сүйіп, үй тұрғызды
Бұдан бұрын зейнетке шығып, қолын жылы суға малды
«Ей, ұпайы кетіп, тұзы сор болған қу дүние-ай, барасың-ау, сен де өтіп, желдетіп».
Жаман тымағының құлағы жел­пілдеп, көне қара ішігіне тұмша­ланып оранып, Исабек үйінің алдына келген
Есік алдында ешкім жоқ екен
Бір сәт тың тыңдағандай боп қылтиып тұрған Сәтбектің оң бүйірінен қызыл қораз шығып, «Беретініңді кешіктірмей бер» дегендей бір жерді нұқып, шоқып тұрып қалып еді
Сәтбек қияс жүріп барып, қызыл қоразды шап беріп ұстай алып, ішігінің ішіне сүңгітіп жіберді де келген ізінше кері қайтты.
Содан өз үйіне жетіп, бұлың-бұлыңы көп қораның елеусіздеу бір түкпіріне барып тағы ой қорытты
Не істеу керек
Өлтірсе ше? Жоқ
Ол бола қоймас
Обал
Енді қайтпек жөн
Осы кезде «қой, мені өлтірме, мен кінәсізбін, ақпын» дегендей қызыл қораз тыпыршып, көкірегін тырналап, босанып кетудің амалын жасады.
Ақыры ретін тапты
Тұмсығын тас қып байлап, пошта жәшігіне салып әлдеқайда ұзатып жібергісі келіп тұрды да қайта айныды
Сонымен, аудан барып, тауықшы өзбек Шермәметке апарып көзін құртуды жөн көрді де, тұмсығы буылып, қанаты қаусырылып байланған тұтқын құсты межелі жерге әкелді
Шермәмет үйде екен
Бұны өзінің күлмеңкей пішін, жорғақ қолпашымен жадырай қарсы алды.
Бәрі де Сәтбек ойлағандай сәтті аяқталды
Әйтсе де «сатқалы әкелдім» дегенін жағдайға қарай өзгертіп, төбелестіргелі әкелдім деп еді, өзбек тіпті елеуреп кетті.
– Мен өзі зерігіп жүр едім
Іс жоқ, сауда жоқ
Болмайды
Сенің келгенің бек жақсы болды
Жүр.
Бұлар тысқа шықты
Шермәметтің отызға тарта тауығы бар еді
Ол соларды айдап қорасына кіргізбекке айналғанда Сәтбек қаптың аузын шешіп, қоразды суырып алды
Тірі екен
Бірақ ұйпалақтанып, қанаты сынып, ұсқыны кетіпті
Басына ойламаған жерден қара түнек орнаған қызыл қораз ашуланып, долданып тұрғандай еді
Көзі шақырайып, жалт-жұлт етеді.
Белгіленген шарт бойынша ­Шер­мәмет үш қораз соғыстыруға міндетті
Әр қораздың ұтысы мың теңге
Ақша табанда төленеді
Бәрі де келісілген
Ол әуелі үлкен, келісті, сүліктей сұлу ақ қоразды әкелді де, «жекпе-жекті» бастады
Жол соғып, қинау көрген, әлі ашуы тарқамаған қызыл қораз салғаннан ­суырылып шабуылға көшті
Өзіне тән аса шапшаңдықпен есі кете ұмтылысты
Көктен күткен жауындай мұндай сыйды көрмеген ақ қораз алғашқы соққының дәмін татып та үлгерді
Бір ереуілдесіп қайтқан кезде қызыл қораз тура төбесінен шаншыла шоқып, желекті айдардың бір жақ шетін жапырақтап жұлып алып еді
Қан саулап қоя берді
Өзбек бірінші қоразының жеңілгенін мойындап, ақшасын берді де, бейшара құсын қанын сорғалатып жайына алып кетті
Сәл қызарақтап, намыстанып қалды.
Сәтбек өзбектен сәл ғана жем сұрап, қызыл қоразға шоқытып алды да төбелеске қайта салды
«Тас тұяқ» бейне қайта қайрап, жанып алар өткір пышақ сияқты лыпып тұр.
Бүгінгі күн Сәтбек мерейін үстем етті
Үшінші қоразы да ұтылған Шермәмет жата келіп жабысып, таныстығын бұлдап «Тас тұяқты» сатып алды
Іс осылай табысты тынды да, «әлгі ауру келінінің халін білгелі ауруханаға барған» Сәтбек ауыл қайдасың деп тайып отырып еді.
***
Тәрелке толы дәнді есік алдына шашып, төтелеп шақырып еді, қаздаңдап төрт мекиен жетіп келді де қызыл қораз көзге түспеді
Бастары шошаңдап, аса тездікпен қомағайлана дән шоқыған мекиендерге сәл қарап тұрған ­Исабек іш жиып, қызыл қоразды іздеуге кірісті
­Тосын бір күдіктің әсерінен өңі бұзылып, түсі бозғылданып кетті
Іздемеген жері қалмады
Әйтсе де, қораз табылмады
Жер жұтқандай жоқ болды.
Бұл пәленің кімнен келгені, түп төркіні Исабек қартқа белгілі тәрізді
Әйтсе де қаузау салмады
Сабыр сақтады
Сол бір жыртық ауыз құс үшін намысын жыртқысы келмеді
Ұялды
Алайда ішкі қиналысын жасыра алмады
Көп уақыт үйге кірмей қора жағалай, айналаға көз салып, «қанатты құс қайда бармас дей­сің, келіп қалар» деген үмітпен көп тосты.
Бірде есік алдына шықса, үй ­маңы­на Сәтбек тауықтары толып кеткен екен
Баяғы «Тас тұяқтан» ұтылған шұбар қораз ендігі қожайын өзі екенін анық сезгендей, топ тауықтың ортасында шайқала басып, айналасына ызбар төгеді
Қандай түлен түрткенін кім білсін, есік алдында сүйеулі тұрған дәу сыпыртқыны ала салып, әй бір быпырт тигендей қуды дерсің
Олайғысын олай, былайғысын былай ұрып, қыран жапқандай қылды
Осы бір сәт ­Исабек­ке қораз емес, Сәтбектің өзін келіп, үй маңын торып, талап алғысы ке­ліп, басынғандай әсер етті
«Қой, бұл тауық­қа бір басшысыз болмас» деген ой ақыры Исабекке өз дегенін істетті
Көп ұзамай төрт мекиенді салған жерден тасқаяқтай ығыстырған қауырсыны қызыл шұбарлау, толық, ажарлы келген келісті қоразға ие болды.
Жаңа қораздың аяқ алысы шалға ұнап қалғандай
Тіптен көңіліне мысқалдап кірген желік ұлғая-ұлғая келе оны Сәтбекпен қайта қағыстыруға әкеп соқты
Өз ойынан өзі қуаныш тапқан Исабек қызыл шұбар қоразды қойнына тығып, Сәтбектің үйіне қарай аяңдады
Үмітсіз шайтан
Кім білсін, Сәтбекті тағы да тақырға отырғызар
Жоқ, ­Исабектің үміті ақталмады
Нәлет соққыр қызыл шұбар төбелеске мүлде шорқақ екен
Бір айналымға келмей, тайқып шықты да бет алды қаша жөнелді
Исабек келісім бойынша бес жүз теңгеден екі қағазды берді де, тұмсыққа ұрғандай кері қайтты
Өз ­намысына тырысқан Исабек бұдан кейін де ­екі-үш қораз тауып, төбелестіріп көрді
Бірақ бірде-бірі шал үмітін ақтамады
Шұбар қоразды қойнына тығып, ұзын бойы ілмиіп, балпаң-балпаң басып келе жатқан Сәтбекті көргенде Исабек қарт құбыжық көргендей тіксініп, көңілі алай-түлей болып кетуші еді.
Шермәмет Сәтбекке таныс, үзеңгі жолдас болғанда, Исабекке де бөтен, жат емес еді
Бұл да осынау аузының жегі, қолының ебі бар өзбекті бір кісідей білетін
Бірде аудан орталығына келген Исабек орталық базарда ойламаған жерден Шермәметті кездестірді
Сыралғы қу көрген жерден үзеңгіге оратылып, барғысы келмеген Исабекті ақыры дегеніне көндіріп үйіне әкелді
Бұлар оңаша отырып, ас ауыз тиіп, сораптай шай ішті
Ежелгі дағдысына салып еліріп, бөсіп сөйлей отырған Шәрмәмет әңгіме құс жайына ауысқанда тіптен, қызып кетті.
– Менде бір қораз бар, – деді көзі жайнап, – Өзі пәкене, кішік, бірақ сұмдық төбелескіш
Екі аптаның ішінде оннан аса қоразды ұтты.
Исабек ауыр күрсініп қойып, баппен сөз бастады.
– Менде де бір қораз болған
Өте мықты, алғыр еді
Бәрінен бұрын жануардың намысшылы-ай
Бірақ бір қырсық шалды
Қазір қолда жоқ.
– Қайда кетті?
– Білмеймін.
– Неге?
– Жоғалды.
Бата жасалып, дастарқан жиылып, бұлар орнынан тұрды
Сыртқы қақпаға таяп қалған қарттың көзі оң жақтағы ашық алаңқайда бір топ тауықтың ортасындағы «Тас тұяққа» түсті де, аңырып тұрып қалды.
– Тас тұяқ! – шал қуанғаннан айғайлап жіберіп, Шермәметке қарады, – Әй, адаш, бұл қайдан жүр?
Исабек сөзінен бір суыт, жат сарынды сезген әккі саудагер үндемей, өтірік күлгенсіп тұрып қалды.
– Не айтып тұрсыз, Исеке?
– Анау, – деді қызыл қоразды көр­сетіп, – менің қоразым, ал ол мұнда не­ғып жүр
Жануардың намысшылын-ай…
Жаңа ғана өтірік күлмеңдеп тұрған Шермәмет енді өп-өтірік қарқылдай күліп жіберді, Исабекті арқадан қақты.
– Жоқ, адаш, ол менікі.
– Ей, қой, ол менікі
Танып тұрмын.
– Ал, – деді Шермәмет күлкісін сәл сая­­бырлатып, көзін сықситып, – Сіздің қораз­дың қандай ен-таңбасы, белгісі бар еді.
Исабек не дерін білмей күрмеліп қалды
Расында, құста қандай ен, таңба болуы керек
Мүмкін жаңылып тұрған шығар
Одан да басқа шешім табу керек.
Сонда қалай? Е, тапты, сәл ғана үнсіздікті Исабек қарттың барлығыңқы, қатқыл үні бұзды.
– Әй, адаш, осы қоразды маған сат.
Шермәмет жүзі жадырап, күліп жіберді.
– Қой, құрдас, саған керек мықты маған да керек.
– Жә, сат маған
Не сұрасаң да беремін.
Көз алдына Сәтбектің саудаға оп-оңай көне қойған сәті елестеген Шермәмет сәл үнсіз тұнжырап тұрды да, қолды бір сілтеді.
– Адаш, қанша бересің, келістім.
– Өзің біл, – деді Исабек алақанын жайып, – Мал сенікі.
– Сен сұраған соң амалсыз беріп отырмын
Болмаса қолдан шығаратын құс емес.
– Рақмет.
– Бәш мың теңге.
– Келістім…
Екеуі табан асты келіскен сыңай танытты
Қол алысып, сауданың біткен рәсімін жасады
Шермәмет бес мың тең­гені асығыс қалтасына салғанда, Исекең «Тас тұяқты» аялай сипап, өзгеше риза болған кейіпте, үнсіз тұрып қалып еді…
