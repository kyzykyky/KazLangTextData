Қазақта «Тілге құрмет – елге құрмет» деген жақсы сөз бар
Бұл қазақтың туған тіліне деген сүйіспеншілігі мен ықыласы аса құрметтен туған махаббаты болуы керек
Біз ана тілі жайлы жақсы атқарылған істер жөнінде көп айтамыз. 
Амал не, ана тілімізді асқақтататын, даңқын шығаратын кейбір азаматтардың тірлігіне қарағанда көңіл құлазыйды
Қазіргі кезде жоғары лауазым атқарып жүрген азаматтардың көпшілігі өз тіліне шорқақ
Кібіртіктеп зорға сөйлеп, сөзін анық түсіндіре алмай, жартылай жоғалтып алатындары бар
Бұлардың көбі орыстілді азаматтар
Әрине, біз оларға кінә тағып отырған жоқпыз
Бірақ олардың лауазымы биік қызметте отырғаннан кейін өзінің туған тілін – ана тілін мейлінше құрметтеп, соны үйренуге, жаттығуға міндетті
Өйткені оның қаны қазақтың қаны
Қазіргі кезде қазақ тіліне басқа ұлт өкілдерінің қызығушылығы артып келеді
Бір ғана мысал, өткен Мәжіліс депутаттарының сайлауында Астанадан сайланған Локомотив депосының көмекші машинисі болған орыс жігіті қазақ тілін өзінің ана тіліндей құрметтеп, сөйлеп, жаза да алады екен
Ол кішкентайынан мектепте қазақ тілінде оқыпты
Сондай-ақ теледидарларда диктор болып қызмет атқаратын орыс, корей ұлттарының қыздары қазақ тілінде жаңалықтар хабарын жүргізіп, әңгіме, сұхбат жасап жүргендері өте көп
Осыған қарап біз басқа да ұлт өкілдерінің ана тілімізге қызығатынын анық байқаймыз
Бұл бізді ерекше қуантады
Ал енді өзіміздің көптеген орыстілді азаматтардың ана тілге деген ынта-ықыласы онша емес
Солар өздерінің балаларын орыс балабақшаларына беріп жатса, келешек олардыңда қазақ тіліне мейірімділігі қалай болады екен? Ал енді тіліміздің тазалығы жөнінде бірсыпыра мәселелерді алға тартқымыз келіп отыр
Қазақтың тілі әлемдегі тілдердің ішіндегі ең бай (сөздік қорынан) тілдердің бірі
Тіліміздің ең құдіреттілігі сол сөйлеген кезде әуезді, әдемі, құлаққа жағымды естіледі
Ал басқа елдердің – қытай, ағылшын, француз, тағы басқа мемлекет тілдерінің адыр-бұдыры көп, жағымсыз күйде естіліп, онша көңілге ұнай бермейді
Сондықтан біз тіліміздің соншалықты таза болуына күш салуымыз керек
Мысалы, осы еліміздің әр аймағында қазақтың кейбір сөздерін бұрмалап сөйлейтіндер жетіп артылады
Бұған біз жергілікті жаргон сөздері шығар деп аса мән бермейміз
Бірақ сол сөз ана тілімізге дендеп бара жатқан сияқты
Мәселен, қазақтар бірге туған өзінен үлкенін – аға, кішісін – іні деп атаса, ал қыздардың үлкенін – апа, кішісін – сіңлі дейтін қашаннан қалыптасқан сөз бар
Қазір соларды жиып қойып бәрі бауыр, «тәте» деген сөздерді қолданатын болып жүр
Сонда жолдасты да, досты да, туғанын да ажыратпай тек бауыр мен тәтеге баласақ тіл тазалығын қалай сақтай аламыз
Екіншіден, үйдегі отырған анасын келіндері ене демей, апа дейтін сөзді қолданысқа енгізіп алған
Бұл сөзді өзінің балаларына апа деп үйретуді қолға алған
Шындап келгенде, бұл сөз апа емес әже деген сөз болуы тиіс
Бірақ осы апа сөзі көп отбасында қолданылып келеді
Біз тіл тазалығын айтқанда осындай кейбір оғаш, тұрпайы сөздермен былғандырмай, бұрынғы дәстүр-салт бойынша айтылып жүрсе, ол жан жадыратады, көңілді асқақтатады
Атадан балаға дейін мирас болған әже деген сөзді болашақ сәбилер апа деген сөзбен шатыстырып жүрмесе екен.

Киікбай ІЗЕТҰЛЫ, 
ардагер журналист
