Міне, XX ғасырдағы сұрапыл соғыстың жеңіспен аяқталғанына 66 жыл толып отыр
9 мамыр – сол кездегі Кеңес халқының ержүректілігі мен төзімділігін паш ететін, тарихта мәңгілік қалатын күн
Бұл күнді соғыстың алғы шептерінде қайсарлықпен шайқас жүргізіп, ерліктің сан үлгісін көрсеткен ардагерлер, аталарымыз  тойлайды
Бұл мейрамды өздерінің тылдағы қажырлы еңбегімен жеңісті шыңдаған, станоктың қасынан, егін даласында, күні-түні мал бағып, тынымсыз жұмыс істеген еңбеккерлер, аяулы да даңқты апаларымыз, ауыл адамдары мерекелейді
Ұлы Жеңіс күні – елі мен жері үшін жанын пида еткен, туған-туысқандарына, туған жеріне, ауылына оралмай қалған қаһарман ерлерді бүкіл елі болып еске түсіреді. – Еліміздің тәуелсіздігі тұлғаланып, тұғырлана түскен сайын ардагерлерге деген халқымыздың құрметі өсе бермек
Баршаларыңыз, арамызда жүрген ағалар, аман-есен, сау болыңыздар
Еліміз, жұртымыз тыныш болсын
Соның арқасында сіздер көтеріп, желбіреткен намыс, қайрат туы болашақ ұрпақтың қолында нық ұсталатын болсын деп айтқым келеді
Біз бүгін Жеңіс жолында қаза тапқан миллиондаған адамдарға, оның ішінде бүгінгі тәуелсіздігіміз үшін құрбан болған қазақстандықтарға басымызды иеміз
Біз арамызда жүрген ардагерлерге қазіргі тіршілігіміз және ертеңгі болашағымыз үшін қарыздармыз
Біз Жеңіс туын желбіреткен ұрпақтың балалары болғанымыз үшін бақыттымыз
Және оны барлық кезде есте сақтауға тиістіміз» деген болатын Елбасы  Нұрсұлтан Әбішұлы Назарбаев Ұлы Отан соғысының ардагерлерімен кездескен бір сәтінде.
Ұлы Отан соғысы халқымызға төнген ең ауыр кезеңнің бірі болды
Төрт жыл бойы өз жері мен Отаны үшін, келешек ұрпақ үшін жанқияр соғыс жүріп жатты
Сол кездегі Кеңес Одағының басқа мемлекеттермен бірге жауды талқандап, жеңіске жету ісіне қазақ халқы да өзінің лайықты үлесін қосты
Қазақстан жауынгерлері Брест қамалынан бастап Берлинге дейін барды
Олар Сталинград  түбіндегі жертөлелерде, Днепр өткелінде, Москва мен Ленинград  үшін болған ұрыстарда таңғажайып ерліктер көрсетті
Украинаны, Кавказды, Белоруссияны, Қырымды, Прибалтиканы азат етті, Польша, Румыния, Венгрия, Чехия, Словакия, Болгария, Германия жерлеріндегі майдан жолдарында жеңіс туын көтеріп өтті
Ұлы Отан соғысы жылдарында біздің аталарымыз қатыспаған бірде-бір үлкен шайқас болмады.
Міне, осы айқас алаңдарында өшпес ерлік жасаған қазақстандық жауынгерлердің қатарында менің атам – Омар Кенжалыұлы қанды қырғында қаймықпай соғысқан еді.
Менің атам Омар Кенжалыұлы, қатардағы жауынгер – 1943 жылы 15 қаңтарда  әскер қатарына шақырылып, екінші Беларусь майданындағы №1213 әскери бөлімшесі құрамында неміс-фашист басқыншыларына қарсы соғыс қимылдарына қатысқан болатын
Елге жеңіспен оралған атамыз өзі туып-өскен Торғай, қазіргі Қостанай облысының Аманкелді, Арқалық аудандарында адал қызмет атқарды
Отан алдындағы қалтқысыз қызметі лайықты бағаланып, мемлекеттік марапаттарға ие болды
Үлгілі әулет иесі атанып, ұрпақ өсірді
Жан жары, ардақты ана Ұлмекен анамыз екеуі  бала тәрбиесіне айрықша көңіл бөлді
Отаншыл, елжанды ұл-қыз өсірді
Балалары, немерелері бүгінде тәуелсіз Қазақстанның қоғамдық өмірінің сан саласында лайықты қызмет істеп жүр.
«Ол қайда жүріп еңбек етсе де, өз ісіне деген адалдықтың үлгісін көрсетіп  жүрді
Кішіпейілділік пен қарапайымдылық оның өмірлік өлшемінің басты қағидасы еді» деп еске алады замандастары
Мен  соғыс ардагері батыр атамның атын айтып мақтана аламын
Себебі мен ол кісінің ұрпағымын
Сол үшін қуанамын
Қайда жүрсем де атамды мақтан тұтамын
Естен шығармауға, ұмытпауға тырысамын.
Біздің аталарымыз ел басына күн туғанда жалғыз жанын қу шүберекке түйіп, ұлан-байтақ даласының бір тұтам жері үшін қасық қаны қалғанша арпалысқан арыстар еді
Тіпті арыға бармай-ақ, кешегі Ұлы Отан соғысының әлі сарғайып үлгермеген қатпарлы парақтарына үңіліп қарасақ, аталарымыздың қанды қырғында қаймықпай соғысқанына анық көзіміз жетеді
Оған мысал: жүз қазақтың (ең соңғысын арада 50 жыл өткен соң Бауыржан Момышұлы алды) Кеңестер Одағының Батыры атағын алғанын айтсақ та жетеді.
Сол бір сұрапыл жылдары қазақ халқы өзінің Отанына, жеріне деген патриоттық сезімін, ұлттық мақтанышын дәлелдеді
Сол жылдары Қазақстан миллиондаған босқындарды өз бауырына аналық мейірімімен тартты
Эвакуацияланған завод пен фабрикаларға, майданға керекті оқ-дәрі мен азық-түлік жеткізуші үлкен арсеналға айналды.
Ешқашанда жауынгер ерлігі мен жеңісті еңбегімен соққан еңбекшінің ерен ерліктері ұмытылмайды
Бүгінде біздің азаматтық міндетіміз – Отанды сүю, Қазақ елінің, жерінің адал патриоты, достық пен бірлік туралы түсінікті жоғары ұстау.
Елбасы тәуелсіздігіміздің нығайып, экономикамыздың дамып, отандастарымыздың өмірі жақсарып келе жатқанын, ардагерлерімізді әр кезде де ұмытпайтынымызды айтып атап өткен еді
Алдағы  уақытта да барлық ауылдар мен қалаларда, аудандарда оларға деген қамқорлықтың арта беретіні сөзсіз
Отан қорғауда өз өмірлері мен күш-жігерлерін аямаған аға ұрпақтың ерлігі ешқашан ұмытылмайды.
Елбасымыз айтқандай, енді тек ел тыныш болып, Тәуелсіздік одан әрі тұғырлана бергей!
Ақсұлтан  КЕНЖАЛИН,
М
Дулатұлы атындағы №136 жалпы білім беретін мектептің
11-сынып оқушысы
Алматы
