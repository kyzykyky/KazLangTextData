Қазақтан сөз қалған ба, тәйірі
Дәл айтады
Көбі ақыл-ойдың тұжырымы, түйіні
Сіз қолданатын мақал-мәтелдер көкейдегі көмбенің нақпа-нақ дыбыстық көрінісі
Мысалы, «Адам – сөй­лес­­кенше…» деудің мазмұнында қаншама көрініс, терең мән бар! Бір сәт ой жүгіртіңізші
Саған жолыққан адамды бейтаныс делік
Оқыс кездестің
Тіпті дастарқан басында қатар отырып қалуың да мүмкін ғой
Сөйлестің
Қайсыбір тақырып тілге тиек болды
Сол бір үндесудің өзі-ақ өзара жылылық сезім ұялатып, бір-біріңе деген ілтипаттылықты жымдастырып, желімдей түседі… Бұл жайында ұзақ әңгіме өрбітуге болар
Мен соның өзіме қатысты бір желісін ғана тарқатайыншы.
Бұдан он шақты жыл бұрын алыс­тан аңсап ауылыма бармаймын ба
Сағынышым басым
Әртүрлі ой мазалайды
Қасымда Алматыдан бірге шыққан, Ақтөбеден қосылған жақын-жуықтарым бар
Күпті көңілімнің түкпірінде «Ауыл қалай қабылдар екен?..» деген күдік те жоқ емес
Қанша дегенмен, «Ауылда өскен түйенің тайлақ аты қалмайды»
Бала кезімізде, шала кезімізде (әке-шешесіз тұл жетім өскендіктен де болар-ау) от бастық, шоқ бастық
Бала бекер тентек болмайды
Бұл да өмірлік қағида
Қазір тіпті сол кезімді сағынам
Жарықтық, ол да бір дәурен екен ғой
Балауса шағыңның бар көрінісі ауыл топырағында тайға таңба басқандай із боп жатыр, әрине
Ауданның қазіргі басшылары соларды естімейді дейсің бе? Естиді
Көп нәрсе солардың қалай қабылдайтындығына, адамгершілігіне байланысты
«Сол кісіні қойшы
Кім екенін білеміз…» десе не дейсің
Олар да ет пен сүйектен жаратылған
Есімі ел аузынан түспейтіндері де бар, ұмыт болғандары да аз емес.
Әлі есімде, 1948 жылдың күзгі қараша суығында анам қайтыс болып, жеті жетімек үрписіп қалдық
Сонда аудандық партия комитетінің бірінші хатшысы (ұмытпасам, Нұрмағанбетов деген кісі) көлемі алақандай қағазға қызыл сиямен хат жазып, Жарөткелдің арғы қабағында күздеуде отырған Ленин орденді шопаннан бір қой әкелуге жұмсады мені
Сонысын әлі ұмытпаймын
Содан бергі кезеңде талай басшы келді, кетті
Олардың түр-түсін көрмедім
Ат-есімдері де жадымда жоқ
Бірақ Нұрқасым Бердіқұлов туралы 9-сыныпта жүргенде көбірек естідім
Қатал кісі деуші еді
Елді еңбекке жұмылдырғыш, ұйымдастырғыш қабілеті мол, өте іскер деуші еді
Өзінің екі сыныптық қана білімі бар екен… Газет, кітапты әйелі оқып береді екен.., Павлодар облысының Баянауыл ауданында комсомол хатшысы болып жүргенде райисполком төрағасының әйеліне көңілі кетіп, содан әй-шәйға қарамай алып қашқан екен… Байғұс төраға қорамсаққа кімнің қол салғанын, бір салғанда мол салғанын білсе де іздемей, артынан қуғыншы жібермей, заң-законға тартпай, «құдай салды, мен көндім» деп қала беріпті» дейтін ауылдың ұзынқұлағы
Бірде сол Нұрқасым ағаның Мұрат деген баласына кездесіп қалдым
Ол Алматыдағы №48 теміржол училищесінің оқу ісінің меңгерушісі екен
Мен теледидарда жүргенде ықыласым ауып, осы оқу орнынан хабар ұйымдастырғанмын
Сонда Мұрат әлгі әңгіменің желісін теріске шығармады
Мұны біздің ауданды басқарған адамдардың бәрі бірдей болмағанын, бірі – мақтаулы, бірі даттаулы дегендей қызмет атқарғанын, артында тиянақты ісімен қатар қапшық-қапшық сөз қалғанын оқырманға салыстырмалы түрде аңғарту мақсатында ғана еске алып отырмын.
Жоғарыдағы жол сапарымның же­лісін жалғастырсам, мен ауылға бар­ған тұста Әйтеке би ауданын Есімхан Есен­баев басқарды
Ол туралы сырттай естігенім болмаса, бұрын көрмеген адамым
Ашығын бірден айтайын
Оның адамгершілігін, іскерлігін аудан шекарасына табан тиген сәтте-ақ сезіндім
Аудандық мәслихаттың хатшысы Ақан Ермағанбетов бастаған ауылдастарым орталықтан тым шалғай жатқан Белқопаның тұсынан қарсы алды
Содан Комсомол ауылына жеткенше Ақаң шаруашылық жайында аса біліктілікпен әңгіме тиегін ағытты дерсің
Өзі сондай шешен
Әңгімесі, сөз желісі домбыраның күмбіріне қосылған қоңыр дауыс сияқты, құлаққа сіңімді.
Тағы бір байқағаным, Ақаң аудан әкімінің есімін «Есаға» деумен болды
«Есімхан» деп атамады
Бұл маған өзара сыйластықтарының көрінісіндей әсер қалдырды
Кейін білдім, тек ол ғана емес, ауданның күллі үлкен-кішісі осылай дейді екен
Содан жасым үлкен болса да, мен де «Есаға» деп атап кеттім.
Бала кезімізде аудан өңірінде тап қазіргідей ағаш болмайтын
Оны көбінесе орталықтағы кейбір тұрғын үйлердің терезе алдынан ғана көретінбіз
Ал енді теп-тегіс айнадай асфальтты жолдың екі жағы жасыл желек
Алыстан ойдым-ойдым болып орманды алқап көзге шалынады
Әйтеке бидің орталығы Комсомолға жақындаған сайын сирағы әктелген жасыл желек қоюлана берді
Осы сәнді көріністі тамашалай отырып біз әкімдіктің алдына келіп бір-ақ тоқтадық.
Міне, Есағамен осы жерде алғаш рет дидарласып, осы жерде тіл қатыстық
Сол сәтте-ақ оның жүзінен адамға деген жылылықты сезгендей болдым.
Есаға:
– Ауылыңыздың тыныс-тірші­лі­гімен таныса жатарсыздар
Алыстан жол жүріп келдіңіздер
Күн кешкіріп қалды
Енді аяқ суытайық, – деп үйіне қарай жол бастады.
Сол жолы оның азаматтық болмысына, адамгершілігіне ерекше тәнті болдым
Ауданның қазіргі жай-күйі мен болашағы хақында айтқан әңгімесі де білікті маманның оқыған дәрістей әсер қалдырады.
Мен журналистік іссапарлармен Қазақстанның барлық өңірін дерлік аралаған адаммын
Сонымды сездіргім келді ме, әйтеуір, әңгіме оқу, білім, мектеп жайына ойысқан сәтте:
– Біздің бала кезімізде Қарабұтақ ауданында бір ғана орта мектеп болды
Сол мектепті бітірушілер мемлекеттік емтиханды 150 шақырым жерде, тым шалғай жатқан Ырғыз ауданына жаяу­лап-жалпылап барып тапсыратын
Ал мен 4-сыныптың емтиханын тапсыру үшін Ақкөлден Аралтөбеге өзге балалармен бірге жаяу келгенімді әлі ұмытпаймын
Арасы 40 шақырым
Қазір мектеп шаруашылығын мықтап қолға алыпсыздар
Ауданда 30-ға жуық мектеп бар екен
Көбін жаңадан салып, біразын жылма-жыл күрделі жөндеуден өткізеді екенсіздер, – деп әкімнің әңгімесінен біраз жайтты аңғарғанымды байқатып, артынша бір сұрақ қойдым.
– Ауданның бұрынғы орталығы Қарабұтақта ол кезде орыстар жоқ болатын
Қазір де солай болар
Соған қарамастан, сол елді мекеннен Қуан аға (ақын Қуандық Шаңғытбаев), Тахаң (белгілі жазушы Тахауи Ахтанов), Сталиндік стипендиат, КазПИ түлегі, математик, профессор Бегалы Жаңбырбаев, менің ағайым, тарихшы, профессор Төреғали Қаратаевтар орыс тілін жетік біліп шықты ғой
Қуан аға тіпті Пушкинді қазақша сөйлетті
Сондықтан тек жергілікті ұлт өкілдері тұратын бұл елді мекенде орыс мектебін ашудың соншалық не қажеті бар еді? – дедім білгішсініп
Тым қатқыл сөйледім-ау деймін
Ши шығып кетпес пе екен деген қауіппен
– Бұл өңірде орыс мектебін ашу бұрынғыдай бас июшіліктің, ұлы тіл деп асқақтатушылықтың салдары емес пе? Бұрынғыдай қазір жоғарыдан қысым жоқ
Тәуелсіз елміз… – деп әлгі пікірімнің соңын әрі саясиландырып шегелеп тастадым
Өз ауылыма өзім қонақ болып келіп жатқанымды естен шығарып алғанымды қарашы! «Аңдамай сөйлеген ауырмай өледі» деген мақал осындайда айтылған ғой, шамасы
Есаға нақ осы жерде шап беріп, ашулы сөз айтуы керек-ақ еді
Өйтпеді.
– Орыс тілін тереңдетіп оқыту өскелең ұрпаққа артықтық етпес деп ойлаймын (Мен Есім ханның бұл сөзін шенеуніктік жаттанды дағдысы деп ұққандай болдым
Онымның қате екенін де кейін түсіндім).
– Жалпы алғанда, Қарабұтақтың 50 шақты тұрғыны сол мектепте жұмыс істеп, мемлекеттік бюджеттен едәуір көлемде жалақы алады
Мектепті жауып, балаларды қазақ мектептеріне таратсақ, төл мамандығы бойынша нан жеп, нәпақа тауып отырған сол ағайындар далада қалады ғой…
Мен өзімнің аңғалдығымды түсінген болып, тәубеме келгендей ой кештім
Әлгі «құнды» пікірімнің пәсі түсті.
Әкімнің сол сөзі ойға оралғанда оның тереңдігін, іскерлігін, байыпты басшы екенін бірден еске аламын
«Халық қамын жейтін азамат осылай ойлап, осылай сөйлейтін болар» деймін іштей
«Әкім бол, халқыңа жақын бол!» деген мақал осы сәтте тілімнің уытына орала кетті.
Содан бергі жылдарда да ауылыма барып тұрдым
Әр сапарымда Есағаның бір қырларын аңғарғандай болам
Аудандық мәслихатты басқаратын Ақаңмен өзара сыйластығы соншалық жарасымды
Мұндайға атам қазақ «Тонның ішкі бауындай» деп баға береді
Олар ауданның ауыр жүгін бір кісідей көтере білген азаматтар
Екеуі де тілге ұста
Өте тапқыр сөйлейді
Басшы адамға ол да керек құрал
Қазақтың небір мәйекті, шырынды сөзі осы кісілердің кеудесіне ұялап, ауыздарынан қанат қағып ұшып жатқандай сезілетін
Біліктілері, іскерліктері әрдайым биіктен көрінетін.
Есаға – Әйтеке би ауданының тұрғын­дары үшін аса құрметті азамат
Ол әкім болып тұрғанда ауданды көркейту жолында тынымсыз еңбек етіп, барын-барлап, жоғын жоқтап, қызметтік іс-әрекетін өңірдің бүгіні мен ертеңіне арнады
Сол тұста Ақтөбе мен ауданның арасына айнадай тегіс асфальт жол салынды, Астана мен Ақтөбе арасына теміржол төселіп, аудан орталығында теміржол бекеті ашылды
Осы құрылыстарда Есағаның өзіндік үлесі бар, әрине
Жергілікті жастар жаңа мамандықты меңгерді
Теміржол төңірегінде ғана тоғыз сала бар екен
Бұл дегеніңіз – аудан жастары үшін жаңа мамандық, жаңа жұмыс орны деген сөз
Десек те, мен осы теміржолдың Ресеймен арадағы шекараны қуалап салынғанын қаламадым
Себебі ел үшін стратегиялық мәні бар теміржолды шекарадан кемі 100 шақырым алысырақ салғанды жөн көргенмін
Мысалы, арғы-бергі жағын қалың қазақ мекендеген Ырғыз бен Қарабұтақ үстінен өтсе құба-құп емес пе? Бұған аудан әкімінің еш қатысы жоқ, әрине
Мұны сөздің реті келген соң айтып жатырмын.
Мен қарап жүрмей, кейде осындай пікір тастаймын
Бірі – дөп тиеді, бірі – керісінше
Кейде тұспалдап жеткізетінім де бар
Бір сапарымда аудандағы ағайын-жегжаттарға 64 Құран-кәрім тараттым
Сонда «Неге 10, 30, 50 емес, неге 64 кітап, сый-сияпат ретінде үлестірілді?» деп сұрақ тастадым Мәдениет үйіне жиналған қауымға
Зал үнсіз қалды
Кейін Құранның 40 сүресі енген 300 кітапты аудан мешітіне табыстадым
Қазір саяжайдағы үйімнің есігінде 2009 жылы хоккейге арналып шыққан плакат ілулі тұр
Оның да өзіндік астары, сыры бар
Мұны неге айтып отырмын? Бірде сыртында қысқы VII Азиаданың таңбалық өрнегі бар, әп-әдемі ақ киізден жасалған дорба алып барып, көптің көзінше Есағаға табыс еттім.
Иә, Есағаның Әйтеке би ауданына сіңірген еңбегі мол
Соның бір белгісі ел-жұрттың, жерлестерінің «Есаға» деп құрметтеуі
Есағаның үйіндегі Дәметкен келін де адамгершілігі мол, кішіпейіл инабатты жан
Мамандығы ­кардиолог
Ұлы да анасының кәсібін таңдап Қытайға барып, Шығыс емін үйренді
Мұны да Әйтеке би ауданында жемісті еңбек еткен Есағаның толымды табысы деп айтуымызға болады
Есаға бүгінде зейнеткерлік демалысқа шықты
Әйтеке би ауданының азаматтары оны жоғары құрметпен, қимастықпен шығарып салды
Еліне елеулі, халқына қалаулы, үлгілі азамат туралы айтарымыз әлі де аз емес
Бір сөзбен айтқанда, Есаға сияқты іскерлігі мол, өз ісінің майталмандары арамызда көп болса, еліміздің алар асуы қашанда биік болмақ
Ардақты азамат бүгінде өміріндегі бір белеске көтеріліп отыр
Алдағы жақсылықтарына қашанда тілекшіміз.
 
Сұлтанғали Қаратайұлы,
Ақтөбе облысы Әйтеке би 
ауданының Құрметті азаматы
