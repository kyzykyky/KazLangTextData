ҚазМУ-дың журналистика факультетіне оқуға түскен соң Виноградов көшесінде орналасқан жатақхананың 24-ші бөлмесінен орын тиді
Сегіз кісілік бөлменің төріндегі алты орынға бұрын келген студенттер жайғасып алған да, есік жақтағы екі орын әзірге бос тұрған сияқты
Есік жақтағы орындарды қомсыныңқырап тұрсам да, амалсыздан біреуін иемденуге тура келді
Байқаймын, менің факультетімнен бір де адам жоқ
Орынға риза болмай тұрғанымды сезсе керек, менен гөрі бойшаң, қағылездеу келген жас жігіт:
– Орныңыз ұнамай тұрса, ауыстыра салайық
Менен жасыңыз үлкендеу сияқты, төрді сізге сыйладым, – демесі бар ма
Шын көңіліммен рақметімді айтып, қолын құшарлана қыстым
Сол бойда аты-жөнін сұрап, танысып та үлгердім
Аты – Тұманбай, фамилиясы – Молдағалиев, Алматы облысының «Қазатком» деп аталатын ауылынан болып шықты
Алғашқы күннен басталған сыйлас­тығымыз келе-келе айнымас достыққа айналды
Университет бітіргенімізге 60 жылдай болса да сол достығымызға сызат түсіп көрмеп еді
Оның 50, 60 жылдық мерейтойларын, «Халық жазушысы» атағын алған қуанышын, пайғамбар жасы 63-ке толған күнін де бірге тойладық.
Тұмашпен болған әрбір сәт есімнен кетпейді
2005 жылдың маусымында болған оның 70 жылдық мерейтойы қарсаңында өне бойымды қобалжу жайлап алды
Оған себеп өзімнің жүрегім ауыратын болды
Ауа райының ыстықтығы мен алыс жолдың ауыртпалығына жүрегім төтеп бере ала ма, жоқ па деген ойлар маза бермеді.
Осылайша әрі-сәрі күйде жүргенде Тұмаштың өзі телефон шалып, бір шешімге келуіме көмектесті.
– Сексенге келген тойыма шақыра аламын ба, алмаймын ба? Шақырған күнде де Сіздер келе аласыздар ма, жоқ па, оны өмір көрсете жатар
Бірақ осы тойыма міндетті түрде келулеріңіз керек
Тау­дағы саяжайға жайғасасыздар, егер қажет деп тап­саңыздар жайлы санаторийлердің бірінен орын дайын­даймын
Тек тездетіп хабар берсеңіздер, – деді.
Екі күннен кейін телефон соғып, жеңгесінің ба­­ра алмайтындығын, өзімді санаторийге орналастыр­ған жөн болар еді деген тілегімді білдірдім.
Сол жылдың алғашқы күндерінен бастап-ақ Тұмағаңның 70 жылдық мерейтойы еліміз­­дің түкпір-түкпірінде тойланып жатты
Жоғары оқу орындары мен мектептерде, ғылыми мекемелер мен өндіріс орындарында мерейгерге арналған кештер ақынға деген зор құрметпен басталып, оның шығармаларынан құрастырылған қойылымдармен, өнер шеберлерінің орындауындағы концерттермен аяқталып жүргендері ақпарат құралдары арқылы қалың көпшілікке жақсы таныс.
Еліміздің сүйікті ақынының бұл тойын өткізу жөніндегі мемлекеттік комиссияның жоспары бойын­ша тойдың шешуші кезеңі 11 мамырда Астанада, маусымның 10-11 күндері Алматыда өткізілді.
Бұл тойларда Ел басшысы Н.Назарбаев­тың ақынға құттықтау хаты оқылып, зиялы қауым өкілдері мен министрліктер басшыларының ақынға деген жүрекжарды лебіздері айтылды
Елінің бір­­­туар құрметті ақынына арналған үлкен тойдың нүкте­сі 18 маусым күні атақты Асы жайлауының етегіндегі «Іле Алатауы» деп аталатын ұлттық саябақта қойыл­ды
Бар сән-салтанатымен өткізілген бұл қорытын­ды тойға сол кездегі облыс әкімі Шалбай Құлмаханов бастаған бүкіл Алматы облысы аудандары­ның әкімдері мен облыс басшылары, Тұмаштың ту­ған жері – Еңбекшіқазақ ауданының жұрты түгел­ге дерлік қатысқанын айтпасқа болмайды
Салта­­нат­та ақынға шетелдік автокөліктің кілті табыс етіл­ді
Облыс әкімі «Алматы облысының Құрметті азаматы» атағын беру туралы шешіммен таныстырып, кеудесіне белгі тақты
Құттықтаушылар өте көп болды
Солардың ішінде көпке танымал Байкен Әшімов, академик Әбдуали Хайдаров, Шота Уәлиханов, Мұхтар Мағауин, Шәмша Беркімбаева, Дулат Исабеков, Дариға Тілендиева, Нұрлан Оразалин және басқа да азаматтар болғаны есімде қалыпты.
Қаншама қошемет сөздер айтылып, марапаттау­лар болып жатса да менің Тұмаш досым сол баяғы биязы да мейірімді, қарапайым да жұмсақ мінезінен бір ауытқып көрген емес
Ақынның өз сөзімен айтсақ мақтағанға орынсыз лепірудің өзі дарақы мақтан болмақ
Ол былай дейді:
Арманға ұшқан кезде қанат ұрып,
Мақтауға бас изеу де дарақылық.
Күн өзі мені мақта демейді ғой,
Иесі тіршіліктің бола тұрып.
Ол 60 жылдық мерейтойында жерлесте­рінен мінген темір тұлпарының алдыңғы орындығына мені отырғызып, өзі артқы жағына жайғасқаны бар еді
Осы жолы да сол әдетін қайталап, мені тағы да алдына қонжитпасы бар емес пе!
– Тұмаш-ау, бұның қалай? Сыйға алған машинаңның алдын маған ұсынып, өзің артқа кетесің? – дегенімде:
– Бұған таңданатын ештеңе жоқ, Қалеке! Сонау студент күніміздің өзінде-ақ жатақхананың төрін өзіңе ұсынушы едік қой
Енді қартайғанда дәстүрден жаңылып, сенің алдыңа шығатындай не көрініпті, – демесі бар ма.
Оның 75 жасқа толған мерейтойында да қуанышты күндерін бірге бөліскен едім
Өзімнің Жақып есімді немере інімнің Алматыда тұратын Қайрат, Талғат есімді балаларының үйлену тойларына Тұмекеңнің жан жары Күлтайымен қатысуы жастар тойына ерекше салтанат сыйлағандай болды
Оның отау иелеріне арналған лирикалық шумақта­ры атаның балаларға берген батасындай қабылда­нып, көпшіліктің орындарынан тұрып, құрметпен қол соғулары ұзаққа созылды
Халықтың ақынға деген мұндай қошеметі той иелері Жарқынай ана мен Жұмабике апаның қуанышына қуаныш қосқандай сезіліп тұрды.
Тұманбай арқылы небір әдебиет пен өнер саңлақтарымен танысып, дәмдес болдым
Белгілі ақын Нұрсұлтан Әлімқұлов марқұмның туғанына 70 жыл толуына арналған жиналыстан кейін, шағын құрамда өткізілген қонақасыға қатысқаным бар
Дастарқан басына Бибігүл Төлегенова, әкелі-балалы Ескендір, Біржан Хасанғалиевтар, Нұрғали Нүсіпжанов, Майра Ілиясова сынды өңкей өнер жұлдыздары жиналыпты
Асаба міндетін атқарушы Нұрсұлтан Әлімқұловтың күйеу баласы (есімін ұмыттым):
– Алғашқы сөзді Атыраудан келген қонақ, Тұмекеңнің досы Қален ағаға береміз, – демесі бар ма!
– Асаба інім, қонақ сыйлап бірінші тілек айтуға мүмкіндік бергеніңе дән ризамын
Бірақ алдымда халықтың Биапасы атанып келген Бибігүл құрбым мен елінің Тұмашы атанып кеткен Тұманбай інім тұрғанда бұза-жара сөз бастауым ыңғайсыздау болар, ұлылардың алдына түсіре көрме, – деп азар да безер болдым
Көмектесе гөр деп жалынғандай Тұмашыма жалтақтай бердім
Ол да жағдайды түсінгендей болды-ау деймін:
– Жастайынан қыздарды сыйлап, алдарына шығып көрмеген адам еді
Ендеше, апамыздан кейін сөйлер, тілегін қабылдайық, – деп асабаға ұсыныс жасады
Соңынан білгендей, асабаға алдын ала айтып қойған Тұмашымның өзі екен ғой, әйтпесе бірінші рет көріп тұрған асаба мені қайдан білсін
Міне, бұл жолы да досым өз кезегін тағы да маған ұсынып, ізеттілік көрсеткені бар.
Осы сапарда мен Алматыда екі айдан аса болған едім
Негізгі шаруам екі көзіме бірдей ота жасату болатын
Соның шаруасымен ұзағырақ жүріп қалдым да, бос уақытымның бәрін дерлік досымның жанында өткіздім
Ал ол болса мені бір сәтке де зеріктірген жоқ
Достарын жиі-жиі үйіне шақырды немесе қонаққа олар бізді шақырады.
Тұманбай бойындағы көзге ұрар ерекше қасиеттің бірі, тіпті бірегейі дерлігі, ол ешкімді лауазымдары мен атақтарына қарап бөле- жармайтындығы
Тұманбай мен Күлтай еліміздің бетке ұстар қаймақтары болып есептелетін композитор Еркеғали Рахмадиев, ақын Кәкімбек Салықов, журналист Нығымет Әбенов, кәсіпкер Оразбай Бекенова, зейнеткер Әли есімді педагог, курстас достары Едіге, Шортанбай, Нұрғожалардың қадір-қасиеттерін бірдей бағалайтын
Ал көпшілікке жаңа танылып келе жатқан жас ақын Ауытбек пен жүргізушісі Сарқытты олар өз балаларынан кем көрмейтіндігі мені қайран қалдырушы еді, қашан көрсең де бірге ішіп, бірге жеп дегендей тойларда асыл ағаларының жанында жүретін
Қарапайымдылық пен кісі құрметтеудің үлгісін кімнен, қалай үйрену керектігін сұрағандарға өз басым қазақтың біртуар ұлы «Тұманбайдан үйреніңдер!» дер едім
Екеуміз телефонмен жиі хабарласып тұратынбыз және сөйлескен сайын:
– Көп сағындырмай, жиірек келіп, осындағы достарыңның мауқын бір басып кетпейсің бе? – деп әзілдей тұрып, өзінің де сағынышын білдіретін еді
Атырау ұшағы Алматыға түнгі үштерде қонады
Қаншама ыңғайсыз мезгіл болса да Тұмашым алдымнан шығып, қарсы алады және бір емес, үнемі осылай.
– Өзің шаршамай-ақ Сарқытты жіберсең де жарамай ма, – деп қанша айтсам да болмайды, өзі келеді.
Бізбен бір бөлмеде Шортанбай есімді бір студент жататын
Оған артынан не сәлемдеме, не ақша келгенін көрген де, естіген де емеспіз
Бақсақ оның артында ешкімі жоқ, тұлдыр жетім екен
Тұманбай сол жігітпен қатты дос болды
Аздап алған қаламақысын онымен бөлісіп тұратын
Соң­ғы курста-ақ Тұманбай бір журналға жұмысқа орна­ласып, алғашқы жалақысынан жырып Шортанбай досына костюм тіктіріп берген мәрттігін әлі ұмытқан жоқпыз
Сол досын да мерейтойына шақырып, сый-сияпат көрсетті
Ол Қарағанды қаласындағы жалғыз қазақ мектебіне 40 жылдай директор болып, бұл күнде зейнетке шыққан құрметті қариялардың бірі екен.
Мақаланы Тұманбайдың өлеңімен аяқтағанды жөн көрдім.
Шіркін-ай, барлық адам досым болса,
Асықсақ жолыққанша, қосылғанша.
Бәрі де анам құсап мейірленіп,
Бәрі де анам құсап ашуланса.
Достық туралы, досқа деген шын ықыласты заңғар ақын осылай түйіндепті
Бұдан артық біз не айта аламыз?!
Қален Кідібасов,
Қазақстан Республикасы
Журналистер одағының мүшесі,
Жылыой ауданының Құрметті азаматы
Атырау облысы
