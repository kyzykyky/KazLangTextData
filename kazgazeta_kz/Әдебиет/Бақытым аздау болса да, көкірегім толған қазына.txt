Мырзан Кенжебай
Өзімді қысқаша түсіндіру
Балқыған жұмыр болаттай,
Дөңгелеп күнім зырлаумен.
Қайырылып артқа қаратпай
Барады өтіп бұл дәурен.
Өтсінші мейлі, өкпем не?
Көп кештім гүлін көк белдің.
«Ештен кеш жақсы» деп мен де,
Ес жиған пенде боп келдім.
Алладан намыс тіледім,
Ұйықтаса ұлтым күрессіз.
Біреулер соған күледі:
Мырзанқайғы деп, – бұл ессіз.
Емеспін ессіз оншама,
Назар сал жұртым назыма:
Бақытым аздау болса да
Көкірегім толған қазына.
Үйретті тағдыр жекіріп,
Жабылмай жатып етегім.
Үйретті жалғыз отырып,
Жылаудың рахат екенін.
Бірі емес едім «мықты ердің»
Жан емен оңған өзім де.
Үруіне небір иттердің
Үйретті тағдыр төзуге.
Үйрендім жоқта күш менде
Тұруды қарсы сан жауға.
Алдауға жаным түскенде
Түскен жоқ бірақ Ар дауға.
Алдай бер өмір алдасаң,
Жұбанам жырмен төккенде ой.
Ақындар деген әрқашан
Алданумен өткен ғой.
Үйрен заман түлкіңнен
 (ұлым Әбді-Нәжімге)
Күнболғаным! Ақылдым да көріктім,
Есі барым, ерке әрі еріктім.
Жер бетінде мені сүйген бір жан жоқ,
Көп адамға көрсіз тірі өлікпін.
Осы өмірдің бар ма деп те керегі,
Жабырқаған сәтте жанның желегі.
Шағым айтып марқұм әке-шешеме
Әлі еңіреп құшақтағым келеді.
Болса-дағы еш мұқтажы жоқ мейлі,
Деседі «Адам арманымен көктейді».
Жету үшін мендік биік арманға
Жүз адамның ғұмыры да жетпейді.
Бақыт деген кімге сүйеу, кімге сын!
Бар болса сол бірде өтірік, бірде шын.
Өлмей келем
Қайғы деген досыммен
Өрлігім де қатар өмір сүргесін.
«Жоқ болған соң кескін-келбет, дерегі
Сол Бақыттың бар ма десем керегі?»
Қайғы әумесер бөркін теріс киіп-ап,
Құрдасымдай қылжақтаумен келеді.
Жаратқасын ойы азат адам қып,
Келмей ешбір қалыбына қамалғым.
Ұясына у құйғым кеп тұрады
Өрісі кең, пейілі тар заманның.
Жаратқанның жебеп жәрдем көмегі,
Жарығым-ау, ертең ер боп өрелі.
Өскенде де білем еске ап әкеңді
Кейде еңіреп құшақтағың келеді.
Сеніменен бір жылаған, бір күлген,
Әкең емес, тұрады өмір күн, түннен.
Балам менен өрлікті үйрен,
Қалғанын
Не болса да үйрен заман түлкіңнен!
Нағашым Марал Итеғұловқа
Сөйлейтін кілең беталды,
Айырмай ақ пен қарасын, –
десем де кейбір Боқанды1,
Сыйлаймын сені нағашым.
Арсыздықпенен алыстың,
Қуантып қазақ қауымын.
Жігіттік нағыз намыстың
Иесі болдың бауырым.
Жамандық біткен асқынып,
Қанатын қиса қыранның.
Жанашыр тауып Жақсылық
Көргенде сені қуандым.
Тілімен ұлттың тоғыстың,
Жыласаң-дағы күлсең де.
Орысша тілді орыстың
Өзінен жақсы білсең де.
Жанардың отын жайнатып
Сөз бен Іс тауып жарасым.
Қазақтың мұңын айтатын
Сен болдың Марал нағашым.
Жігіт көп жүрген бекерге
Аты бар, бірақ заты жоқ.
Ақтөбе туын көтерген
Жүрші ұлттың азаматы боп.
Боқан1 – ру аты
МАХАББАТТЫ «МЫҢ БIР ТҮНШЕ» ЖЫРЛАУ (1) 
Ей, сұлуым,
Біз ғарып айтсақ жанның азапты әнін,
Перизат, сонша бізді мазақтадың.
Кетті ғой бұл дүния қусырылып,
Білгізбей күн батқанын, таң атқанын!
Жүргенде сабыр таппай самғап әні,
Фақырдың сіз едіңіз таңдағаны.
Сіздегі пейіш көңіл тұрған болса,
Беймағлұм қандай сұмның алдағаны.
Пәкизат жанды мүжіп бойда қайғым,
Күбірлеп елесіңізді аймалаймын.
Басра, Бағдадты мың айналсам да
Һүрзада сіздей бар деп ойламаймын.
Сезімін жатпаған соң ақылға сап,
Махаббат құсалығы ақынға азап.
Бағыштап сізге бәйіт Құптаннан соң
Жатамын қайта-қайта атыңды атап.
Бір бәйіт жаза алмаймын жыламай тек,
Біз фақыр кетсек бұған шыдамай көп.
«Кінәлі бұл ажалға кім дүр?» десе,
Үндеме, ойлама тек «Бұ қалай?» деп.
МАХАББАТТЫ «МЫҢ БIР ТҮНШЕ» ЖЫРЛАУ (2) 
Түнгі аспаннан Ай қараса,
Жайса оған Жер құшақ,
Мың сандуғаш сайраса да
Жыр төге алмас мен құсап.
Ақырып кеп жүз арыстан,
Тітіресе көк мейлі,
Кеудемде күн, түн алысқан
Бір шырылға жетпейді.
«Кел, диуана!» дегендей бір
Ерніңізден бір лебіз…
Айбан1 жаққа елеңдеймін
О, перизат! Күлмеңіз!
Айбан1 — қазір оны латыншалап терраса деп жүр.
МАХАББАТТЫ  «МЫҢ БIР ТҮНШЕ» ЖЫРЛАУ (3)
Сүйсе сендей хас сұлуды қылықты,
Біз фақырды қашан және кім ұқты,
Бұ дүнияда ұққан жалғыз өзің боп:
Ей, диуана! Үзбе деші үмітті!
Арамызда махаббат жоқ!
Жоқ және еш келісім
Сөнген едім, жандым, сүйдім сені шын,
Білетінім қиын бірақ сені анаң
Дүнияға әкелмеген мен үшін.
О, Пәкизат!
Мазақ қылып, күл мейлі,
Басқа түспей бұл жәйді ешкім білмейді,
Сен – ақбұлақ,
Ернеуіңде мен тұрсам
Таңдайыма тамшы су да тимейді.
О,Перизат!
Сездім сенде ақыл көп,
«Мені сүй!» деп қақсауға да хақым жоқ!
Мен өлсем де ойлап жүрші: «сол Мырзан
маған арнап өлең жазып жатыр» деп.
Бейіт басында
ата-анама ақталу
Өксулі өмір деген көш-кіренің
Мұңы мол, қоңыр үнді қос күйі едің.
Кеп тұрмын, білем, сезіп жатырсыңдар,
Оу, менің, қос әулием, қос киелім!
Алысып жылдарыммен асау кілең,
Қатайғам, қасаң боп та, босай білем.
Егілем, «менен онша қызық көрмей,
өтті-ау, – деп мына жатқан қос әулием».
Жоқ кезде келінің мен бала-шаға
Жан таппай жан дертіме арашаға.
Оу, менің қос мұңлығым, сендерді ойлап,
Аңырап жылаймын кеп оңашада.
«Айтпайды айтшы десең мән-жайыңды
Ішіп ап күрсінгені қандай мұңды!?», –
деп сендер отырдыңдар, мен естіп қап,
Қос қолдап ұрғыладым маңдайымды.
Жылдарым жылжығанын ызғарменен,
Ойласам, мұздап жаным, сыздар денем.
Жоламай жолы болғыш «жайсаңдарға»
Бір жүрдім бүкіл бақытсыздарменен.
Серік қып септігі жоқ көп сезімді,
Өткізіп алғаннан соң от кезімді.
Кеш білдім, сендер атын атамайтын
Суды ішіп, тастаппын-ау өртке өзімді.
Кемсітіп кім көрінген күлгенде «аяп»,
Шыдаса шыдай алар ер мендей-ақ.
Сенделіп келем әлі жер бетінде
Жазамды өтеу үшін келгендей-ақ.
Мен үшін тас-түнек боп айдын шалқар,
Үрзада үмітімнен айырылғанда әр.
Ішкенмін, қойдым міне, 17 жыл,
Ұйықтаңдар, қос байғұсым, қайғырмаңдар!
Бір кезде тағдырға арман құрбан болса,
«Өкпем жоқ дей алам ба жылдарға онша.
Ішпеймін, қорықпаңдар, енді ішпеймін,
Бар бақыт соған қарап тұрған болса.
Мен түгіл жинауда жұрт есін жаңа,
Мақтанам жетілдім деп несін ғана?
Жыласа ата-анасын еске ап жылар,
Мен де бір сақалы бар жетім бала.
Құмалақшымен айтысу
Мен:
Не пайда қозғағаннан қайта мұңды
Кеп тұрмын шайқап болып шайқарымды.
Салпы ерін, имек тұмсық кәрі мыстан, –
Ал қане – айта берші айтарыңды.
Кемпір:
Айтайын, сенің мынау күйіп тұрған
Жаның – пәк, көп байғұстан биік тұлғаң.
Амал не, сен шыр етіп келген сәтте
Алдыңда тісі ақсиған бір ит тұрған.
Білмейтін қасірет барда ерігуді
Ит еді ол жауыздықпен желігулі.
Алысқа арман айдап бір шығар деп,
Күтті ол сен он беске келуіңді.
Кетерде туған үйден, ата-анаңнан,
Қарттардан бозбала едің бата да алған.
Сол күні тағдыр – төбет, қиял – қаншық
Жолыңа жылан болып жата қалған.
Болғасын теріс кеткен талабың көп,
Құдайға сыйынбасқа амалың жоқ!
Әйтпесе, ең өзімшіл, өркөкірек
Өзіңнің о бастан-ақ обалың жоқ!
Көп еді өз-өзіңе сенде сенім
Шалқайсаң шекпендімен шендес едің.
Өзіңе сенімің семіп, үмітті үзбей,
Сен бүгін мына маған келмес едің.
Айдынын кезіп арман-шалқарыңның,
Мойныңа Айды тағып алқа қылдың.
Оңаша шараппенен, сыраменен
Сырласып таң атқанша тарқады мұң.
Кеш біліп туғаныңды сорға бола,
Қостың да Батихаңды зарға ғана.
Адасып жоқ іздеген жолаушыдай,
Сандалдың сағым көшкен сары далада.
Қасыңда түзіктерден бұзық көп-ті,
Сен үшін бұл дүниеден қызық кетті.
Бақытым деп ойлаған Батихаң да
Бір күнде үмітіңді үзіп кетті.
Ақынсың, ақылдысың, білімдісің,
Өмірге сүйінді де күйінді ішің.
Бірақ сен – бар болғаны
Адамзаттың
Мәңгілік қасіретінен үзіндісің!
Бара бер!
Мен:
– Тағдыр жаққан бақыттың қанша шамын
Өз қолыммен өшіріп шаршағанмын
Тағдыр дейсің, бақытты басқа тебу –
Ортақ бақытсыздығы барша жанның
Кеттім!
Дәурен-ай, бастан өттің-ау
Ақырын барып Ай батып,
Аспанда әлсіз іріп нұр.
Қаңтарға қылыш қайратып,
Таңғы аяз бетті тіліп тұр.
Құмайдай көзін жаңа ашқан,
Таратып таңнан әр хабар.
Ақ қырау төгіп ағаштан,
Асығыс ұшты қарғалар.
Таңда оян, мейлің түнде оян
Әр сәтің тұрса сынақта.
Қорадан шығып бір қоян,
Жұлдыздай ақты жыраққа.
Шілтерін ашты шығыстың,
Көк бояу көлкіп қарға аппақ.
От жаққан үйден тік ұшты,
Көк түтін көкке будақтап.
Айырылып едік байқамай,
Отыз жыл қазір өтті ағып.
Отыр-ау қазір қалқам-ай,
Өзге бір үйде от жағып.
Есіне түсіп әлдене,
Кешірім бәлкім, сұрады:
Қара шал аппақ сәждеге
Сақалын тірей құлады.
Жалына таңның жармасып
Күнә мен Сауап – ескі дау.
Дәурен-ай, күн-түн алмасып,
Біздің де бастан өттің-ау.
Ескерткiш (Батихаға)
Есіміңді жырмен қашадым,
Болсын деп мәлім баршаға!
Жердегі ғұмыр сапарым
Таусылуға жақын қалса да.
Батиха – жырды бұлай ғып,
Жазылмас мұнша жай тегін:
Тек маған ғана лайық
Перизат едің қайтейін.
Киесі кеткен көктемде
Сарғалдақ үміт сөнді де.
Жаныңды билеп жат пенде,
Санадың мені өлдіге.
Өкінішке толы бір ағын
Кеміріп тәнді білінбей,
Ыңырансам дауысым шығады
Ұлыған иттің үніндей.
Күңіренсем сен деп күніге,
Жаза алмай шерден басқа өлең.
Үдірейіп түнде үніме
Күрсінді таулар таскерең.
Сені айтып жұртқа тыңдаған,
Шертсем де жанның қай шерін,
Кінәнің бәрін, бір ғана,
Өзіме арттым қайтемін?!
Санамда сені сақтадым,
Болғасын басқа жолдасым.
Қайтейін жазмыш-патшаның
Бұйрығы солай болғасын.
Сен кеттің жатқа таптатып,
Мен – жерде, рухым – көкте жүр.
Алтынға атыңды аптатып,
Жыр жазуменен өтті өмір.
Есімді алған елес пе ең,
Жердегі жалғыз, көріктім?!
Тек тірі жүр ғой демесең,
Сен кеткен күннен өлікпін.
Арыздасу 1
немесе саған арналған соңғы өлең
Сау жер жоқ: балақ – жыртық,
балтыр – тыртық,
Жүз жара, жүрек – жамау, көңіл қаяу.
Өттім-ау «әр үміттің артын күтіп»
Десем де «өмір – жалған, өлім – таяу».
Бар ма екен мына мендей ердің ері –
Жыр жазған атыңды атап, менше қақсап?
Көрдің бе, кеш болса да сендің бе енді
Өмірден өткеніме тек сені аңсап?
Бұл жұрттың күн өткізген мың заңменен,
Қыңбадым тепкеніне, сөккеніне:
Күні ертең куә қалмас
Мырзан деген
Ақынның келгені мен кеткеніне.
Өмірдің алды – үміт, арты – күдік,
(шықсаң да төре болып төрге мынау)
Сонда да сені күту – артық үміт
екенін біле тұра өлмедім-ау!
Дүниеде малғұндардың мазағына,
Душар боп, қосылмаған жаңғыз біз бе ек?!
Біздерден артық ақыл, ажары да
Талайлар қайғы толы қалдырды із көп.
… Қой қалқам! Сұрама еш кешірімді!
Немене, жылап өткен тек мен бе едім?!
Мені қой! Өзімді-өзім өшіруді
Үйреткен кіл үмітсіз көктемдерім.
Оқыма! Мына мендей өлі кеуде
Жыр жазса, жыр емес ол, заты – жылау.
Жетеді есіңе алсаң мені кейде,
Қызығын құзғын көрген бақытым-ау.
Ей, Мырзан!
Түсірмепсің құныңды әлі, –
дей көрме, – бұл керемет бір ақыл ғой!
… УҺ, қайтем! Шаршадым-ау,
Бұның бәрі
Өтірік, өзімді-өзім жұбату ғой!
Арыздасу 1 – ақтық сапарға аттанардағы қоштасу дегенді білдіреді.
Өзімді бабаммен салыстыру
Қазы-қарта тегене, шарасымен
«Сарық басып» сары қымыз сабасымен.
Талтаң басып баратсаң «түзге шығып»,
Соныңменен де заманға жарасым ең.
Бүгінгілер күлкі етсе «мешкейлікті»,
Ол кез ешкім сол үшін сөкпей тіпті.
Сайын дала, сабат жай, салқын үйде,
Бабыңды іздеп, бағлан, бектей күтті.
Еділ бойы – ен тоғай, қарадай мал,
Жайық бойы – жарлауыт, жағалай тал,
Жарлауытқа шығады жау жоқ па деп,
Орақ, Мамай, Ер Шора , Тарағайлар.
Тілек тілеп тек қана бір Алладан,
Ұрпақ үшін, ұлт үшін ұрандаған.
Қалың беріп қалмақтан қатын алдың,
Көккөз қызға көз салмай сылаңдаған.
Біліп кәпір келерін сұм ажал боп,
Имансызға иба қып шыдаған жоқ.
Сүндеттеп боп: «Ты резан» депті ер Мамай,
Аталады сол мекен Рязань деп.
Тауға өрлетіп қойсаң да тасқа ойнатып,
Дос болмайды ешқашан қаскөй халық.
Қорқам бүгін айтуға әлдекімнен,
Ту тіккенін Тоқтамыс Мәскеуді алып.
Құмар болып у құйған шөлмегіне,
Шыны-аяқтың емінем ернеуіне.
Қос қатын ба? Ол түгіл бір қатынның
Ем таппаймыз кей-кейде «шөлдеуіне».
Тәнімді улап отты су, шоқ боп демім,
Алас ұрдым еңбектеп, етпеттедім.
Қымыз, шұбат орнына «кола» ішіп,
Амлет пен котлет, хот-дог жедім.
Базарбайлар бас тартса сүре, аяттан,
Күнәм жоқ қой, дейтіндей «Құдай атқан».
Қазақ емес, «жаңа ұлт» боп беймәлімге
Ағып барам құбырмен мұнай аққан.
