Александр Борисов: 
«Ата-анамның ұлты – орыс, ал мен қазақпын» дейді Александр қазақша сөйлейтініне аңтарылғандардың сансыз сауалдарына
Сонымен бірге ұлты қазақ әжесіне ризашылығын сүйсіне айтады, ол кісі немересін қазақ салтымен бауырына тартып, қазақы тәрбие алуына ерекше мән берген
Сөйткен Александр – спорт әлемінде қазақ елінің байрағын желбіретіп жүрген адал ұл, қызмет ету мен қорғау қағидасын биік ұстанған құқық қорғаушы
Қазіргі таңда аға лейтенант Александр Борисов – самбо күресінен спорт шебері, спорттың осы түрі бойынша Қазақстан чемпионы және Әлем кубогының күміс жүлдегері, әмбебап жекпе-жектен Қазақстан чемпионы.
Мектепте оқып жүрген кезінен спорттық чемпионаттарға белсене қатысқан оның көкірегінде спорт шебері атану үміті оянады
2013 жылы жоғары оқу орнын «Мемлекеттік және жергілікті басқару», арада үш жыл өткен соң «Құқықтанушы» мамандықтары бойынша бітірген.
Спортты серік еткен ­Алек­сан­дрға кезекті жаттығу саба­­ғында жаттықтырушысы Ақтөбе поли­ция­­сының қатарына үміткерлер іріктеп жатқаны ­туралы хабарландыруды көрсетіп, бағын сынап көруге кеңес береді
Іріктеу алаңында спорттық нормативтер тапсыру барысында 100 метр­ге жүгіруден бірінші келіп, 3 шақырымға жүгіруде басқа кандидаттарды үш-төрт айналымға кейін қалдырған, турникке тартылудан да үздік нәтиже көрсетеді
Сөйтіп, Александр бірден сынақ қабылдаушылардың назарына ілігіп, полицейлер даярлайтын қурсқа жолданған
Осылайша полиция қатарына қызмет етуге қабылданған аға инспектор Александр Борисов сенімді абыроймен ақтап жүр.
Әріптестері чемпион бойын­дағы бауырмалдық пен патриоттық қасиет­терді жоғары бағалайды
Алек­­сандрдың қазақылығы, ақ­көңіл­дігі мен тәрбие­лілігі, қазақ тілінде сөйлеуі – көркем мінезі мен сырбаздығын еселей түс­кендей
Екінші мүшелге енді ғана толған чемпионның үлкен жетіс­тік­­терінің бастауы да бойына сіңір­ген осы қасиеттерінде жатса керек.
Бейтаныс адамдар кейіпкері­міз­дің сыртқы кейпінен өзге ұлт өкілі екенін байқаған соң «қазақша білмейді» деп тұжырымдап қалады.
– Бірде қаладағы дүкендердің біріне бардым
Сатушылардың екеуі де қазақ әйелі
Бір-бірімен орысша сөйлесіп тұрғанын көріп, қажетті заттарымды орыс тілінде сұрадым
Тиесілі ақшаны төледім, әлгілердің бірі екіншісіне қазақша: «Мынаған 50 теңге қосып есептеп жібер» деп айтты
«Түсінбейді» деп ойласа керек
Мен шыдамай күліп жіберіп: «Апа, қазақша білемін» деп едім, сатушы апай қатты ұялып, қайта-қайта кешірім сұрады, – деп еске алады ­Александр.
Тіл жанашырынан қоғамда қызу талқыланып жатқан латын әліпбиіне көшу мәселесіне қатысты пікірін сұрадық.
– Қазір жастардың көпшілігі ағылшынша меңгерген
Менің байқағаным латын әліпбиі ағыл­шын тіліне қатты ұқсайды
Сондықтан көп кешікпей, әсіресе жастар арасында кең таралатынына сенімдімін
Қазақ тілін латын қарпінде жазу қазақстандықтардың ғана емес, шетел азаматтарының да қазақ тілін меңгеруіне ықпал етеді
Себебі латын әріптері әлемнің түкпір-түкпіріне танымал
Сондықтан қазақ тілін жаңа белестерге көтеріп, жаңа үлгідегі заманауи трендке айналдырады деуге болады
Өйткені қоғамдағы жарнаманың өзі ағылшынша жазылса, адам назарын бірден өзіне аудартады
Мен бұл ­тарихи қадамды қолдаймын, – деді ­офицер Борисов.
– Кейбір замандастарымыз, – ол әңгімесін ары қарай сабақтады, – латын әліпбиі жөнінде жаңсақ ойлайды
«Латын әліпбиіне көшкен кезде қаншама кітаптарымыз босқа қалады, қайта аударуға тура келеді
Қаржы шығыны көбейеді, біздің жазбаларымызды бала-немерелеріміз түсінбейтін болады» деген пікірлерде бар
Бұған келіспеймін
Кітаптың мағынасы кемімейді
Рас, мыңдаған таралыммен шығарылған қайсыбір кітаптар қолданыстан шығып та жатыр
Себептің бірі – олардың замана ағысына ілесе алмауында
Мысалы, біз оқыған «Әліппенің» орнына қазір «Сауат ашу кітабы» оқылады
Мұндай ұнамсыз жағдайлардың астарына үңіліп, алдын алу қажет, – деп Александр ойын әдемі түйіндеді.
Жәмиғатқа жағымды жаңа­лықты айтқан жөн – Жезқаз­ған қаласында жауынгерлік самбодан өткізілген сайыста күміс жүлдеге ие болған А.Борисов таяу күндерде Моңғолияда өтетін Азия чемпионатына қатысып, бағын сынамақ
Онан кейін Астанада Әлем кубогы үшін сайыста, Ресейдің Мәскеу қаласында әлем чемпионатында өз шеберлігін көрсетеді.
Бекзат ЖАЛҒАСБАЕВА,
облыстық ішкі істер департаменті
мемлекеттік тіл және ақпарат
бөлімінің жетекші маманы
Ақтөбе
