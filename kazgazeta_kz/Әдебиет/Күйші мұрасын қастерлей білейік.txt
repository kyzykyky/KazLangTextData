Жақында «Ана тілі» газетінде (№11) Өтепберген Әлімгереевтің «Есбай күйші» атты мақаласы шықты
Дәл осы жазбаны «Алтын ғасыр» газетінен де (21-ақпан) «…Есбайдан күй қалмаған» деген тақырыпта оқығанбыз.
Бұл інім – сырттай біліп, жақсы көріп жүрген жігітім
Қазақтың күйлері, сазгерлері жөнінде тұшымды мақалалар жазып, ілтипатқа ие болып жүр
Ұлы Құрманғазының 190 жылдығы қарсаңында «Құрманғазы» атты кітап жазды, жақсы дүние
Мен оған сілтеме жасап, «Құрманғазы және Маңғыстау» деген мақала шығардым, ол «Ана тілі» газетінің осы жылғы 4-санында жарық көрді.
Өтепбергеннің қаламы жүйрік, сөз қол­даныстары мақтарлық
Мен де журналиспін, ол екеуміз әріптес екенбіз
Мені жұрт және күйші дейді, ал Өтепберген домбырашы ма, жоқ па, білмедім
Күй, домбыра жөнінде қалам тартуына қарағанда, ең болмаса ермек қылатыны бар-ау деп ойлағанмын
Бірақ Есбай жөніндегі мақаласын оқығанда, көңілім шайлығып, райдан қайтып қалдым
Әріптес сыйластық ретінде бұл мақаланы жазбай-ақ қойсам да болар еді, бірақ күй дүниесінде ағаттықтар кетіп жатқанын көргенде шыдап тұра алмадым
Айып етпессің, інім.
Мақалада: «Қайсыбірде оң бұрауды қоя тұрып, теріс бұрауға мән береді
Соның анық көрінісі атақты «Терісқақпай» күйінде» деп жазылған
Міне, Өтепберген осы жерде қателескен екенсің
Себебі «Терісқақпай» оң бұраумен (тек қана оң бұраумен!) тартылатын күй
Мені мақтанып отыр деп ойлай көрмеңіз, ондайдан Құдай сақтасын, осы күйдегі қол қимылының әдемілігін, саз дәмділігін түрлендірген мен едім
Мұны көпшілік домбырашы қауым және мамандар біледі
Қазір жер-жердегі жастар маған еліктеп үйреніп, бұл күйді керемет тартып жүр
Теледидарда, радиода беріледі, соларды көріп, білмедің бе? Міне, білмегесін, «Терісқақпай» деген атына бола, теріс бұраумен тартылады деп ойлағансың
Үйбәй-ау, теріс бұрау бір басқа да, теріс қағу бір басқа ғой.
Атақты «Үш ананың айтысы» деп аталатын күй тартыста Есбай: «Мына Тоғызбай мен Науша күйлерін оң қақты ғой, мен күйімді теріс қағайын
Олар бұрын тартып жүрген күйлерін тартты, мен төренің мерекесіне арнап әдейі күй шығарайын, күйімнің аты «Терісқақпай» болсын» деп, оң бұраудағы домбырасын жоғары қарай қағып-қағып жіберіп, бастайды
Күйдің біраз жерін теріс қағыспен ойнатып, әсіресе, үстіңгі ішекті үндеткенде сол бағытта өрнектейді
Міне, солай
Әй, бір реті келгенде, өзіңе тартып та көрсетермін
Біздің білуімізше, Есбайдың теріс бұраумен (квинтамен) тартылатын күйі, тіпті жоқ сияқты.
Есбай өмірінің біраз кезеңін Маңғыс­тауда өткізген
Әке-шешесінен ерте айырылып, атасы Есназардың тәрбиесінде бол­ғанмен, Маңғыстаудағы нағашы жұртына барып, көп аунап-қунаған
Нағашылары – адайдың құнанорыс руы
Міне, Абыл, Есір, Аралмен кездесіп, күйдің тұңғиығына бой­лауы осы кез
Ол туралы «… Адай руы­нан шыққан домбырашылар мектебінің дәстүрін жалғастырушы» деп жазылуы тектен-тек емес («Қазақ Совет энциклопедиясы» 1974 ж., 4-том, 179-бет)
Біреулер оны өзімсінгенмен, Есбайдың есімі бізде Абыл, Есір, Аралдардың сапында қатар айтылады.
Сенің мақалаңда қарсы қоюшылық байқалады
«Есбай күйлері Маңғыстау өңірінде үлкен сұраныспен тартылады» дейсің де, «Соған сай кейбір шығармалары сол өңір күйшілеріне телініп кеткен» дейсің.
«Үлкен сұраныспен тартылады» деуің дұп-дұрыс
Есбайдың шолпандай «Терісқақпай», «Өттің дүние», «Әләйім жалған», «Бөгелек» күйлері тек Маңғыстау емес, бүкіл республикада үлкен сұраныспен тартылады
Тағы да айтуыма тура келеді, бұл да – менің еңбегім
Тіпті мақтанбайтын адам едім, «айтпаса сөздің есесі кетеді» деген, амалсыздан «мақтануыма» тура келеді
«Терісқақпай», «Бөгелек» күйлерін Парижде Президент Жак Ширактың қатысуында орындап, ол кейін біздің Нұрекең, Нұрсұлтан Әбішұлына сауал қойыпты, «ол кім?» деп
Бұл туралы кемеңгер жазушымыз Әбіш Кекілбайұлының «Сермей тартқан семсер күй» деген мақаласын оқуыңызға болады («Егемен Қазақстан», 2006 жыл, 26-мамыр).
Егер газетті тауып оқуды қиынсын­саңыз, онда мынадай жолдар бар: «Парижге барған сапарларының бірінде Елбасымыз француз Президенті Жак Ширактың: Маңғыстау деген жерден қазақ артистері келді
Ішінде қолының қимылына көзің ілесе алмайтын бір керемет домбырашы бар екен
Өнеріне өлердей қайран қалдым, – дегенін естіп, қуанып айтып келіп еді».
Есбайдың сол күйлерін тек Франция емес, Италия, Швейцария, Испания, Бельгия, Америкада да тарттым
Сөйтіп, басқа күйшілермен қатар дүниежүзіне Есбай атын да паш еткенімді мақтан етемін
Менен басқа кім осылай етті, білмеймін.
Ал сен «кейбір шығармалары Маңғыстау күйшілеріне телініп кеткен» деп, көңілге көлеңке түсіресің
Осы тақырыпта ертеректе марқұм, өнертанушы Хаджи-Мурат Қыдырбаевпен де «Қазақ әдебиеті» газетінде айтысып қалғаным бар
Иә, оның аты кітабында Хаджи-Мурат, сен жазғандай Қажымұрат емес, жазған кітабы «Есбай», сен келтіргендей «Есбай күйші» емес
Оған газетте ілтипатты жауап беріп, келіскендей болғанмын
Енді, міне, сен сол жайтты қайта қозғап отырсың
Бұл дұрыс емес.
Біздер, керісінше, Есбай күйлерін көздің қарашығындай қорғап жүрміз
Мәселен, оның «Әләйім жалған» күйін Ақселеу Сейдімбек марқұм «Қазақтың күй өнері» деген кітабында (541-бет) Тоғызбайға таңып жіберген
Күй тартыста Науша қыз екі күй («Шилеме, шегелеме», «Бұлбұл»), Есбай үш күй («Терісқақпай», «Өттің дүние», «Әләйім жалған»), ал Тоғызбай тек бір күй тартады («Қызыл қайың – Мамыт»)
Соларды теңестіреміз деп, Есбайдың соңғы «Әләйім жалған» күйін және әңгімесін Тоғызбайға жазып жіберген.
Біз алдымыздағы күйшілердің (Шамғұл, Мұрат, Алым) аманаттарын аттамаймыз деп, бұған қарсы болдық
Күйдің тартылу шеберлігі, қол қимылы тура Есбайдікі екені айдан анық
Ал «Өттің дүние» Өскенбайдікі деген шалдарымызға да басу айтып, қойдырғанбыз.
Міне, солай, ал сен «телініп кеткен» деген сөзді жөн-жосықсыз айта саласың
«Бұл тақырыпта өз алдына басыбайлы әңгіме қылуға болар еді» деп жібересің
Бола қойса, ондай әңгімеңе біз дайынбыз.
Есбай керемет виртуоз күйші екеніне сөз жоқ
Біздің Маңғыстаудағы күйлері – алдыңғы қатардағы асқақ шығармалар
Ал басқа жақта жинақталған күйлерін көргенде қарнымыз ашады
Көбісі, әрине, бәрі емес, жілігі татымайтын жасық дүниелер
Тіпті Есбайдың күйі деп айтуға ұят
Орындау техникасы алапат адамды қарадүрсін қылу ешқандай ақылға сыймайды
Бұл жинаушыдан ба, әлде орындаушыдан ба, белгісіз
Ешқандай талғам болмаған, әйтеуір саны бар да, сапасы жоқ бірдеңелерді қоса берген.
Енді басқа әңгімені қойып, осы күй­лердің біразын жандандырып, әрлендіріп, Есбай биігіне көтеру керек
Міне, осыны ойлап, іске асыру қажет.
Бір айтатын жайт, біреуге кінә артқанда, өзіңізде де сондай жүк бар екенін аңдамайсыз
Мысалы, Маңғыстау күйлерін басқаға теліп отырғаныңызды білесіз бе?
«Күнтәй» күйінің тарихы және оның Есірдікі екені бесенеден белгілі
Күнтәй – Есірдің жақын ағасы Самның екінші әйелі, яғни тоқалы
Сен айтқандай, Қаналы төренің бәйбішесі емес
Есір бірде жолы түсіп, осы ағасының үйіне келгенде, одан Күнтәй жеңгесі «қайным, күй тарт» деп қолқаламай ма
Есір осы күйді тартқанда, саздың ырғағымен сезімтал жеңгесі басын шұлғып отырғанда, жаулығы түсіп кетеді
Айналадағы жұрт күліп, Есір күйге «Күнтәй» атын қойыпты
Бұл Наушаның күйі емес, тартыста оның екінші орындаған күйі – «Бұлбұл».
Атақты Құлшардың «Кербез керік» ­кү­йін тағы да Наушаға таңып жіберіпсің
Бұл Құлшардың кемпірмен, қызбен күй тар­ты­сындағы кемпірдің тартатын өте әдемі күйі.
Жалпы, шатыс баршылық
Күйлер ­туралы жазғанда, жан-жаққа қаранып, қайда, кім, қалай тартады, әңгімесі қалай деген жайттарға мән беру керек еді.
Мақалада әсірелеу, асыра сілтеу бар
Мәселен, күйшінің аузына мынадай сөз салынады: «Менің сол сәтте, бір демде екі күй басыма келді»
Ойпыр-ай, «сол сәтте, бір демде екі күй» дейді! Тіпті сазды тез шығарумен аты шыққан атақты Моцартта да мұндай жылдамдық болмаған шығар
Шегініс жасап, «бір-бірлеп шығарды» десе де болмай ма? Немесе «мынау туындысы өлгенді тірілтіп, тіріні жындандыратын шығарма ғой» деген жер бар
Тағы да «ұшқан құс, жүгірген аң, жылжыған жыландардың өзін күй ырғағында билетіп, ұшырып, қондырған» дейді.
Жалпы, ұлы күйшіні біраз жазбаларда диуана, пері сияқты көрсетуге бейімділік байқалады
Бұл күйшіні, домбыраны жақтырмайтын дүмше молдалардан және бірдеңені сипаттайын дегенде лепіріп артық кететін күмпілдек қарттардан-ау деп ойлаймыз
Рас, Есбай жазғызілікті, тек домбырадан басқа ермегі де, еңбегі де жоқ дүлдүл өнерпаз
Бірақ соған бола оны қарапайым пенделік адами ғұмырдан ажыратып көрсету шындыққа жанас­пайды
Мистика, магия іспетті ұғымдар қазақтың қарапайым қара домбырасына жараспайды
Сондықтан да біз оны Құрманғазы, Абыл, Дәулеткерей, Есір, т.б
қатарында дені дұрыс, салауатты тұлға деп білеміз.
Енді Есбайдың туған, өлген жылдарына келейік
Ө.Әлімгереев 1857-1906 деп жазған, ал Хаджи-Мурат Қыдырбаев өз кітабында 1852-1920 деп келтіреді
Бір пұшпақты илеген екеуінікі екі түрлі
Ал «Қазақ ұлттық энциклопедиясында» 1842-1910 (416-бет)
Ақселеу Сейдімбектің тұжырымдамасы да осы сандарға дөп келеді
Және ол мұны дәйекті түрде дәлелдеген («Қазақтың күй өнері», 534-б.) Сондықтан да осы 1842-1910 жылдарына үзілді-кесілді тоқтағанымыз дұрыс деп ойлаймыз
Сонда аймақтар басшыларының, мәдениет басқармаларының құлақтарына алтын сырға – 2017 жылы Есбайдың туғанына 175 жыл толады! Соны бір тойлайық, соған жеткізсін.
Қорыта келгенде, ұлы күйшінің рухына аса ілтипатпен қарап, мұрасын баппен, тиянақты түрде әспеттеуіміз керек
Үстірт, жеңіл әңгімелерге жол бермейік
Атағына сай асқақ күйлерін құлпыртып, ұрпақ санасына салсақ, игілікті іс болмақ
Есбайдан керемет күйлер қалған, соларды саралап, қазақтың күй қазынасында сары алтындай сақтайық.
Сержан ШАКРАТ,
ҚР еңбек сіңірген қайраткері,
Құрманғазы атындағы Қазақ ұлттық
консерваториясының құрметті 
профессоры, Маңғыстау облысының Құрметті азаматы
