
Бақытжан РАИСОВА
Муза
Жүз ақын жазып бітпеген,
Өлеңім, өзім күтпеген,
Ғайыптан жеткен жегіп сөз,
Жетіқат жерден көріп көз…
Сөз емес, сезім дегенім,
Әлемді негіздегенім,
Санамды біреу байлаған,
Аттанды керуен ой маған…
Анық та басып, аттаған,
Құс ұйқы ойлар баптаған,
Аспанды түгел қаптаған
Ақ қар да жауды ақтабан.
Шабыты қысқан қаракөк
Жүйткиді жанып табан ет,
Құсқанатым-ау, керемет
Ауылға біздің қона кет.
Пайда боп жалғыз тамшыдан,
Көз ашпас тағдыр қамшыдан,
Жоғалып бітпей жан шыдар
Музаның демі аршыған.
Күн жақтан жеткен, жарығым,
Адамның бағы-ау уайымың.
Ағыстың қара қарымын,
Тулаған толқындарының.
Селдің де күші үдегей,
Мен көлден ұшқан шүрегей.
Парасат туса бірегей,
Бабасы кім ол
Күн емей?!..
Екі дүние
Қалмаймыз-ау, кетеміз ғой бір күні,
Дір еткізіп көк аспанның түндігін.
Суырылып жанмен бірге жанарым
Үзіледі -ау, жерден сонда кіндігім.
Құт ағатын құба-құба таңдардан,
Бұқтырмадан, қайыңдардан, талдардан.
Бәрін қиып, қимай мүлдем кетсем де,
Айырар кім мені адами ойлардан?..
Сағынышым, бет аларсың сен қайда?
Өлең қайда, жабысатын таңдайға.
Жараланған қарлығашқа су беріп,
Жем шашатын біреу жүрер торғайға.
Кірпік қақпай күн тебеді әткеншек,
Ай иіліп, басы жерге жеткенше,
Қайғысы мен қуанышын ұсынар
Шымылдығын жаппай өмір өткенше.
Осы ғұмыр, осы уақыт, осы күн,
Бабалардың қалған қара қосымын.
Жұмақ көріп жұбанатын жанымның
Шексіздікте кездесетін досы кім?..
Қысқа күндей қымқырылған өмірім,
Қыздыратын сан қызықтың көрігін.
Осы күнге жеткен ақиқаттарға
Неге менің көншімейді көңілім?
Жол көрсетті сәби кезім кекілді
Үлгі болды,
Найзағайдың әрекеті өтімді.
Екі дүние ортасында тербелдім
Ғаламзаттың бір кесегі секілді…
Ұлбике
Басына қызыл жаулық байлаған,
заты әйел болғанмен, айтыстың
аламанында ерлерден еш жеңіліп
көрмеген, алдына қара салмас
дүлдүл ақын Ұлбике өзін «моншақ
жырдың иесі» деп атаған…
Жаулығы қызыл үлбірек
бір гүлді жұлған секілді.
Алақан жүрек күлдіреп,
Өмірдің өзі өкінді.
Мың өліп, қайта сүйдірген
Уһілеп өмір ызғары.
Ұлбике тағдыр күйдірген
Қазақтың ақын қыздары.
Жуадай басып белінен
Жуанның қара қақпаны.
Ілгері, я кем боп көрінген
Әйелдің бала тапқаны…
Еңбектеп енген моншак – жыр
Қиылған қыршын – босаға.
Дойыр күйеуі жар сап жүр,
Көметін жері – Қособа…
Өлеңнің өрен жүйрігін
Басынан соғып өлтірген.
Жақтаған Байтан билігін
Дауасыз не бар, дертіңнен?
Мен неге?
Келемін, келеді толқынмен жарысып
қобыздар,
Екіге жарылған ежелгі қыпшақ пен
оғыздар.
Мен неге тарихтың түбінен қозғалдым
Мендік зар неге ылғи болашақ алдында
қарыздар?!
Желден көл суырған сен
«Қараторғайым»,
Серінің көзіндей өлеңде
бар уайым.
«Сарыарқа» күйінен жөңкіген
тұлпарлар
О неге, тірейді елге кеп
маңдайын…
«Ақтеңіз» жағасы, қаңқылдап
қаз үні,
Ахметтің ақтайды жазықсыз
«жазығын».
Міржақып оятқан қазақтың
айыбы –
Болад та тұрады менің де
айыбым.
Мен неге тереңдеп кетемін Мағжанды
оқысам,
Тіл деген – қайғыда жаңғырар
аты сан.
Бостандық барысы,
жалғыздың намысы–
Батыр Баян боп мыңдаған қалмақпен
атысам.
Мен неге жылаймын Желтоқсан жырына,
Мұң шағам жарылып тұратын
Туыма
Алқакөл сұламадан Азаттығыма
Кеп жеткен не деймін Тәңірдің сынына?
Астанам, тастаман тіл-көздің сұғына,
Алпауыт алмасын көзінің қырына,
Маңдайы шылқыған байлықтың
Айналып кетпейін рухани құлына.
Күләштай Мәскеуде сайраймын
бұлбұлдай,
Мәншүк боп дұшпанға түйілем қырғидай,
Мен неге тіл үшін күрескім келеді
Қазақтай халықтың сағын сындырмай…
Ақынның екінші аты
Шебер сызған ақ жолына оюдың
Оймақ жырым ой-тамшы боп төгілдің.
Алла атымен тіл ұшына оралды
Қарапайым пәлсапасы өмірдің.
Таң алдында таңдайыма қонақтап,
Екінші рет… жаралады сөз аппақ.
Әлдиіне бөлеп ана тілінің
Әлем үшін құндақ жырын таратпақ.
Құдіретімен алқап туып-өскен жер,
Арыздасты аспан жаққа көшкендер.
Патша сарай, жер кепені желпіді
Қос қанаттың суылынан ескен жел.
Елші деген екінші атқа табындым,
Жер мен көктің арасында сабылдым.
Көрінбейтін жыр жолдарын оқыдым
Жәудіреген жанарымен сәбидің.
Асан Қайғыдан 
Ақан Қайғыға дейін…
Азияның көз жасында кеппеген –
Ізгіліктің іздеріндей текті өлең
Қайғы туар қорлығынан зорлардың
Түсінбейді өз басынан өтпеген.
Қайнамаса тұра алмайды кек деген
Ғасыр бойы ұстасаң да еппенен…
Қазақтарды түсінбейді басқалар
Іргесінде – ін қазады өктем ел.
Гүлжазира іздегенде бабамыз,
Кеуде керіп жатыпты ғой даламыз.
Илеуіне иі болған санамыз
Өзге тілге бауыр басып барамыз.
Тең етем деп қоңдысы мен жарлысын,
Жапа шекті жаһаныңда қай кісің?
Біртуарға баға бермей кім тұрар,
Бақыт демей, қарт жыраудың Қайғысын.
Жарастырып мәңгүрттіктің кепешін
Бөгде тілде шүлдір- шүлдір етесің.
Петр патша болжамынан асырып,
Анналардың тілін туың етесің…
Теріден де өткен еттен, сүйектен
Баба, ата, әке солай шыр еткен…
Өзгертпей-ақ тұрып жатсың әлі күн
Қала атауын Павел-жанға сый еткен.
Желмаямен жұмақ іздеп Арлысы,
Молығыпты мейірімге бай кісі.
Айырылған Асан берген жерінен
Қабат-қабат … Ақан сері Қайғысы.
Табанымнан жер көшкенде , сырғып Ай
Көп екен деп көлдеріме құйды лай.
Қарашекпен – қасіретім кетпеген
Мына уақыт, неге тұрсың зырғымай?!
Таңғалу
Таңғалдырып келеді
Гүлдің бүршік жарғаны,
Оттың лаулап жанғаны,
Мейірімді кей жанның
Үмітіне бүктеліп,
Үлбіреген Ай жаны.
Таңғалдырып келеді
Сылдыраған бұлақтың
Су құлаған аңғары
Адамзаттың күн сайын
Биіктеген ойы мен
Аласарған арманы.
Таңғалдырып келеді
Шындықты шыр айнала қуып,
Бозаға бөрткен бозымдай
Тұлпарға мінген Жалғаны
Тақтан түсіп тарланы
Адам азайып қалғаны.
Таңғалдырып келеді
Тәтті алма болмай таңдауы
Ақша болып қалғаны
Ойыншық қағаз көп жасап
Сейфке мықтап салғаны
Жан иесін өктем боп,
Өлінің билеп алғаны…
Таңғалдырып келеді
Қара түнді қақ жарып
Жұлдыздардың жанғаны
Кие тұтар кісілік
Жұмақ болар өмірден
Тозақ жасап алғаны…
***
Аспан мен жер арасында
Ала гөр мені, Тәңірім,
Жердің қара қабырғасында
Болмаса деймін қабірім.
Қайыңның ізгі көркімен
Бір қиял мәңгі тірі етін,
Күн туар ма еді еркімен
Жап-жарық жаным күлетін…
Құбылып сөздің түсі мың,
Мөлдірек күйден не қалды?
Құнды ойын ұрлап кісінің
Құйрықты жұлдыз жоғалды.
Ғалам бақшасы
…Мына дүние тек емес күмбірлеген,
Бақшасынан ғаламның бұлбұл көрем.
Әр сәулесін аспанның мыңға балап,
Бар жақсысы тірліктің бір гүлдеген.
Мына дүние тұнады үйлесімге,
Жаңғырық пен жай оты үйлесуде.
Қатері көп ақпарат мұхитында
Үміті үреймен бір күн кешуде.
Сендіреді күлімдеп таң баласы,
Өзін-өзі емдейді жан жарасы.
Суға кеткен кісіге қол созады
Жақсылықтың қаптаған жарнамасы.
Жұбатады жадырап жаз қабағы,
Адам рухы асқақтап бәз-баяғы.
Жар астында жатса да жалмауызы
Жалын атқан бір күнге мәз болады.
***
…Қоңыр салқын үнімен селеулердің
Сабыр сақтап даламда кемелдендім.
Сыбызғы үнді сазынан өлеңі ескен
Менің жаным сарайы шеберлердің…
Тасты жарып шыққанда таудан шынар,
Ғажабынан тірліктің арман туар.
Күлімдесе кеудемде Күн суреті
Бабам менің қанымен салған шығар…
Бейкүнә шықтың көзі ақық жасты,
Жалт еткен ғұмырымен бақұлдасты.
Дірілдеп сағағында қайран өмір
Қызыл гүл қара жермен жақындасты.
Көлдердің мөлт еткенде қарашығы,
Жайраған жасыл белдің жарасымы,
Жалғыздың жанына жара салған шығар
Шатырлап найзағайдың тау асуы…
Алтайда жүз жыл бағып Ай қабағын,
Суреткер бола алмасам таңғаламын.
Бұтағын қарағайдың шайқап өскен
Кербұғым, Кәусар текті Кермаралым.
Жұтынып жұпар шашса өрден шынар,
Көрем деп көздің нұры көрден тұрар.
Қарығып көркемдіктің құдіретінен
Қамығып талай шебер өлген шығар?..
Өмір
Мына жарық жалғанда
Кетпесін деп арманда,
Біреуге ырыс, бақ берген,
Берекесін ап берген
Өмір, өмір, өмір – ай.
Оянсын деп ойсызға
Қаптаған қайғы, мұң берген.
Айылын жимас арсызға
Оқ боп тиген сұр мерген.
Өмір, өмір, өмір – ай.
Көше кезген бал ашып,
Қасиет кетіп тектіңнен.
Әділет жолдан адасып,
Ақты бір қара деп білген.
Өмір, өмір, өмір – ай.
Үйлесіп ағың көгіңмен
Жайнап бір тұрса сары Күн.
Көктемнің гүлін төгілген
Аязыңмен қарыдың.
Өмір, өмір, өмір – ай.
Арманның атын талдырып,
Жүк арттың нардай сенімге.
Жаһанда жалғыз қалдырып,
Жақсыны қиған өлімге.
Өмір, өмір, өмір – ай.
Үмітін жанның үздіріп,
Шоққа да бастың табанын.
Соңында қалған ізгілік
Жаудырап маған қарадың…
Өмір, өмір, өмір – ай.
Жақсылық көшкен дариямен
Жамандық қатар ағады.
Данышпан өмір – қариямен
Бір мыстан кеті-і-іп барады.
Өмір, өмір, өмір-ай!
