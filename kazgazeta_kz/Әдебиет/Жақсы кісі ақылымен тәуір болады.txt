Ағайынды Торайғыр мен Шоң әкелері өлгеннен кейін араздасып, көр­гісіз болыпты
Сонда Түсіп деген­нің шақыруымен Байдалы қарт татуластыруға келеді.
Байдалы Шоң мен Торайғырға былай дейді:
– Торайғыр мен Шоңбысың
мақтап жүрген?
Бар білгенің осы ма сақтап жүрген?
Араздасып екеуің аулақ кетсең,
Құзғын қарға жемей ме жақтап жүрген!
Сонда Торайғыр: «Айтқаныңды қабыл алдым» дейді
Байдалы әуелі Шоңға «аға бауырдан болады, іні тас­тан болады, ініңнің бар да аяғына жығыл» дейді, Шоң «мақұл» дейді
Бірақ Байдалы аз ойланып: «Жұртқа бұл жаман үлгі болар» деп, інісі Торайғырға былай дейді:
– Қарағайбойы қар жауса,
Жұтамайды сауысқан.
Қанды қалпақ кисе де,
Шыдамайды туысқан.
Оңғандықтың белгісі:
Өзі ұрысып табысқан.
Оңбағанның белгісі:
Өткен істі қуысқан.
Сонда інісі Торайғыр ел тұрмай ертемен ағасының үйіне келіп, түндігін ашып, шәугімін асып жатқанда, Шоң төсектен басын көтеріп алып, ет жү­регі езіліп, інісі Торайғырға:
– Жақсы кісі ақылымен тәуір болады,
Мінезі қорғасындай ауыр болады,
Құлағы өсекті естімейтін
сауыр болады,
Кедейдің жалғыз керіндей
Құйрығы шолақ, арқасы жауыр болады.
Осы мінездің сенде біреуі де жоқ, біреудің тілі тиіп қалса, қолы тиіп, сүйегімізге таңба болып қала ма деп өтірік араз болып жүр едім деген екен.
