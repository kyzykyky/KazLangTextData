«Ана тілі» газетінде жарияланған Ақбота Нұрпейісованың «Медресе – ғұламалар бесігі» атты мақаласында (№17//05.05.2010) бірер талас пікір орын алған екен
Әңгіме тақырыбы дін, діннің қасиетті мекені медреселер туралы болғандықтан, ой қосуды жөн санадық.
Аталмыш мақалада Шаһабуддин Маржани деген ғұлама адамның Қазан қаласында «Ғалия» медресесін аш­қандығы жөнінде айтылыпты, жылы көрсетілмеген
Шаһабуддин Маржанидің жәдидтік ілімнің дамуына қосқан үлесіне таласымыз жоқ, бірақ Қазан қаласында «Ғалия» атты медресе болған емес
Одан кейін автор Уфада 1872 жылы ашылып, XX ғасыр басында биік даму сатысына көтерілген «Ғалия» медресесі туралы тағы жазыпты
Айтарымыз, «Ғалия» медресесі Уфада 1906 жылы ашылып, 1918 жылы Кеңес үкіметінің пәрменімен жабылды
Келер жылында медресе ғимараты жалпы білім беретін орта мектепке берілді
Медресенің үлкен қиындыққа қарамастан ашылуы Зия Камали атанған, Фарвазетдин Камалетдинов деген адамның есімімен байланысты
Зия Камали – профессор дәрежесіндегі терең білімді философ және де медресені соңғы күніне дейін басқарған адам
Одан кейінгі тағдыры айтпаса да түсінікті, саяси қуғын-сүргін құрбаны болды
1942 жылы Куйбышев (Самар) қаласының түрмесінде көз жұмды
1956 жылы ақталған.
Ақботаның мақаласында медресе ісіне елеулі үлес қосқан бірнеше ғұламалардың еңбектері аталыпты
Осы саладағы Зия Камалидің еңбегі де ерен
«Ғалия» медресесі ешбір діни білім орындарына ұқсамайды
Ол – заман талабына сай ашылған жаңашыл оқу орны
Оның негізгі мақсаты – Ислам әлемінің мешеулігімен күрес, құлдық күй кешкен Ресейдің түркі нәсілді халықтарын, әсіресе, татарлар иен башқұрттарды еуропалықтардың дең­гейіне көтеру
Ислам – білімге, өнерге, әдебиетке, музыкаға қарсы, кертартпа дін деген ағат түсінікке тойтарыс беру мақсатында жасалған алғашқы қадам
Исламды өркениеттік негізде дамыту жо­лында өмірін сарп еткен, жаңашыл, прогресшіл тұлға Зия Камалидің аяулы есімін еске түсіріп, жастарға үлгі ету – баршамыздың парызымыз.
Енді бұл мәліметтердің маған қалай келгені жөнінде айта кеткен де жөн болар
Менің әкем Қарабалин Ғабдолкәрім – 1916-18 жылдары «Ғалия» медресесінде оқыған адам
Кейін Атырау облысының Қызылқоға ауданында 20 жыл ұстаздық еткен
Ақыры саяси қуғын-сүргінге ұшы­рап, 1938 жылы Орал қаласында ату жазасына кесіліпті
1991 жылы әкем ақталғаннан кейін, ол туралы мәлімет іздестіру мақсатында Уфа қаласына хат жолдаған болатынмын
Менің хатым «Ғалия» медресесінің тарихын зерттеп жүрген Давлет Магадеев деген адамның қолына тиіпті
Ол кісімен, дүниеден озғанға дейін,  бірнеше жыл хат алысып тұрдым
Давлет Магадеев – белгілі журналист, еліне танымал білімді адам
Құран Кәрімді башқұрт тіліне аударғандардың бірі
Маған жазған соңғы хатында Давлет Магадеев 2002 жылдың 29-31 қаңтарында «Башкортостан» газетінің үш нөмірінде жарияланған «Медресе Галия» атты еңбегін жіберіпті
Сөз соңында ол,  мүмкіндік болса, бұл еңбегін қазақстандық басылымдардың біріне ұсынғанымды қалапты
Көп кешікпей «Медресе Галия» «Таң-Шолпанның» журналының 2006 жылғы бірінші санында жарық көрді
Мен қысқаша келтіріп отырған мәліметтердің бәрін де сол журналдан оқи аласыз.
Сабыр Ғабдолкәрімұлы
Атырау облысы,
Құлсары қаласы
