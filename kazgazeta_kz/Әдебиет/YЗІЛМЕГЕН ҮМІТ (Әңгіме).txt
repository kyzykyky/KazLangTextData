Тұрсынбек Токин
Қой енді бұл үйде отыра берудің реті жоқ
Соңғы кездері келіннің мінезі күрт өзгеріп кетті
Сірә, тұрмысқа шыққысы келіп жүрген болар
Мен оған қолбайлау болмайын, кетейін бұл үйден.
Осы кезде сыртқы есік ашылғанда тықыл­даған аяқ дыбысы естілді
Сірә, келген келін шығар…
– Қу қақбас, әлі үйде отырсың ба?
Үйге дікілдей кірген келіннің айғайынан үрейі ұшқан Әсия апа жұқа пальтосын қолына ала салып сыртқа шығып кетті
Күннің суығына да қарамастан жұқа орамал, жұқа пальтомен шығып кеткен екен
Қайта кіріп шәлісін алуға келінінен жасқанып сәл тұрды да, ілби басып балабақшаға қарай кете берді
Дүниенің бар азабы жан қинап жүріп күн көрген екен
Жылдар өткен сайын ­адуын келіннің күңіне айналғанын сезсе де, жалғыз ұлынан қалған кішкене немересін қимайды
Қатал тағдырдың маңдайға берген жазуына көнбістікпен, жанкештілікпен күн өткізіп келеді
Аюдай ақырған келінінен көрген қорлығын ішке жинай жүріп анда-санда баласының бейітіне барып, іштегі зар-мұңын төгіп-төгіп қайтады
Қыстың қыраулы күндерінде де қар-мұз басқан суық бейітті ұзақ құшып, мауқын тарқатып, шаршап қайтатын
Соңғы айларда денсаулығы күрт өзгеріп, әлсірей бастады
Қайғы-қасіреттен қажыған Әсия апа қу жанын Тәңіріне ертерек беріп құтылмақ
Құдайдан ажал тілегенмен, күткен ажалы да уақытынан бұрын келе қоймайды екен
Көңілі құлазып, өзегін өрт жайлағанда кішкене немересін емірене иіскеп, жан шақырған болады
Уайым-қайғыдан ерте қартайды, бар төзімі таусылды
Елудің есігін енді ашқанмен іштегі қайғы жанын жегідей жеп барады
Бір көргенде-ақ көздің жауын алатын сұлу көркі күн сайын солып бара жатқандай
Енді бұл үйдің табалдырығын аттамастан бір жола кетуді ұйғарды
Немересін балабақшадан әкелді де, маңдайынан ақтық рет қайта-қайта иіскеп, баланы ішке енгізіп жатып:
– Ғұмыр жасың ұзақ болсын, бақытты бол, – деп көз жасын сүртіп кете берді
Қыс түскелі жалғыз ұлының бейітіне бармағалы да екі-үш айдай уақыт өтті
Соңғы кезде денсаулығын күтіп, күннің жылынуын күтіп жүрген
Енді амалы таусылғандықтан, қар аралас жауынға қарамастан, қала сыртындағы бейітті бетке алып, мұз аралас шалшық суларды кешіп келеді
Кеш түсе ауа күрт салқындап, шалшық суларды қабыршық мұз басып, жол көктайғаққа айналды
Қараңғыда бір жығылып, бір сүрініп, жүрісі өнбей-ақ қойды
Маңайды тегіс меңіреу тыныштық басқан
Тас қараңғыда өзінен басқа тірі жан жоқ
Ентіккен демі, аһылап-үһілеп шыққан үні өзіне ғана серік
Жығылып тұрған сайын күбірлеп сөйлеп те алады
Шөл қысып бара жатқан соң, қабыршақ мұзды аузына салып, кеберсіген ернін жібіткен болды
Басы айналып, әлі құрыған Әсия апа тайып құлаған жерінен сүйретіле тұрады да, бар күшін жиып ілгері ұмтылады
Сәл көтерілсе болды, аяғы тайып төмен қарай домалай сырғиды
Осылай қайта көтеріліп, қайта сырғумен әбден қара тер болды
Ақтық рет бар күш-қайратын жиып, биікке біраз көтеріліп еді
Бірақ жаңа ғана қабыршаққа көмкерілген мұзды төбеге тайып жығылған бойда төмен қарай сырғытумен жол жиегіндегі қойтасқа бір-ақ әкелді
Осы құлағаннан қойтас түбінде ұзақ жатты
Суға малшынған жұқа пальтоның суығы сүйегіне жетіп, тұла бойын қалтыратып барады
Тағы да ес жиып тұрайын десе титығына жетіп қалжыраған қол-аяғы икемге көнер емес
Сонда да болса далада, жолда қалып қоймауды ойлап жер бауырлай, еңбектеп те жылжи берді
Бар мақсаты қайтсе де баласының басына жетіп өлу.
– Құдайым-ау! Жаратқан Ием-ау! Өлген жерім осы ма? Жеткізе гөр баламның басына! – деп Тәңірісіне қайта-қайта жалбарынады
Басы айналып, көзі қарауытып түрлі-түсті бейнелер көз алдында шыр көбелек айналып бара жатқандай
Ызыңдаған шу да құлаққа жиі естіле бастады
Осы шыр көбелек айналған көп бейненің ішінен шыққан ақ киімді, ақ сақалды шал қолындағы үлкен тонды жауып жатып:
– Қызым-ай, Әсия жан-ай! Тұр, тұра ғой, суда неге жатырсың? Кешеден бері жалғызың, Серігің келуіңді күтіп жатыр
Жүр, соңыма ер, – деді де өзі жоғары қарай жүре беріп жоқ болды.
Мұздаған денесі жылы тонға оранысымен-ақ, тұла бойы қызып, ширап сала берді
Бой-бо­йына әп-сәтте күш жиналып, орнынан жеңіл тұрды.
– О, Тәңірім! Зарымды естіген екенсің-ау! Ол жас күніндегідей дедек қағып жүгіре жөнелді
Тәңірдің ықыласы түсіп тұрғанда тезірек жеткісі келіп, баласының басына қарай құстай ұшып келеді
Бұрынғыдай көк мұздан аяғы да таймайды.
– Уа, құлың болып кетейін, Тәңірім! Жеттім-ау, жеткіздің-ау
Баласының бейіті өте биіктеп кеткен бе қалай? Басына әсем көк күмбез орнапты
Төбесіндегі күмістей жарқыраған айы да маңайға ерекше сәуле шашып, нұрландыра түскендей
Мазардың есігі айқара ашылғанда, сонау төрде ақ киім киіп отырған баласы айқын көрінді
Оның алтынға малынған ақ шекпені жарқ-жұрқ етіп көздің жауын алады.
Ол анасын көре салып, жас күніндегідей құшақ жая ұмтылды
Жалғызын зарыға сағынған ана да баласына құшақ жая аңырап келеді.
– Құлыным-ау, жалғызым-ау! Секентайым-ау, ұзақ жүріп өзіңе зорға жеттім-ау! Келші, иіскетші маңдайыңнан…
Даурыға сөйлеген әйел мен ер адамның ­дауыстары оның тәтті қиялын бөліп жіберді
Әсіресе, аптыға сөйлеген әйелдің үні айқын естіледі.
– Қой, таста
Қайтесің бейіт басына келіп жүрген бомж шығар
Бол, кетейік, жолдан қалмайық, – деді ол ер адамға
Ері әйеліне көнбей, машинасының жарығымен қимылсыз жатқан денеге барлай қарады да, оның бетін өзіне бұрып әйелін шақырды.
– Хадиша, қорықпа, бері кел
Мынау сау адам, өзі әйел адам екен
Бомждар сияқты сасық исі де, арақ исі де байқал­майды
Тек үстіндегі киімдері су, батпаққа әбден малшынған
Қолында білезік, сақина­ларына дейін бар
Бұл сау адам, – деді
Қасына келген әйелі қимылсыз жатқан
денеге қарауға дәті жетпей:
– Кетейікші, бәлесіне қалармыз, – десе де, күйеуі шалажансар жатқан әйел адамды жолға тастап кетуге қимай, машинаның артына жайғастырды
Әйелі жол бойы күйеуінің миын жеумен болды.
– Құдай-ай, басыңа пәле іздейсің де жүресің
Тірі өлікті салып алдың, жолай өліп қалса қайтесің? Кімге жауап бересің? Қайтадан орнына апарып тастайық, – десе де күйеуін көндіре алмады.
Үйге келісімен келіншек мұздаған денені жылы сумен жуып, құрғақ киім кигізді де, суықтан әбден сіресіп қалған қол-аяғын уқалап жан шақырттырды
Жас келіншек Әсия апаның денесін уқалаған сайын сұлулығына сұқтана таңырқайды.
– Апырым-ай, не деген сұлу жан еді
Мәрмәрдай аппақ денесі жас адамдай үлбіреп тұр ғой
Сірә, бұл тегін адам емес
Жаратылысы ерекше адам
Неге бейуақыт далада жол бойын­да жатты екен? Кім жолға тастады екен? Шай жасап жүріп Әсия апаның сұлулығына сұқтанған жас келіншек көңілдегі ойын күйеуіне де айтып жатыр.
Сүт қатқан қою шай Әсия апаға әл беріп көзін ашты
Ол жан-жағына үнсіз қарап жатып, қайта ұйықтап кетті
Ертемен қатты қағылған қақпа үй ішін тегіс оятты
Осыдан бір ай бұрын ағайын-туғандарға барып қайтуға кеткен әкесі екен
Әкесінің келгеніне үй-іші болып қуанып жатыр
Жол соқты болып келген әке бала-шағасын көргенде, шаршағанын да ұмытқандай
Өздерімен-өздері мәз-мейрам болған отбасы өткен-кеткен жаңалықтардың бәрін қалдырмай айтып жеткізуде
Кішкене немере қызы сүйінші сұрағандай.
– Ата, өзіңіз жоқта біз әже таптық, – деді тілі былдырлап
Атасы немересінің бұл сөзіне түсінбеген сыңай танытып, мынау не айтып тұр дегендей күйеу баласына иек қақты
Шай үстінде күйеу бала мен қызы болған жайтты әкесіне баян­дап берді
Балалардың әңгімесін үнсіз тыңдай отырып:
– Бәрекелді, сауабын алып жақсылық жасаған екенсіндер
Бірден емханаға апармадыңдар ма?
– Біздің емхананың жайы белгілі ғой
Іші суық, сау адамның өзі ауру болады
Құдайға шүкір, кешеден бері ыстық шай ішіп беті бері қарады.
– Енді өзінен сұрамадыңдар ма, кім екен?
– Әзірге мазасын алып ештеңе дегеніміз жоқ
Сауығып тыңайған соң сұрармыз.
Ұйқы құшағында ұзақ жатқан Әсия апа бесін намазында бір-ақ оянды
Тұла-бойы дел-сал
Сәл қозғалса болды, ауырып қоя береді
Қозғалуға шама жоқ, қимылсыз жатқан күйі бос бөлмені көзімен бірнеше шолып, әр затқа жіте қарап көңіліне алданыш іздейді
Жатқан үй, байдың үйі екені бірден көрініп-ақ тұр
Сірә, бизнесмен, коммерсант біреулердің үйі шығар
Бөлме ішіндегі шетелдік әсем жиһаз бөлмеге ерекше әр беріп жайната түскендей
Дәл қазір қайда келіп, қайда жатқанын түсінбей әуре.
Жалғыз ұлы Серіктің соңынан шыбын жанын пида қылып о дүниеге кеттім деген адам кімдікінде жатқанын, мұнда кім әкелгенін біле алмады
Көзін ашса болды, қарсы қабырғада өзіне төне қарап тұрған елулер шамасындағы ер адамның жылы жүзі жақындай түседі
Қараған сайын оның қалың қабағы ат жақты, қара торы келбетін бұрын көрген адамына ұқсайтын сияқты
Бірақ оның кім екенін, қайда көргенін ойлауға шама жоқ
Көңілге шер боп қатқан уайым-қайғы, қалың ой, қу жанын жегідей жеп ештеңеге шамасын келтірер емес
Екі дүниенің арасында не әрі, не бері өте алмай жалғыз қалған жанға дәл қазір ештеңенің керегі жоқ
Көзін жұмса болды, өзіне қара тон әкеп, баласының басына жетуге көмектескен ақ киімді, ақ сақалды шалды іздейді
Тағы да оның қайта оралуын аңсайды
Иә, сол шал қайта келсе екен, қайырымсыз қу дүниені талақ қылып, өзінің осынша обалына қалған Рәшила мен Сұлтанға тастап-ақ кетер еді
Иә, бұл өмірде осы екеуінен келген қасірет-қайғы ұмытылмақ емес
Сұлтанды әскерге шығарып салатын түні бір басына осынша бақытсыздық келетінін білсеші
Пошташы қыз Рәшила бұған Сұлтаннан келген хаттарды бермей жасырып, отқа май құйғандай ғып ел ішіне өсек таратып Сұлтанға хат жазды.
– Әсия басқа біреуден бала туып, масқара болып елден қашып кетті, – деп төбеден жай түскендей ғып Сұлтанның Әсияға деген үмітін біржола үзді
Әсияның өзінен хат-хабар болмаған соң, енді Сұлтан да хат жазып іздемейтін болды
Жылға тарта уақыт ел бетіне көріне алмай үйде өткізген азапты күндер бір-біріне жалғасумен өтіп жатыр
Некесіз жаннан туған сәбиін құшақтап кетіп қалайын десе қайда барарын білмейді
Ақыры жаназабынан құтылып, біржола бел буып Ташкеннен Торғай даласына жеміс-жидек әкеліп сатып жүрген саудагердің соңынан еріп кете берді
Саудагер жігіт өзінің бойдақтығын айтып:
– Тек қана сен үшін осы ауылға келіп жүрмін, – деп әр келген сайын, сұлу қызға көңіл-күйін жырдай ғып жеткізген
Айласын асырған саудагер келгеннен кейін аяқ астынан сылтау тауып: – Сенің балаң бар ғой, әзірше басқа үйде тұра тұр, уақыт келген соң үйге апарып той жасармыз,– деп Әсияны баласымен басқа үйге, басқа ауылға орналастырды
Келгелі ертеден қара кешке дейін түскен үйдің жұмысы таусылар емес
Бұрын істеп көрмеген бау-бақшаны күту, ат шаптырым ауланы таза ұстау әрі баласы көп үйдің кір-қоңын жуу, түн ортасы ауғанша бір толастамайды
Екі ай ішінде әбден қажып бітті
Саудагер жігіт әр келген сайын неше түрлі сылтау айтып, қанша айла жасаса да Әсияны өз дегеніне көндіре алмады
Некеге тұрғанда ғана тілегің орындалады, деп оны маңайына жолатар емес
Айла-амалы таусылған саудагер жігіт соңғы кезде келмей кетті
Әсия алданғанын сезіп, күдіктене бастады
Ақыры күдігі расқа айналып, онсыз да көрген бейнеті аздай-ақ аяқ астынан үлкен жанжалға ұшырады
Бейқам кір жуып отырған Әсияға сырттан айқайлай кірген ұзын бойлы, арық әйел бас салды.
– О, қу қаншық, сен екен ғой менің байымның басын қатырып иемденіп жүрген
Мен сонда екі баламмен далада қалмақпын ба? Көрсетейін мен саған…
Ол ашумен бірден Әсияның шашынан сүйрей жөнелді
Егер сыртта жүк түсіріп жүрген балалар арашаламағанда, іс немен тынарын кім білсін
Ашулы қатын араша бермей тепкілеп, төмпештеп жүр
Балалар зорға айырып әкеткенмен, әбден күнге күйіп, тозығы жеткен көйлектің жартысы ашулы қатынның қолында кете барды
Осы оқиғадан кейін Әсия көрінбей кеткен суайтты күтпей, үй иесінен жолға азғантай ақша алып, Алматыға кетті
Барар жері қалмаған жалғызбасты әйел сәбиін құшақтай жүріп, қақпаған есігі қалмады
Ақыры балабақшаға еден сыпырушы болып орналасып, сәбиіне орын тапқанына қатты қуанды
Әркез вокзалдарда кезек түнеп, күн өткізіп жүргенде, талай жолаушылар да, байлығына сенгеннен не бір кереметтер де сұлулығына қызығып көңіл білдіргенмен, Әсия ешқайсысының тілегін қабыл алмады
Еркек атаулыдан біржола көңілі қалғандықтан, енді тұрмыс құруға зауқы жоқ
Бар арманы Серігін қатарынан кем қылмай жеткізу
Тәңірісіне шүкіршілік ете жүріп жалғыз сүйенішін оқытып, үйлендіріп немере де сүйді
Серік заңгер мамандығын алғаннан кейін сотта хатшы болып жүрген қызға үйленіп балалы болды
Жалғызынан немере сүйіп, енді жеттім бе деп жүргенде маңдайға мықтап жабысқан сордан құтыла алмады
Қатал тағдыр тағы да аяқ астынан қайғыға душар етті
Кенеттен бұзақылар қолынан шейіт болған Серіктің қазасы бүкіл өмірін құртып-ақ кеткендей
Жалғызының соңынан кеттім деп Құдайдан ажал тілегенімен, ажал да қасарысып уақытынан бұрын келе қоймайды екен
Сол күннен бері тек тірі өлік болып өмір сүрумен келеді
Көкірегі толған қайғының бар емі Серігінен қалған жалғыз немересі кішкентай Сұлтан
Опасыз дүниенің ең қымбаты да, қимасы да, Серігінің екі көзіндей боп домаланып жүрген немересі ғана
Бір ғажабы Серік әкесі Сұлтанға ұқсаса, кішкене Сұлтан Серікке ұқсап үшеуі бір-бірін бірі қайталап кеткендей
Ауыр ой құшағында жатқан Әсия апа қайта ұйықтап кетті.
Жолсоқты болып келген әке бүгін кеш оянды
Күндегі әдетпен қызы мен күйеу баласы жұмыстарына ерте кеткен екен
Ас бөлмеге барып шай қойып, қонағын шайға шақырмақшы болып келіп еді
Ол ұйқыда жатқан әйелдің жүзіне барлай қарап тұрып, оның ноқаттай екі меңіне көзі түсті.
– Апырмау, жүзі таныс адам сияқ­ты ғой
Мына кісі Әсия болма­са нетті
Ие, соның өзі…
Ол қонағын оятып алмайын деп ақырын басып шығып кетті
Ұйықтап жатқан әйелдің ақ құба өңі, иектегі екі қара меңі от басқандай көз алдынан кетер емес.
– Құдай-ау, сол Әсияның өзі ғой, – деді ол өз күдігін өзі растағандай
Сонау бір жастық шағын есіне алып:
– Ойхой, дүние-ай! Ойхой, заман-ай! Бір кезде талай жігіттің арманы болған Әсия еді-ау! Әсия бой жетісімен-ақ маңайдағы ауылдың жігіттері оны көрмекші болып, ауылын төңіректеумен жүретін
Өзінің ерекше сұлулық сымбатымен елге аңыз болып тараған Әсия ғой
Қайран Әсия-ай, сенен тірідей айырыламын деп ойладым ба? Талай жігіт сыртыңнан ғашық болып жүргенде мен де өлеңмен хат жазып жауабын тағатсыздана күтіп жүретін едім
Сондағы өлеңім қалай басталушы еді…
Дегенде Әсиягүл, Әсиягүл,
Айрықша оның аты қасиет гүл.
Аққудай айдындағы жалғыз едің,
Өзіңе ынтығумен жігіттер жүр
Көңілі қатты толқып, басқа бір сиқырлы дүниенің есігін ашқандай болған әке айнаның алдына келіп өзінің қазіргі келбетіне көз тастады
Айнадан сақал-мұрты өскен, қырау шалған шашы, ұйпа-тұйпа болған біреу өзіне таңырқай қарап тұр.
– Қой, мына күйімде Әсияға көрінгенім ыңғайсыз болар
Баяғы кербез сұлу Әсия ұсқыны жоқ шалды көріп шошып жүрер
Үстіме дұрыс киім киіп, өзімді-өзім қалыпқа келтірейін
Өзін қашанда салмақты еркектің біріне санайтын әке бұл жолы абыржып жүріп, бірде сабын, бірде қырынатын станокты жиі ауыстырумен тез арада жуынып, таранып, айна алдына қайта келді
Айна алдында тұрған адам енді бұған жаңағы кісіге қарағанда, мен қандаймын дегендей сынай қарайтын сияқты
Аса ыждаһаттықпен шалқасынан таралған толқынды бурыл шашты кісінің үстіне кигені де түсі ұқсас сұр костюм шалбар еді, сахнаға бірінші шыққалы тұрған артистей қобалжып тұрып үстіндегі киімі мен аяғындағы туфлиіне дейін бір шолып өтті де, дәл осы күйде Әсияға қымсынбай көрінуге болады деп түйді.
«Сол түні мені әскерге шығарып саларда күтемін демеп пе едің? Амал не, көп болдың, маңдайыма сыймадың? Бір Рәшиланың жауыздығынан екеуміз де адасып қалмадық па? Енді қартайғанда менің шаңырағыма сені әкелген көп жылғы үмітім, арманым шығар
Әсияшым қайда деп, Тәңірге талай жалбарынушы едім
Ақыры жасым елуден асқанда, бәйбішем қаза болып жалғыз жүргенде сені қайта жолықтырған тағдырдан айналып кетпеймін бе
Әрине, сенің күйеуің де, бала-шағаң да болуы мүмкін
Бірақ сені тірі көргеніме, бұл өмірде сенің бар екеніңді білгеніме қуаныштымын
Құдай маған ұл бермесе де дүниеге келген үш қыздың бірін Әсия атадым
Ондағы ойым күнде Әсия деген атыңды естіп жүру…»
Айна алдына жасарып келіп тұрған әке Әсияға айтар әр сөзін жаттап, қалай бастарын ойлап тұрғанда, сыртқы есік айқара ашылып күйеу бала кіріп келді
Ол ентіге сөйлеп:
– Көке, бүгін жұмысым көп болып тұр
Жолай мына кісіні баратын жағына апарып тастауға келдім, – дегенде тәтті қиял құшағында тұрған әке ұйқыдан шошып оянғандай селк ете қалды.
– Жо-жоқ балам, сабыр ет
Бұл кісіні мен таниды екенмін
Бұл Әсия деген кісі, бұрын бір ауылда тұрып, бір мектепте оқып, өскенбіз
Оянған соң мән-жайды біліп сөйлесейік, – деді де күйеу баланы қақпаға дейін шығарып салып, қайта оралды
Әсияның есігіне тақағанда, оның әлсіз үні естілді.
– Кім бар? Балалар-ей, қайсысың барсың?
Әке есік алдында үнсіз тұрып қалды
Қалай кірерін, не айтарын білмей тұр
Маңдайын есікке сүйеген күйі әлі де тұра берер ме еді, жаңағы үн қайта шығып, аяқ тығыры қайта естілгенде ғана жас балаша есікті жасқана ашып, үйге енді
Кірген бойда төрде диван үстінде көк халат киіп отырған Әсияға көзі түсіп кеткенде тұла бойы шымырлап, ыстық қан басына шауып, бір орында тапжылмай тұрып қалды
Аяқ астынан мынадай көрініске тап болған Әсия екі көзі шарасынан шығып кетердей, келген адамға үрейлене қарап қалған
Ештеңе түсіне алмай аң-таң
Әсия сәл үнсіздіктен кейін барып үн қатты
Оның үнінен таңырқаудан гөрі қорқыныш байқалады.
– Сіз… сіз кімсіз? Н-н-неге үндемей тұрсыз? – дегеннен басқа ештеңе айта алмады
Келген кісі орнынан зорға қозғалып, диван шетіне жайғасты
Ол бір қырын отырған күйі әңгімесін бастап кетті
Әңгімені бастауын бастаса да, шашыраңқы ой мен қиуы қашқан сөздер бір-бірімен ұйқас табар емес.
– Сіз м-м-мені білмейсіз
Бірақ мен сізді білемін
Менің шаруам… Ол мұғалимаға дұрыс жауап бере алмай тұрған оқушыға ұқсап, әр сөзін тұтыға жұтып, енді не айтарын білмей отырғанда, кенеттен Әсияның ышқына шыққан дауысы бөліп жіберді.
– Құдайым-ай, сіз… сіз… Сұлтан… Ол талықсып кетті
Сұлтан Әсияның басын кеудесіне басқан бойда үнсіз отыр
Ұзақ үнсіздік
Әсияның тыныштығы бұзылса одан тағы да айырылып қалатындай, қозғалуға дәрмен жоқ
Тас мүсіндей қатып қалған
Көп жылғы зарыға күткен сағынышын осы тыныштық қана сақтап қалатындай бәрін де жүрекпен қабылдап, жанымен сезініп отыр
Осы сәтте Әсия, әке құшағында алаңсыз бұйығып жатқан сәбидей, тамаша тәтті күйде еді…
Бұл дүниеден ұрпақсыз өттім бе деп жүрген әке, немеренің барын естігенде оны көрмекке, ең болмаса дауысын естімекке күн санап, тағаты таусыла жүріп ақыры Әсияның мазасын алумен жексенбі күні телефон шалғызды
Осы өткен екі апта ішінде сәбиін қатты сағынған Әсия телефонның тұтқасын ұстаған сайын, ке­лінінің қатал үні шыға келетіндей, әр нө­мер­ді қинала теріп, тұтқаны құлағына тақай бергенді:
– Бұл кім? – деген сәбиінің тәтті үні естілді
Осы сәтте жүрегі жарылуға аз-ақ қалған Әсия:
– Еу, құлыншағым! Жан-н-н… – деуге ғана шамасы келді де, біржола тілден айырылғандай дәрменсіз отырып қалды
Қасында шыдамы таусылып отырған Сұлтан телефон тұтқасын қолына ала салып, өмірі естіп-көрмеген немере дауысын үнсіз тындауда.
– Әже, әже қайдасың? Мені неге тастап кеттің? Мамам сені айнала іздеп жатыр, – деген сәбидің дауысы әкені елжіретіп барады.
– Әже, әже қайдасың? – Неге үндемейсің? – Мен, мен Сұлтанмын ғой.
– Неге үндемейсің? Әжесін қатты сағынған сәбидің өксік аралас шыққан үні әке Сұлтанның тұла бойын тебірентіп жібереді
Жаратылыстың осы бір құдіретті күшіне қанша сабырлы болса да төтеп бере алар емес
Ашылған бұлақтай немере үнімен қоса құйылған ыстық жас бет-аузын жуып барады
Осынша сағынтқан ұрпақ дауысы бүкіл жан дүниесін арбаған үстіне арбай түскендей
Әсия да, Сұлтан да осы бір құдіретті күштің еріксіз тұтқынына айналып, екеуі де бір сәт дәрменсіз күй кешкендей болды
Арада бірер ай уақыт өткенде Әсия мен Сұлтан үлкен қуанышқа бөленді
Әсияның келіні басқа біреуге ерге шығып, кішкене немерелерін бұларға қалдырып кетті
Кішкене Сұлтан келгенде ата Сұлтан бүкіл елді жиып той жасады да, молда шақырып, кішкене Сұлтанның атын өзгертіп, Жалғас қойды
Көп уақыт зарығып қауышқан жандардың отбасыларына немере келіп қосылғанда екеуі де қайта түлеп, қайта жасағандай шексіз қуанышта еді.
