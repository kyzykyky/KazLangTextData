Абитуриент
ХХ ғасыр, жетпісінші жылдардың басы
Жер түбінде тұратын Ерхан екінші Алматыдан түскенінде үлкен әпкесі Әлима және жездесі Қанағат күтіп алды
Мектебін биыл бітірді
Келесі аптада тиісті құжаттарын мұғалімдер даярлайтын жоғары оқу орнының математика факультетіне тапсырғаннан кейін өзі сияқты талапкер, әскерден келген жігіт Бақтиярмен Хайуанаттар саябағын қызықтады, қыдырып жүрген жұртпен бірге Көктөбеге көтерілді
Ақырында Бақтиярдың қолқалауымен екеуі сыраханаға бас сұқты.
Қырық күн шілде, күн ыстық
Сыраханада адам көп, у-шу
Жастары егделеу қазақтар шақырғасын екеуі жандарына барып амандасты
Жай-жапсарларын сұрап жатыр
Кепкісінің күнқағарын теріс қаратып киіп алғаны екі академикті және бір математика ғылымдарының докторын жақсы танитынын айтты
Сақал-шашы жалбырап өсіп кеткен тағы біреуі педагогикалық институттың ректорымен бірге оқыпты, сыралғы досы көрінеді
Өздері оқуға түсіретінін айтып тұрғасын не жан бар? Ерхан екі рет дүкенге барып қайтты.
Әлден уақытта алаңсыз ұйқыға кірісті, қалың шөп өскен арықтың ішіне жантайыпты
Шошып оянып кетті, арықтан басын көтеріп қараса екі қызыл жағалы жақындап келе жатыр
Жалма-жан арықтың түбіне қайта бұқты
Әлгілердің біреуі тап түбіне келгесін жылыұшырап сөйледі
Тілі майда.
–Бауырым, тұра ғой, мына жерде өкпеңе салқын тигізіп аларсың
Салулы төсекке барып ұйықтамайсың ба?– дейді.
Сол күні айықтырғышта түнеп шықты
Қалтасына салып шыққан жиырма бес сомынан көк тиын қалмапты
Таңертең милицияның көлігі шағын бақтың жанында түсіріп кетті.
–Қаланы білесің бе?–деп сұрады қарны қабақтай милиционер.
–Иә!–деп кәміл сеніммен жауап берді Ерхан
Қызыл жағалылардан тездетіп құтылғысы келгені рас.
Бақтың ортасымен түрлі ой жетегінде келе жатқанында ағаш көлеңкесіндегі ұзын отырғышта отырған екі адам дауыстап шақырды
Қолдарын бұлғап шақырып тұр
Кешегі оқуға түсіретін таныстарына ұқсайтындай, жақындап барып амандасса басқа
Бет-аузы домбығып ісіп кеткені атынан ат үркетін ақын көрінеді, екіншісі Біріккен Ұлттар ұйымы туралы салтанатты ән шығарған жас композитор болып шықты.
– Шарап алуға бір сом қырық жеті тиынымыз жетпей тұр
Демеп жібер,– деді қолында таяғы бар және аяғын сылтып басатын ақын
Сол заманда портвейннің бағасы тап осындай болатын
Бұл айықтырғыштан шыққанын, қалтасы тесік екенін айтты және кешірім сұрап жөніне кетті.
Әпкесі мен жездесі орталық мешіт төңірегіндегі жеке үйде тұратын, қайда жоғалып кеткенін жабылып сұрады
Енді қайтып жалғыз өзі көшеге шықпайтын болды
Осы шаңырақтың тұңғышы, тоғызыншы сыныпты бітірген Кәмилә немесе үлкен әпкесі бірге жүретін болып келісті.
Уақыт өтіп жатты
Шілде айы да аяқталуға жақын, таң атысымен күн ысып кетеді
Бір күні таңертең үйдің іргесіндегі сәкіде төрт көзі түгел шай ішіп отырған
Әлдекімдер қақпаны қаққасын Кәмилә барып ашты
Әлгі адамдар мұның көзіне оттай басылды, баяғы сыраханада кездесетін жарандар.
– Әбілмансұр үйде ме?–деді кепкісінің күнқағарын теріс қаратып киіп алғаны
Әбілмансұр жездесінің әкесі.
– Әбекең бес жыл бұрын қайтыс болды, Кеңсайда жатыр,–деп жауап берді Қанағат.
– Қапшағайда тұрамыз, жарық дүниеден хабарымыз жоқ, айналайын
Әбекең де өткен екен-ау, қайран бауырым! –деп еңкілдеп жылап қоя берді кепкі кигені
Көлдей орамалымен көзінің жасын сүртіп қояды ара-тұра
Жанындағы екеуі үн-түнсіз ербиіп тұрған, балағы қысқа шалбарының белдігін кендір жіппен байлап алғаны кенет қалтырап-дірілдеп мұрттай ұшып түсті
Шалқасынан түсіп жатқан күйі аяқ-қолы ербеңдеп жатыр
Қояншық ауруы бар ма? Өзіне-өзі әрең келді әлгі байғұс
Қанағат үйден бір шөлмек арақ әкеліп бергесін Әбекеңді өле-өлгенше ұмытпайтынын айтқан үшеуі лезде жоқ болды.
– Маскүнемдер ғой, қаңғыбас иттер сияқты жосып жүреді, осыларға ұқсағың келе ме? – деп сұрады жездесі
Даусынан балдызын іштартып сөйлеп тұрғаны байқалады.
Бұл ұқсағысы келмейтінін келте қайырып айтты және ауылдағы Сәрсен ағайы сияқты күндердің күнінде балалардың алдында сабақ түсіндіріп тұратындай армандап отырды.
Сараның күлкісі
Жас жігіт Ерпейіл сенбі күні түнде оянып кетті
Сүйікті қызы Сараның тастап кеткені есіне түскенде ұйқысы шайдай ашылды
Л.Гумилев атындағы университетте үшінші курс­та оқыды
Болашақ мамандығы әдебиетші
Пәтері осы оқу орнының іргесінде, Алматы қаласына тұрмысқа шыққан қыз апасының бір бөлмелі үйінде тұрып жатыр.
– Қыс қылшылдап тұр
Күн суық, пәтер де суық
Ал Сара болса мені тастап кетті,–деді кеудесі аһ ұрып
Сағат түнгі екі, Ерекеңнің төбелескісі келіп кетті
Киініп сыртқа шықты
Күн аяз
Көшеде өзі қатарлы жас жігіт жолықты.
– Мені танисың ба? – деп шегелеп сұрады.
– Кешіріңіз, танымаймын, – деді қорқа соғып тұрған ұзынтұра.
– Мен Сараның қалқаны мен семсерімін! – деп құлақ шекесінен бір қойды
Жер тайғанақ
Келесі көшеден бұрылып, көзден ғайып болғанша екі рет тайып жығылды қашып бара жатқан ұзынтұра байғұс.
Келесі аптаның сенбі күні түн ішінде тағы да оянды
Жеңіл-желпі киініп көшеге шықты
Ақпан айы басталғалы бері аяз қайтпай тұр.
– Сара мені тастап кетті!– деді кеудесі аһ ұрып
Түнгі сағат екіде төбелесетін адам табу оңай емес
Кездейсоқ жүр­гіншіні ұзақ күткендіктен, аяқ-қолы қалтырап тоңып кетті
Әлден уақытта төбе көрсетті бір пәтшағар, көлеңкеден сытылып жарыққа шықты.
– Қасқа да болған қасқа, темекі сұрағың келіп тұр ма?– деп жатыр сөзі сұғанақ бейтаныс.
Шешінген судан тайынбас, нығыздап үйреншікті сұрағын қойды.
– Мені танисың ба?
– Базарда арба сүйрететіндердің біреуі шығарсың, – деп әлгі жігіт тура маңдайынан ұрды
Қаны басына шапқан шатақ екен
Бірін-бірі үн-түнсіз сілейтіп соғып жатты
Әй, дейтін ажа, қой дейтін қожа жоқ, сілікпесі шыққандай ырсылдап кетті түнгі жүргінші.
– Татуласайық, – деді тәубесіне келіп.
– Мен Сараның қалқаны мен семсерімін! – деп кеудесінің талмау тұсынан оңдырмай соқты Ерекең
Пәтеріне қайтып келе жатқанда ойына түсті, алаң көңілі төбелестен жұбаныш табатын сияқты
Осысына көктем шыққанша айнымасқа бекінді.
Әлдеқандай басқосудан шық­қан ба? Әуелі біреуі, кейінірек байқаға­нындай бірқыдыру жерде екеуі, оның аржағында үшеуі іркес-тіркес келе жатқан бір топ жігіттерден таяқ жегеніне қарамастан сөзінде тұрды
Наурызда күн жылынғанша аптасына бір мәрте айналып келетін түнгі кезекшілігін қаза жіберген жоқ.
Қыз бен жігіттің арасында қара мысық жүгіріп өтсе дауасын табу қиын
Сараға ерегіскендей қалта телефонының нөмірін өзгертіп алды
Сөйлескісі келмеді
Жаны қиналып жүргесін көзден кетсе, көңілден де кететінінен үміттенуші еді
Бір күні бірге оқитын Бибігүл хат ұсынып тұр, Бибігүл Сараны жақсы танитын.
–Кездесейік! – деп бірауыз сөз жазыпты Сара
Ілгеріден таныс, елде жоқ сұлу, маржандай әріптері көзіне оттай басылды
Сара аграрлық жоғары оқу орнының студенті, осы университетте Әз Наурыз мерекесін Сарамен бірге тойлады
Наурыздың жақ­сылығы, қайырым-шапағаты мол, Ұлыстың Ұлы күні көңілінде кірбіңі барлар татуласып жатады.
–Кездесуге шақырмасам хабарласатын түрің жоқ қой,– деді Сара жымиып күліп.
–Күндіз-түні сені ойлап жүрдім,– деп шынын айтты Ерпейіл.
Сараның езу тартып күлгені адамды баурап алатындай, көңіліңді шуаққа бөлейтіндей
Алғашқы күні-ақ бойжеткеннің кіршіксіз таза күлкісінен жан дүниесі жадырап кетті
Сараның күлкісі ем, дәру екен.
Бірде музыкалық-драма театры алдында Сараны күтіп тұрды кешкісін
Бейбітшілік көшесі тұсынан бойжеткені бой көрсеткенінде жас жүрегі елжіреп сала берді
Осы қызды енді қайтып кездейсоқ жоғалтып алғысы келмейтіндей Тәңіріден ілтипат пен ізет тіледі өмірлеріне
Келер күндердің қуанышына үміт артты және тағы бір тілек қосты.
–Енді ешқашан төбелескім келмейді.
Оның осы сөздері айна-қатесіз ақиқат болатын
Сарамен қол ұстасып жүрген адам ой-ниетін таза ұстайтындай, көңіліне салса бауыр­мал болғысы келетіндей, жақсылықты аңсайтындай.
Басқа пәле – тілден
Ермұқан аудан орталы­ғындағы теміржол меке­месінің көмір қоймасында үлкен қақпаны ашып-жауып отыратын жұмыскер
Көлігіне көмір тиеген жүргізушілердің рұқсат етілген қағазы бар-жоғын тексеру міндетіне жүктелген
Ер жасы елуге толған соң, қолы қысқа болғанымен той-домалақ жасады
Тойдың үстінде төс қалтасынан әлдеқандай газеттің қиындысын шығарысымен төтенше әңгіме бастаған
Ілгеріде атағы жер жарған патша өтіпті
Шаппаған елі қалмапты
Күндердің күнінде Рум шаһарын қолына алғаннан кейін: «Күн астында мен ат шалдырмаған жер қалмады, енді бас еркің өзіңде» деп есік пен төрдей қаракер атының ер-тоқымын сыпырып қоя берген көрінеді.
– Бір ғажабы, – деді Ерекең іштей тебіреніп
– Әйгілі патша қандас туы­сым, түп нағашым болып шықты.
Ескі тәмсілде ғажап сыр жатқандай
«Үйдің жақсысы – ағашынан, жігіттің жақсысы – нағашысынан»
Ерекең ат ауыздығымен су ішкен сол дәуірде өмір сүрсе, патшаның оң қолы болатынына иманы кәміл еді
Тіпті кейде арманы кеудесіне сыймай кетеді, ұлы патшаның туын желбіретіп, ауыс-түйіс заманда орнын басып та қалатындай көрінетін.
Құрдасы Қамзаның алдында көкірегі аяққаптай болып жүргенінде таңғажайып түс көрді
Түсінде патшаның жер қайысқан қолы ұшы-қиыры жоқ көк теңіздің жағасында бір тізерлеп отыр, сәске түс екен дейді
Қалың әскер күн күркірегендей: «Патша жасасын! Патша жасасын!» деп ұрандап жатты
Алдыңғы шептегі таңдаулы жасақтың ішінде мұздай қаруланған Ерекең: «Нағашы, жалғыз нағашы, тілегім жолыңда!..» дегендей күбірлеп қояды, өзіне дән разы сияқты
Басында дулыға, қолында көк сүңгі найза! Көк берен сауытының кеу­де тұсында қызыл көз бұқаның басы бейнеленіпті
Орден, медаль болмаса да, сонысын едәуір уақыт қызықтап қарады
Ақырында:
– Бұл не белгі? – деп қасындағы қысық көзді әңгімеге тартты
Көршісі аң-таң күйі аңтарылып қарап қалыпты, сонан қос қолын кеудесіне айқастырып қойысымен шын ниетімен тәптіштеп түсіндірді
Қызыл көз бұқаның басы – қар жамылып, мұз жастанған сарбаздың белгісі болып шықты және ол кім көрінгенге емес, қан майданда жанкешті ерлік көрсеткен оғыланға берілетін көрінеді.
Ерекең әрі ойланып, бері ойланып, қай қиырда, қандай қиян-кескі соғыста жанкешті ерлік көрсеткенін есіне түсіре алмай-ақ қойды.
Көп ұзамай патша шатырынан шықты
Қиқулап ала жөнелген қалың қолы оң қолын жоғары көтергенде сілтідей тыныштық орнады
Көк теңіздей тасып-төгіліп сөйлеп жатқан сияқты еді, бір кезде ұлы нағашысы тура өзіне қарай төтелеп тартып келе жатты, қарсы алдына келіп талтайып тұрып алды да:
– Желке ас болмас, жиен ел болмас! – деп бастады
–Көрінген жерде атымды атайтын, шатып-бұтып сөйлейтін көрінесің
Сен, зәнталақ, бүгін таңертең Фракияға аттанып кетуге бұйрық алмап па едің? – деді салғаннан қаһарына мініп
Онымен де қоймады
Бұйрықты қаза қылғанның күні қараң болатынын қалың әскеріне ұқтырғысы келген шығар, тап қазір басын кесуге, қарға-құзғынға жемтікке тастауға пәрмен берді.
Анадайда кесінді дөңбек ағаш жанында ұры ит сияқты екі көзі ойнақшыған, айбалта асынған жендет тұрған
Іле-шала еңгезердей екі нөкері әлгі жендетке қарай сүйреп ала жөнелді
Ерекең не тірі, не өлі емес, тілі байланып қалыпты
Бір заматта: «Дат, тақсыр!» деп жан дауы­сы шықты.
Кезінде оқып жарытпаған байғұс бұрын-соңды Фракияны есітпепті
Ал патшаны көріп тұрғаны осы! Кім, қашан бұйрық бергені, тіпті есінде жоқ
Сондықтан құлақкесті құлы болатынын, ертелі-кеш ізгі тілегі мен дұғасына қосып жүретінін айтқанында көзінің жасы қоса төгілді
Патша түсі сазарып ойланып тұр
Ит те болса ағайыны ғой
Өкпеге қиғанымен, өлімге қимады ма? Жалаңдаған екі нөкері Ермұқанды тулақтай сүйретіп шу шыққан орнына қайта әкеліп тас­тады.
Ат басындай жүрегі бірде тоқтап, бірде қайта соғып Ерекең қара терге түсті
Мұнда нағып жүр? Жұмыстағы бригада бастығы Келдек қит етсе жиналысқа салатын, тағы жер-жебіріне жететін шығар жиналыста басы қалғыр Келдек
Әйелі, бала-шағасы қайда? Ештеңені түсініп жарытпады
Оның үстіне жендеттің күн көзіне шағылысқан айбалтасы зәре-құтын алды
Тісін шақыр-шұқыр қайрап, қан көрмесе сусаған қылышын қынабынан суырып алғанында төтенше ысқырық естілді
­Атышулы нағашысы ысқырық шыққан жаққа бүкіл денесімен бұрылып қараған
Бұ да көз тастады
Сөйтсе, аудандық полицияның бастығы Бетбақтырмас ­Азарбаев екен
Сабазың судай жаңа сарыала көлігінің жанында қаққан қазықтай қаздиып тұр, бір-бір автомат асынған екі-үш жігіті және тұр
Б.Азарбаев үскірігімен тағы бір ысқырып жібергенінде патша райынан қайтқандай, қылышын қынабына сала берді.
Ерекең: «А, Құдай! Нығметің мен рахымыңды түсіре гөр!» деп полицияны емес, туған әкесін көргендей жүрегі алып-ұшқан
Сонан, не керек, қызыл жағалыларға қарай тұра қашпақшы болғанда етпетінен түсті
Адам аласы ішінде, тап жанында бір тізерлеп отырған көзі қысық көршісі сол аяғынан тас қылып ұстап алыпты
Өлсе жіберетін емес
Ерекең де тірі жан, жатып алып бос қалған аяғымен жанұшырып тепкілей берді
Дәм-тұзы ағайын ортасында емес, аты-жөні жұмбақ көк теңіздің жағасында тау­сылатынын ойлапты ма? Кескен теректей сұлап жатса да әлгі көзі сығырайған итті үсті-үстіне тепкіледі
Әлден уақытта әйелі Сарқыттың:
– Не көрінді саған? – деген даусынан оянса, таң атып келе жатқан сияқты
– Көзіңе қос көрінді ме? Қайта-қайта тептің ғой! – деді әйелі күңкілдеп
Қатын деген дұшпан ғой, тілін тартпастан сөйлеп жатыр
Бұрынғының сөзі рас, «Басқа пәле – тілден» деп біліп айтқан ғой.
Yрей
Астанада жадырап жаз туған уақыт
Ерқанат ақсақалдың қолында тұратын кенже ұлы Бағлан бала-шағасымен бірге демалыс күндері Бурабайға кетті
Бүгін келуі керек еді
Хабар жоқ
Кемпірі Қатира екеуі шай ішіп отырды
Бір күн бұрын ұры-қары үшінші қабаттағы пәтерді үптеп кетіпті.
– Есікті кілтпен ашқан көрінеді, кешкісін әйелі екеуі қонаққа кеткенінде тонапты,–деді Қатира
Осы оқиғаның жай-жапсарынан құлағдар Ерекең басқа бір әңгіме айтты.
– Бағана Бағила кездесті
Жанында бейтаныс, түр-түсі суық екі адам тұр
Солардың көзінше пенсия алған-алмағанымды сұрап қоймайды
Жауап бергенім жоқ, үндемеген үйдей бәледен құтылады.
– Пенсияңды алып па едің?
– Алдым.
Ерқанат құйтақандай бала кезінде егістік басындағы дала қосына жалғыздан-жалғыз тастап кеткесін қатты қорқып шошыныпты
Содан бері үнемі қауіп ойлағаннан елегізіп жүреді
Күндіз біреу есікті қақса, аржағында дию-пері тұратындай өзі ешқашан бармайды, келінін немесе баласын жұмсайды.
Сағат түнгі он бірде кемпірі екеуі төсекке жайғасты
Дәліздің шамын жағып қойды
Ерекеңнің көзі ілініп кеткенінде әлдене тарс ете түсті.
– Ол немене?–деп сұрап жатыр кемпірінен
– Барып қарасайшы.
– Ас бөлмесіндегі ыдыс-аяқ орнында сияқты, құлап, сынып жатқан ештеңе жоқ,–деп Қатира қайтып келді
Іле-шала шалының құлағына құпиялап сыбырлады.
– Темекінің исі ме? Ас бөлмесінен бір жат иіс шығып тұр.
Осы суық хабардан Ерқанат тіксініп қалды
Отбасында ешкім темекі тартпайды
Екінші қабат, біреу балконға темекі тұқылын лақтырып кетпесе неғылсын
Бірақ осы пәтерде тұрып жатқандарына отыз жыл, ондай ештеңе болмапты.
– Балконын қарадың ба? Көшеден келіп тұрған иіс шығар, – деді көңілі алабұртып
Кенет қонақ бөлмесінде әлдекім үсті-үстіне жөтеліп жатты ышқынып
Екі көзі атыздай болған Ерекең Жаратқанға жалбарынып жатыр.
– Сұбханалла! Сұбханалла!
– Теледидар,–деді кемпірі әлдене есіне түскендей
– Кейде өзінен-өзі қосылып кетеді.
Қатира тағы барып келді
Ара-тұра «жыны ұстайтын» теледидарды электр көзінен ажыратыпты
Төсекке қайта қисайғанында қабырға сағаты түнгі он екіні соқты
Кемпірі тағы бір қаупін бөлісті.
– Терезе түбінде біреу жылап-сықтап тұрған сияқты
Әлде желдің уілі ме?
– Сен, саудайы, тыныш жатшы осы, адамның зәре-иманын ұшырмай.
Құлақ кескендей тыныштық орнады
Қабырға сағаты тақ-тұқ соғып тұр
Ерқанат бағана көзі ілініп кеткенінде көрген түсін есіне түсірді
Түсіне баяғы бала күні еніпті
Қолына білте шам ұстаған дәуқара қай бөлмеге барып тығылса да ізін суытпай келетін көрінеді.
– Ажал шығар,– деді кейде қырсығып сөйлейтін Қатира
Кемпірінен көңілі қалған Ерекең теріс қарап жатты.
Көп ұзамай әлдекім есікті кілтпен ашты
Үйге кіргені­мен сақтанатындай, аяғын аңдап басып төргі бөлмеге ұрланып өтіп бара жатқаны анық сезіліп тұрды
Ұры-қары пәтерін үптеп кеткен көршісі есіне түскен кемпірі:
– Құрыдық, ойбай!.
– деді құлағының тап түбінен
Іле-шала екі рет түртті.
– Еркексің ғой, кім екен, бар қара, – дейтін сияқты
Ерекең де тірі жан, қатты нұқып қалды кемпірін
Оның мәнісі түсінікті.
–Адамды арандатпай жат! – дегені ғой.
Шал мен кемпір өліп қалғандай тым-тырыс
Қазір төтенше, сұмдық оқиға орын алатындай
Алайда есікті кілтпен ашқан келіндері Базаркүл болатын, атасы мен енесін ұйқысынан оятқысы келмегендей төргі бөлмеде киімдерін ауыстырып жатты
Күйеуі сыртта Бурабайға бірге барып-қайтқан жолдас жігітімен сөйлесіп қалған, сол арада балаларымен улап-шулап үйге кіріп келді.
– Ата! Әже! – деп айқай салды бірінші сынып оқитын Бекайдар
Одан кейінгісі Гүлбану, ол да былдырлап сөйлеп жүр
Кенжесі Бағланның даусы естілді
Дәлізге атып шыққан Ерекең баласына шағымданып жатты.
–Мына шешең қайдағы-жайдағы қауіп-қатерді төндіріп айтқасын жүрегім тоқтап қала жаздады
Жүрегім әлі шаншып тұр
Енді бір сағат кешіккеніңде мені өлтіріп тынатын еді.
Кенже ұлы Бағлан әкесінің қараптан-қарап үрейге бой алдырып жүретінін жас күнінен білетін, құшақтап бетінен сүйді, жұбату сөзін айтты.
– Көке! Кінәлі мен, енді бір жаққа барсақ, екеуіңді бірге ала кетерміз
Келініңіз сіз жақсы көретін ыстаған балық әкелді,–деді айыпты адамдай сөйлеп.
Азат ӘКІМ
