
1 қыркүйек – айрықша мәні бар, айтулы мереке
Себебі тағы бір кезекті оқу жылы басталды
Балалық шақтың ең бір ерекше сәті болып саналатын мектеп қабырғасындағы бақытты кез кімге болса да ұмытылмас естелік, жазылар жыр
Әсіресе, ұстаздар қауымы мен оқушылар үшін, ата-аналар үшін ерекше мереке саналатын 1 қыркүйек ресми Білім күні ретінде 1984 жылы КСРО Жоғарғы Кеңесінің қаулысымен бекітілсе, еліміз тәуелсіздік алғаннан кейін де, яғни 1998 жылдан бас­тап Қазақстан Республикасы Президентінің арнайы Жарлығына сәйкес еліміздің түкпір-түкпірінде 1 қыркүйек – Білім күні деп атап өтіліп келеді. 
Бүгін еліміздің жер-жеріндегі білім ұясы – мектептерде алғашқы қоңырау соғылады
Таңның атысынан бастап қала көшелерінің сәнін келтірген, қолдарында гүл шоқтары бар, жүздерінде күлкі ойнаған оқушыларды көріп, өзің де бір сәт бақытты балалық шаққа саяхат жасап қайтасың
 Жаз бойы жайбарақаттық танытқан мектеп ауласы да бүгін сыңғырлаған күлкі мен абыр-дабырға толы
Жүздерінде толқыныс пен қуаныштың табы аңғарылған талай бүлдіршін бүгін болашаққа деген алғашқы қадамын басып, имене мектеп табалдырығын аттайды
Тарыдай болып кіргелі тұрған мектебіндегі алғашқы күн, алғашқы ұстаз, алғашқы парта, алғашқы сабақ… Бүгін ғана алтын ұя мектебін алғаш рет аттап, ұстаз атты ұлағатты жанның жүзін алғаш көрген бүлдіршіндеріміз ертең-ақ ел басқарар азамат, ерен тұлғасы болары анық
Олардың жүректерінің лүпілі осыны аңғарып тұрғандай
Ал шәкірттердің енді бір тобы бірер айда мектеп атты аяулы құт мекендерімен қош айтысып, үлкен өмірге қадам басқалы тұрған – болашақ түлектер
Олар осы оқу жылында  үлкен сын сағаттары күтіп тұрғанын сезеді
Іштей алтын ұя мектептеріне деген қимастық сезімдері де алаулап тұр…
Биылғы оқу жылында елімізде 2,5 миллионнан астам оқушы білім алатын болады
Ал оның 260 мыңнан астамы республиканың түкпір-түкпіріндегі енді ғана мектеп табалдырығын аттап, бірінші сыныпқа қабылданғалы тұрған бүлдіршіндер
Селекторлық режимдегі Үкімет отырысында еліміздің Білім және ғылым министрі Бақытжан Жұмағұлов өткен оқу жылында еліміз бойынша 24 мектептің жабылға­нын айтқан
Ол сонымен қатар 9 білім ошағының да ашылғанынан хабардар етті
Осылайша, осы оқу жылында 7741 білім ордасы есігін айқара ашып, өз шәкірттерін білім нәрімен сусындатып, білім теңізіне бет алады.
Үстіміздегі жылы республикалық бюджет есебінен елімізде жалпы құны 49,6 мил­лиард теңге болатын 142 білім беру нысандарын салу жоспарланған болса, оның ішінде 41,9 мың оқушыға арналған 70 мектеп, 17,7 мың орындық 70 балабақша, сонымен қатар 1200 оқушыға арналған 2 кәсіби-техникалық лицей бар
Ал 15 тамыздағы мәлімет бойынша жаңа оқу жылына дейін күрделі жөндеуден өткізілуге тиісті 678 мектептің 80 пайызы толықтай дайын болған.
Мектептегі білімнің нәтижелі болуы білік­ті ұстазға байланысты екені сөзсіз
Тәжірибелі де, білімді ұстаз – ұрпақ жанашыры
Сауат­ты мұғалім білімді шәкірт тәрбиелейтіні де шындық
Осыған орай болған зерттеу нәтижесінде 2011-2012 оқу жылы қарсаңында мектептерде 2714 мұғалімнің жетіспейтіндігі анықталған
Осыған орай ауылдық жерлерден келген кадрларды квота арқылы даярлау бағдарламасы аясында осы жылы 2064 жас маман арнайы жолдамалар бойынша тұрғылықты жерлердегі ауылдық мектептерге жіберіліп, олардың 1047-сі бүгінге дейін жұмысқа орналасқан
Міне, биылғы оқу жылына осындай жетістіктермен  қадам басқалы отырмыз
Ендеше, жаңа оқу жылы жетістіктерге толы болып, ел тұтқасын ұстайтын білімді шәкірттер саны артсын деген тілек бар бізде!
Анар ДҮЙСЕНБАЙҚЫЗЫ
