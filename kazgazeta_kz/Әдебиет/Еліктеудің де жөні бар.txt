Әр дәуірдің өзіне сай келбеті мен бедері болады
Қоғамдағы өзгерістер мен игі қадамдар жастар тәрбиесіне елеулі өзгерістер енгізіп, олардың ой-санасы мен таным деңгейіне тікелей әсер етеді
Қоғамның қозғаушы күші – жастар десек, осы жастарымыздың бойындағы білім мен тәрбие, қоғамдағы жаңашылдық өзгерістер әрқайсымызды да ойландырмай қоймайды.
Өткен ғасырларда да, бүгінгі күні де ұрпақ тәрбиесі назардан тыс қалған емес
Бүгінде дендеп дамып жатқан технологиялардың әсерінен жас ұрпақ қана емес, егде жастағы адамдардың да таным деңгейі мен көзқарастары өзгерген
Бізді толғантатыны – осы өзге­рістер жастарға өзіндік оң және кері әсерлерін тигізетіні
Осы ретте жастардың таным деңгейі мен ой-өрісіне әсер ететін негізгі факторларға тоқталып өтейік
Қанша мойында­масақ та жастанып жатып, бас көтер­мей кітап оқып жүрген жастардан гөрі ғаламтордың ғаламаттарын құр жібермейтін, таңнан кешке дейін бұл әлемнің емес, виртуалды әлемнің тыныс-тршілігіне құмарлары көп
Тіпті өмірінің бір бөлшегіне айнал­дыр­ғандар да жоқ емес.
Жалпы ұрпақ тәрбиесінде отбасы тәрбиесі ғана емес, көше тәрбиесінің әсері мен ықпалы көп
Ал күнделікті өзгеріске ұшырап, жаңаша бір екпінмен дендеп жатқан мына заманда тепе-теңдікті сақтап қала алмайтын кейіптеміз
Себебі қай жағынан алсақ та көшедегілерге қарап, көш түзеген заманға айналдық
Бес саусақ бірдей емес
Көпке топырақ шашудан аулақпыз
Дейтұрғанмен, бүгінгі жас ұрпақтың ұлттық құндылықтар, рухани азықпен сусындауы бәсең болмыспен өсіп келе жатқаны ащы шындық
Ол қанша айтылып жатса да, сол сарынмен жалғасып келе жатыр
Ал Елбасының бағдарламалық мақаласын: «Болашаққа бағдар: рухани жаңғыру» деген тақырыпта қойғанын ескерсек, бұл әлі де айтылып, қолға алып, пісіру керек өзекті мәселе екенін және оған бейжай қарамауымыз керектігін тағы бір айқындап тұр.
Батырлар жыры, дастандармен сусындаудың орнына шетелдік фильм­дермен, созылған сериалдардағы азғындық оқиғалардың жалғасын сарыла күтіп тұрып көрумен тәрбиеленуде
ХХІ ғасыр – ақпараттандыру ғасыры, техника жетіліп, жаңа технология дамыған уақыт
Мектеп жасына толмаған балалардан бастап компьютер арқылы атыс-шабыс, адам өлтіру, қирату ойындарын ойнайды
Қазір адам түсінбейтін өлеңдер көбейіп кетті, неғұрлым түсініксіз қылып жазсаң, соғұрлым керемет болып саналатын сияқтысың
Мұқағали өлеңдеріндегі қарапайымдылық, Қадыр ақындағы тапқырлық сынды нәрселер азайып бара жатыр
Еліктеу көп
Батысқа еліктеп, оларды таңғалдыра алмаймыз
Құлаққап киіп, мазасыз музыка тыңдап, телефон шырмауынан шыға алмай жүрген жастардың ғаламдық деңгейде пайымдап, ертеңгі болашағын елестету, басқа елдерде не болып жатыр, ақсаған тұсымыз қайсы деп, бір сәтке ойлануға мүмкіндіктері бола тұра мойынұсынбайтыны ашынтады.
Тағы бір салмақты мәселе – ақпараттар аламаны
Жаңа қоғамдық формацияда ақпараттың әсері көп
Қарусыз соғыс – ақпараттық майданның жүріп жатқанын анық көріп отырмыз
Ақпарат кеңістігінде орын алып жатқан жаңалықтар легі көбіне жастарды қызықтырады
­Соларды жетелейді
Ақты ақ, қараны қара деп ажыратуда бүгінгі жастардың танымы жеткілікті
Ұрпақ тәрбиесіне елеулі әсер ететін телефон арқылы келетін ақпараттар отбасындағы тәрбиенің алдын орап отыр
Барлығы дерлік қисынсыз дүниелер деп айтуға келмес, бірақ бұрынғы ата-бабаларымыз тайға таңба басқандай ажыратып кеткен өсиеттерін телефоннан көргенде көздері енді ашылғандай күйде қалатынына қайран қаласың
Тәрбие негізі отбасында қаланады
Сондықтан осының бәрі жанұяда дәріптеліп, рухани сусындататын құндылықтардың өз кезегінде, өз деңгейінде орындалмағанның ­салдары
Ұлттық нақыш пен болмыстың тек наурыз мейрамында ғана лебі есіп, оның өзінде белгілі мекемелерде ғана белгісі көрінеді
Себебі күнделікті интернеттен түрлі үлгідегі киімдер мен әшекейлер, ыдыс-аяқтар мен жабдықтардың түр-түрін көреді
­Демек, бұрынғы құндылықтарға аса қызыға қоймайды
Осының бәрі жаңа қоғамдық форма­цияның әсері
Әлеуметтік-эконо­микалық даму барысында саяси-идеоло­гиялық, мәдени тұрғыдан жаңа­руына сай жас ұрпаққа рухани тәрбие беру үкіметіміздің жаңа стратегиялық бағдарламасының басым бағыттарының бірі болып саналады
Еліміздің географиялық орналасуы мен ұлттық-этникалық ерекшелігіне орай халықтық дәстүрге негізделген бабалар рухына сай тәрбие жүйесін құру қажеттілігі кезек күттірмейтін мәселе.
Айту басқа да, оны жолға қою бір басқа
Ұрпақ тәрбиесінде рухани құндылықтарды сіңіруде атқарылып жатқан шаралар тек есеп беру мақсатында ғана емес, оның ажырамас бір бөлшегіндей болу керек
Рас, бұл ретте біз ақын-жазушыларымыздың ­мерейтойлары, тарихи оқиғаларға арналған жиындар сынды шараларды ғана айта ­аламыз
Осы ретте ­телефонға телмірген ­жастарды рухани сусындатудың жолы қандай ­деген с­ауал туындайды
Бұл мәселенің бір қыры ғана екені сөзсіз
Жаңа қоғамдағы технологиялардың ғажайыптарынан жастар қол үзгісі келмейтіндей
­Десек те, таяқтың екі ұшы болатындай жаңа қоғамның да өз тиімді тұстары бар
Бұрынғы ата-бабаларымыздың армандаған айшылық алыс жерлерден жылдам хабар алғызған телефон арқылы көптеген істер атқарылып, жұмысты оңтайландыру үшін баршамыз да осы телефон мен ғаламторға тәуелді боп қалатынымыз рас
Еліміздің жастары әлемдік жарыс­тар мен дүбірлі додаларға қатысып, жеңістерге жетуі жаңа қоғамның жетістіктері
Ендеше қоғамдық формацияның өзгешелігі бүгінгі ұрпақ тәрбиесінде өзіндік әсерін қалдыратыны заңды құбылыс
Ал біздің міндет – ата-бабамыздан жалғасып келе жатқан ұлттық және рухани құндылықтарымыз бен өзіндік бет-бейнемізді, болмысымызды сақтай отырып, жаһандануға жұтылмай, керісінше өз ұлттық нақышымызды жоғалтпау маңызды.
Толқын Есәліқызы, 
философия ғылымының докторы
