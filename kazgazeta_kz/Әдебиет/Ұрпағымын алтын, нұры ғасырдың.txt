Жайлаубай ҚАЗИЕВ
Адалдық
Көк жапырақ гүлдерінде даланың,
Шаттық деген күлкісінде баланың.
Ей, адамдар, білгің келсе егерде,
Шын ұлылық жүрегінде ананың.
Адалдық сыр жақсы адамның көзінде.
Ақыл-ой мен сезімінің өзінде.
Құстай ұшып уақытпен жарысып,
Келешектің керуен тарттым көгіне.
Адалдығым менің ата-тегімде,
Күресемін надандықпен өмірде.
Сағынышым менен бұрын жетеді,
Ақ бесігім атамекен жеріме.
ЗЫМЫРАҒАН  УАҚЫТ
Бәрі елес асық ойнап доп тепкен,
Бала күнді уақыт қашан ап кеткен.
Күні бойы жаяу жүріс шеккендей,
Ұйықтайтынбыз сырт киімді шешпестен.
Жолықпапты қиындық та, қайғы да,
Үйреткенбіз бұғалықтап тайды да.
Жасағанбыз талай-талай тентектік,
Сонда да ана мейірім құшақ жайды да.
Бір жылдары көңіл қызға беттеді.
Жатсақ-тұрсақ ойдан сұлу кетпеді.
Күн, Айды да дедік қызға сыйласақ,
Бірақ қайран қол қысқа ғой жетпеді.
Еске салсам небір қызық өткенді,
Жүретінбіз қыдырыстап көк белді.
Жастық шақ-ай лапылдаған отыңмен,
Елемедік нөсер-жауын төккенді.
Балалығың шалықтаған шаттығың,
Жастық кезде байқалады мастығың.
Қызық-қызық, беу, тамаша дәурендер,
Бірақ өмір зандарынан қашты кім?
Неткен жүйрік өтіп кетті уақыт тез,
Кеше ғана сияқты еді бала кез.
Енді міне әке болдық балаға,
Ақылменен айттық міне асыл сөз.

Бұрымыңды  бұлақтардан өресің
Елжіреткен мені тұнық көздерің,
Естен кетпес сенің сол бір кездерің.
Бал үніңмен тербетесің сыр сезім.
Ұқсамайтын мінезіне өзгенің.
Күлімдейсің, жыр көңілге егесің,
Арусың ғой нәзік гүлге сенесің.
Жырымсың ба, сырымсың ба білмеймін,
Көз алдыма келе береді елесің.
Көздеріңнен шуақ таңды төгесің,
Бұрымыңды бұлақтардан өресің.
Сезім барда жүрегімде сен барсың.
Арманымды жүздіретін кемесің.
Ризамын ғой сағыныш бар күндерге,
Жанарыңмен жарқ етіп бір күлгенде.
Көңілімді алаулата тербетіп,
Сенің бейнең құдірет боп жүр менде,
Жыр таңы
Ағытқанда шабытымның бұлағын,
Кеудемдегі жыр тасқынын ұғамын.
Кешегідей бүгін басқа көрінген,
Дүние саған таңырқанып тұрамын.
Ғасырымнан жарқырайды мейірім,
Көңілімді куанышқа бөлеймін.
Адалдыққа әрқашанда сенетін,
Адамдарға тек жақсылық тілеймін!
Ұғу керек жан сырын да басқаның,
Өмір – менің жазып жатқан дастаным.
Жүрегімнің шығысынан нұр сеуіп,
Білем менде жыр таңының атқанын.
Өне бойда шалқып-тасып жас жаным,
Мөлдірейді шуақ мөлдір аспаным.
Ілияс пен Сәкен жыры тербейді,
Өткенімде маңайынан баспаның.
Құдіретін білер ақын ақынның,
Ұрпағымын алтын, нұрлы ғасырдың.
Өлеңімнің солдаты боп жырдағы,
Иығыма жыр жебесін асындым.
Алматы
