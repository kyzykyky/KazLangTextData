Жаз – жанды жадыратып, жылулық сыйлайтын ерекше мезгіл
Әсіресе қазақтар дүниетанымында жаз той-думанға, ойын-сауыққа, құда шақырып, басқосуға қолайлы кез
Бие сауылып, төлдеген малды семіртіп, жайлаудың төсінде, көк майсаның үстінде шалқайып жататын рақат кез
Қазақ жазды асыға күткен
Тіпті табиғаттың әрбір өзгерісінен жаздың келуін күткен
Мәселен, найзағайдың күркірін, Үркердің батуын, т.б
ерекше құбылыстар жадыраған жаздың келуін болжайтын түсініктер халықтың жазға деген сағынышын да білдіреді
Жаз мезгілінде болатын ерекше құбылыстарды «Қазақтың этнографиялық категориялар, ұғымдар мен атауларының дәстүрлi жүйесi» атты энциклопедиядан (Ғылыми жетекшісі Нұрсан Әлімбай) алып таныстыруды жөн көрдік.
ЖАЗ – жылдың барынша ысыған мезгілі
Бұл мезгіл маусым, шілде, тамыз айларына сәйкес келеді
Көшпелі ортада бұл уақытта жайлауға көшіп, шаруашылықтан біршама босайтын кезең ретінде белгілі
Жаз шыға сауық-сайранда жиілеп, марқұмдарға арнап ас беріледі.
МАУСЫМ – жылдың алтыншы айының халық күнтізбесіндегі атауы, жаздың бірінші айы
Бұл жерде жаздың бірінші айы деу шартты, өйткені нағыз жаз халықтың байырғы түсінігінде Үркер батқаннан кейін шығады
Ал Үркер қазіргі күнтізбе бойынша жай жылдары мамырдың 10-да ал кібісе жылдары мамырдың 12-сінде батады
Содан қырық күн жерде жатады, яғни қазіргіше айтсақ, қырық күнге дейін көк күмбезінен көрінбейді
Үркер тек маусымның 22/24 – күндері таң қараңғысында оңтүстік батыстан көзге шалынады
Малшы қауым маусымның бұл шағын күннің барынша ұзарып, ал түннің барынша қысқарып шегіне жеткендегісі дейді
«Әр айдың оты басқа» дегендей маусым айының оты төрт түлік үшін аса құнарлы болып есептеледі, маусым айы көшкелі қазақ тұрмысында жаз жайлауы, шөптің басылмаған сонысы, қыр отының құнарлығы, ауыл-елде өткізілетін жиын тойдың көптігімен өзге айлардан ерекшеленіп тұрады
Ал шаруа адамы үшін ең басты белгі – Үркердің тууы
Үркер туа салысымен, маусымның аяғына қарай қошқарға күйек байлана бастайды.
Қой аспанға қарап жамырай маңырап, тұрып қалатын көрінеді
Соны көрген малшы «жаз хабары келді» деп қуаныпты
«Әз болмай, мәз болмайды» немесе «Әз болмай жаз болмайды» дейтін нақыл сөз бар
Шынында, ел аузындағы бұл дерекке күмәнмен қарауға болмайды, қой баласының осыған ұқсас қылығын Күннің ұзарып, шарықтау шегіне жеткен кезі – 22-ші маусымда, яғни Үркер оңтүстік батыстан таң ата алғаш көрінгенде байқауға болады
Отардағы қошқар тұмсығын көкке көтереді
Осы кезде малшы қауым қошқарға күйек байлауды меже етіп алады.
Дәстүрлі қазақы ортада «қыс иесі зымыстан, жаз иесі табысқан», «зымыстан көрмеген жаздың қадірін білмес» деген мақал бар
Бұндағы зымыстан – қыс­тың тұлғаланған мифологиялық образы
Дәстүрлі қазақы ұғым бойынша, жыл мезгілдері алты ай жаз бен алты ай қыстан тұрады
Осындай ұзақ та, қытымыр қыстан ығыр болған халықтың санасында жылдың осы мезгілі тұлғаланған зымыс­тан бейнесінде көрініс берді.
НАЙЗАҒАЙ – жаз маусымында ас­пан­да күн күркіреу құбылысымен қатар жүретін бұлт ішіндегі жарқыл
Аспанды бұлт торлап, күшті жел тұрған соң жаңбыр алдында немесе одан кейін найзағай тұрса, күн күркірейді, жарқылдап жасын ойнайды
Найзағай ұшқыны жер бетіндегі жанды және жансыз дүниелерді соғуын жай түсті дейді
Көктемнің соңында жаздың басында алғаш рет найзағай жарқылдаған кезде ерекше жора жасайды
Оның мәні жазтоқсаны (көктем) аяқталып, нағыз жаз басталғандығы, яғни жылы маусымның басталуы деп саналады
Этноастроном Ә.Хасеновтің мәліметіне қарағанда, осыған байланысты жаз маусымын жайтоқсан деп те атаған
Найзағай мен күн күркіреу жер астынан көкті көтереді (мұнан кейін шөп сөлденіп, мал шелдене бастайды дейді)
Найзағай жарқылы кезінде «жер көк болсын!», «ақ көп болсын!» деп тілек тілеген
Бұл арбау сияқты сақтандыру сөзінен кейін үйдегі қазанның құлағын, сондай-ақ үйді айналып, дөдегесін шөмішпен қағады және қазан жақ босағаға сүт тамызады
Бұл рәсімнің мәні ақ молайсын, тоқшылық болсын дегені
Жаз маусымында найзағай жиі жарқылдаса, алдағы қыс жұмсақ өтеді деп санаған
Найзағай дауысын алғаш естіген соң ауру адам бір темірді алып ауырған жеріне басса немесе жаңбыр суына жалаңаяқ жүрсе сырқатынан айығады деп ырымдайды.
ЖАЙЛАУ – қыстаудан біршама қашық, кей жағдайда мүлде алыстағы шөбі шүйгін, өзен-көлді, суы тұнық, бастау-бұлақты, салқын самалды, шыбын-шіркейі аз, ауыл-ауыл болып қоныс тебуге қолайлы жазғы малжайылымдық жер
Шөбі селдіреп, оты сұйыла бастаған жерден сонысы басылмаған құйқалы қоныс-өрісті жайлауға жайылым қуалай, өріс аудара отырып көшу төрт түліктің қоңын көтеру үшін аса маңызды болған.
Жайлау көшіне дайындық
Буаз малдан төл алынып, бойдақ мал қарақұйрық болып, жылқы раңдап, түйенің өркеш қомы толығып қарақайысқа айналғанда ауыл көктеуден жайлауға көшуге дайындық жасайды
Жайлауға көшу мен дайындық мерзімі жергілікті жердің ерекшелігімен, күн райының өзгешелігімен байланысты болып келеді
Кей жерлерде мамырдың екінші жартысынан, ал қайсыбір өлкелерде маусымның басынан көшуге әзірлік басталады
Көш уақытын, әдетте, есепшілер мен ауыл ақсақалдары белгілейді де, көшке дайындық жасауды тапсырады
Ат әбзелдері, көш көлігінің саймандары, арба-күйме әзірленеді
Көш жүгі негізінен түйеге артылатындықтан ауыт, қом, ашамай, кәтеп, желқом, т.б
көлік әбзелдері дайындалады
Өздігінен салт жүре алмайтын ауру-сырқаулы қарттар мен кішкене балаларды түйе үстінде алып жүру үшін өбе жасалады
Көш күні көбіне сәрсенбі, бейсенбі тәрізді сәтті күнге орайластырылып, құрбандыққа мал сойылып, бата беріледі.
Ертең ауылым көшеді,
Уық, бауын шешеді.
Қара қойым қашады,
Құмалағын шашады.
…Есепші айтты десіпті,
Ел жайлауға көшіпті, – дейді өлең жолдарында.
Көшуден бірер күн бұрын үйдің ішкі жабдықтары, тұрмыстық бұйымдар, құрал-саймандар әртүрлі қаптарға салынып, кілем, алаша, сырмақтарға оралып, теңделеді
Көшетін күні таңғы астан кейін киіз үйдің жабындары (үзік, туырлық, түндік) алынып, теңделеді
Керегеге керегеқап, уыққа уыққап кигізіліп, буылады
Теңдер мен тоғанақтар көш көлігіне артылады
Киіз үйдің шаңырағы және отбасының ырыздығы – ас-тағам салынған кебеже артылған түйе көштің басында болады
Көш керуенін тіл көзден сақтасын деп, шаңырақ артқан түйенің басына қарқара құсының қауырсынын қадап қояды
Мұндай көшті ел ішінде қарқаралы көш деп атайды
Көш басындағы шаңырақ артқан түйені басына ақ шыңқан шылауыш тартқан әулеттің үлкен бәйбішесі же­тект­ейді
Сөйтіп, көш жайлауға бет алады.
«Иір-иір көшуге, ирек атан болса-шы…»
Қазақы тұрмыста жайлау көші – қызықты-думанды өтетін сән-салтанаты жарасқан көш
Ауыл ересектері тәуір деген киімдерін киіп, жас­тар қызылды-жасылды киініп жақсы ат мініп, жорғасын тайпалтады
Әсем сырмақ, түкті кілеммен жабылған түйедегі жүк, тоғанақталған тең, кебеже сандық өз жарасымымен көз тартады
Жүк артқан түйенің саны едәуір болған сайын көш байлығын паш етіп тұрады
Түйенің бас тұрманы – ноқта
Ноқтаның өзі де, бауы да кілем тәрізді тоқылған құрдан жасалып, құндызбен көмкеріледі
Салпыншақтары қымбат тастармен, күміспен әшекейленеді (С.Мұқанов).
Көш басындағы шаңырақ артқан түйені ақ шаңқан шылауыш тартқан бәйбіше жетектейтіндігі туралы академик жазушы С.Мұқанов: «Ш.Уәлиханов жинаған көне жырдың біреуінде:
Иір-иір көшуге,
Ирек атан болса-шы
Жетектеуге атанды,
Қоян-қолтық, керме қас,
Бәйбішелер болса-шы, – деген жолдар кездеседі» дейді
Шаңырақтың ат жалын ұстауға жараған тұңғыш ұлы болса, көш керуеннің ноқтабауын соған ұстатады, бәйбіше есік пен төрдей жер алда жүріп отырады
Ал ноқтабау ұстаған ұлдан өрбіген ұрпақ айрықша мәртебеге ие болып, сол елдің ноқта ағасы атанған.
Көшке ілескен жігіт-желең, қыз-келіншектердің өзара әзілі жарасып көш-керуеннің салтанатын аша түседі
Көш жол-жөнекей кездескен көрші ауылдың жастарымен ән әуелетіп, ара-тұра айтысып та алады
Бүркітін, қаршығасын қолына қондырып, ұшқыр тазы ілестірген аңшы-саятшылар көшке өзінше көрік береді
Мұндай көшті салтанаты мен сәулеті жарасқан сәнді көш дейді
Көшке жолай кездес­кен жолаушы «Көш байсалды болсын» немесе «Көш көлікті болсын!» деп тілек айтып, сәлемдесіп, жөн сұрасады.
Көш керуенін көргенде еру ел сусын, ақ-тағам алып шығады
Еру ауыл ұсынған сусынды әуелі көшкен ауылдың жасы үлкендері, одан соң жасы кішілері алады
Сусынды ішердің алдында әуелі сусыннан ат жалына бір-екі тамшы тамызып, содан соң барып ішсе, келіндер ауылдың тұсынан жаяулап өтетіндіктен сусынды жерде тұрып ішеді.
Көшкен ел сусынды ішіп болған соң, еру елге рақмет айтады
Әйелдер сусын ішкен ыдыстың ішіне тана, түйме, сөлкебай сияқты заттар салып қайтарады
Көшіп бара жатқанда елдің жас келіндері зираттың және аталы үлкен ауылдардың жанынан аттан түсіп, жаяулатып өтетін болған
Жайлау көші осылайша кей жерде үдере көшіп, қайсыбір жерлерде ерулеп көшіп отырады
Бір бұлақ пен келесі бұлақтың, суаттың, т.б
су көздерінің арасы тым қашық жерлерден үдере көшіп өтеді
Ал су көздерінің арасы жақын болса жер оты шүйгін болатындықтан ондай жерлерден ерулеп көшеді
Халық ұғымында «түйенің қомын алып, теңді шешпей көшуді» үдере көшу; ал «түйенің қомын алып, теңді шешіп көшуді» ерулеп көшу дейді
Ел жайлауға көшіп бара жатып, көш жөнекей егіндікке қолайлы тәлімі жерге тары, бидай, арпа егетін болған
Ел жайлаудан түскенде егіннің басы толып, орып алуға дайын болады.
Ел жайлаудан түскен жоқ,
Сөкеман тары піскен жоқ.
Ел түскенде етекке,
Қозы жүрер жетекке.
Ел етекке түскенде
Сөкеман тары піскенде, – делінген әлди өлеңде көштің осы сәті туралы.
Тары бас ала бастаған кезде шымшық торғайдан қору үшін күрке тігіп, қарауылдайтын адам егістік басында болады
Ал кей жылдары егіндікке жақын жерге мықи ұя салатын болса, ол жерге бірде-бір торғай, шымшық жоламайтын болған
Әсіресе тарының қас жауы шымшық торғай болса, шымшық торғайдың қас жауы мықи (қаршыға тектес құс) болған.
Жайлауға мал айдау
Көш малын айдайтын малшылар қоржындарына күндік жол азығын (асылған ет, құрт, ірімшік, нан, тоқаш, т.б.) алып жүреді
Жанторсықтарына қымыз, айран, шұбат құйып алады
Қой мен ешкі отары көштен бірер күн бұрын жая, өргізіліп айдалады
Жолай бірнеше қонып көш керуеннен едәуір алда жүріп отырады
Ірі қара малдары – жылқы мен сиыр төлдерімен қоса, көштің алдында айдалады
Көш кезінде көшбасы көш малының келесі бір көштің немесе еру елдің отарымен араласып кетпеуін қадағалайды
Сондықтан көшбасы ерулеп қонатын жерге алдын-ала келіп, шөптің басын буып немесе құрық шаншып белгі салып қоятын болған
Мұндай белгі салынған жерге өзге ру көшінің ерулеп жатуына тыйым салынады.
Сөз төркіні
ҚОҢЖАЙЛАУ, ЖӨНЖАЙЛАУ, САРЖАЙЛАУ…
Жайлаулар шөбінің шүйгінді, суының тұнығына қарай қоңжайлау, жөнжайлау деп, «Шідертінің шөбі бал, Өлеңтінің суы бал» деген сияқты халық бағалауы өлең жолдарымен де айтылады
Жүздеген үй тігілетін кең жайлауды саржайлау деп атаған
Жайлаудың нағыз қызған шағы – қанжайлау
Жайлауға барар жолда, көктеуден алыс емес жердегі, әрі бүкіл ауыл-аймақтың аралас-құралас болатындай жазықта отырады
Мұндай жайлауда ел шамамен екі аптадай тұрақтайды
Тау етегіндегі жайлауды ойжайлау, етек жайлау, ал ойжайлаудан жоғары жердегі жайлау бөктер жайлау, бөктерден биіктеу жердегі жайлау төржайлау деп аталады
Таудың ең биігіне, салқын жердегі жайлауды кержайлау дейді
Кержайлауда бірер ауыл ғана отырған.
Қазақстанның әр өңірінде дүйім жұртқа белгілі болған жайлаулар бар
Атап айтқанда, оңтүстікте және Шу өңірінде Дабұсын, Кент, Қотан, Талды, Барша, Жиделі, Тобылғылы; оңтүстік-шығысында Дегерес, Қарқара, Шәлкөде, Шұбартал, Асы, Түрген, Үшқоңыр, Үшалматы, Сырт; шығысында Шыңғыстау, Сарыкөл, Жиделі, Сартай, Сауыр, Марқакөл, Шілікті жазығы; солтүстікте Қызылғақ, Сілеті көлінің жағалауы; орталығында Шідерті, Нұра, Қарқаралы, Семізбұғы, Ботақара; батысында Үстірт, Тайсойған, Мұғалжар және Ойыл, Сағыз, Қобда өзендерінің бойы сияқты, оңтүстік-батыста Қаратау қойнауларының күнгейіндегі Ордаған, Терісжайлау, Жота, теріскейдегі Созақ, Мойынқұм, Бетпақдала және т.б
бір-біріне жалғасып жатқан кең жайлаулар бар.
Жаз жайлаудың тек қана шаруа­шылық емес, әлеуметтік-мәдени жағынан да маңызы байырғы қазақ қоғамы үшін айрықша зор болды
Жайлауға қоныстанған кезде белгілі бір аумақтағы тігілген үйлердің саны кейде бірнеше жүзге дейін жеткен.
Көш жайлауға келген кезде қызығы мол кезең басталады
Жайлау төрт түлік малға оңтайлы өріс болуымен қатар, жұртшылық, ел адамдары үшін де қолайлы әлеуметтік-мәдени кеңістік болған
Өйткені көшпелілер салтына үйлескен бірқанша тіршілікқамы әрекеттері, дәстүр-жоралғылары осы жайлауда жүзеге асырылады
Атап айтқанда, сыбағаға шақыру, құдаласу, қыз айттыру, атастыру, келін түсіру, ас беру, бие байлау (қымызмұрындық), шашыратқы беру, т.б
Сонымен қатар қой қырқу, киіз басу, өрмек тоқу, т.б
жұмыстар атқарылып, қысқа азыққа құрт, ірімшік, қатық, т.б
тағам түрлері дайындалады
Ал жастар арасындағы ақсүйек ойнау, алтыбақан тебу сияқты бірқатар ойын-сауықтар жайлаудың думанын қыздыра түседі
Ел шекарасына жақын жерде орналасқан үлкен жайлауларда жыл ­сайын жәрмеңке өткізілген
Батыста Темір, Ойыл; Оңтүстік-шығыста Қарқара; Орталықта Қоянды сияқты тұрақты жәрмеңкелер болды
Ел аралайтын бақалшылар да саудасын ел жайлауға қонған кезде қыздыратын болған
Ілкідегі Жібек жолының тарам-тармақтары қазақ жайлауларының үстінен өткен
Ел ішіндегі құқықтық қатынасқа байланысты билер шешетін дау-дамайлар жаз жайлауда қаралып, даудың қара-ала жібі кесіледі
Ғ.Мүсірепов сынды көркемсөз зергерлерінің шығармаларында жайлаудағы бұл көрініс былайша сипатталады: «Құдалықпен аяқталатын даулар да, даумен аяқталатын құдалықтар да көбінесе қымызмасы жайлау­да туады
Достар айырылысып, қастар табысып жатады»
Елдің ішкі-сыртқы саяси, әлеуметтік мәсе­лелері ел ағалары, белгілі би-сұлтан­дардың бас қосқан мәрте­белі жиылыстарында қаралып шешіледі
ХІХ-XX ғасырдың бас ке­зінде қоныстандыру саясатының аса қарқынды жүргізілуінен әрі ғасыр басында халықты күштеп отырықшы (ұжымдастыру) өмірге көшіруге байланысты, сондай-ақ түрлі жағдайлар (жұт) орын алуы салдарынан қазақтың жайлауының ауқымы едәуір тарыла бастады
Демек, жайлау қазақтың дәстүрлі мал шаруашылығында, тіршілікқамы мәдениетінде және әлеуметтік тұрғыдан да орны айрықша саналатын қоныстану жүйесінің елеулі бір құбылысы саналды.
МАЛДЫ СЕМІРТУ
Жаздың ыстығы білінген кезден төрт түлікті ыстықта күйездемейтiн, салқын жонды жердегі соны өрiске шығарады
Малшының ескеретін басты мәселесі – жауынды күндерi дымқыл орынға түнетпеу, яғни өкпе мен буынын суыққа соқтырмау
Жаз жайлауға шығарда малды қарасудан өткiзiп тұяғын жiбiтiп тазалап, қатырып алады
Үркер жерге түсе, ел «қанжайлауға» қарай беттеп, онда аз-маз аялдайды да, ойжайлау, онан әрі төржайлауға қарай теңіз деңгейінен биіктеп өрлей береді.
КӨК МАЙСА – қалың жайқала өсіп келе жатқан көкті білдіретін атау
Көктемгі қар кетіп және жаңбырлы маусым басталғаннан кейін жерден қауырт көтерілген көк шөпті көк майса деп атаған
Қою өсіп келе жатқан балауса шөпті ­буыны қатайып, жетілгенге немесе сарғайып қурай бастағанға дейін осылай атау қалыптасқан
­Майсалы жерді ел арасында көгал деп те атайды
Су көбірек сақталатын еңіс, ойпатты жерлерде, жерасты сулары жақын саздауыт жерлерде майса жыл бойы сақталынады
Майса шөп балалардың ойнап, үлкендердің түрлі жұмыстарды атқарып, демалғандарына өте қолайлы болып келеді
Мұндай майса адам киімінің шаң-топырақ болуынан жасқанбай төсенішсіз-ақ отыруына, жатуына мүмкіндік беретін жұмсақ, таза болып келеді
Сондықтан дастарқан жайып, ойын-сауық құрып, сайыс түрлерін өткізгенге көк майсалы жерлер таңдалатын болған
БОЗОТ – бидайық пен бетегелі, бозды табиғи мал жайылымы
Мамыр, маусым айларында бозоттың құнарлылығы мол болады
Бозотты қара мал, әсіресе жылқы малы сүйсініп жейді
«Бозды жерде жылқы семіреді» деген халық нақылы бозоттың осындай қасиетінен шықса керек.
Сіз білесіз бе?
КӨРПЕКӨК
КЕРІМСАЛ – шілде айындағы аңызақ, ыстық жел
Керімсал көбінесе оңтүстік өңірлерде соғады
Керімсал ұзақ уақыт тұрғанда жерді кептіріп, шөпті қуратып жібереді
Керімсал адамның ернін құрғатып, беті-қолын тотықтырып жіберетіндіктен, далада жұмыс істегенде денені түгел жабатын жұқа киімдер киген
Қазақстанның кейбір өңірінде қыстыгүні жағымды, жанға жайлы күнді керімсал дейді.
КӨРПЕКӨК – шілде және тамыз айларында қурап қалған тақыр мен қыр отының күздің ақ жаңбыры мен жылы шуақты күндерінде қайта көктеп шыққан кездегі атауы
Мұндай көрпекөк қалың, бітік шыққан жылы қыс жайлы болады деп болжам айтылатын болған
Күзде малдың қоңданар шағында жер әбден қызғанша түске дейін көрпекөкке жайса, түстен соң жусан, кекіре, мия сияқты ащы шөптерге ауыстырып жаяды.
МАЛ ҚОҢЫ – малдың дене толысымын, семіздігін білдіретін ұғым
Мал қоңы көктемгі күйіне, тойымына (жайылымына) байланысты, яғни күннің көзі жылынып, көкке тойынған малды – қан семіз; күн ысып, мал қоңдана бастағанды ет семіз; жаз соңында кей өлкелерде күзде әбден семірген малды – май семіз деп бөлген.
Бетті дайындаған 
Айгүл Әмірбекова,
А.Байтұрсынұлы атындағы Тіл білімі институтының жетекші ғылыми қызметкері, 
филология ғылымының кандидаты


