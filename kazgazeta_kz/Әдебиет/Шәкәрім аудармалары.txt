ХІХ ғасырдың екінші жартысында Ыбырай мен Абай И.Крылов, А.Пушкин, М.Лермонтов сынды орыс (неміс) ақындарының бірнеше өлеңдерін, мысалдарын аударса, ХХ ғасыр басында қазақтың осы қос Ыбырайы (Ибраһимы) бастаған көркем аударма жасау ісін Шәкәрім жалғастырды
Ол ұлы орыс ақыны А.Пушкиннің қарасөзбен жазылған «Дубровский» («Дубровский әңгімесі») романын, «Метель» («Боран») повесін өлеңмен аударды. 
Шәкәрім 1908-10 жылдары ­ау­дарған «Дубровский әңгімесі»1924 жылы Семейде жеке кітап болып басылып шықты
Қазақ ақыны ­Американ жазушысы Гарриет Бичер-Стоунның «Том ағайдың балағаны» романын, Л.Н.Толстойдың «Асархидон-Лаэли», «Үш сауал» ертегілерін, «Криз патша», «Пан-Жи-Зан хан», «Ұждан», «Қолшатыр бұйрығы» әңгімелерін де қазақ оқырманына өлеңмен жеткізді
Ақынның осы аудармаларында бірқатар жаңа қолданыстар мен кірме сөздер кездеседі
Ақын мұрасын тілдік тұрғыдан зерттеу кезінде мұн­дай атаулардың жасалуы мен қол­данысын анықтауға мән берген жөн
Мұндай жұмыс, ең алдымен, ақын­ның жеке қолтаңбасын, тілдік-стильдік ерекшелігін, тәржімешілік тәжірибесін нақты көрсетумен қатар өткен ғасыр басындағы әдеби тіл дамуының кезеңдік сипаты мен ­аударма, сөзжасам, сөзқолданыс жайынан да мәлімет береді.
Енді ақын аудармаларындағы жаңа қолданыстарға келер болсақ, Шәкәрімнің «Дубровский» аудармасынан ақшақұмар (деньгоман), борышқор (холоп), жолкесер (разбойник), жолхат (подорожная, подорожная грамота), куәлік (свидетельство), қарауылшы (сторож), отарба (поезд), от қару (огнестрельное оружие), итші (псарь), темірші (кузнец), шолғыншы (дозорный), миллионшік (миллионер), қышлақ (деревня) сынды сөздерді кездестіруге болады
Осы сөздердің барлығы дерлік сол кезеңде жаңадан жасалған немесе жаңа мағынада жұмсалған, орыс сөздерінің баламалары ретінде алынған атаулар
Сондай-ақ ақынның Л.Толстойдан аударған «Ұждан» әңгімесіндегі «заңшы», «Қолшатыр бұйрығы» әңгімесінде қолданылған жарлық, қолшатыр, қала басы, қысымшылық сияқты сөздерді де осы қатарға қосуға болады
Бұл атаулар арасындағы «отарба», «от қару», «куәлік» сияқты атауларды ХХ ғасыр басындағы өзге де еңбектер мен сөздіктерден де кездестіруге болады
Олардың алғаш рет дәл қай еңбекте қолданылғаны, қай автордың қаламынан туындағаны әзірге анық емес
Алайда сол кезеңде пайда болғаны белгілі
Сол себепті оларды ақынның қаламына тели алмаймыз
Ал өзге еңбектерде кездесе бермейтін қолданыстардың бірқатарын аударма барысында ақын өзі туындатуы әбден мүмкін
Мәселен, біз өзге еңбектерден ұшырата қоймаған «итші», «борышқор», «миллионшік» тәрізді сөздер жайында айтуға болады
Шәкәрім аудармаларындағы «қышлақ», «жарлық», «қала басы» сияқты түркі тілдерінде оған дейін де болған сөздер нақты бір орыс сөздерінің баламасы ретінде жаңаша мағынада жұмсалуымен ерекшеленеді
ХХ ғасыр басындағы түрлі еңбектер мен Шәкәрім ақын қолданған атаулар арасындағы куәлік (свидетельство), жарлық (указ), қолшатыр (зонтик) сияқты сөздер көпшілік санасына сіңіп, қазіргі әдеби тілімізде берік орнықты.
«Борышқор» кейінгі жылдары экономика саласында «задолженник» терминінің баламасы ретінде қолданыла бастады
Осылардың арасындағы ХІХ ғасырда өз ұстазы, замандасы, немере ағасы Абай қолданбаған «қолшатыр» сөзінің ХХ ғасыр басындағы Шәкәрім шығармаларында қолданылуы ерекше назар аудартады
Бұл факт аталған сөздің ХХ ғасырдың алғашқы онжылдығында жасалуы мүмкін деген болжамға жетелейді
Біз қарастырған еңбектер мәтінінен Шәкәрімге дейін бұл сөзді қолданған авторларды әзірге кездестіре алған жоқпыз
Ендеше, «қолшатыр» сөзін Шәкәрім ақын Л.Толстойдың дәл осы шығармасын аудару кезінде жасауы мүмкін екендігін де жоққа шығара алмаймыз
Алайда кесімді пікірді бұл сөздің жасалу, қолданысқа ену тарихын індетіп іздеп, терең зерттеп барып, бұлтартпас нақты дәлелдер негізінде айтқан абзал деп санаймыз.
Зер салып қарар болсақ, ақын аударма­ларындағы жолхат (подорожная, подорожная грамота), итші (псарь), темірші (кузнец), шолғыншы (дозорный) орыс сөздерінің мағынасын дөп басып, өте сәтті жасалған баламалар екендігін пайымдар едік.
Шәкәрім «слуга» сөзін «малай», ал «служанка» сөзін «малай қыз» деп аударса, «деревня» атауын «Боран» хикаятында да «Дубровский» аудармасындағыдай «қышлақ» деп алады
«Боран» аудармасында өзге жаңадан жасалаған баламалар, тың атаулар ұшыраспайды.
«Конвертті қолына алып Троекуров, Хатшысына оқытып, сөзін көрді» деген өлең жолдарындағы «хатшы» сөзін түпнұсқадағы «писарь» сөзінің баламасы ретінде алады
Бұл дерек қазіргі әдеби тілімізде «секретарь» сөзінің баламасы ретінде тұрақтаған «хатшы» сөзінің өткен ғасыр басында жасалғанын, өзге мағынада жұмсалса да, қолданыста болғанын көрсетеді.
Ақын-аудармашы «Дубровский әңгімесіне» жазған кіріспесіндегі «Ал айтамын, айықтар ұға тұрсын, Ақылсыз мас мақтаны тыға тұрсын» деген жолдар мен шығарма мәтініндегі «Ән салған, арақ ішкен, өлеңдеткен, Кейі айық, кейі мас боп есі кеткен» деген өлең жолында «айық» сөзін орыс тіліндегі «трезвый» сөзінің баламасы ретінде қолданады
Негізінен тілімізде «айық», «айығу» түрінде етістік ретінде қолданылатын сөз бұл өлең жолында «мас емес, есін білетін» деген мағынаны білдіретін сын есім ретінде жұмсалып отыр
Өте сирек әрі ұтымды қолданыс
Шәкәрім орыстың «хижина» сөзінің баламасы ретінде «балаған» сөзін қолданады
Ақын өзі аударған америка жазушысы ­Гарриет Бичер-Стоун шығармасының ­атауын «Том ағайдың балағаны» («Хижина дяди Тома») деп атаса, Л.Толстойдан аударған «Ұждан» әңгімесінде «Халық жұмыс, шаруа­сынан босап, тәтті ұйқыға кете бастағанда, Ұждан байлардың сарайына, кедейлердің балағанына кіріп, төсегіне жақын келіп: «Ей, кісі, маған қара!» дейтін еді» деп жазады
«Совесть» сөзін «ұждан» деп аударады.
Шәкәрім «лашық» немесе «шалаш» сөздерінің бірін алмай, қазіргі қазақ тілінде қолданыла бермейтін (немесе өте сирек қолданылатын) «қабырғалары ағаштан құрастырылып, шөппен жабылған уақытша баспана» деген мағынаны білдіретін «балаған» сөзін қолданады
Бұл сөз қазақ тілінен гөрі қазіргі орыс тілінде мына төмендегідей екі мағынасында әлдеқайда жиі қолданылады: 1.Временная лёгкая деревянная постройка для ярмарочной торговли, жилья, зрелищ и т
п. устар
2
Старинное народное театральное зрелище комического характера с примитивным сценическим оформлением.
В.Даль бұл сөзді орыс тіліне татар тілінен енген десе, Д.Ушаков бастаған кейінгі орыс лексикографтары (, balaχanä (balahana) – верхняя комната, балкон) парсы тілінен енген сөз деп көрсетіп жүр
Біздіңше, сөздің о бастағы төркінін анықтау тұрғысынан осы соңғы ғалымдар тұжырымның ғылыми негізі беріктеу
Қазақ тілінен де оны растай түсетін тілдік деректер, нақты мысалдар табылады
­Рабиндранат Тагордың «Күйреу» романын орысшадан қазақ тіліне аударған белгілі жазушы, білікті аудармашы ­Сафуан Шаймерденов осы «балахана» сөзін қолданған
«…Міне сол сағаттарда Ромештің де кітап ала шығып, өз үйінің төбесінде балаханаға апаратын саты түбінде отыратын дағдысы болатын» деп жазады
Осы сөйлемдегі «балахана» қазақтың «бала» сөзіне парсының «хана» жұрнағын қосу арқылы жасалған туынды сөз емес, парсы сөзінің түпнұсқа тілдегі қалпында өзгеріссіз қолданылғанын көрсетеді
Ал Шәкәрім қолданған «балағанның» да түбірден алыс кетпегені байқалады
Орыс ғалымдарының орыс тіліне бұл сөздің алғашқыда «балагана» түрінде алынған деуі де соны дәлелдей түседі
Одан балаган, балаганить, балаганщик, балаганный сияқты сөздер өрбіген
Түбі парсы сөзінің татарға дыбыстық өзгерістерге ұшырап «балаған» түрінде алынып, одан орыс тіліне енген деген қорытындығы келуге В.Даль пікірі мықты дәлел бола алады
Ендеше, Шәкәрім татар, қазақ сияқты туысқан түркі тілдеріне ертеректе парсыдан алмасқан «балаған» сөзін «хижинаның» баламасы ретінде пайдаланған деуімізге негіз жеткілікті
Егер Шәкәрім аудармасындағы «балағанды» орыс тіліндегі «балаган» сөзінің бір ғана дыбысын өзгертіп қолданған нұсқасы десек, онымыз қисынға келмеген болар еді
Өйткені Шәкәрімнің шығарманы орысшадан қазақшаға аудара отырып, «хижина» деген бір орыс сөзінің орнын онымен мағыналас «балаған» сынды екінші орыс сөзімен алмастыруына ешқандай негіз жоқ.
Шәкәрім тәржімалары орыс сөздерін түгелдей аударып, жаңа балама ұсынудан гөрі оларды тілге көбірек қабылдағандығымен ерекшеленеді
Сол себепті ақын қолданған ондай орыс сөздерін іштей еш өзгеріссіз орыс орфографиясы бойынша жазылған және қазақ айтылымына қарай өзгертіп алынған сөздер деп екіге бөлуге болады
Саны жағынан аударма мәтіндерінде соңғылары басымырақ.
Мысалы, Шәкәрімнің «Дубровский» аудармасында да бірқатар орыс сөздері қазақ айтылымына лайықталып, дыбыстық өзгерістермен беріледі
Олардың қатарына: әкті (акт), божы (вожжи), жалуана (жалованье), жандарал (генерал), жемшік (ямщик), кнеге (книга), көшір (кучер), кереует (кровать), Мәскеу (Москва), пауеске (повозка), прказщік (приказчик), сот (судья), спарвник (исправник), станса (станция), старшын (старшина), шіркеу (церковь), уезной сот (уездной суд) сияқты сөздер мен сөз тіркесі кіреді
Сондай-ақ «отарба вокзалы», «почтовой станца, «сот законы» тәрізді сөз тіркестерінің бір сыңары өзгертіліп, екіншісі өзгеріссіз жазылды
«Почташы айтып еді саламын деп» деген сөйлемде орыс тіліндегі «почта» сөзінің түбірі сол қалпында алынып, оған қазақтың сөз тудырушы жұрнағын жалғау арқылы жасалған «почташы» (­почтальон) сөзі жұмсалады.
А.С.Пушкиннің «Метель» повестінің Шәкәрім өлеңмен аударған «Боранында» да газет (газета), отпеске (отпуск), жәмшік//жемшік (ямщик), көшір, облыс (область), шамадан (чемодан), шіркеу (церковь), самауыр (сомовар) тәрізді бірқатар орыс сөздерін қазақ айтылымына икемделіп қолданылады
Осы повесте аудармашы Нинандырып (Ненарадово), Бермин (Бурмин), Марья Гавриловна (Мария) сияқты кісі есімдері мен Мәскеу (Москва), Шадрин, (Жадрино) сияқты қала мен деревня атауларына да біршама дыбыстық өзгерістер жасайды
«Ұждан» мәтінінде кірме атаулар зәкүн (закон), парағраф (параграф) түрінде қолданыс табады.
Ал енді өзгеріссіз қолданылған орыс сөздеріне келер болсақ, жоғарыда атап өткеніміздей, Шәкәрім аудармаларында ондай сөздер жиі кездеседі
Мәселен, ­«Дубровский әңгімесінде» альтар, аппеляция, билет, бомба, вокзал, динамит,дознание, документ, заграница, закон, задатка, закуска, заседатель, конверт, конвой, князь, крепость, майор, монастырь, офицер, перевод, почта, приказной, протокол, разбойник, салом, секретарь, сигнал, солдат, староста, тройка, университет, учитель, февраль, чемодан, чиновник, член, фонарь, «Боран» повестінде газета, доктор, конверт, лагерь, медаль, офицер, пушка, солдат, стакан, стол, француз, шкаф, эполет, Гусарский полк тәрізді сөздер мен сөз тіркесі аударылмай, дыбыстық өзгерістерге ұшыратылмай түпнұсқа мәтіндегі қалпында алынады
Осы аудармада Владимир Дубровский, Троекуров, Саврила Саврилович, ­Прасковья Петровна, Андрей, Антон, ­Тимошка, ­Шабашкин сияқты кісі есімдері мен ­Вильно, Кистеневка қала, елді мекен атауы түпнұсқадағыдан еш өзгеріссіз, орыс орфографиясы бойынша қолданылады
Сондай-ақ «Пан-Жи-Зан Хан» аудармасында параход, рапорт, «Қолшатыр бұйрығында» частой, «Ұждан» әңгімесінде закон, копия, комиссия «Үш сауал» ертегісінің мәтінінде де алдыңғы аудармаларында қолданылған доктор, солдат тәрізді сөздер өзгеріссіз жұмсалады.
Осы «Ұждан» әңгімесінің бір жерінде заң (закон) түрінде орысшасы жақша ішінде берілсе, екінші жерде «закүн», тағы бірнеше сөйлемде «закон» деп тек орысшасы қолданылады
Мысалы: «Бірақ біздің ақылымыз жетпейтін жері – заң (закон) жазғанмен, ол қыздың жолы қалайша болып бекітіледі?» дегенде, бабай айтты: «Ей, балалар! Тіпті оңай нәрсені қалайша ұқпайсыздар? Келіңіз, әуелі закүн жазайық!» (Ұждан).
Бұдан ХХ ғасыр басында «заң» сөзінің жаңадан қолданысқа ене бастағанын, әдеби тілдегі қолданысының әлі орныға қоймағанын байқауға болады
Сондай-ақ осы әңгімеде «заң» сөзінен өрбіген жаңа «заңшы» сөзі бірнеше рет қолданылады.
Шәкәрім ақын тәржімелерінде араб пен парсы тілдерінен енген ғафыл (ғапыл), махкеме (мекеме), фәрмән (пәрмен), пияла//пиала (парсы
[пийале]), тәрбия сөздері мен көптеген түркі тілдерінде түрлі нұсқада қол­данылатын қышлақ (қыстақ) сөзі де қазіргі орфографиямыздан өзгеше жазылады.
Жоғарыдағы кірме сөздермен қатар қазіргі әдеби тіліміздегі қолданысы әбден орныққан, емле сөздігімізде «патша», «патшалық» деп жазылатын сөз­дер ақын ­аудармаларында «патса», «пат­салық» түрінде жұмсалады
Мысалы: «Патса сонан ақыл сұрамақ болып, құба-төбел киініп, жаяу барса, ағаш егетін шұқыр қазып жатыр екен» (Үш сауал); «Өктемдікпен зорайтқан патсалығын,
Маңдағы нашар елдің бәрін қырып»  (Криз патша); «Қытай патсалығы – ең ескі патсалық» (Ұждан).
Сонымен қатар қазіргі әдеби норма болып саналатын «ғашық», «ғашықтық», «кешірім сұрау», «кешірім алу», «ұмыту», «ұмытылған», «ұмытып кету» сөздері мен тіркестері де Шәкәрім аудармаларында «асық», «асықтық», «кешу сұрау», «кешу алу», «мұтылған», «мұтып кету» нұсқаларында қолданылады
Мысалдар: «Мариямен бір-біріне болған асық», «Мен Сізге болдым асық», «Асықтық жүректегі жанбай тұрмас», «Айтады асықтығы асқандығын», «Хат жазды ата-анадан кешу сұрап», «Кешу сұрап жақындық іс қыларға»
«Сол қыздан көрсем кешу алар едім», «Берминнің кешу сұрап жылағаны» (Боран); «Аздан соң оның сөзін мұтып кетті, Басында батса-дағы шымбайына…» («Криз патша») және т.б
Сонымен қатар осы соңғы етістіктің есімше формасы қолданылған ақынның «Мұтылғанның өмірі» атты ғұмырнамалық өлеңі бар екені де жұртшылыққа мәлім.
Шәкәрім аудармаларында ұшырасатын «Көп адам қырғын тапқан заңғар соғыс», «Әскерімсіп төбесі көкке жетіп» деген сияқты өлең жолдарындағы «заңғар соғыс» деген авторлық тіркес пен «әскерімсіп» ­(әс­керсініп, әскер екенін көрсетіп) тәрізді ерекше сөз қолданыстары да көңіл аудартады.
ХХ басында қазақ оқығандары аудармаға көп көңіл бөліп, тәржімешілік кәсіпті терең игеруге, отандық тәржіме мектебін қалыптастырып, тәржіметанудың іргетасын қалауға өлшеусіз көп еңбек сіңірді
Солардың арасында көркем аудармаға айрықша атсалысып, бұл саланың негізін қалауға қазақтың аса көрнекті ақыны, философ, тарихшы жан-жақты білім иесі Шәкәрім Құдайбердіұлының қосқан үлесі де зор болды
Біз оның аударма мұрасына сөзжасам, сөзқолданыс тұрғысынан қарай отырып, аудармаларындағы автордың өз тарапынан жасаған және сол кезеңде пайда болған жаңа қолданыстар мен кірме сөздерді қалай пайдаланғанын анықтауды ғана мақсат еттік
Қазақ әдебиетінің аса көрнекті өкілі, ұлтымыздың маңдайалды тұлғаларының бірі Шәкәрім сынды ірі білімпаздың аудармаларын әр қырынан зерттесек, оның аудармашылық шеберлігі мен шығармашылығының өзіне тән көркемдік-стильдік ерекшеліктерін барынша таныта түсетін тың деректердің әлі де табыла берері еш күмән туғызбайды.
Шерубай Құрманбайұлы,
филология ғылымының докторы,
профессор, ҚР ҰҒА-ның 
корреспондент мүшесі
