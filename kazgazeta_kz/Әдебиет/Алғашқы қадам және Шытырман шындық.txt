«Үш Қиян» баспасынан белгілі қаламгер Саламат Хайдарұлының «Алғашқы қадам» және «Шытырман шындық» атты кітаптары жарық көрді.
Қазақстан Жазушылар одағынын мүшесі, Қазақстанның құрметті журналисі, Қазақстан Журналистер одағы мен «Атамұра» корпорация­сы сыйлығының лауреаты, Атырау қаласының Құрметті азаматы Саламат Хайдарұлы бүкіл саналы ғұмырын журналистика саласына, оның ішінде республиканың аға басылымы «Егемен Қазақстан» газетіне арнаған
С.Хайдарұлының алғашқы мақалалары өткен ғасырдың қырық үшінші жылдары жарық көре бастаған
Сол кезеңде жазылған тырнақалды өлеңдері мен фельетондары осы жинаққа топтастырылып отыр
Кітаптың «Алғашқы қадам» аталуы да осыдан.
«Өрлеу жолында» тақырыбымен берілген бөлім соғыстан кейінгі жылдарда Маңғыстау ауданы малшыларының ерлік еңбектеріне арналған
Оқырман үшін қоғамның сол кез­дегі тыныс-тіршілігі, бітім-болмысы анық аңғарылады.
ХХ ғасырдың жиырмасыншы жылдарынан бастап орын алған саяси оқиғалар Алаш жұртына ауыр кесапатын ала келді
Қоғамдық құрылыстың жаңа жүйесін кұру барысындағы асыра сілтеушіліктердің ақыры елдің азып-тозуына, көзі ашық азаматтардың құрбандығына әкеп соқты.
Архив деректерімен өрілген еңбектердің құндылығы да осында
Оқырманын бейжай қалдырмайтын шығармалар сол кезеңнің ащы ақиқатын жайып салады.
«Саламат Хайдарұлының қолына қалам ұстағанына жетпіс жылдан асып барады
Ол – осы күндегі республикадағы жазушылар гвардиясының ең қарт жауынгерлерінің бірі
Жасы жағынан бүгінде жер басып жүрген әріптестерінің ішінде одан үлкені жоқ
Биыл ол 93 жасқа толды
Тоқсан үш жыл – бұл біраз уақыт
Ал соның жетпіс жылын қаламгерлік қызметте өткізу, бұл тіптен де оңай шаруа емес
Және қандай уақыттың қаламгері болу?! Отызыншы жылдардың дүрбелеңі, қырқыншы жылдардың қиян-кескі аласапыран арпалысы – Екінші дүниежүзілік соғыс, елуінші жылдардың басындағы ұлт зиялыларына қайта айналып соққан қара дауыл
Одан бергі дәуір…
Бүгінде тоқсанның тор жағасына мінген қарымды қаламгердің жаңа ғасырдың биігінен төңірегіне көз сала отырып, оқырманымен тағы да бір тілдесуі – оқырман үшін де, тілектес қауымы үшін де ерекше бір сәт» дейді кі­таптың алғы сөзінде Халықаралық ақпарат­тандыру академиясының академигі, филология ғылымдарының докторы, профессор Жұмат Тілепов.
Н.ЖАНДӘУЛЕТҰЛЫ
