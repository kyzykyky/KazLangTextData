Жағып берген өшпейтін шырағымды,
Ашып берген қайнарлы бұлағымды.
Кездестірген емеспін содан бері,
Дәл солардай тамаша мұғалімді!
 Тоқтар Зікірин.

Күн ұясына қона бере соғылған телефон қоңырауынан соң-ақ Кәрім қарияның мазасы кете бастады
Қу жанын қоярға жер таппай құнжыңдап, ерсілі-қарсылы жүрісі көбейіп, бір уақытта қарлығыңқы дауыс­пен ұлын өзіне шақырды.
— Не боп қалды, көке? Түріңіз өзгеріп, шыдамыңыз таусылып отыр ғой, өзі
Сырқаттанып қалған жоқсыз ба? — деп Мақсат оның жанына сұрақ жаудыра жетті.
— Әй, мені құдай алар деймісің? Ана вокзалдың анықтамасына қоңырау шалып, біздің ел жаққа жақын арада жүретін пойызды білші, бүгін болса, тіпті жақсы, — деді шал.
Мақсат сәл уақыттан соң әкесі отырған бөлмеге қайта бас сұғып:
— Бүгін ешқандай пойыз жоқ
Ертең түс әлетінде болатын көрінеді,— деп қарттың жүзіне сұраулы сыңаймен қарады.
— Онда, сен менің куәлігімді ал да, мәшинеңді от алдырып, сол пойызға маған бір билет алып кел,— деп Кәрекең өз-өзімен күбірлеп кетті.— Тә-әк, ол ана пойыз болды ғой
Таңғы сағат төрт жарым, бестерде стансаға жетсе, ауылдың автобусы да, жеке көліктер де соны тосады
Онда, үлгереді екенмін, ә?!
Мақсат өзі шығарып салып, әкеліп орналастырған жайы — екі кісілік жұмсақ купе екен.
— Пойыздың жүруін несіне күтесің, шаруаңнан қаласың
Бара бер, бар
Аман болыңдар
Қайтар кезде өзім қоңыраулаймын, — деп, Кәрекең жан қалтасындағы ұялы телефонын үстел үстіне алып қойды.
Бірінші Алматыға дейін жанындағы орын бос тұрды
Жиырма минуттан соң отарба келесі вокзалға да келіп жетті
Сырғып келіп тоқатаған вагон терезесінен Кәрім ақсақал перронға көз салды
Қызылды-жасылды киінген, кәрісі бар, жасы бар — ығы-жығы халық
Бір-бірінен айнымайтын көк комбинезонды сойталдай-сойталдай қазақ жігіттері ақала, көкала, сарыала теңдерді үйе тиеген арбаларды ышқына итеріп барады.
Анау бір топтағылар тіпті қызық — өңкей бір жас жігіттер мен мөлдіреген қыз-келіншектер
Кейбіреулерінің қолда­рынан жетектеген, ана біреулерінің өндірлеріне құтты кенгуру сықылды өңгеріп алған жас балалары да бар
Әй, бір он бес-жиырма шақты адам боп қалар
Бәрінің де көңіл-күйлері әдемі екенін терезенің бергі жағынан-ақ аңғаруға болады
Баршасының басты назары орталарына алған бір адам екені байқалады
Онысы — басына қырғыз қалпақ, үстіне қоңыр макентош киген, шоқша сақалды, тарамыстай тартылған шынашақтай ғана қара шал
Кәрекеңнің нұқыл назары енді осы топқа ауды
Әне, шалды қаумалаған топ қақ жарылып, бір-екі жас жігіт қолтығынан демеп, тағы бір-екеуі буыншақ-түйіншектерін көтерісіп, Кәрімнің өзі отырған вагонға аяқ іліндіре бастады
«Әй, осы шал дәу де болса, менің қасыма жайғасатын болар» деп ойлап қойды Кәрекең
Айтып ауыз жиғанша болмай, «шуылдақ топ» дәл осы купенің алдына келіп тоқтады да, ішке кірген жігіттер «Ассалаумағалейкум, ассалаумағалейкум» деп, қос қолдарын Кәрекеңе ұсынып жатты.
Пойыз орнынан жылжи бере-ақ қара шал сыртқы киімдерін шеше бас­тады
Айыр қалпақты мана кірген бетте жастығының  үстіне атып ұрған болатын
Ең алдымен қоңыр макентошты тө­сегінің аяқ жағын ала қиралаң еткізіп құлата салды
Оның ішінде ине-жіптен жаңа шыққандай қара кәстөмі бар екен
Кәстөм ішінен сиякөк түске боялып, ангор ешкінің түбітінен тоқылған жеңсіз жемпірі көрінді
«Әй, осыны шешіп тастасам жаурап қалмас па екем? Жоқ, жейденің ішінен жылы кәлсонның кеудесін киген екем ғой
Пойыз да салқын емес сияқты» деп алды да, етегінен басына қарай көтеріп, ангор кеудешені де ілмиген иегіне ілінгеніне қарамай, сумаңдатып суырып алды
Сөйтті де, «у-уһ!» деп терең бір күрсініп алып, екі төсектің ортасын ала орналасқан үстел жанына қарай ыңғайланды.
— Алматы деген әйбат-ақ шаһар-ау, — деп тамсанды да, бас-көз демей, әңгімесін бастап кетті
Сөйлеу мақамы да қызық
Дауысы, шәугімнің шүмегінен жез легенге сыздықтатып су құйғандай шәңк-шәңк етіп шығады екен
— Оу, бұл Алматыңызға осы үлкен ұлым үйленгенде бір келдім-ау деймін
Содан бері келіп тұрғаным осы
Өзі де тілеуің бергір, о шеті мен бұ шеті жоқ, далиып жатқан көрінеді ғой
Әй, мына қаланың аумағына біздің ауылдай миллион ауыл сиып кететін шығар
Миллион ауыл дейсің, тіпті біздің ауылдың бүткіл халқын мал-жанымен қосып Алматының ана көп қабатты бір үйіне кіргізіп жіберсе, әй, соның өзінде пәтерлерінің жарым-жартысы бос қалатын шығар-ау, ә?!
Шәңкілдек шал осылайша өз-өзінен бірқыдыру шырылдап алды да, сөзінің аяғын шіліңгір жөтелмен аяқтап, кілт тоқтады:
— Әу, айтпақшы, замандас, баяғыдан білетін кісімдей апай-топай әңгірлеп кеттім білем
Таныс бола отырайық та
Жолымыз бір жолаушымыз
Менің атым Айқұлақ болады.
Мана осы шал кеудешесін басынан асыра жұлып алғанда, сопаң етіп шыққан қос құлағына көзі түсіп, бірдеңеге ұқсатқандай болған
Енді міне, көзінің қиығымен ғана зер салып қараса, айнымаған — шалқасынан түсіп жатқан жарты ай дерсің
Елдің құлағы басты жапсарлап тігінен түсетін сияқты еді, мынанікі екі езуінің жалғасы іспетті
Кәрекең іштей мырс етті де, арсыз жымиысын жып-жылдам жиып ала қойды.
Жөн сұраса келе екеуі де бір жылдың төлдері болып шықты
Екеуі қатар тұра қалса, ешкім де олай деп ойламас еді
Алғашқыда Кәрекең де Айқұлақты өзінен әжептәуір ересек қария ма деп қалған
Дәл қазір Кәрім өзін егделер қатарына қосқысы келмейді
Сосын өзіне-өзі іштей басу айтқандай болған: «Әрине, көзін тырнап ашқалы бері мал соңында салпылдаса
Жаздың аптабы мен қыстың шыңылтыр аязында жайлау мен қыстаудан өзге ештеңе көрмей, қу тіршіліктің қамымен жүрсе, бұ шіркінге айтар сөгіс бар ма?»
— Иә, Кәреке
Өзіңіз не, алыс жолға саяқ шығып кеткенсіз
Ауылды са­ғынғансыз-ау, ә?
Кәрекең бұл жолғы сапарының мән-мәнісін түсіндірген соң, Айқұлақ та еріндері жыбыр-жыбыр етіп, іштей күбірлеп, «иманы саламат болсын» деп, тарамыс қолдарымен бетін сыйпаған.
— Жарықтық, Төлеген мұғалім әулие адам еді ғой,— деп бір күрсініп алып, Кәрекең әңгімесін бастап кетті.— Екі-үш айдан кейін сексен беске келетін еді…
Бұлар мектеп табалдырығынан аттап кірер шақта шағын ғана ауылда тұратын-ды
Дәл қазір дөп басып айта алмас, әрі кетсе сол жиырма-отыз түтіннің ар-жақ, бер жағы болар
Сол кезде «Әліппені» оқытып, «а» деп әріп танытқан ұстаздары осы Төлеген мен сол кісінің жұбайы Бәтима мұғалімдер еді.
Мектептері үш бөлмелі қоржын тамның бір бөлмесі
Екеуі мұғалімдердің үйі де, біреуі — сынып бөлмесі
Әлі есінде, сынып бөлмесінде оқушылар партасының бесеуі іркес-тіркес қойылған
Төргі қабырғада, мұғалім үстелінің арқа тұсын ала ілінген қара тақта
Оқушылар екі кезекте оқиды
Таңертең екінші мен төртінші сыныптар, ал түс ауа бірінші мен үшінші сыныптар оқиды
Әр сыныпта мықтағанда, бес-алты оқушыдан болатын.
Төлеген аға Ұлы Отан соғысының мүгедегі еді
Сол жақ қолы білезігінен жоқ
Бәтима мұғалім де, Төлеген ағаның өзі де сабақ уақытында әмсе де тап-тұйнақтай болып киініп жүретін
Үстіндегі әскери кителі мен галифе шалбары Төлеген мұғалімнің өзіне жарасып-ақ тұратын еді-ау
Ол кезде мектеп оқушылары да әскери формаға ұқсас киім киетін еді ғой
Сұр гимнастерка мен сұр шалбар, қақ маңдайына орнатылған емен жапырақты жалт-жұлт еткен сарыжез белгі және жылтырақ айылбасы бар қара қайыс белбеулері болатын
Төлеген мұғалім осының бәрінің олпы-солпысы шықпай, дұрыс болуын қатты қадағалайтын
Ол кездерде жалпыға бірдей оқушының күн тәртібі деген бар-тын
Онда — таңертең орныңнан тұрып, дене шынықтыру жаттығуларын жасап, таңғы, түскі, кешкі тамақ ішетін уақыттардан бастап, мектепке баратын, үй тапсырмасын орындайтын, ойын ойнап, дем алатын кездеріңе дейін сағат-минөті көрсетіліп, жазылып тұратын
Сол күн тәртібі бойынша үй тапсырмасын орындайтын мезгілде немесе кешкі ұйқыға жататын уақыттан кейін көшеде бейсауат жүру деген атымен болмайтын
Ал енді бұл уақыттарда мұғалімнің көзіне түсіп қалу деген, атама! Одан өткен сорақылық болуы мүм­кін емес
Ауыл көшесінде мұғалімге қарсы жолығып қалған оқушы қалт тұра қалып, бас киімін шешіп, қолына алып, сәлем беру деген жазылмаған ереженің бірі-тұғын.
— Пай-пай-пай! — Айқұлақ ақсақал­дың жылт-жылт еткен сығыр көздері олай-бұлай ойнақшып, өзі де бір орнында оты­ра алмай тыпыршып,— қандай керемет десеңізші
Ол кездерде бүкіл ауылдың құдайы да, пайғамбары да мұғалім болмаушы ма еді? Бала тұрмақ, үлкендердің өзі «Мұғалім былай деп отыр, мұғалім осылай істеген жөн деген» деп мұғалімнің бір ауыз мақұлынсыз қия баспайтын еді-ау, қия бас­пайтын.
— Оныңыз рас, Айеке
Біздің сол бір кішкентай ғана ауылымызда кез-келген мәселенің түйіні сол Төкең мен Бәтима мұғалімдердің пікірлері арқылы ғана шешіліп жататынын, ол кезде әлі оң мен солымызды айыра алмайтын біздердің өзіміз жон арқамызбен сезінетін едік қой
Бәтима мұғалім бес-алты жыл бұрын марқұм болды
Екеуі де өмірлерінің соңына дейін сол беделдерінен айырылған емес.
— Ойпырым-ай десеңізші
Ол кезде мұғалім деген қандай тұлға еді, а?! Сіз ғой мына, осыдан жарты ғасыр бұрын сабақ берген ұстазыңызды әлі күнге ұмытпай, жаназасына үлгермей қаламын ба деп, жан алып, жан беріп келесіз
Ал мен, кеше анау қаладағы немереммен әңгімелесіп отырып, жағамды ұстадым
Оу, сегізіншіде оқитын соқталдай бала ғой
«Ал енді сендердің мектептеріңің деректірі кім?» десем, «Ата, сіз де қызықсыз, ол апай бізге сабақ бермейді, сосын мен оның аты-жөнін қайдан білейін?» деп қара-а-ап отыр
Мәссаған, безгелдек!
— Иә-ә, ондай да бар
Қазіргі балаларға қарап отырсаң, қызық, еркек баласының өзі қыз сияқты
Олай болмай қайтсін? Бүгінде қаланың өзіндегі әжептәуір ірі мектептеріңде қызмет ететін ер мұғалімдер саусақпен санарлық
Біздер бастауыш сыныпты тәмәмдап, бесіншіге барар жылы бағымызға қарай кішкентай ауылымыздың дәл түбінен жаңа совхоздың іргесі қаланатын болды.
— Жаратқан ием, пендесіне пейілі түс­се, әр нәрсені оңынан келтіреді, сөйтіп,— деп, Айекең де өзінің бұл әңгімеге құлықты екенін аңғартып қояды, әредікте.
— Құдай сақтасын, ерте көктемнен бас­тап жаңадан бой көтеретін ауыл үстіне біз байғұстар түсімізде көрмеген түрлі техника нөпірі, сан-сапалақ адамдар деген қаптап берсін дейсің
Содан төрт-бес айдың арасында ақшаңқаң үйлері әскер сапындай бой түзеген түп-түзу көшелері бар әжептәуір қалашықтың нобайы пайда болды
Біздер үшін, ең бастысы, сегізжылдық білім беретін мектеп те ашылатын болды.
Жаңа мектептің деректірі де ойға алған ісін орындамай көңілі көншімейтін бір тынымсыз жан болса керек, мектепке қажет құрал-жабдық, тақта-парталар жетіспей жатса, өзі бел ортасында жүріп қолдан жасатқызып жатқанын көзімізбен көрдік
Не деген жанкештілік десеңізші!
— Ойпрым-ай, ә! Адамы да, заманына қарай болады-ай, сірә!— Айқұлақ ақсақал да өзінің бала кезіндегі әдемі бір сәттер елес бергендей еміне түседі.
— Ол дегеніңіз, өз алдына ғой
Әлгінде, «жаратқан ием пейілі түскен пендесіне оң көзімен қарайды» деп өзіңіз айтқандай, осы мектептің сол кездегі шәкірттерінің бүкіл өмірлеріне өшпес із салған ғаламат нәрсе мынада
Жаңағы деректір ағай біздің жаңа мектепке өрімдей жас мұғалімдерді жұп-жұбымен бірақ алып келді
Облыс орталығындағы мұғалімдер институтын сол жылы бітірген түлектер дейді
Жаңа мектептің ашылары анық шешіле салысымен ерте қамданған ғой, деректір
Институтқа барып, «ана мамандықтағы мына баланы мен әкетемін, барлық жағдайларын жасаймын» деп, әуел бастан-ақ «ен салып» кеткен ғой, әрқайсысына
Және бар ғой, араларындағы бірен-сараны болмаса, басым көпшілігі жұп-жұбымен, ерлі-зайыптылар болатын
Тағы да солардың не ері, әлде келіншектерінің әйтеуір біреуі осы ауылдікі, болмаса, өзіміздің ауданның тумалары еді
Көрдіңіз бе, бәрі алдын-ала ойластырылған, ә?!
— Қазір ғой түге, төрт-бес жыл оқуы­ның ақшасын өзі төлеп оқу бітірген­дер­дің жүген-құрықтарын мойындарына асып-лақтырып, «қайда барсаң онда бар, әйда марш» дейтіндері,— Айекең «тық-тық» жөтеліп алып, алдында­ғы тостаққа құ­йылған айраннан бір-екі ұрттап қой­ды
— Ол деректіріңіз қазір қандай? Одан бері талай заман өтті ғой
Аты-жөнін ұмы­тып қалған да боларсыз?— Айекең мұр­тына жұққан айран жұғынын алақаны­ның сыртымен бір сүйкеп өтіп, сығыр көз­дерінің қиығымен Кәрекең жақты бір си­пап өтті де, қиғаш біткен құлақтарын қай­шылап-қайшылап қойды.
— Е, не дейт! Сенің әлгі сегізінші оқи­тын немерең деп пе едің? Ол кісінің аты-жөнін ұмытып, албасты басты деймісің?— Шабына шоқ басып алғандай шоршып түскен Кәрекең манадан бері «сіз-біз» деп сызылып отырған жолсерігімен «сенге» қалай ауысып кеткенін өзі де аңдамай қалды.
— Ә, қайдам, өз басым сегізіншіні тауысқанша төрт мектеп ауыстырып, құдайшылығымды айтсам, солардың кейбіреулерінде сабақ берген мұғалімдерім кейде еске түспей қалады…— Кәрімнің ербең еткен иегі мен қарасынан аласы көбейіп кеткен жанарынан шынымен-ақ жасқанып қалған Айқұлақ сөзінің соңын тұншыға жұтып қойды.
— Ол кісі, деректірді айтамын, кейіннен осында — Алматыға көшіп келген
Педагогикадан кандидаттық қорғады
Баспадан бірнеше кітаптары да шықты
Бекжан Шаяхметов деген кісі
Бүкіл Қазақстанға белгілі адам, естіген шығарсың?— Тыңдарманын бір мәрте тұқыртып алған Кәрекең енді қымсынбастан «сенге» көшті
Сосын, құрдас-жолсерігіне миығынан қарап, — өзінің мұғалімдерін есіне сақтай алмай жүрген адам, біреудің ұстазы туралы қайдан естісін, — деп, мырс етті.
— Ой, тәйірі, — Айқұлаққа екінші «соққы» расымен ауырлау тиген болуы керек
Төсектен салбыратып отырған оң аяғын біресе құйрығының астына жинап алып, біресе қайта түсіріп, әлек-шәлек болды да қалды, аяқ астынан
— Енді, бәрін бірдей емес қой, бірді-екілісі естен шығып қалады, бәленбай уақыт өтті ғой…
Кәрекең шамдануын шамданып қалса да, жалғыз ғана тыңдаушысының иін шындап қандырып алғанына көзі жеткеннен кейін оп-оңды әңгімесінің ең дәмді жеріне келгенде үзілгені есіне түсіп, көздерін сәл жұмып, қай тұста тоқтағанын ойша пысықтады:
— Иә, айтпақшы, жаңағы біздерге, мұғалім болып келген жас жігіттердің барлығы соғыс аяқталған жылдарда туылған балалар болуы керек
Әйтеуір, аттары солай, кілең Амантай, Амангелді, Аманжол, Аманғазы, Жеңісбек деп кете беретін
Солардың көпшілігі мектеп деректірінің бұрынғы оқушылары болған көрінеді
Міне, мәселе қайда? Бұрын біздер Төлеген аға мен Бәтима тәтені «мұғалім» деп қана айтатынбыз
Сегіз жылдық мектепке жаңадан келген мұғалімдерді «ағай», «апай» дейтін болдық.
— Енді, оқуды жаңадан ғана бітірген, өмірлерінде бірінші рет ұстаз болып отырған өрімдей жастарға «мұғалім» деген сөзге бірден үйрену қиын да шығар, сірә?! — деді Айтекең
Әңгімеші біреу, тыңдаушы жалғыз өзі болған соң, тым-тырыс отырмайын дегені болуы керек.
— Е, жоға-а, ана басқа мектептерде оқып келген жоғары сыныптағылар «апай, ағай» деген соң, біз сияқты майда-шүйделер де солардың ығында кеткеніміз ғой
— Кәрекең тағы да бір «кіржің» етті де, әңгімесін сабақтады
— Пай-пай, жастар болғанда қандай жастар еді
Өздерінің білмейтіні, қолдарынан келмейтін дүние жоқ
Мектептегі бүкіл оқушы сабақтан бос уақыттарында қоғамдық жұмыс, түрлі-түрлі кездесу кештері, алуан-алуан үйірмелерден қолдары босамай, ұшып-жығылып жүретінбіз
Амантай ағай — фото үйірмесін, Амангелді ағай — өлкетанушылар тобының жұмысын, Аманжол ағай — күрес, бокс секцияларын жүргізетін…
— Әй, айтқандайын, мектепте мен де боксқа қатыстым ғой
Сегізіншіден кейін мектеппен бірге оны да тастап кеткенмін,— Айекең екі иығын ілгері-кейін қимылдатып, отырған орнында қопаң-қопаң етті.
Кәрім қасында отырған, құрдасының шілтиген түріне тағы да езу тарта отырып көз тастады да:
— Жеңіл салмақта түскен боларсың?— деді
Бастапқыдай емес, баяғы танысы сияқты еркінсіп барады.— Сегізіншіден кейін тастап кетпесең, чемпион болатын-ақ адам секілдісің
Ха-ха-ха…
Бұл жолы Айқұлақтың өзі де серігімен қосыла күлді:
— Е-е, е-е, ых-ы… Мен дегенің қай бір спортшы боп кетейін деп барды дейсің
Балдардың бәрі жапатармағай барып жатқан соң, қосақ арасында қоса кеткем ғой…
— Ә-ә, олай деме, мана есіктен кіре сала қоңыр макентошты үстіңнен шешіп алып, ана бұрышқа қиралаң еткізгенде-ақ бірдеңенің шалығы бар екенін байқағанмын… Ха-ха-ха…
— Әй, Кәреке, қалай десең де, соның бәрі мектептерде еркек мұғалімдердің болғанының арқасы емес пе?
Қос құрдас әр нәрсенің басын шалып-пұлып одан кейін де біршама уақыт шүйіркелесіп жатып, купенің жарығын сөндіріп, қалың ұйқыға ден қойған…
Пойыз таңғы бестердің шамасында Кәрекең түсетін стансаға жетіп, одан ауыл жаққа баратын бір жеңіл көлікті ұстап мініп, ауылдың қарасы көрінгенде күн де арқан бойы көтеріліп қалып еді.
Кәрім ақсақал көліктен түсіп жатқанда жиналған жұрт марқұмның жаназасын шығаруға қатарда тұрған беттері екен.
— Марқұм қандай адам еді?— деп сұрап жатыр ауыл молдасы.
— Жақсы адам!— деп жамырайды жиналған жұрт.
Кәрекеңнің ойына осы жақында ғана оқыған Қабдеш Жұмаділовтің «Пәни мен бақи арасы» деген әңгімесінің осыған ұқсас мына бір тұсы орала берді:
«Жаназа шығарған сайын Алдажар молда көпшілікке қарап:
— Марқұм қандай адам еді?— деп сұрайтыны бар.
—  Жақсы адам!— деп жауап береді жиналғандар бір ауыздан.
— Марқұмда ешкімнің пұл-қарызы жоқ па?— дейді Алдажар молда.
— Жоқ!— деп жауап береді көпшілік.
— Көңіл қалған өкпе-нала болса ке­шіресіздер ғой?
— Кешіреміз!— дейді көпшілік.
Осылайша, марқұмдар шетінен «жақсы» деген баға алып, аттанып жатыр…
… Бақиға аттанарда көпшіліктің көңіл жықпастықпен «Жақсы адам» деп қол көтере салуы ештеңені шешпесе керек
Әрқандай адам «жақсы» не «жаман» деген атақты көзі тірісінде қалыптастырып болуы керек
Бұл дүниеде көптің алғысына бөленіп, «жақсы» атанған адамдардың о дүниеге барғанда да жүзі жарық, иманы кәміл боларында күмән жоқ».
Иләйім, солай болғай
Басқа-басқа, енді осы Төлеген мұғалімнің кез-келген адамға жасаған кіл жақсылықтары болмаса, қылаудай қисық ісін есіне түсіре алатын адам табыла қоймас-ау, мына жиналған жұрттың арасынан
Бар назарлары жаназа оқып тұрған молдаға ауған қалың нөпір халықтың ана тұс, мына тұсынан Кәрең осы маңайдағы ауылдарда тұратын, тіпті шалғай өңірлерден де келген, өзімен бірге оқыған бірнеше адамды шырамытып тұр
Әне, алақан жайып, бет сипайын деп ыңғайланғандардың алдыңғы қатарында өзіне дәріс берген, Төлеген мұғалімнің тәрбиесін көрген Амантай, Аманжол, Жеңісбек ағайларын да жазбай таныды.
Демек бүгінгі соңғы сапарға ұзатып тұрғандары тегін адам емес
Бұл — адамгершілік пен парасат иесі — ұлағатты ұстазға, мұғалім мәртебесіне деген дүйім жұрттың бас июі, шын ниеттерімен тағзым етуі.
Қанат ҚАЙЫМ
