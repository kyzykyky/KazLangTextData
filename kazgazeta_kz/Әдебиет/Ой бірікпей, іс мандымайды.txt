Мемлекеттік мекемелерге барғанда, орыс тілін білмегенінің салдарынан жұмысын тындыра алмай қайтатын азаматтарымыз бар
Әсіресе, шет мемлекеттен келген қандастарымыз бізде қазақ тілінің өз тұғырына қона алмай жатқанына қынжыла қарайды
Өйткені олар елім, жерім деп келген Отанында қазақ тілі мемлекеттік тіл бола тұра, орыс тілінің қолданыс аясы кең болып тұрғанын айтады
Бұл – шындық. 
Қазақ елі бүгінгі таңда күллі әлемге өзінің сындарлы саясатымен, рухани-мәдени жетістігімен танылуда
Бұл қатарда туған тіліміз де қанатын кеңге жайып, әлемдік тілдердің дәрежесіне көтерілсе деп те армандайсың
Бұл арманға қол жеткізу үшін тілдің өз елінде мықты болғаны керек
Ал еліміз бұл тұрғыдан алғанда тәуелсіздік жылдарынан бері қарай көп ілгері кете алмай жатқаны рас
Халқымыздың басым көпшілігі «орыс тілінде сөйлеп, орыс тілінде жазады» делініп жүр
Бұл шын мәнінде солай болса, «Тілдің жағдайы қашан дұрысталады?» деген мәселе еріксіз ойлантады
Қоғамдық жерлерде қазақ тілінің жағдайы туралы әңгіме қозғай бастасаң, кейбір адамдар жақтырмай қарайды
«Тілдің жайын неге айта бересіңдер?» дегендей сыңай танытады
Қалай айтпаймыз?!
Тілдің жайы ең алдымен ел болудың, халық болып ұйысудың, мемлекет болып қалыптасудың жайы емес пе? Мұндайды түсінгісі келмейтін бейбақтар тіл мәселесіне шектеулі көзқараспен қарап келеді
Бейне бір қазақ тілі өзімізге ғана керек сияқты әсер қалдырады
Бұл түсініктен арылатын кез жетті
Қазақ тілі барша Қазақстан халықтары үшін қажетке айналған тіл болуы тиіс
Қажеттілікке айналмаса, тілдің дамуы көп ілгерілей қоймасы анық
Қажетсіз тіл – қажетсіз зат сияқты болып қалуы әбден мүмкін
Тіл сөйленуімен, қолдануымен, жазу-сызуымен ғана өрістейді.
Қазіргі қоғамдағы тіл мәселесіндегі ой-пікірлерге құлақ түрсеңіз, тілді қолдаушы, тілге ішінара қарсы шығушы, тілді қорлаушы, менсінбеуші, атүсті қараушы, тіл мәселесіне маңызы зор мемлекеттік мәселе деп пайымдамаушылық көзқарастар жетерлік
Белгілі бір мәселеге объективті-субъективті көзқарастың болғаны жақсы шығар
Ал тіл мәселесіне келгенде көзқарас бірікпей, ой бірікпейді
Ой бірікпей, іс мандымайды
Тіл жайын ушықтырып, бұл мәселені «әрі тартып, бері тартып» жүретін топтардың мақсаты көпшілікке белгілі
Олардың арман-мүддесі орыс тілін сақтап қалып, қазақ тілін ығыстыра отырып, дамыта түсу
Қазақ тілі – мемлекеттік тіл болғанына қарамастан, сондай әрекеттерге барудан тайынар емес
Тілдік мәселені бекемдей түсуде Тәуелсіздігіміз, азаттығымыз қандай маңызды болса, сол тәуелсіздікті сақтап қалуда, іргелі ел болып жарқын ғұмыр кешуде тіліміздің де дәл сондай маңызы бар екенін әрқайсымыз терең пайымдап ұғына білсек дұрыс болады
Өкінішке орай дейміз бе, бұл мәселелердің көпшілігі ұлттық сананың қалыптасу мәселесінің әлі де өзекті екенін білдіреді.
Бір қуантарлығы, бүгінгі таңда елімізде тарих ғылымына көп көңіл бөліне бастады
Осы орайда, тарих ғылымының негізінде мемлекеттік тіліміздің жағдайы да жақсара түсер еді деген үміт мол
Таяу болашақта тіл мәселесінің шешімін таппай келе жатқан өзекті тұстары мемлекеттік деңгейде көтеріліп, оған қазіргі тарих ғылымындай қамқорлық жасалса деген тілегім бар
Сонда ғана тілімізге жасалып жатқан кемсітушілік, мойындамаушылық болмас еді.
Айтқали НҰРЛЫБЕК 
Оңтүстік Қазақстан облысы
