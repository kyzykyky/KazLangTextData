Мен сені түсімде көріппін
Иә, көріспегелі де көп болыпты-ау! Ешкім естіп қоймасын
Сағыныппын
Сен де сағынған шығарсың
Кім білсін? Бір мезетке ұмытқым келді
Жан тәніммен
Соны қалағам
Бірақ, жүрегім иә, иә жүрегім бағынатын емес
Алыстасың
Тым алыстасың
Жаныңда бола алмайтынымды түсінген шығар деп ем
Алданыппын
Өзгені қойшы, тұла бойыма қан жүгірткен өзімдікі дейтін жүрегім алдайтын болды, мені… Ол маған емес, мен оған бағыныштымын
Сені сағынсам болды… Дөңбекши береді
Сосын… Иә, сосын түсіме енесің… Қызық… Сені ойласам ол да есіме түседі… Бірақ ол кінәлі емес
Мұны екеуміз де білеміз
Екеуің екіге айырылыпсыңдар
Ол айтты
Айтты да жүзіме барлай қарады
Нені көргісі келгені белгілі
Мен өкініш білдірдім… Екеуің жақсы жұп едіңдер дегенімді қайтерсің… Білмеймін… Менің бар болмысым осы… Есіңде ме? Махаббат жайлы сөйлескенбіз
Алғашқы махаббат… Сыныптастарымыздың сезімін саралап, өзіміз жайлы жақ ашпадық
Қорықтық
Біздегі асқақ сезімді сылдыр сөзбен суытып аламыз дедік пе екен? Ал қазір ше? Екеумізден басқасы біз жайлы, біздік сезім жайлы бәрін біледі
Кім айтты екен?… Ойлап отырсам екеуміз де… Дұрысы сен де, мен де сезімімізді достықпен жасырыппыз
Сені қайдам өзім әлі де солай
Солай өмір сүру жеңілірек секілді
Бірақ кім үшін? Сені сүймейтіндей көрінем кейде
Іздемейтін, қызғанбайтын сияқтымын
Кездескенде… Кейде өзімнің шыдамдылығыма таңғалам
Алланың маған берген үлкен сыйы, осы… «Махаббатта өзімшілдік болмайды» деген рас шығар
Түсіме ендің… Онымен үйленіп жатырсың
Мен… Мен тілек айтып тұрмын
Оянып кеттім, жүзіме күлкі үйірілді
Қуаныш күлкісі…Түсім екен… Ұмытқан шығармын десем… Ұмытпаппын
Неге, кім үшін қуандым? Арамыз алыстаған сайын жауапсыз сұрақтар көбейіп барады
Бізді жақындатар бір сөз болсайшы
Бәрінің мәні жоқ.Сөз ұғудан да қалғанбыз ба? Білесің
Кей кезде өлең жазамын
Қызығы саған бірде-бір өлең арнамаппын
Өзімнің емес өзгенің баянсыз махаббатын жырлаймын
Өзімнен безгенім бе? Әлде… Үміт қой, шіркін… Кездеспек болдық
Сыныптас ретінде… Сенің кешіккеніңді желеу етіп, кетіп қалдым
Күтпедім
Дәтім бармады… Саған бір-ақ сөз айтқым келді
Тым мөлдір
Естисің бе? Ақырын ғана құлағыңды тосшы
Менің жылы ғана лебім құлағыңның түбін аймаласын

— Сен маған тек сыныптас емес ең… 
 
Айгерім ЖҰМАШ
