
Таяуда қазақтың танымал ақыны Шәміл Мұхамеджановтың (1931-1980) «Мен әлемге өз тілімде үн қатам…» атты таңдамалы жинағы жарық көрді
Онда оқырман жүрегіне жол тапқан жырларымен қатар ақынның өмірі мен шығармашылығы жайын­да, оның поэзиядағы қаламдас ағалары, замандас-достарының, ақын ұрпақтарының сағынышқа толы естеліктері қамтылған.
Ақын жырлары таңдамалы жинаққа «Тағдыр бізге балалықты қимады», «Жастық шақ, шіркін, бір қызық», «Дарқандығын даланың мен жазуға тиіспін», «Сағыныш жыршысы» деген тақырыппен төрт бөлімге топтастырылған.
Шәміл туралы бірер сөз
Ақын арамызда жер басып жүргенде бұл күндері 80 жасқа толған болар еді.
Ол бұрынғы Торғай облысы Жангелдин ауданындағы Торғай ауылында дүниеге келді
1956 жылы Абай атындағы Қазақ педагогикалық институтының филология факультетін бітірді
Ақын қаламынан оннан астам өлең-дастан жинақтары, балаларға арналған кітапшалары дүниеге келді
«Ана құшағы», «Қошалақ», «Ақ жалын», «Туысқан», «Көңілашар», «Күн төбеде тұрғанда», «Назқоңыр», «Арқа сүйер – тірегім», «Ақ желең», «Дәуір дауысы», «Жас қанат», «Шабытты шақ» сияқты жыр жинақтары оқырман қауым тарапынан лайықты бағасын алған
Аударма саласында М.Лермонтовтың, Я.Райнестің, Л.Украинканың, Т.Шевченконың, Р.Ғамзатовтың, Я.Смеляковтің және т.б
шығармаларын ана тілімізге сәтті тәржімалады.
Уақыт
Өтіп жатыр қилы күндер,
Өтіп жатыр уақыт.
Алшаң басып жүр біреулер,
Біреулерді жылатып.
Өтіп жатыр күндер жылжып,
Басқан ізін сездірмей.
Біреулерді гүлдендіріп,
Біреулерді көзге ілмей.
Баз біреуге барын беріп,
Баз біреуін жарытпай.
Тұрақтамай, байыз көріп,
Қалтылдаған қайықтай.
Уақытқа өкпе бар ма?
Біз айтқанмен тоқтамас.
Ол қарамас жоққа, барға,
Өзіңді де жоқтамас.
Үміт
Үміт деген – жақсылық алдан күткен,
Қол созады үмітке адам біткен.
Әрбір таңда әрқашан ізгі үмітпен,
Келешекке қараймыз бізді күткен.
Бөлейтіндей бейнебір қуанышқа,
Жетелейді бізді үміт тү-у алысқа.
Бірде – жетпей,
Біз оған бірде жетіп,
Айлар өтіп, жатады күндер өтіп.
Сонда да одан көрмедік күдер үзіп,
Сонысымен келешек күндер қызық.
Күдер үзген тірліктен, ізгі күннен,
Сақта, Құдай, үміті үзілгеннен.
Сағынсам
Сағынсам,
Өлең болар сағынарым,
Табынсам,
Өлең болар табынарым,
Жоғалсам,
Өлең болып жоғалармын,
Табылсам,
Өлең болып табылармын.
Әйтеуір, жоқ іздеген жолаушыдай
Сабылсам,
Осы жолда сабылармын,
Шағылсам,
Осы жолда шағылармын.
