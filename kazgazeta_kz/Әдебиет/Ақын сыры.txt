Бүгінгі таңда Тәуелсіздігіміздің 25 жылды­ғының табалдырығынан аттағалы да біраз уақыт болып қалды
Бұған да шүкіршілік, тәубә дейміз! Ел іргесінің тыныштығы мен береке-бірлігі басты құндылықтарымыздың бірі екені даусыз
Осының арқасында халқымыздың да әл-ауқаты түзеліп, өзге көршілес елге қарағанда, тіптен көш ілгері алда келе жатқаны қуантады
Әсіресе әр саладағы рухани байлығымыздың даму жолдары да бірқалыпты өсу үстінде
Мемлекет басшысының «Болашаққа бағдар: рухани жаңғыру» атты мақаласында айтылған тәлімдік сөздері де осыны меңзейді.  Соның ішінде білім саласының қайнар көзіне айналған кітап шығару мен әдебиет әлемі өз қара қазанында біте қайнасып жатқаны да белгілі
«Кітап – білім бұлағы» дегеніңіз осының айғағы. 
Соның әсері болар жаңадан жарық көрген ақын-жазушыларымыздың жаңа дүниесі болса қолға түсіріп, бас алмай оқып шығуға тырысамыз
Бұл әдетке айналған шаруа
Жақсы шығарма болса қуана құптап, рухани азық аласың
Осы ниетте бірде талабы таудай ақын інім Төлеужан Ғұмардың «Ұрпақ үні» («Әдебиет әлемі» баспасы, 2015 жыл) деп аталған жыр жинағы қолыма түсті
Кітапты бастан-аяқ жалықпай оқып шықтым
Жалықпай дейтінім, кейбір баспадан шыққан кітаптың алғашқы парақтарын ақтарып көз жүгірте бастасаң сөйлем құрау мен ой жүйелерінде алшақтық байқалып, кемшін тұстары бірден байқалып тұратыны жасырын емес
Содан барып кітапты толық оқымай жаба саласың
Өйткені сана-сезім мен ой-жүйеңді одан әрі жетелей қоймайды
Бұл өкінішті жағдай.
Төлеужанның аталмыш кітабы үш бөлімнің басын құрайды екен
Бірінші бөлім: «Ұрпақ үні», екінші бөлім: «Арнау өлеңдер», үшінші бөлім: «Балаларға базарлық»
Әр бөлім өзінің жүгін өзі көтеріп, оқырманын баурап отырады
Алғашқы бөлімдегі «Шатыртөбе» деген өлеңінің бір жерінде былай дейді:
Қыспенен жаз, көктем, күзде ат мініп,
Жүретін ек, малды бағып, шат күліп.
Жүрегімде жасырынып кей сәтте,
Ақын болсам деген бірақ жатты үміт, – деп балалық арманы мен үмітін жасырмай ақтаруға тырысады
Яғни ақындық жолды жастайынан армандап алдына мақсат етіп қоя білгені байқалып-ақ тұр
Шатыртөбе жайлауында өткен балалық шағын көз алдына елестете отырып, ондағы қызыққа толы сәттерін жыр жолдарына өре білген
Бұл өлең сюжетке құрылған айтар ойы бар дүние
Ал мына бір оқиғаға толы «Көкторғай» деп аталған өлеңі тіптен тартымды
Әкесінің «Көкторғай» деп атаған жүйрігі жайлы жақсы суреттей отырып, оны көкпар мен бәйгеге қосатынын, тіптен сол жарыстардың алдын бермейтінін астарлы тілмен айқындап береді
Әкесі қойшылық ақ таяғын тапсырып, жұмыстан босаған сәтте сүйікті жануарын үкімет әкесінің қолына бермеген көрінеді
Сонда Көкторғай жануар иесінен қашып, әкесінің үйіне өзі келген кезде, көзден жасы ағып тұрды деп суреттейді
Яғни жануардың жан сезімін дәл тауып бере білгендігі әсерлі
Текті жануар ауылдан шыға бере құлап, жан тәсілім етіпті
Ақын осы жерін былай жырлайды:
Шуылдастық, естідік те сенбедік,
Қайта-қайта естіртуде ел келіп.
Туған-туыс, бала-шаға жиылып,
Көкторғайды Көктұмаға жерледік, – деп жылқы малына деген қазақ халқының сүйіспен­ділігін паш етеді
Бұл өлеңді жүректен шыққан толғау десе де болғандай
«Сезімдер шеруі» деген өлеңінде адам бойындағы кездесетін махаббат, нәпсі, ұят, ар, бақ, талап, абырой, иман, қанағат, байлық, тіптен жалқаулық пен салақтық сияқты сезімге толы қасиеттерді даралап, әрқайсысына тоқталып, өз ойын ортаға салады
Бұл дегеніңіз адам баласын терең ойға шомылдырып, соның жақсы жағын ғана алуды алға ұмтылдырады, бойыңызға сіңіреді.
Сонымен бірге осы бөлімдегі Төлеужанның «Шағын әңгімелеріне де» тоқталып кетейін
«Петр І», «Мешітке бардың ба?..», «Москвич», «Ази», «Ешкінің сүті», «Құран бағыштау», «Едіге ұлдар», «Ақ тазының әлегі», «Әбен аға әлемі» сияқты шағын әңгімелерінің дені өмірде болған адамдардың ортасында жүріп, әзіл-қалжыңға құрылған дүниелер екен
Соның біразын жи­нақтап оқырманына тарту етіпті
Әрине, күлкіге, юморға толы жерлерін оқып отырып сөз жоқ езу тартарыңыз сөзсіз
Бұл да болса Төлеужанның табан астында суырып салмалық айтыскер ақын екенін дәлелдеп тұр
Мысалы, «Ази» әңгімесіндегі болған оқиғаны баяндай келе:
Директоры Әли,
Инспекторы Қази.
Ойнағандары Ази,
Өздері соған мәз-и, – дегені табан астындағы тапқырлығы мен айтқыштығын дәлелдейді.
Ал енді ақын інімнің өзінің ойынан жүрегінің түбінен шығарған «Оңаша ойлары» тіптен бөлек
Оқып отырсаң, мақал мен мәтелдің шебер­лігін танытқандай
Оқып көрелік: «Адамды өсіретін құштарлық, өшіретін іштарлық», «Қарын­ды бала көбейіп, дарынды бала азайды», «Құс жүнінде жылылық, қыз тілінде ұлылық», «Бөріге ен салынбас, Шу асауға ер салынбас», «Ақылды әйел діңі мықты ағаш секілді, Ақылды еркек діні мықты алаш секілді», «Ағасы бар елге қарайды, ағашы жоқ жерге қарайды»
Бұл дегеніңіз Төлеужанның талантының тағы бір қыры
«Талант таптырмайтын құрал» деген екен бір данышпан
Сол айтқандай талғамы биік ақынның талабына қол соқтым.
Жинақтағы екінші бөлімі «Арнау өлең­дермен» ашылған
«Жыр дүлдүлі – Ілиясқа», «Ұлылыққа тағзым» Сәкен Иманасовқа, «Ел еркесі – Есенқұл» Есенқұл Жақыпбековке, «Ғажап ақын» Әбен Дәуренбековке, «Аласармас биіктер» Жұматай Жақыпбаевқа және т.б
арналған арнау өлеңдері жеткілікті екен
Әр адамның образын ашу оңай шару емес
Оны жақсы түсінген Төлеужан әр өлеңін әр қырынан алып, әр қилы суреттейді
Және өз ойын жеткізуге тырысқан.
Төлеужанның үшінші бір қыры ән мәтініне сөз жазып, оған қоса өзі де сазгерлігін таныта білгендігі
Кітапқа енген «Қазақ жастарының әні», «Жетісуым менің», «Жеңімпаздар маршы», «Сағыныш сәлемі» әндерінің сөзін жазып, сахна төрінен айтылып жүргені белгілі
Ал сазгерлігін дәлелдейтін «Елім менің» республикалық композиторлар байқауының екі мәрте лауреаты атанғанын айтсақ та жеткілікті
Талант осындайда танылады.
Ал үшінші бөлімі «Балаларға базарлық» деп аталады екен
Әрине, бала тіліне, бала ұғымына арнап жазу өте қиын
Десе де Төлеужан бұл жанрдан құр қалмапты
Мен оған мысал келтірмей-ақ қояйын
Өздеріңіз Төлеужанның кітабын қолдарыңызға алып оқысаңыздар болғаны.
Жалпы Төлеужан Ғұмардың «Ұрпақ үні» деп аталған жыр жинағы талабының талмайтын қарымын тағы бір байқатқан кітап
Олай дейтінім бұл жинағына дейін 2009 жылы «Алға Жасұлан» ән жинағы, 2010 жылы облыс әкімінің қолдауымен «Сөнбес сәуле» жыр жинағын шығарған екен
Әрине, жаңа жинаққа енген жырларының дені төрт аяғын тең басқан жорғадай деуден аулақпыз
Кейбір өлеңдерінде құрғақ баяндауларға бой алдырған тұстары баршылық
Әлі де сөз саптауларын ширатып, жан дүниеңді шымырлататын өлеңдерге көбірек орын берсе екен деген тілек бар
Бір ғана жинаққа байланысты айтар ескерту, ол «Шағын әңгімелерін» бір бөлім ету керек-тұғын
Екінші, «Әуезді әндерін де» жеке бір бөлім етіп бөлу орынды болар еді
Кітапты оқып келе жатып, бірден әңгімелерге сүңгіп кетесің
Сондықтан оқырмандардың ой орамына қарай бөлініп, жалғасын тауып жатса құба-құп
«Көш жүре түзеледі» демекші, Төлеужанның ақындығы сарқылмайтын бұлақтай болашағы бар дарын иесі екенін әлі де дәлелдейтіні анық
Ол болашақтың бағамы.
Олай болса, Төлеужан ақын інімізге талабың таудай болып, еліңе, жеріңе ақындық өнеріңді таныта бер демекпіз.
Сайлаубай Тойлыбаев, 
ақын, Қазақстан Жазушылар одағы мен 
Журналистер одағының мүшесі
