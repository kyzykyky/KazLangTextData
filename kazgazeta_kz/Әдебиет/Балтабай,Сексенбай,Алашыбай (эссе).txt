Тақырыпты өстіп, әдейі «айқайлатып» қойғанды жөн көрдік
Кейіпкерлеріміздің көмескілене бастаған есімдері бірден көзге шалынсын деген ниет еді біздікі.
Бұл үш азамат «елдің арқа сүйейтіндей» тірегі болды ма, болмады ма, о жағын ендігі жерде шоттың тасына салудың қажеті шамалы
Жамбастары топыраққа тигенше қарапайым ғана өмір сүрді, сәби сүйді, жұрт істеп жатқан шаруаны бұлар да қал-қадірлерінше бірге атқарысты, әлдекімдерге анау айтқандай жәрдемдері тимесе де көрші-көлемге көмектескен болар, әлдекімдерді жұбатқан, ашық, адам жатырқамайтын пердесіз көңілдерімен демеген болар
Үшеуі де жазу-сызудың маңында жүрді, азды-көпті жазған-сызғандары елдің аузында жүрмесе де, сол тасқа басылған дүниелерінің арқасында айналасына, таныс-білістерінің арасында сыйлы болды
Болды, толды
Өкініштісі, «болған» мен «толғанды» естен шығарып алу түкке тұрмай қалды бүгінде…
Алдымен Балтекең, Балтабай ­Тәжім­бетов есімі ауызға ілігер еді
Балтабай Тәжім­бетов дегенде Сыр елі жұртының, әсіресе қаламмен «ауырып» жүргендердің елең ете қалатындарына инедей күмәніміз жоқ
Бал­текең тумысынан ақын боп жаратылған азамат-ты.
«Шабыт буған» шағында күндей күр­кіреп, көшеде кезіккен пенденің бәрін құшағына қысып, құрметтеп,үйіме шақырып қонақ етіп жіберсем, шіркін-ай деп армандайды
Қолына түскен тиын-тебенді шашып-төгуді де ешкімнен сұрамайды
Әрине, өз тіршіліктеріне келгенде мықшеге, өзгелердің қуаныш-қайғыларына да қабырғалары қайысып араласа қоймайтын пысықайлар ­Балте­кеңнің жағасы жайлауда жүретін сондай кеңқолтық мінезін аса ұната қоймайды
Мүмкіндіктерінше ақыннан сырттап жүреді, жиын-жиналыстарына да шақыра бермейді
Соларды қылдай тізіп, өкпелеп қалатын Балтекең болсайшы! Ақынның баз-баяғыша омырауы ашық, өлең жолдарын ойша ұйқастырып, кең көшеге сыймай, шалқып-тасып кетіп бара жатады.
Ал қапыда Алматыдан Қазалыға жолдары түсе қалған айтулы ақын-жазушылардың әкім-қараларды көзге ілмей, алдымен Тәжімбетовті іздейтіндерін қайтерсің! Сол сәтте Балтекеңнің беделі бір биіктеп қалар еді
Күнқияш жеңгемнің қас-қабағына, яки қонақ күтуге дайындығының бар-жоқтығына қарамай, бір топ адамды сау еткізіп, үйіне ертіп келетін
Оның шет-жағасына осы жолдар авторының да әлденеше мәрте куә болғаны бар-ды
Балтекең жеңгемізді Аққияш деп еркелететін
Және сол ақын жүрегінен төгіле салатын «Аққияш» өзгелердің Аққияшына мүлдем ұқсамайтын
Балтекеңдікі елден ерекше-тін
Ақынның анасының да көзін көрдік
Ақынжанды кісі облыстағысы бар, астанадағысы бар талай қаламгердің аты-жөндерін жатқа соғатын
Бірінің газет-журналдарға басылған суреттерін байқап қалса, «е, мынау өз қолымнан дәм татқан балам ғой» деп асып-тасып отыратын еді жарықтық!
Балтекең әдебиеттің барлық жанрына қалам тартты
Журналистика жолын да біраз шиырлады
Ауыл сахналарына лайықталған скетч дейсіз бе, сын-сықақ, лирика дейсіз бе, шай пісірімге жеткізбей «төгетін» де тастайтын
Бұл сөзімнің растығына белгілі жазушы Молдахмет Қаназов ағамызды куәгерлікке тарта аламын
Әсіресе, балалар әдебиетіне біршама олжа салды
М.Әлімбаев, Ш.Смаханұлы, Ә.Дүйсенбиев, Ф.Оңғарсынова, О.Әубәкіровтермен жиі хабарласатын, олар да Сыр өңірінде Балтабай Тәжімбетов дейтін төкпе жырдың айтулы шебері тұратындығын ауыздарынан тастамай айтып жүрді
Балтекеңнің балаларға арналған бірнеше жыр жинақтары жарық көрді
Қазалыдағы Ғ.Мұратбаев мемориалдық мұражайының директоры болып, біраз жыл жемісті қызмет атқарды
«Шіркін, уақыттың қадір-қасиетін кезінде дұрыс бағаламаппыз-ау» дейтін өзек өртейтін өкінішті Балтекеңнің де мұңайып айтып отырғандығын талай естігенбіз
Және «оны енді сендер қайталамаңдар» деген жанашырлығын шегелеп айтудан да жалықпаған-ды
Б.Тәжімбетовтің Ж.Әбдірашев пен Ш.Сариевтің балаң жырларына сәт сапар тілегендігін де Арал мен Қазалы жұрты әлі ұмыта қойған жоқ.
Қоғамдық құбылыстар өзгеріп, тәуелсіздіктің алғашқы жылдарында ел елең-алаң күй кешкен сәтте Бал­текеңді не түлен түрткендігін қайдам, жамағайындарын сағалап, Қазалыдан Жамбыл облысына қоныс аударды
Бұл шешімнің дұрыс-бұрыстығына төрелік айтатын біз емес, әйтсе де Сырдың борпылдақ топырағын қас пен көздің арасында жоғалтып алғандай, ақын жүрек өмірінің соңғы жылдарында сағынышты жырларға көбірек көңіл аударды деседі.
Бірде белгілі журналист Сексенбай Күлімбетов екеуміздің ешбір ескертусіз, алдын ала хабар да салмастан Балтекеңнің Жамбылдағы жаңа қонысы – Байзақ ауданындағы үйіне екі кештің арасында сау етіп жетіп барғандығымызды қайтіп ұмытайық
Ауласында анау-мынау шаруа істеп жүрген Балтекең бізге қарай құшақ жая ұмтылып, көзінен қалай жас шығып кеткендігін өзі де аңғармай қалды
Артынан арнайы іздеп келген інілеріне табанда не тауып айтарын білмей қалбалақтап, екеумізді алма кезек құшақтай бергені әлі есімізде.
Шайға отыра бергенде Балтекең әрнені сылтауратып сыртқа шығып кеткен-ді
Сөйтсек немерелеріне сүтін талғажу етіп отырған жалғыз ешкісін сойып тастапты
Санымызды соғып, тыпырладық та қалдық
Қайран Балтекең, Балтабай ағамыздың қожанасырлығымен қоса баладай кіршіксіз ақ көңілі біздің жадымыздан бұ дүниеде ұмытыла қояр ма?!.
Оның көпшілігіміз қол жеткізе бермейтін, айта қаларлықтай бір ерекше «мүмкіндігі» болды
Оған құдай елде жоқ күш-қайрат сыйлаған-ды
Сірә, екі иығына екі кісі мінгендей деп суреттейтін болмыс-бітім де соған арнап айтылған болар
Жастайынан спортпен шұғылданды, шұғылданғанда әжік-гүжік темір-терсек көтеру емес, кәдімгідей спорт секциясына тіркеліп, ертелі-кеш ақ тер-көк терге түсіп, сан түрлі жаттығулар жасады
Ауданаралық жарыстарды былай қойғанда, облыстан, республикадан арнайы жүлделермен оралып жүрді
Күресті, зілтемір көтерді
Сексенбай Күлімбетовтің есімі кәделі жиын-тойларда ауызға ілінді, ілтипатқа ие болды
Сол бетімен кете бергенде талай шәкірт тәрбиелеген кәнігі жаттықтырушы боп шығар ма еді, кім білсін.
Жоқ жерден журналистикаға қызықты
Ара-тұра спорт жарыстарынан аудандық газетке репортаж, хабарлар жариялап тұратын Күлімбетовтің аяқ астынан «шабыты» ұстасын келіп! Қазалы аудандық «Ленин туы» газетіне тілші боп орналасты, ҚазМУ-дің журналистика факультетіне сырттай оқуға түсті
Оның осы бір өмірлік баспалдақтарына толыққанды куәгер болғандығымызды да ұмыта алмай­тын­дығымыз анық
Себебі жүрегі үлкен, жора-жолдастарынан ешнәрсе аямайтын, көңілі түскенге астындағы жалғыз атын мінгізіп жібере алатын осы бір нар тұлғалы азаматпен үзеңгі қағысып, қатар жүргенімізді әрқашан сағынышпен еске аламыз.
Кейін Күлімбетов Ақтөбеге ауысты
Өмірінің ақырғы күндеріне дейін осы облыста әртүрлі қызметтер атқарды
Облыстық газетте тілші, бөлім меңгерушісі, жауапты хатшы, редактордың орынбасары, қалалық газеттің редакторы
Облыстық тілдерді дамыту басқармасының бастығы… Сексенбайдың республикалық «Ана тілі» газетіне деген махаббаты тіпті бөлек әңгіме
Баспасөзге жазылу, әсіресе қазақ газеттеріне қай кезде оңай болған
Ал орыс тілі басымдау сол кездегі Ақтөбеге қазақ газеттерінің сіңісуі айтары жоқ азап-тын
Бірақ Секең-Сексенбай осы қиындықтардың бәрін жеңе біліп, «Ана тілінің» Ақтөбедегі таралымын кей жылдары 14 мыңға дейін жеткізіп жүрді
Бұл үлкен көрсеткіш, үлкен жетістік
«Ана тілінің» тілшілерінен бұрын өзге басылымдардың қызметкерлері де бас­пасөзге жазылу науқанында ретін тауып, Ақтөбеге, Күлімбетовке барғылары келетін де тұратын.
Қазақ газеттерін облысқа таратуда Күлімбетовтің «методы» өзгелерге мүлдем ұқсамайды
Ұқсағысы келгендердің өзі оның маңына жуымайтын
Соның біразын біздің де өз көзімізбен көргеніміз бар
Басшылары өзге ұлттың өкілдері болып келетін облыстағы іргелі кәсіпорындар неге екендігін кім білсін, Күлімбетовтің алдында құрдай жорғалайтын
Біріншіден, облыстағы күрес секциясына жанын салып қатысатын Сексенбайды біраз «әуесқойлар» жақсы таныды, біразымен белдескен, біразының жауырынын жерге тигізген; екіншіден, сөзі өткір, қадалған жерінен қан алатын шақар; үшіншіден, айтқан уәждеріне иланбасқа қақың жоқ, Күлімбетовтің пікірінше, «қазақ тілді баспасөзге жазылмау – мемлекеттік тілге самарқаулық таныту», арғысы тәуелсіздікті мойындамау
Автоматтың оғындай жүдемелеткен аргументке орыс басшыларының өздері жылан көрген бақадай арбалатын да қалатын
Секеңнің сөздері тірі жанды тыпыр еткізбейді, «аяқ-қолдарын кісендейді» де тастайды
Кейін әлгідей батылдық, қайрат-жігер сол алпамсадай дене бітімінің арқасында жанартаудай бұрық-сарқ етіп, қайнап жататын болғаны-ау деп ойлайсың
Оған иненің жасуындай күмән де келтіре алмайсың.
Күлімбетовтің облыстық тіл басқармасын басқарғандағы бастамаларын көзкөргендер әлі күнге дейін ауыздарының суы құрып, аңыз ғып айтудан шаршамайды
Қазақ тілін кідіріссіз, мүдірмей сөйлейтін өзге ұлт өкілдеріне көлік сыйлау дәстүрін республикада тұңғыш рет қолданысқа енгізген де Секең болатын
Қайран Секең, Сексенбай Күлімбетов құрметті еңбек демалысына облыс әкімдігі ертең салтанатты түрде шығарып саламыз деген күні, бір күн жетпей жүрек талмасынан арамыздан үн-түнсіз аттанып кете барды
Демалысқа шыққан соң алаңсыз «Ана тілінің» шаруасымен айналысамын деп, пединституттың ректорымен келісіп, бір бөлмені компьютерлермен жабдықтап, екі алақанын ысқылап, үлкен дайындық үстінде жүретін-ді
Ол дидарласуды тағдыр бізге көрсетпеді
Артында азды-көпті деректі шығармалары қалды, үлкен жүректі азаматтың шаңырақ отын сөндірмей немерелерін бағып-қағып Шәрипа жеңгеміз қалды…
Жуырда тағы бір жан жадыратарлық тосын жаңалықты құлағымыз шалды
Қызылорда облысы Қазалы ауданының зиялы азаматтары жас журналистерге жыл сайын берілетін «С.Күлімбетов атындағы жүлде» тағайындапты
Ұзағынан сүйіндіргей!
Жарықтық «Жас Алаш» («Лениншіл жас») кеудесінде оты бар, жазу-сызуды мұрат тұтқан талай жастың өмір жолына бағыт-бағдар сілтеген ұядай ұстахана еді ғой
Бұл – біз ашқан жаңалық емес-ті, бұл турасында талайлар тамсана жазған, әлі де жазыла беретіні ақиқат-шындық.
Университеттің соңғы курсынан жарты жалақымен жұмысқа қабылдандық
Редактор С.Бердіқұлов кадр іріктеу жиналысында: «Қ.Жиенбаев секретариатқа барсын, оның аяқ-қолын байлап қойсаңдар да жазуға мүмкіндік табады» депті.
Секретариаттың от екендігін кейін білдік
Макет сызып, макетіміз редактор талқысынан өтіп, не өтпей, баспахана мен редакцияның ортасында шапқылап жүретін күндер қолға қайта түссе деп армандайсың кей-кейде
Аптаның екі-үш күнінде қорғасын иісі аңқыған баспахананың май сіңді ағаш үстелінде қалғып-мүлгіп отырып, таң атырасың
Мәскеуден «досыл» түсті екен, дайын тұрған бет қайта бұзылады
Бар пәлені сен ойлап тапқандай, бөкселері бір құшақ орыстың бет қаттайтын әйелдері былапыт сөздерін былай қойғанда, ішіңе біз сұғып алуға сәл-ақ қалатын.
Күндер сөйтіп өте береді
Газетке бір хабарың басылса, кешегі көрген қиын­­ды­ғыңның бәрін ұмытасың да, түк бол­мағандай, келесі жұмыс ырғағына жегілесің
Секретариатта жүргенде макет сызудан да жалықпайтын, қиналмайтын, баспаханада қонажатуды да шыбын шаққан құрлы көрмейтін, үнемі екі езуі екі құлағына жетіп, көңілді жүретін бәкене бойлы ақсары жігіт болды
Ол – жұрттың бәрі жақсы көретін, жұрттың бәрінің тілін табуға тырысатын Алашыбай Есмағамбетов дейтін азамат еді
Және сонша жыл бірге жұмыс істегенде Әлекеңнің біреуге ренжігенін, не Әлекеңе біреудің ренжігендігін байқамаппыз
Әлекең қашан көрсең де жайдары
Сол қат-қабат жұмыстың арасында жүріп, біреудің үйін көшірісуге де, біреудің «көк базардан» алған азық-түлігін үйіне жеткізіп салуға да уақыт табатын
Тағы бір қызығы, Әлекең жұрт секілді асып-саспай, жайбарақат жүру дегенді білмейтін, «Баспалар үйінің» бірде бесінші, бірде, алтыншы, бірде жетінші қабатында құстай ұшып, зыр қағып жүгіретін де жүретін
Әдемі, орамды ойларына араның уындай мысқыл араластырған, кәдімгі аузыңа салған бойда еріп жүре беретін қант қиығындай оймақтай-оймақтай сықақ әңгімелері жиі жарияланып тұрды
Тауып сөйлейтін әрі Әлекеңнің аузынан шыққан әзіл-қалжың сол бойы рулы елге тарайтын
Ал кейде қызыл шараптың бет шарпитын буы буынға түсіп, арқа-басы кеңейген сәтте, Әлекең екі білегін сыбанып топ алдына шыға келгенде, жиналған ағайынның қыран-топан күлкіге қалатыны былай тұрсын, бүкіл дене бітімі қозғалысқа түсіп, сирек нөмір орындап тұрған цирк әртісінен бір мысқал кем түссе не дейсіз! Және шынашақтай ғана сары жігіттің тума-талант шеберлігіне таңғалмайтын пенде болмайтын
Әлекең өн бойындағы өнер деп аталатын сиқырдың пәсін білмей, уақытынан бұрын үркітіп алған жоқ па екен деп те ойға берілесің кей тұста
Қазір жүзіктің көзінен өтетін сол қысқа да нұсқа сықақ әңгімелерінің кімнің тартпасында шаң қауып жатқандығын кім білсін.
Кейін Әлекең газеттің фототілшісі болып ауысты
Секретариаттың қым-қуыт шаруасынан басы бүтіндей босаған
Қашан көрсең де иығында ауыр сөмке
Оның ішінде не жоқ дерсің! «Баспалар үйінің» екінші қабатында қуықтай ғана бөлмесі болды
Оны бөлме дегеннен гөрі құрқылтайдың ұясы десе жарасар еді
Екі адам еркін сия алмайтын
Сол екі адам еркін сия алмайтын бөлмеден дәм татпаған пендені сирек кездестіремін
Күн екіндіге еңкейе «көк базардан» «артынып-тартынып» келе жататын Әлекең құдды бір жарты әлемді көшіріп келе жатқандай елестер еді
Жетінші қабаттың жүгірмектері суатқа құлаған құлыншақтай сол тар бөлменің алдында иық түйістіріп, кезекке тұра-тұра қалатын
Бәрінен қымбатты, бәрінен қадірлісі – Алаш ағамыздың ақ мылтық секілді табанда айтылатын күлдіргі әңгімелері
Ара-тұра: – Әлеке, жеңешем қалай? – деп әзілдейміз қарап отырмай
Әлекең аспайды-саспайды: – Қайсысын сұрап тұрсың? – дейді бетімізге күле қарап.
Сол ағамыз тегін түсіріп берген ақ-қара түсті суреттер альбомымызда әлі күнге дейін сақтаулы.
***
Біздің бүгінгі кейіпкерлеріміздің есімдерін энциклопедиядан, не анықтамалықтардан кезіктіре алмауыңыз әбден мүмкін
Иә, айтқандай тасқа басылған жазуларға тіреліп тұрған не бар?! Олар өлшеулі ғұмырды мағыналы өткізді, адамдармен қоян-қолтық ­араласты, жанындағыларға қолдан келгенше жақсылық жасуға тырысты, сонысымен аты-жөндері ұмытылмастай болып, жүректерде жазылып қалды.
Тіршілікте осы ағалармен аралас-құралас болған азын-аулақ күндер елеулі ескерткіш есебінде әрдайым еске түседі
Бәлкім, бір-бірімізге қарыз да емес шығармыз, дегенмен тірілердің парызы оңайлықпен өтеле ме?! Олар бүгінде туған жер топырағында мәңгіге тыныстаған
Жақсы адамдардың орны үңірейіп тұрады қашанда
Жан-жағыңа қарағыштап, таныс дауысты қапыда естіп қалатындай, елеңдейсің де жүресің бір түрлі
Сол алаң көңілден туған тебіреністің ұзын-ырғасы осы еді…
Қуаныш ЖИЕНБАЙ
