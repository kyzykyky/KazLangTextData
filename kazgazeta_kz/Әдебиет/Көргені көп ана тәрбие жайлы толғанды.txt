Әр өңірдің өз Зересі, Ұлжаны мен Тоғжаны, Бопайы мен Алқасы болады
Ендеше, біз солардың сарқыты, бүгінгінің бірегейі Ділдә Матайқызы десек, артық айтқандық болмас
Сексеннің сеңгіріндегі кейуана – дастарқан басында дана болып, кездес­кен жерінде келіндерге ақыл айтып, қыздарымызға жөн сілтеп, кереге билік, құрғақ сөзге дес берген көптің бірі емес, көргенін тізіп, көңілдегісін қағазға түсіріп, кейінгіге мұра түрінде қалдырып жүрген ертеңгінің данагөйі
Осыдан он жыл бұрын «Тәрбие туралы толғаныс» деп аталатын алғашқы кітабын жарыққа шығарса, онысы белгілі жазушы Герольд Бельгердің аударуымен «Аударма» баспасынан «Исповедь матери» деген атпен жеке кітап болып шықты
«ТаңШолпан», «Простор» журналдарында басылды
Оқырман аталған шығарманы жылы қарсы алды
Одан соң «Айналайындарым менің», «Ана туралы жыр», «Ұрпаққа ұлағат» кітаптары жарық көрді
Олардың қай-қайсысын да жұртшылық «нағыз тәрбие оқулығы, келешекке керек дүниелер» деп қабылдады
Енді жас ке­лін­дер туралы жаңа дүниені қолға алыпты.
Сондай-ақ, бөбектерге арналған екі ертегі кітабы тағы бар
Осы арада ескеретін қуанышты бір жайт – Қазақ­стан Жазушылар одағы өткен жылы республикада таяу уақытта жарық көрген кітаптарды саралай келіп, Ділдә Матайқызының тәрбие жөніндегі дү­ние­лерін «ұрпақ келешегіне арналған үздік басылым» деп таныды, туындылар арнайы марапатқа ие болды.
Ғ.Сланов атындағы облыстық ғы­лыми әмбебеп кітапханада кітап оқушылардың Ділдә Тасмағамбет келінімен «Еңбегі – ерен, тәлімі – терең ана» деген тақырып­тағы тәрбиелік кездесуі болып өтті.
Кездесуді облыстық Мәдениет басқармасы бастығының орынбасары Серік Мұқанбетов ашып, «Қай уақытта да әлемді билер алыпты туатын да, тәрбиелейтін де ана
Олардың орны қазіргі өз алдына отау тігіп, егеменді ел атанған Қазақстан Республикасы үшін де аса қадірлі, маңызы зор», – деді
– Бұл ретте облыстық оқу орындарында мектептер мен мәдениет ошақтарында әрдайым үлкен сыйластықпен қарсы алынатын Ділдә қажыға деген құрмет жоғары
Соған сай, бүгінгі кездесу де аса мәнді, тартымды өтеді деп ойлаймын», – деді ол.
Кездесу шындығында да оқыр­ман­­­дардың асқан белсенділігі жағда­й­ында, тартымды өтті
Онда Атырау мемлекеттік университеті мен Қ.Дүт­баева атындағы гуманитарлық кол­ледждің оқушы-студенттері Ләз­зат Сәлімова, Балнұр Сапарова, На­з­ерке Есекешева, Жәмила Хамидул­лина, Жанаргүл Мұқашева, Алтын Ораз­ғалилар мен кітапхана қызмет­кері Бике Нысанбековалар сөйлеп, атал­ған кітаптардағы қозғалған мәселелер­ге орай өз ойларын білдірумен бірге, көкейдегі кейбір сұрақтарын да қойып отырды.
Олар қойған сауалдарға Ділдә­ қа­жы жауаптар қайтарып, бүгінгі таң­дағы ұрпақ тәрбиесінің маңыздылығы мен жауапкершілігі туралы айтты
Жиында имандылық иірімдері мен дін жолы, отанасы мен отағасы болу­дың міндеті мен ерекшеліктері, ұл бала тәрбиелеу мен болашақ анаға апарар жол, бұрынғы ана мен бүгінгі ана арасындағы айырмашылық, ата мен әженің немере тәрбиесіндегі рөлі, міне, осылар жайлы ойлар тоғысты, пікірлер қозғалды.
Кездесу барысында Н.Жантөрин атындағы облыстық филармонияның әншісі Елемес Мағазов бастаған өнерлі жастар ән өрбітіп, күй шертіп, шараның мәнін арттыра түсті.
Өтепберген ӘЛІМГЕРЕЕВ
Атырау
