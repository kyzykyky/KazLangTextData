Жарқыннұр Болысхан – 
1993 жылы дүниеге келген
Қазіргі таңда  Е.А.Бөкетов атындағы Қарағанды мемлекеттік университеті филология мамандығының IV курс студенті.
Келеді екеуі…
Белгісіз, қай күні, қай түні,
Қай жанды жаралайтыны.
Мезгілсіз батқаны,
Белгісіз қайда бара жатқаны,
Келеді екеуі…
Белгісіз бүгін бе, кеше ме,
Белгісіз көшеде,
Белгісіз ғашық екені,
Кім-кімге асық екені,
Әйтеуір, келеді екеуі…
Белгісіз әңгімелері де,
Белгісіз жан дерегі де.
Сезімге беріліп,
Аспанды жанармен көтеріп,
Келеді екеуі…
Белгісіз Тәңірден сұратқаны да,
Белгісіз іштегі сұрақтары да.
Кім-кімге жақын екендері,
Не үшін бірге екендері
Әйтеуір, келеді екеуі…
Белгісіз, нұрға барары, мұңда қалары,
Жазылып қалады ма екен «Сырнамалары».
Адасты ес неге?!
Бір-біріне қарайды да,
Ұқпайды ештеңе,
Әйтеуір, келеді бірге!
Белгісіз қашан шықты жолға мына,
Ессіздік қонғаны ма?!
Апарар сол күй ме,
Қамалып сол күйге,
Адасып кетейікші,
Бірге!
***
Тереземнің ар жағы – сенсіз өмір.
Сенсіз өмір мәні ме таңдағаным?!
Маңдайымнан сипамас онсыз да өмір,
Таңдайыңнан босатшы ән қамалын.
Тереземнің ар жағы – моншақ жаңбыр,
Ал мендегі моншақтар құрықтаулы.
Арнағым-ақ келеді ән саған бір,
Дауысым-дағы моншақпен құлыптаулы.
Тереземнің ар жағы – өткен күндер.
Ренжісулер, жүректі тергегенің.
Ол шақтарды көңілім көктемім дер,
Өткен күнді ұмытқым келмей менің.
Тереземнің ар жағы – кездесулер,
Қас-қағым сәт, содан соң ғайып болу.
Бәлкім, мені ойлардың кезбесі дер,
Ақын қызға сүйе алмау – айыпталу.
Тереземнің ар жағы – сенің бейнең,
Барша жұрт күлімдей ме саған ұқсап.
Сыбырлайтын сияқты маған кей дем,
Сеніміңнің бұлағын маған тұсап.
Әйнегімнің тұнығы ақтық дәрмен,
Тым болмаса көрінші сағынғанда.
Мен де кетем бір күні ақ бұлттармен,
(Күлдір етіп терезем шағылғанда)
Шағымданба!
***
Бір күні…
Әйтеуір, бір күні,
Елітіп үрімнің үр гүлі,
Естіліп сырғаның сыңғыры,
Бергізіп жасауын, айттырып,
Еншіге қалың мал мыңғыры.
Той жасап әлемге қырық күн,
Отыз күн ойын ғып, қырық түн.
Ең ұлы мақсатым отым деп,
Жолында қалам деп ұлықтың,
Кетерсің…
Бір күні…
Әйтеуір, бір күні,
Жырымның аялап күмбірі,
Естілмей өткеннің дүңгірі,
Ешқандай ой салмай, үңілсем,
Бақшамда өсетін мұң гүлі.
Тайсалмай, қайғыға берік боп,
Бұйрығы, әмірге жерік боп,
Оты боп жүректе бір ердің,
Ошағын сөндірмей, серік боп,
Өтермін…
Ұмыт боп қалады, қалады,
Қалады жазусыз қаламы.
Тоңдырып өткені, көктемі,
Жарының жылытып қабағы.
Ғайып боп кетеді базар күз,
Көктемге өзге хат жазармыз.
Еске сап сол бір ән, біз бәлкім,
Сол күнді бәрібір қазармыз.
Бір күні…
Әйтеуір, бір күні.
