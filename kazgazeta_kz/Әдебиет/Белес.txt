Биыл жарық көргеніне 85 жыл толатын Қордай аудандық «Қордай шамшырағы» газетінің 1969 жылғы сандарының бірінде «Дала перзенті» деген қызықты мақала бар
Авторы газеттің сол кездегі белсенді қоғамдық тілшілерінің бірі, Киров ауылдық кеңесінің төрағасы Шаймұхамбет Алқамбаев
Мақала кейіпкерлері Киров атындағы колхоздың аға шопаны Рысбек Сегізбаев пен оның он бес жасар ұлы Дүкенбай. 
Рекең Ұлы Отан соғысының ардагері, ұзақ жыл­дарын қой соңында өткізіп, табысты нәтижелерге жетіп жүрген озат шопан болатын
Ал мақалаға өзек болған жай – нақ жаңа жыл түні оның бір отар қойымен және он бес жасар баласымен боранда адасып, үш тәулік бойы табиғат дүлейімен арпалысуы еді.
Әйгілі алпыс сегіздің «ақ мылтық» аталған алапат қысын көпшілік ұмыта қоймаған болар
Сол жылдың соңғы күнінде әдетінше отарын ұзата жайып шыққан Рекеңнің ойында қауіп жоқ еді
Күн ашық болатын, касында қысқы каникулға шығып, кеше ғана ауылдан келген ұлы Дүкенбай
Күн кештетіп те қалған
Енді мақаланың өзін оқып көрелік: «Әп-сәтте алай-түлей боран соқты
Ысқырған боран, үскірік аяз денені қарып барады
Бала тоңа бастады
Енді кешіксе үсік өз дегенін істемекші
Араласқан ой үстінде «Дүкешті неге ертіп шықтым екен
Өлімге өз қолынан апарып берді деген осы ма? Қыршын жас не көрдім деп кетеді» дейді.
Жылға бергісіз қауіпті түн де өте шығады ақыры
Бірақ көк тұманнан қарға адым жер көрінбейді
Боран әлі басылар емес
Баласы мен қойдың амандығына мың мәрте Құдайға тәубе келтіріп Рысбек қария қайтадан жолға жиналады
Тым болмаса бір ескі қора, шөп маясы кезігер деп үміттенеді
Ұзақты күн тағы боранмен арпалысып жүріп, күн кештете бір қыстаудың үстінен шығады ғой
Бұл кезде өздері әбден суық сорып, ашығып әлсіреген
Әсіресе қарғадай Дүкешінің халі ауыр
Көршілес калининдік шопан Аппақ Ахметов әбден қалжыраған бұларды көргенде шошып кетеді
Жалма-жан Дүкенбайды аттан түсіріп, бас-аяғын ысқылап, тамақтандырады
Малдарын қайырысып өз қораларынан жылы орын береді
Бұл кезде отарымен боранда ығып кеткен шопанын кировтықтар да тұс-тұстан іздестіріп жатқан-ды
Атпен, машинамен, трактормен тайлы-тұяғы қалмай із кесіп, жан-жаққа хабар салынған
Ақыры үшінші тәулік дегенде «Аппақ қыстауы» деген жерде ығып келіп аман-есен паналап жатқанда үстінен шығады».
Осы бір ғана оқиғада қоғам малы мен ұрпағының тағдыры үшін жан ұшыра әрекет жасап, ақырында бар қиындықты жеңіп шыққан қарапайым еңбек адамның кейде елене бермейтін ерлігі жатқан жоқ па?! Бұл мақаланың авторы да, жазылған хикаяға өзек болған шопан да қазір өмірде жоқ
Ал әлгі он бес жасар Дүкеш – Дүкенбай Сегізбаев болса ер азаматтық асудан өтіп зейнет жасына жетті
Оның өмір жолының да тағылымды тұстары аз емес
Ауылдағы мектепте оқып, Ресейдің Амур облысында әскери борышын өтеді
Алматыдағы Қазақ мемлекеттік университетінің журналистика факультетін бітіріп, 1980 жылды Красногор аудандық «Коммунизм жолы» газетінде еңбек жолын бастады
Редакцияда тілші, жауапты хатшы бола жүріп ауданның әр шалғайындағы еңбек майталман­дары туралы мазмұнды мақалалар жазып тұрды
Алматы Жоғары партия мектебінің күндізгі бөлімінде оқып келіп, 1991 жылдан Қордай аудандық атқару комитетінде, аудандық мәсли­хатта, аудандық әкімдік аппаратында жауапты қызметтер атқарды
Бөлім басшылығына дейін көтерілді
Тіл басқармасының басшысы бола жүріп ономастикалық мәселелермен шұғыл­данды, аудандағы елді мекендер мен көшелердің сірескен кеңестік атауларын ­заман талабына сай өзгертуге белсене атсалысты
Дүкен­байдың қаламынан туған «Қордайдың жер-су атаулары», «Дала перзенті» кітаптарында аудан тари­хын толықтыра түсер құнды дүниелер мол
Оның журналистік және мемлекеттік қызметтегі жетістіктері Қазақстан Президентінің Алғыс хатымен, «Нұр Отан» партиясы облыстық филиа­лы­­ның және аудан әкімінің Алғыс хаттарымен атап өтілген
«Салалық мәдениет, спорт және ақпарат қызметкерлерінің Кәсіптік одағы» қоғам­дық бірлестігінің «Құрмет» медалімен марапатталған.
Дүкенбай соңғы жылдары аудандық тарихи-өлкетану музейін басқарды
Қырық жыл отасқан зайыбы Қарлығаш болса ең мәртебелі ұстаздық қызметте талай буын жас ұрпаққа сапалы білім берген ұлағатты жан
Екеуі ұл да, қыз да өсірді, әрқайсысының жеке отауын құрып берді
­Бауыржаны Астанада жол-патрульдік батальонында біраз жыл қызмет атқарған, жақында келін түсіріп, ата-анасын қуанышқа бөледі
Ләззат болса аудандық салық басқармасының қыз­­меткері
Өмірдің бір белесінен асқан атасы мен әжесіне енді немерелерінің қызықты қылық­тарын алаңсыз тамашалап, қуанышқа бөленудің кезегі келді
Өмірдегі басты бақыт, міне, осында.
Құрманбек ӘЛІМЖАН
Жамбыл облысы
Қордай ауданы
