(Ақан сері ауырып жатып көңілін сұрай барған Науан қажыға айтқан сөзін 
газет бетінен оқығанда туған ой)
Сөзі тірі, өзі жоқ – Ақан сері,
Қанша уақыт өтсе де содан бері.
«Сөз өлмейді» дейтіні осы екен-ау,
Іздейтін бір артында болса елі…
Ауырғанда Ақанға кепті Қажы,
Сұрамақ боп көңілді, бажа тағы.
Сонда Ақан айтыпты деген сөз бар,
«Ел құлағы елу-ау» қайтсе-дағы.
«Намазға бір жығылмай, ораза тұтпай,
Серілікпен жүрдім мен – оны қимай.
Қанша айтсаң да иланып бас имеп ем,
Міне, енді жатырмын жанды қинай.
Өтіп барам өмірден ғибадат қылмай,
Жаратқаннан жатырмын кешірім сұрай.
Денем жерге тиерде Алла Тағала,
Кешірім жасап мені де мұсылман қылғай»…
Ақан сері осылай мұңын шаққан,
Қажыға бұл, шошынып «ана жақтан».
Осы сөздер қалыпты ел есінде,
Жетті сол сөз бізге де сонда айтқан.
Ақын аға, сол күні бұдан басқа,
Өкініпті «өтті, – деп, – өмір босқа».
Бұл өмірден өтерде өкінер ме еді,
«Мәнсіз өмір сүрдім» деп, кім де болса?
Ақындықты азсынды-ау Ақан аға,
Қазағына керек деп істер басқа.
Арман еді сол кезде тәуелсіздік,
Болмадым деп өкінді-ау елге пана?!.
Ақан аға-ау, ардақты ақын едің,
Бұл ісіңді қалайша «әуре» дедің.
Өлеңіңмен қазақты өрге сүйреп,
Шапағаттың нұрын бір сеппеп пе едің.
Жүрген жерің болыпты ойын-сауық,
(Серілерге, әрине, осы лайық).
Тән семірсе аспенен, жан семірер,
Көтерілген көңілмен жолын тауып.
Мәнсіз бе еді осылар ақын үшін,
Ел рухын көтерген жұмсап күшін.
Ел ұлының осындай бірі едіңіз,
Қазағына арнаған асқақ үнін.
Ақын аға содан да атың өшпес,
Бақилыққа кетсең де қайтып келмес.
Азсынбайды қазағың ақындықты,
Думандатқан сері едің естен кетпес.
Кім өтпейді дүниеден мынау жалған,
Өлмейді адам артында сөзі қалған.
«Ақан сері» деп ат қойып ұлдарына,
Бауырларың арнап та кітап жазған…
Ұмытпайды ақынын Қазақ елі,
Бұл да болса-ау Құдайдың кешіргені.
Мұсылмандық парызды орындамай,
Сал-сері боп өмірден өтсең де енді…
Иманың жолдас болсын Ақан аға,
Торқа боп топырағың жеріңдегі.
Сәттар Үсенбекұлы
