Қазіргі таңның ақпараттары ал­уан түрлі, сан салалы
Солардың ішінде көпшілікке танымалдысы – күнделік­ті шығып жатқан газет-журналдар
«Ана тілі» газеті олардың ішінде атымен де, затымен де ерекшеленеді, тә­уелсіздігіміздің  бүлк-бүлк соққан кү­ретамырындай боп  көрінеді
Ол заңды да, өйткені ұлтымыздың үні – тілімен көсем, тілімен табиғи, тілімен тегеуірін­ді, тілімен тәуелсіз
Шығармашы­­лық-ақпараттың айқын бағытын осы­лай түзеген газеттің әр нөмірі оқыр­ман­ды бейжай қалдырмайтын, бағыт-бағдар түзеуіне жол сілтейтін, ұлттық құндылықтарымыздың қайнар көздерін ашып көрсететін, тіліміздің құдіреті мен қасиетін, орны мен өркенді өзегін өрнектей насихаттайтын, ортақ ойдың ой-дауасына шақыратын, тілімізді тұмар етіп тынысымызды ашатын, сабырмен сырласатын байыпты сипатымен, құнары мол мазмұнымен ерекшеленеді.
Әрине, әрбір газеттің өзіндік бағыт-бағдары болады
Бірақ замананың үр­дісіне ілеспей, оның күн сайынғы түрлі проблемаларына үн қоспай ешбір басылым бейтарап қала алмайды
Газеттің ұшқырлығы мен ұтқырлығы да осындай сәттерде журналистік ұшқырлық таныта білуіне байланысты болмақ
Бұл ретте «Ана тілі» газеті алып-ұшып кетпей-ақ, сабырлы да салмақты сөзімен діттеген тақырып төрінен көрініп жатады.
Осы орайда айта кетер бір ойдың реті мынау – газет әрдайым оқырманынан қол үзбеу жағын бірінші орынға қоюы керек
Бұл дегенің – оқырман хаттарын көбірек сөйлету, оқырманмен тікелей араласу, оқырманды ортақ іске баулу
Жасыратыны жоқ, газет бетінде тілші-ғалымдар, ғылым докторларының, та­рихшы-ғалымдар материалдарынң тым көп жариялана беруі газеттің авторлық құрамына шектеулік әкелетін сияқты
Газет деген ғылыми-теориялық басылым еместігін есте ұстау да артық болмас еді
Газет деген – ақпараттар айдыны, өзекті ойлар орманы, парасатты пікірлер мінбері
Демек, тіл – күретамырымыз болса, оқырман – діл тамырымыз.
Қазіргі кезде тіл мәселесі төңі­регіндегі пікірлер қайшылығы да байыптылықпен, сабырлылықпен жазылуы керек-ақ
Соның бір формасы ретінде әрбір облыс әкімімен осы тақырыпта ашық сұхбат әңгімеге жүргізе отырып әр өңірдегі тіл саясатының қа­лай жүріп жатқанын, тілімізге қатысты қан­дай нақты істер мен кемшіліктер­дің ба­рын жайып салу да оқырманды бей­жай қалдырмас еді
Осыған сәйкес әр облыс­тан түскен хаттар арқылы қорытын­ды түйін жасау да артық болмас еді
Қа­зіргі газет оқырманының талабы да, тал­ғамы да, психологиясы да өзгерді
Жазар та­қырыптар да осыған орай өзгерді
Бұл уақыттың өзіне тән ерекшелігі, жур­налис­тиканың жаңа формаға көте­рілуі, жаңа мазмұнға көшу болып өмір­ге енді
Ендеше, бәрінен құлағдар, бәріне шапшаң да сергек қарайтын оқырманнан оза шауып отыру газет шы­ғармашылығының ұстанымы болса, ойдың да, қаламның да ұшқырлана түсуі сөзсіз демекпін
Әрине, мұның бәрі – газеттің тұрақты оқырманы болған соң тіл ұшына оралып жатқан ойлар… Басты мақсат оқырман көңілінен шыға білу ғой
Өйткені ұлт ғұмыры – тілінде, тіл ғұмыры – оқырманның тілегінде һәм жүрегінде.
Біздің тілек: «Ана тілі» әр үйде болса – нұр, әр үйде сөйлесе – дүр!
Жақау Дәуренбеков,
«Ана тілі» баспасының
директоры,
қаламгер-журналист
