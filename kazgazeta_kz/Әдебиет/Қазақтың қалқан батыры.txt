2006-2009 жылдары аралығында Алматы облысының әкімі Серік Үмбетовтің қолдауымен облыс орталығы Талдықорған қаласында «Үш ата» ескерткіші (Ескелді би, Балпық би, Қабылиса жырау), және Ғали Орманов, Қадырғали Жалайыри, Ауған соғысы ардагерлеріне арналған мүсіндер тұрғызылған-ды
Сонымен қатар Қарасай ауданында Наурызбай батырға, Іле ауданындағы Ақши ауылында әулие Белағаш Ақұлына, Панфилов ауданының орталығы Жаркент қаласында 1986 жылғы Желтоқсан көтерілісінің құрбандары Ербол Сыпатаев пен Ләззат Асановаға арналған мемориалдық кешен, Сарқан қаласында Мұхаметжан Тынышпаевтың, Райымбек ауданының орталығы Кеген ауылында Райымбек батыр ескерткіштері ашылды
Астана қаласының 10 жылдығына тарту ретінде Елорда төрінде Жамбыл ескерткіші бой көтерді
Осы игі істердің жалғасы ретінде өткен аптада Талдықорған қаласындағы Тәуелсіздік көшесінің бойында қазақтың хас батыры Қаракерей Қабанбай ескерткіші ашылды

 
Тарихқа шегініс…
Қазақта Қаракерей Қабанбай батырды (шын аты – Ерасыл Қожағұлұлы) білмейтін жан жоқ
Дерек көздері батырдың 1692 жылы қаңтарда дүниеге келіп, 1770 жылы 13 қарашада дүниеден өткенін айтады
1708 жылы 16 жасында алғашқы жекпе-жекке шығып, екі қалмақ батырын жер жастандырған
Ал 26 жасында Найман түмендерін майданға бастап шыққан
1724 жылы 32 жасында Түркістанда хан сайланып, қазақтың Бас сардары (Бас қолбасшысы) дәрежесіне көтерген Қабанбай батыр, 1730-1755 жылғы Аңырақай, Алакөл, Түркістан, Жаңақорған, Шаған Шорға майдандарында Оңтүстікті, Алатау етегін, Жетісу мен Алтайды жаудан азат етуде атты әскердің соғыс тактикасы мен стратегиясының ең озық үлгілерін ұсынып, үнемі жеңіске жетіп отырды
1756-1757 жылдары Еженханның қытай шеріктерін үш мәрте ойсырата талқандады
Қазақ топырағына табан тіретпеді
1758 жылғы және 1762 жылғы Аягөзде өткен Қытаймен екі арадағы Қандыжап, Мамырсу бітімдерінде Абылаймен, Әбілпейізбен қатар сөз ұстады
Қытайлар бабамызды «… қазақтың бас, қалқан батыры — Қаракерей Қабанбай» деп атап көрсеткен
78 жасында соңғы жекпе-жегіне шығып, жауды жайратты
Өмірінде 103 рет жекпе-жекке шығып, бәрін жеңіспен аяқтаған
Ел сүйген батырына Ерасыл, Нарбала, Ізбасар, Қабанбай, Хан батыр, Дарабоз, Көкірек әулие деген атақтар берген
Ерасылдың 8 баласы, немере, шөберелері, әкесі Қожағұл, аталары Байжігіт-Мәмбет Арқада туған
Сондықтан да, дарабоз батыр «Арқаға арнап бейіт соғып, От орныма қойыңдар» деген
1771 жылы Арқада салынған кесене кірпіші 1956 жылдан бастап тоналып құлай бастаған екен
2000 жылы Ұлттық ат спорты федерациясының президенті Қайрат Сатыпалдының бастауымен Астана маңында кесене қайта көтерілді
Оның биіктігі 21,5 метр

 
Тағзым етер киелі орынға айналмақ
Ескерткіштің салтанатты ашылуында облыс әкімі Серік Үмбетов құтықтау сөз сөйлеп, өзінің лебізін білдірді

— Ұлтының тарихын, оның «тар жол, тайғақ кешумен» жүріп өткен ерлік жолын білу, жерін жаудан қорғаған батыр бабалардың рухына тағзым ету – бүгінгі және болашақ ұрпақтың алға апарар аманаттық ісі, перзенттік парызы
Елбасының тұрақты назарында тұрған «Мәдени мұра» бағдарламасы да осындай мақсаттарды көздейді
Халқымызда «Бір адамның батылдығы мың адамға жол салған, бір адамның батырлығы тұтас халықтың атын шығарған» деген дана сөз бар
Бұл сөзді Қабанбай батыр сынды бабаларымызға арнап айтуға болады
Ал олардың арман мүддесі бүгінгі таңда орындалып отыр, — дей келе, ескерткіштің ұлы бабаларымызға тағзым етер киелі орынға айналатынына сенім білдірді

«Дарабоз» қоғамдық мәдениет қорының төрағасы С.Шүрегеев тас мүсінді тұрғызуға қол ұшын созған азаматтардың атына алғыс айтты

Ескерткіш «Дарабоз» қоғамдық мәдениет қорының қаржысына, атап айтқанда жеке азаматтар, мекемелер, кәсіпкерлер, жалпы көпшілік қауымның қолдауы арқасында тұрғызылды
Алдын ала батырдың ат үстіндегі болашақ ескерткішінің жоба-нұсқасын жасауға арнайы байқау жарияланған еді
Ұсынылған бес жобаның ішінен Қаби Баулықов пен Бердібек Шідербаевтың жобасы мемлекеттік комиссия тарапынан қолдау тауып, ескерткіш мүсінін мүсінші-сәулетші Болат Құсайынов жасады
Мүсін Алматы қаласындағы Киров атындағы машина жасау зауытында құйылды
Ескерткіштің биіктігі 11,5 метр.
Мерекелік шара бағдарламасында республикалық ақындар айтысы ұйымдастырылып, оған Бекарыс Шойбеков, Сара Тоқтамысова, Айбек Қалиев, Бауыржан Қалиолла, Айнұр Тұрсынбаева, Ақмарал Леубаева, Балғынбек Имашев, Рүстем Қайыртайұлы, Күмісай Сәрсенбаева, Жандарбек Бұлғақ сынды арқалы ақындар қатысты
Айтысқа ақын, Халықаралық «Алаш» сыйлығының лауреаты Сәкен Иманасов бастаған қазылар алқасы төрағалық етті.
 «Талдықорған» атшабарында ұлттық ат спортынан жарыстар ұйымдастырылып, батыр бабаға арнап ас берілді

Ат жарысы құнан бәйге, топ бәйге және аламан бәйге түрлерінен өткізілді
Аламан бәйгенің бас жүлдесін Алматы облысы, Жамбыл ауданының «Дауыл» атты тұлпары иеленіп, әрі иесі, әрі бапкері Қайрат Таймерденовке «Джип» автокөлігін алып берді

 
Бейбіт НҰРСАПА
