Қазақ этнографиясы – ұлтымыздың салт-дәстүрі мен әдет-ғұрпын, рухани-мәдени қазыналарын танып білу жолындағы ғылымның бір арналы саласы десек шындықтан алыстай қоймаспыз
Жуырда «Ан-Арыс» баспасынан «Қазақ этнографиясы» деп аталатын кітаптың жарық көргені бұл саланың көкжиегін кеңейте түскені аян
Авторлары – Зейнолла Сәнік пен Жанат Зейноллақызы.
Кітаптың алғы сөзінде Қазақстан ­Жазушылар одағы басқармасының төрағасы Нұрлан Оразалин: «Қолдарыңыздағы «Қазақ этнографиясы» деп аталатын сүбелі еңбектің ұлтты тануға, ұлттық құндылықтарымызды жан-жақты талдауға, саралауға себі тиер деген ойдамыз
Кітап – ел өткені мен тарихын жан-жүрегімен сезіне отырып, халқы­мыз­дың салт-дәстүрлерін, бай фольклорын, шежірелі кешегісін таусыла зерттеген, соны шұрайлы тілмен әдемі өрнектеген үлкен ізденістің жемісі» деп баға беріпті.
Жинақта «этнография» ұғымы, оның анықтамасы, сипаты мен міндеті, ерекшелігі, зерттелу тарихы, сондай-ақ «қазақ» сөзінің шығу тегі, қазақтың ата шежіресі, қазақ таңбалары, қала мәдениеті, егіншілік, аңшылық кәсіптері, ұлттық киімдері мен қолөнері, ұлттық тағамдары мен ойындары, наным-сенімдер, бала тәрбиелеу дәстүрлері, этно­медицина, әдеп әліппесі және өзге де көптеген маңызды мәселелер кешенді түрде қарастырылған
Ұлтымыздың бол­мыс-бітімін айрықша әрі жан-жақты таны­татын сүбелі еңбек деуімізге толық негіз бар.
Авторлар жазғандай, этнография бел­гілі бір халықтың шығу тегін, даму жолын­дағы бел-белестерін, тарихы мен мәдениетін, тұрмыс-салты мен әдет-ғұрпын, өзіндік өзгешеліктерін, бір сөзбен айтқанда, сол халықтың материал­дық және рухани мәдениетін зерттейтін ғылым.
Этнография жайындағы зерттеу ең­бегінде жанымызға жақын, санамызда менмұндалап тұратын ұғымдар молынан зерделенген
Мәселен, қазақтың байырғы тұрғын үйлері туралы біріміз білсек, біріміз біле бермеуіміз мүмкін
Есте жоқ ескі замандарда тас үйлер мен кірпіш үйлердің қандай болғанын, киіз үйдің пайда болу тарихын, оның әбзелдерін, кереге, уық, шаңырақ­тың құ­рылысын, үй жиһаздарының түр­ле­рінің ерекшелігіне авторлар жіті назар аударған.
Қазақтың байырғы ауыл шаруашы­лық саласы да түбегейлі зерттеуді қажет ететіні белгілі
Авторлардың бұл мәселеге де айрықша көңіл бөлгендері байқалады
Егіншіліктің тарихын тарқата отырып, «Диқан-баба», «Жер-ана» аңыз­дар­дың мән-мағынасын түсіндіреді
Хал­қы­мыздың астық дақылдары және егіншілік білімдері жөнінде ой қозғап, мұндағы «Астық салсаң тыңға, шық­тым дей бер шыңға», «Егін ­жайын еккен білер, арбаның жайын жеккен білер», «Атақ тергенше, масақ тер», «Күріш­тің арқасында күрмек су ішіпті» тәрізді мақал-мәтелдердің жайдан-жай шықпағанын, демек, біз о баста егіншілік кәсіпті жетік меңгерген ел болғанымызды дәлелдейді
Бабаларымыз ең алғашында «тіс ағаш» деп аталатын ағаш соқамен жер жыртқанын, кейін екі ат немесе екі өгіз жегіп жер жыртатын темір соқаларды пайдаланғанын айтады
Бүгінде ұмыт болған «Астық бастыру», «Қызылдау», «Борық», «Ұралау» тәрізді әдістер туралы мол мағлұмат береді
Сонымен қатар зерттеу барысында мал шаруашылығының қыр-сырына талдау жасаған.
Балықшылық кәсібіне ойысқанда, мұнда да қарапайым оқырман үшін тың деректерді ұсынады
Қазақтың мақал-мәтелдерінде кездесетін «балықшы көлін мақтайды», «балықшының түсіне ау кіреді», «балықшының балағы таза», «ет болмаса сазан ас», «балығы жоқ көл қысыр» және т.б
сөз тіркестерінің балық шаруашылығы жөніндегі халық­тық білім қамбасының толы екенін жеткізеді
Орманшылық, бау-бақша шаруашылығының ерекшеліктеріне де тоқталады
Қазақтың сауда кәсібі туралы сөз қозғағанда: «Әлемге әйгілі «Жібек жолының» ең алғашқы сілемі – «Сахара жібек жолы» біздің жыл санауымызға дейінгі Х ғасырларда болғанын уәждейді
Қазақтың сауда тоғанақтары Үрімжімен ғана шектелмегенін, олар Ертісті басып өтіп солтүстігі Қобда, Ұранқай, Ұластайға дейін (1763 жыл), оңтүстігі Қашқарға дейін сауда керуендерін жүргізгені, әсіресе оңтүстік Шыңжаңға қатты қызыққаны жайындағы деректер де бар
Тарихтағы Құлжа қазақ саудасы, Шәуешек қазақ ­саудасы, қазақтардың ішкі сауда қатынасы, зат айырбасы, мал айырбасы, адам құны мен еңбек құны секілді сауда-саттық саласының төл ұғымдарының тарихын тарқатады.
Кітаптағы «Қазақтың жол қатынас-тасымалы» да танымдық дүниелерге толы екенін айта кеткеніміз жөн
Бұл орай­да көшпенділердің арба тасымалы, су қа­тынасы туралы тың мәліметтер аз емес
Қазақ батырларының сауыт-жарақтары, қаруларының түрлері, қазақ батырларының келбеті, айдар қою, тұлым қою, кекіл қою, бұрым қоюдың мәнісін түсіндіреді
Кітапта қазақ қоғамының құрылымы, қазақтың рулық, туыстық жүйесі, қазақтың отбасылық жүйесі, есім қою дәстүрлері, ежелгі наным-сенімдер, қазақ бақсылары және олардың қоғамдағы рөлі, қазақ заңдары және өзге де маңызды мәселелер тарихи-әлеуметтік, мәдени-халықтық тұрғыдан сараланып, зерделенгенін байқауымызға болады.
Қорыта айтқанда, «Қазақ этнографиясы» – қазыналы еңбек, әр қазақтың шаңырағында болуы тиіс құнды кітап, халқымыздың болмыс-бітімі, күллі салт-санасы туралы энциклопе­дия­лық нұсқадағы жүйелі жинақ.
Дәуіржан Төлебаев
