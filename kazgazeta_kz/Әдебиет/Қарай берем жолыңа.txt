Динара Орынбаева,
Абай атындағы Қазақ ұлттық педагогикалық 
университетінің 4-курс студенті
…Менің істерімнің бәрі де
Жасандылық.
Әр аттаған қадамымды өтірік
басам күліп.
Ал ол болса үнемі шынайылық
биігінде тұрады
Адалдықтың асқар шыңы оның
мәңгі тұрағы!
Мендей емес,
Қылығы оның жарасады өзіне
Мән береді
ұйып тыңдап, сенің әрбір сөзіңе
Мендей емес…
Қадірін ол біледі шын достықтың,
Мендей емес… мендей емес…
Бәрін енді, енді ұқтым..!
***
Сен мені тағы да алдадың…
Жоқ!
Мен тағы қиялға арбалдым…
Қиялдың қайығын мініп ап,
Тұңғиық беліне барғанмын.
Әп-әсем киініп, күлімдеп,
Өзіңе ғашық ән салғанмын.
Ән кеткен тамылжып тынымсыз
Оятып сезімін талдардың.
Әніме, сәніме сүйсініп,
Мейірбан құшаққа алғаның…
Сен сонда сүймек боп ұмтылып
Мен сәтте қызарып қалғанмын…
Сыр айтып, жыр айтып тынбастан
Сезбедік таң да атып қалғанын..
Қиыла қараумен жүзіме
Үйіме әкеліп салғаның.
«Қош» деген кезіңде көзіме
Қимастық жасын да алғанмын.
Мен сонда мұншалық сезімнің
Ханшасы ­– өзіме таңдандым.
Махаббат сезімі сұм тәтті…
Мен тағы қиялға арбалдым
Мен тағы өзіңе алдандым…
***
Тағы бір күн өтті жалған үмітпен
Heгe күтем?
Жоқ қой тіпті келуіңе себеп те…
Бәрі біткен!
Уақыт емші емес пе…
Бірақ тағы күте берем,
Қарай берем жолыңа.
Еркімнен тыс, бір алып күш
Күткін дейді, мойыма.
Біле тұра, білгім келмейді
Жоқсың енді мен үшін.
Сене тұра сенгім келмейді
Өзге жанның күнісің…
Міне солай, жүрек пен сана,
сенім мен күдік шайқасып,
Ой менен тілім, ақ пенен қара айқасып.
Тынымсыз жүрек, үмітке жалған кеңінен
жайып қанатын,
Жаным мен тәнім барады суып, бір ысып…
***
Жалғыз ауыз сөз қатуға мұршам жоқ
Жалғыз ағаш… көзім салып тұрсам көп.
Жалғыз тамшы жанарымда сырғиды
Жүрек мұңы жүзіме кеп тынсам деп…
Дүрс-дүрс… жүрек алып ұшып соғады,
Кейде қызып, қалтырайды, тоңады.
Үш ай көктем тал шыбығы гүл атып
Күз айында сарғаяды, солады…
Көңілде күз, көркімде күн қысқарып,
Қабағымда қоңырауын қыс қағып.
Күн сүйгіштер салып аулақ іргесін
Түнді сүйген тапқандай-ақ тілдесін…
