Қазақ елінің тауы мен даласында, өзені мен көлінің жағасында ғылыми түрде тіркелген 6 мыңнан аса өсімдік өседі
Соның жартысының, яғни 3 мыңнан астамының биологиялық құрамы зерттеліп, дәрілік қасиеті бар екені анықталған
Мұның сыртында еліміздегі ботаникалық бақтардың ғалымдары әлемнің әр түкпірінен елімізде өспейтін өсімдіктерді алып келіп, жерсіңдіріп өсіруде
Ал дәрі-дәрмектің 50 пайызы дәрілік шөптерден жасалатынын ескерсек, бізде әлемдегі емдік шөптердің бәрі бар деп есептеуге негіз бар
Ендеше, еліміздің дәрі нарығында отандық өнімдер неге 27 пайызын ғана иеленіп отыр? Бұл көрсеткішті ең болмағанда 50 пайызға жеткізуге не кедергі? Мәселені шешу жөнінде ҚР Президенті Н.Назарбаев Үкімет алдына қандай тапсырмалар қойды? Олар қалай орындалуда? Сансыз сұраққа жауап іздеп, журналистік зерттеу жасап көрелік.
ӘЛЕМДЕ ДӘРІЛІК ӨСІМДІКТЕР ТУРАЛЫ ҚАНДАЙ ТАРИХИ ДЕРЕКТЕР БАР?
Емдік шөптерді адамзат баласы ежелден-ақ қажетіне жаратқаны туралы деректер әлемнің әр түкпірінде кездеседі
Мәселен, дәрілік өсімдікті емге пайдалану туралы алғашқы мәліметтер ежелгі Ассирияда табылған қыш тақтайшаларға жазылған
Өз дәуірінде қолданылған 200-ден астам өсімдікке сипаттама берген ежелгі грек дәрігері Гиппократ «өсімдіктің қай бөлігі болса да пайдалы, оларды ауруды емдеуде кеңінен қолдануға болады» деген
Ал Рим дәрігері Гален тұңғыш рет науқастарды өсімдіктің қайнатындысымен, шырынымен, тұнбасымен, ұнтағымен және одан жасалған дәрімен емдеген
Орыстың көрнекті биолог ғалымы П.С.Массагетов 1921 жылы Қазақстанның шығыс және оңтүстік-шығыс өлкелерін аралап, дәрілік өсімдіктер туралы құнды деректер жинап, «Өсімдік әлеміне саяхат» атты кітабын жазған
Ал египеттіктер алоэ, қараған, анис, зығыр, көкнәр, жалбыз, тал, арша тәрізді өсімдіктердің шипалық қасиетін ежелден біліп, пайдаланған
4 мың жыл бұрын үндістандықтар 760 дәрілік өсімдікті халық емінде қолданса, Қытайда дәрілік өсімдіктер жөніндегі алғашқы кітап 5 мың жыл бұрын жазылған
Қазақ даласындағы дәрілік өсімдіктердің қасиеті туралы әл-Фараби бабамыз өз еңбектерінде жазса, Өтейбойдақ, Ырғызбайдай аңызға айналған емшілердің шөп дәрілерді қолданып, талай батырлар мен хандардың дертіне дауа тапқанын ел аузындағы әңгімелерден білеміз
Өсімдіктерден дәрі дайындайтын көзі қарақты адамдар ел ішінде бүгінгі таңда да бар
Ал соңғы жылдары дамыған елдерде сырқаттанған адамдардың көбісі табиғи жолмен алынған дәрілерді көбірек қолдана бастағаны ресми мәліметтерде айтылып жүр
Мәселен, Жапонияда табиғи жолмен алынған дәрілерді тұтыну 15 пайызға артқан
Ал біздегі жағдай қандай?
Отандық дәрі өндірісін 50 пайызға қашан жеткіземіз?
Ресми деректерге сүйенсек, елімізде қолданыстағы дәрілердің 80-88 пайызы шетелдерден тасымалданады екен
Ал, дүниежүзілік денсаулық сақтау ұйымы әрбір елде отандық өнімнің үлесі 25 пайыздан кем болмауы керектігін айтады
Олай болмаған жағдайда био және фармакологиялық терроризм қаупі төнуі ықтимал көрінеді
Біздегі жағдайға қарасақ, қауіптің төніп тұрғанын анық аңғарамыз
Қауіптің төнгені сол – өткен жылдың соңы мен осы жылдың басында қант диабеті, бүйрек, жүрек аурулары секілді дерттерге шалдыққан, дәрігерлік есепте тұратын науқастар тұрақты тұтынатын дәрілер жетіспей, еліміздің біраз аймақтарында шу шыққаны есте
Дәл қазіргі таңда дәріханаларға кірсек, сөреде самсап тұрған Ресей, Үндістан, Швейцария, Германия елдерінде өндірілген шырындар, антибиотиктер, өзге де дәрілер көзге түседі
Себебі дәрі өндірісі – әлемде қару-жарақ сатудан кейінгі ең табысты бизнес
Сондықтан да дамыған елдер осы бизнеске бәс тігуге бейім
Деректерге жүгінсек, отандастарымыз жылына 120-130 миллион теңгеге шетелдің жасанды дәрілерін сатып алады екен
Мамандар олардың көбінің құрамында химиялық заттар басым болғандықтан, адам ағзасының бір жеріне пайдасы тигенімен, екінші жерін зақымдап кететінін айтады
Ендеше, жоғарыда айтқан қаупіміз шындыққа айналып отыр емес пе?..
Бұл мәселені химия ғылымының докторы Хакім Суербаев секілді ғалымдарымыз бен сарапшы-маман Дәурен Арын бұрын да көтеріп, журналистер қауымы дабыл қағып, ел Үкіметінің назарын аудартқан еді
Сөйтіп, «2010-2014 жылдарға арналған фармацевтика өндірісін дамыту туралы» бағдарлама қабылданған
Ол бойынша елімізде 12 шағын зауыт салып, дәрі өндірісін 50 пайызға жеткізу көзделген болатын
Алайда, жобаланған межеден төрт жыл асып кетсе де 50 пайыздық көрсеткішке жете алмай келеміз
Кейбір деректерге қарағанда отандық дәрі өндірісі тұтынып жүрген дәріміздің 27 пайызына ғана жеткен
Ал бұрынғы Кеңес Одағы кезінде дәрі өнеркәсiбiне арналған өсiмдiк шикiзатының 80 пайыздан астамы Қазақстан мен Орталық Азияда дайындалыпты
Ел Үкіметі уақтысында жұмыс істеп тұрған сол жүйені сақтап қалмауы салдарынан бүгінде шетелдің дәрісіне тәуелді болып отырмыз
Сарапшы мамандар бұл ретте отандық дәрігерлердің патриоттығы да көп мәселені шешетінін айтады
Мәселен, «Химфарм» АҚ бауыр мен өт жолдары ауруларын емдейтін «Урсодекс» деген дәріні өндіреді
Ал бұл дәрінің «Урсафальк», «Урсасан» деген шетелдік баламалары бар
Отандық дәрі шетелдік нұсқасынан арзандау
Соған қарамастан дәрігерлер науқастарға шетелдік дәріні көбірек ұсынатыны анықталған
Себебін сұрағанда, «шетелдік фармкомпаниялар өндіретін дәрілердің сапасы жақсы әрі тиімді» дегенді алға тартқан
Бұл жағдай «Мукалтин» дәрісінде де қайталанған
Дәрігерлер Украина мен Ресейден шығатын «мукалтинді» отандық өнімнен артық санайды екен
Сарапшылар оның себебін де анықтаған
Біздің дәрігерлер шетелдік фармкомпаниялардың дәрі өткізгендері үшін төлейтін қаржысын пайда көретіні белгілі болған
Сондықтан Денсаулық сақтау министрі бұл бағытта дәрігерлермен де жұмыс жүргізуі қажет
Отандық өнім өндірушілерді қолдай отырып, олардың шетелдік әріптестерімен бәсекеге қабілеттілігін арттыруға үлес қосатынын әрбір отандасымыз түйсінгені жөн.
Жақында ғана жарық көрген дерекке жүгінсек, 2018 жылы ел тұрғындарын тегін дәрімен қамтамасыз етуге 200,2 миллиард теңге қаржы бөлініп, өткен жылға қарағанда көрсеткіш 38 пайызға артыпты
Енді осы қаржының көбі отандық дәрі өндірушілеріне бағытталса оларды нақты қолдау болары анық.
Нұрболат АБАЙҰЛЫ
