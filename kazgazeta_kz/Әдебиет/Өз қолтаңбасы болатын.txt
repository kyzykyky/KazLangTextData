Фурманов ауданында газет редакторы қызметін атқарып жүрген кезім
Бір күні аупартком хатшысы: «Республикада алқалы жиын болады
 Соған қатысу үшін ертең Облыстық партия комитетінде болыңыз», – деп телефон соқты.
«Айтылған сөз – атылған оқ» дегендей, ертеңіне белгіленген мезгілде Облыстық партия комитетінде болдым
Келсем, облыс аудандарының идеология жөніндегі хатшылары, аудандық газеттің редакторлары, мәдениет бөлімінің басшылары түгелге жуық жиналған екен.
Облыстық партия комитетінің идеология  жөніндегі хатшысының басқаруымен пойызға отырып, Алматы қаласына жол тарттық.
Пойызда таныстарыммен бір купеге жайғастық
Купедегілердің  үшеуін танимын да, төртіншісін танымадым.
Сонда шеткері тұрған көзәйнекті жігіт:
– Ағай, мен Камен аудандық газеті редакторының  орынбасары Ізбасар Лұқпанұлы Өтеуов боламын, – деп сәлемдескенінен ақжарқын жігіт екені байқалып-ақ тұрды
Сөйлесе келе, оның Астрахан облысының Владимир ауданындағы Босқыншақ кентінде дүниеге келгенін, одан қоныс аударып Орда ауданында, Чапаев ауданының «1 май» кеңшарында болғанын, мектеп бітіргеннен кейін КазГУ-дің журналистика бөлімін бітіріп, Камен ауданында жұмыс істеп жатқанын білдім
Әңгімеміз жарасып, барар жерімізге көзді ашып-жұм­ғанша барып қалдық
Сөйтіп, Ізбасар Лұқпанұлы дейтін азаматпен жақын танысуым жол үстінде болған еді.
Арада біраз жылдар сырғып өте шықты
1972 жылдың наурызында Қазақ КСР Жоғарғы Кеңесінің жар­лығымен Жаңақала аудан болып құрылды.
Облыстық партия комитеті мені Жаңақала аудандық атқару комитеті төр­ағасы­ның бірінші орынбасары етіп қызметке тағайындады
Атқару­ға тиісті тапсырмалар да белгіленді
Олар, негізінен, шаруашылық мәсе­ле­ле­рін шешумен байланысты еді
Жаңа­дан құрылған аудан орталығын­дағы  күрделі құрылыс жұмысын жүр­гізу, жол құрылысы, сауда, ком­му­налдық, тұрмыстық қызмет  меке­ме­лерінің жұмыстарына басшылық жасау тікелей міндетіме енді.
Менің бұрынғы қызметімді жақсы білетін аупарткомның  бірінші хатшысы С.Сапаров: «Сіз бұрын газет редакторы болған адамсыз
Редакцияға, баспаханаға арнап  ғимарат салғызыңыз», – деп тапсырма берді
Осы тапсырмаға орай, ауданымызда редакция және баспахана ғимараты бой көтерді.
Ғимарат құрылысы аяқталысы­мен С.Сапаров мені шақырып алып, жаңадан газет ашатынын, редак­торлыққа білікті азамат керектігін айтты
Мен өз тарапымнан Камен аудандық газеті редакторының орынбасары Ізбасар Өтеуовті ұсындым
С.Сапаровқа ол азаматтың іскерлігін, біліктілігін айтып, кеңінен таныс­тырдым
Сөйтіп, Ізбасар Өтеуов аудандық «Жаңарған өңір» газетінің редакторы болып тағайындалды
Редакция ұжымы бірнеше қалам­герлерден жасақталды
Атап айтар болсақ, С.Садықов, С.Қуанов, Б.Жұмағұлов, С.Хасанов, Д.Досаев, Р.Қалиев, Ұ.Бақытов, З.Сисенғалиев дейтін азаматтар газет жұмысына белсене араласты
Баспахана меңгерушісі міндеті Е.Жәрдемовке жүктелді.
Ізбасар Өтеуов редакторлық қызметті қолына алған күннен бас­тап, газет жұмысы жанданып сала бер­ді
Аудан халқының өмірінен хабар беретін көлемді мақалалар жария­ланып, оқырманмен тығыз байланыс орнады
«Жаңарған өңір» газеті аудан көлемінде бірнеше маңызды шешім­дердің қабылдануына түрткі болды
Газет беттерінде халықтың тілегін басшылыққа жеткізген мәселелер шығып тұратын
Осындай ір­гелі іс­тердің басы-қасында Ізбасар Өтеуов және оның журналистері жүретін
Ізбасар Өтеуов ауыл тілші­лері­мен де етене жақын жұмыс істеді
Олардың жазғандарына үлкен мән беріп, сүбелі дегендерін жариялап, жас қалам­герлерді тәрбиелеу ісіне де атсалысты
Кәсіби шеберлікпен ұйым­дас­тыра білудің арқасында «Жаңарған өңір» газеті үлкен сұра­нысқа ие болды.
Ізбасар Өтеуов қандай істі қолына алса да, жауапкершілікпен қарады
Небір ауқымды жұмыстарды атқарып, олардың бәрі оңайлықпен шешілмейтініне қарамастан, қызмет бабымен қарым-қатынаста болған адам­дардың бәрімен кішіпейіл болып, кісілік келбетінен, жоғары мәдениеттілік, зиялылық бағытынан танбады.
Қарымды қаламгер, білікті редактор Ізбасар Өтеуовтің бойында қа­зақ­тың әні мен күйіне жақын­дық жата­тын
Ол қолына домбыра алғанда бір сәт өзгеріп, кешегі өт­кен сал-серілердің бейнесін көз ал­ды­ңа әкелетін
Әлі есімде, бірде мені ау­парткомның бірінші хатшысы Ә.Нұрғалиев кабинетіне шақырды
Кел­сем, Ізбасар Өтеуов те сонда отыр екен
Ә.Нұрғалиев бізге жауапты жұ­мысты тапсырғалы отырғандығын айт­­ты
«Бөкей Ордасына іссапармен Қазақстанның халық жазушысы Тахауи Ахтанов келеді
Құрметті жазушымызды жақсылап қарсы алуымыз керек», – деді
Сол жерде отырып, бар­лық мәселені бірлесе талқыладық
Ізбасар Өтеуов белгілі қаламгерді түскі асқа үйіне шақыратын болды
Үй-ішіне мән-жайды хабарлап айтқан соң, екеуміз Тахауи ағамызды қарсы алуға жолға шықтық
Жолдан тосып алып, амандық-саулық сұрасқаннан соң, өзіміз жоспарлағандай, Ізбасардың үйіне ат басын бұрдық
Үйге келген соң, қазақы дәстүрге сай, ет асылып, демделген қою шаймен, тұшымды әңгімеге кірісіп кеттік
Бір мезет­те Тәкең қабырғада ілулі тұрған домбыраны көзі шалып: «Бұл домбыраны кім тартады?» – деп қызыға сұрады
Ізекеңнің домбыра тартатын өнері бар екенін айтып, өзіне қолқа салдым
Ізбасар домбыраның құлақ күйін келтірді де, әлдебір күйді нәшіне келтіре орындады
Артынша әсем әнге кезек беріп, қазақтың тамылжыған әндерін құйқылжыта шырқай бастады
Өзіне жасалған ерекше құрметке, ән мен күйге риза болған Тахауи Ахтанов бізге батасын беріп, рақметін айтты
Ізбасардың қонақжайлылығы, қонақтың көңілін аулай білу қасиеті  ерекше-тұғын.
Оның журналистік қолтаңбасы­нан бойындағы мінезі, адамгершілік бас­таулары бірден байқалып тұратын
Нені жазса да жүрекке жеткізіп, бүткіл сезіміңді қозғай жазатын
Туған еліне қалтқысыз қызмет еткен Ізбасар Өтеуов әріптестерінің жадында мәңгі сақталары сөзсіз.
Мәжит Жаданов,
Қазақстанның құрметті журналисі
Батыс Қазақстан облысы,
Жаңақала ауданы
