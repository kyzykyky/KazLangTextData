Аманғазыны көргенде дулығасыз Доспанбет, арғымақсыз Ақтанберділер көзге елестейді
Аманғазының бүкіл болмысы, жүріс-тұрысы бағзыдағы бабаларымыздың бізге жеткен, бүлінбей-бұзылмай жеткен алтын сынығы іспеттес жүрекке жылы ұшырайды
Аманғазының бойында Алтайдың кәусар демі, Атыраудың телегей тереңдігі, Алатаудың биіктігі, Арқаның кеңдігі тоғысқан.
«Ұлы Дала,
Көзінде мөлдіреп түн,
Келеді әлі жаныңды елжіреткің.
Тарих талап жыртылған жүрегімді,
Тәуелсіздік туы етіп желбіреттім» дейді ол
Ол шын мәнінде де Тәуелсіз­діктің желбіреген туы бола білді
Бас­қа-басқа дәл осы Аманғазының осылай жырлауға толық хақы да, құқы да бар
Себебі ол кешегі 1986 жылғы көтерілісте алаңға шыққан азатшыл жастардың алдыңғы шебінде көрінді
Сол үшін таяқ жеді, сол үшін тағдыры талқыға түсті
Алайда әділет жеңді
Аманғазыны Қазтуған мен Махамбеттерге ұқсататынымыз да сондықтан
Аманғазының жаны мөлдір, жүрегі батыр
«Батырлығы жоқ адамнан, үлкен ақын шыққан емес ешқашан» дейді Мұхтар Шаханов
Сол рас сөз! Аманғазы Желтоқсан көтерілісі туралы «Желтоқсан сүргіні» деп аталатын кітапты құрастырып, жарыққа шығарды
Оның «Жүректегі жұлдызым», «Желтоқсан жыры» деп аталатын жинақтары қалың оқырманның қалаулы кітабына айналды
Аманғазыда дауыл­паз мінез бар
Ғарыштық сипаттағы кеңдік бар
Аманғазы өзін Ұлы ғаламның заңды бір бөлшегі екенін ешқашан ұмытпайды
Бұл сөзді біз аспаннан алып отырғанымыз жоқ
Бұл – Аманғазының өз өлеңі, өз жырындағы табиғат! Аманғазы дүниені, ұлы үйлесімді өзгеше, бөлекше қабылдайтын ақын
Ол әр сөзін космонологиялық нышандармен таңбалайды.
Шындық мініп сұмдықтың арқасына,
Жасырынды мезгілдің қалқасына.
Адамзаттың қадірі саудаланып,
Түсіп жатты тарихтың қалтасына.
Сүңгіп шықты қиялым сан аңызға.
Ақыреттің жүрегін жарамыз ба?
Секунд сайын сан түске боялады
Ар елінің картасы санамызда.
Жанарынан мезгілдің сұрақ тамып,
Шындық күлді ғайыпқа сыр ақтарып.
Жарық күннің «құтқар» деп жағасынан
Ала түстім құрдымға құлап барып.
Қасіреттің тұтқындап қарашығы,
Сүріндірді тәңірдің дара сыны.
Жылап жаттым,
Өңмеңнен барады өтіп
О дүниенің ұлыған борасыны.
Тамұқ торып үріп жүр күдік кімге?
Жынның есін шығардым күліп мүлде.
Бір саңылау таба алмай тырмысып ем,
Сынып кетті сағымы үміттің де.
Айналып ем содан соң албастыны,
Көзінде оның байқалды алғаш мұңы.
Дүниенің тәртібін өзгертпек ем
Құлағыма Құдайдың жалғасты үні.
Әлем бүгін телмірді жыр маңында,
Аттас күштер сыйыспай жүр қанымда.
Тәнімді ал деп қашамын адастырып,
Жаным кетсе ажалдың тырнағында.
Уақытты жылдамдық жеңсе бекем,
Бәрі де оның санамның бөлшегі екен.
Әр аттастың теңселіп арасымен
Мен әлемнің кеңдігін өлшеп өтем.
Біз Аманғазының шығармаларын талқыға салып, талдағалы тұрғамыз жоқ
Аманғазының тағдыр-талайын таразыға тарта да алмаймыз
Тек азамат ақынға тілеуқор сөзімді ғана тарту етпекпіз
Аманғазы қазақ поэзиясында өз арнасын қалыптастырған ақын
Ол ұлт көңілінде жүрген мазасыз тақырыптарды дәл тауып, дөп басып жазуымен ерекшеленеді
Оның қазақ елінің күтер соқталы дүниелері әлі аз емес
Сол биіктен көріне алатын ақын!
Маралтай
