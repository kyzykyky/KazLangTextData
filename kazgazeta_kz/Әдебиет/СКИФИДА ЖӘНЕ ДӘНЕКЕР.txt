Мәскеуде Қазақстан Елшілігінің және «Қазақ тілі», «Мұрагер» қоғамдық ұйымдарының қолдауымен белгілі қаламгерлер Ресей Жазушылар одағының мүшесі Аманғали Сұлтановтың «Скифиада» және Қазақстан Жазушылар одағының мүшесі Серікқали Байменшенің «Дәнекер» атты жаңа кітаптарын таныстыру рәсімі өткізілді
«Скифиада» – Мәскеуде басылып шықса, «Дәнекер» – Алматы қаласында жарық көрді.
«Скифиада» туралы айтатын болсақ, бұл – соңғы жарты ғасырдан бері Мәскеуде тұратын белгілі қазақ ақыны Аманғали Сұлтановтың көп жылғы ізденісінен туған поэма
Шығармада аты айтып тұрғандай, скиф-сақ әскері өміріндегі ұлы жорықтың суреттелуі арқылы көшпелі халық бастан өткерген қиын да қызық кезеңнің картинасы ашылады
Автор нақты тарихи фактілерді жан-жақты зерделей отырып, өткен ғасырлар оқиғасын ортаға салады
Былайша айтқанда, ­«Скифиада» – ежелгі қазақтар жайлы тарихи әрі танымдық жыр деуге болады
Өткен жылдары ­Алматы және Астана қалаларында өткізілген таныстыру рәсімдерінде А.Сұлтановтың «Скифиада» кітабы туралы жақсы пікірлер айтылғанынан хабардармыз.
Ал Серікқали Байменшенің «Дәнекер» кітабы – бүгінгі қазақтар туралы, соның ішінде Ресейді мекендейтін қазақтар өмірінің деректерін көркем тілмен баяндаған эссе-әңгімелерден құралған
Кітаптағы «Алжир»
Кино», «Кенжеғали бин Ғабдолла», «41-інші жылғы хаттар», «Кіші аралдағы кесене», «Жақсыны іздеу», «Тұрар тұрған үй», «Ақжүрек», «Серпін», «Асылзада» «Әй, қап!», «Құбаш, Пушкин, Шәкәрім», «Құпия құлпытас», «Бесеудің бесігі», «Қиырдағы қазақ жұрты», «Мәскеулік» Момышұлы», «Жеңіскер жыр», «Алматы» стансасы», «Теңбілдоп», «Соңғы сұхбат», «Путин жолы» әңгіме-эсселерде келелі тақырыптар көркемдікпен баяндалады.
Ел мен елді жалғайтын екі кітаптың таныстырылымының бірге өткізілуі, сайып келгенде, қазақтың бұрынғы және бүгінгі өмірін салыстыра зерделеуге мүмкіндік берді
Авторлар – Аманғали Сұлтанов пен Серікқали Байменше өз кітаптары туралы хабарлама жасағаннан кейін ресейлік белгілі қаламгерлер, ақын-аудармашылар Михаил ­Синельников пен Виктор Широков, прозашы Марина ­Поволяева, болгар ақыны Валентин ­Качев, қазақ ақыны Тұрсынай ­Оразбаева, режиссер Бақыт Қилыбаев, саяси ғылымдар докторы, профессор Николай ­Купчин, мәскеулік қазақтар Омар Айшах, Ақсайын Намазов, Серік Тойғамбаев, ­Жандарбек Ағбаев, Жауғашты ­Тоқта­мысов, Батима Каукенова және арнайы келген қонақтар – қарақалпақ азаматы Мақсет ­Алланазаров, шешен азаматы Иса ­Мирзоев және т.б
«Скифиада» және «Дәнекер» кітаптарының өзіндік ерекшеліктерін айта келе, бұл шығар­малардың Ресей жұртшылығы арасынан да оқырмандарын тапқанын атап көрсетті.
Орынбасар ҚУАНДЫҚОВ, 
Мәскеу өңірлік «Қазақ тілі»
қоғамдық ұйымы 
төрағасының орынбасары
