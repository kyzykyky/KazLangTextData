Голрох Жеменей,
2014 жылы Әл-Фараби атындағы Қазақ ұлттық университетінің журналистика факультетін бітірген
«Маңғыстау» облыстық газетінің тілшісі
Таң қылаңдап атып келеді
Әсия көз ілер емес
Өн бойын тол­ғаныс тербеп, сан ой санасын қаумалайды
Өткен күн елесі көз алдында көлбеңдейді
Ертең ол үшін ерекше күн болмақ.
Әсия әкесін жақсы көруші еді
Есімін ерекше атап, еркелеткені, мейірлене құшып, маңдайынан иіскегені есінде
Жасыл терек жайқалған жол жиегін жағалай жетектеп, саялы баққа серуендеткен сәті де
Алыс кетсе, жанары жасқа толып, томсырайып, тағатсыздана жолын тосатын
Тіл үйірер тәтті тоқаш, кәмпит-балмұздақ, қуыршақ дейсің бе, қолын қақпай, қалауын орындайтын
Сұңғақ бойлы бейнесі, аққұба жүзі, мейірім тұнған жылы жанары жадында жатталып, жүрек түбінде сақталған
Анасы мен әкесі бірін-бірі шексіз сүйді
Шаттыққа толы шаңырақ шайқалмастай еді
«Пенденің ойлағаны емес, Алланың бұйрығы болады» демекші, Жаратқан жарылқап, бақ-береке орнаған отбасы бір күнде ойрандалды
Қағаз жүзінде құжатқа қол қойылып, жарасымды жұп екі тарапқа кете барды
Әсияның анасы үн-түнсіз алыс қалаға қоныс аударды.
Содан бері сынаптай сырғып сан жыл өтті
Бақандай он бес жыл
Жүрегіне мұң, көңіліне қаяу түсірген жайт жас жанын жүдеткендей
Қатігез тағдырына налыды
Әкесіз өткен өмірі сұрықсыз, сүйкімсіз көрінетін
Бәз-баяғыдай бауы­рына басып, маңдайынан сүйер ме еді
Ағыл-тегіл әңгіме тиегін ағытып, басынан өткен бар қызықты жайтты баяндар ма еді
Осы жылдар ішінде оған айтары да, ақтарар сыры да көп
Тым болмаса, қоңырау шалып, халін сұраса ғой
Мүлдем хабарсыз кеткені ме сонда? Неліктен? Жебір сауал жанын жегідей жеп, сан ой маза бермейді.
Марқұм нағашы әжесінің «Қыз жат жұрттық
Ертеңгі күні келін боп түскен әулеті туыс-тумасын сөз еткенде, көңілі жасып қалмасын
Әкесінің көзі тірі
Өткен күнгі қателік қыздың келешегіне кесірін келтірмесін десең, алдын кес-кестеме
Туыс-тамырын танып, аралас-құралас болғанның айыбы жоқ» деп анасына айтқан сөздерін жиі құлағы шалатын
Әйтсе де, Әсия әкесі жайлы анасымен ашылып сөйлескен емес
Үнсіз ұғып, тілсіз түсінетін
Анасының мінезі тұйық, бірбеткей
Шорт кесіп, шешім етсе, кері қайтару қиын
Әрине, оған оңай тиген жоқ
Ел қатарлы өмір сүруі үшін күн-түн тынбай, тырбанып еңбек етті
Баласына байқатпай, көңілі босап, көз жасын сығып алар сәттері есінде
Жүректегі ескі жараның аузын тырналамай, іштей тынатын
Содан болар, Әсия әкесін өздігінен іздеп табуға барын салды.
Әлеуметтік желіден іздеуді жөн көрді
Тегі бір бірнеше парақшаны көзімен шолып өтіп еді, мүлдем бөтен кісілер
Бір мезет монитор бетінде таныс бейне қылаң берді
Иә, ашаң жүзді, ақсары келіншек есімі – Айман
Әсияның туысқан әпкесі
Бала күнінде арқасына салып, көтеріп жүретіні еміс-еміс есінде
Жаңылмаса, жасы отызға іліккен болар
Саяхатты ұнатады екен
Сан түрлі суретті желіге жүктепті
Егде тартып қалғандай
Хат жазып жіберді
«Сәлеметсіз бе, Айман әпке! Халіңіз қалай? Сізді көрмегелі көп жылдың жүзі болды
Мен Әлия жеңгеңіздің қызымын
Әсиямын ғой» деп еді, лезде «Әсия! Жаным-ау, құлыншағым менің! Ұялы телефоныңның нөмірін тезірек жазып жібер» деген жылп етіп, жауап келіп жетті
Үстел үстіндегі телефон безгектеп, қоңырау даусы тар бөлмені басына көтерді
Әсия дереу қалтафонын құлағына тосып, толқып тұрып, тіл қатты
Ол ойлағандай емес, Айман әпкесі әлі тұрмыс құрмаған екен
Беделі биік жоғары оқу ордаларының бірін тәмамдапты
Мамандығы – акушер-гинеколог
Сол салада қызмет атқарғанына үш жылға жуықтап қалған екен.
«Дәрігер болу оңай емес
Он екі жыл оқу оқыдым
Сабақтан бас алмай жүріп, уақыттың қалай өткенін аңғармай қалыппын
Құрдастарымның алды әже атанды» деп әзілдеді.
Әңгіме арнасы әкесіне ауғанда, Әсия елең ете қалды
Әке тағдыры толғандырады
Көмейіне кептелген көз жасын іркіп, демін ішіне тартты
Жан-жүрегін кернеген реніш, кінә, ыза-кек жанартау боп атылардай күй кешті.
«Әкең сені өте қатты жақсы көруші еді
Тіл-көзі тиді ме, ол жағы Аллаға ғана аян, әйтеуір дәм-тұзы жараспады
Анаң өзге қалаға қоныс аударғанда қатты күйзелдік
Күйбең тірлік таусылған ба? Кейін келе отбасын құрды
Қазір бір қызы бар
Жағдайы жақсы…» дегенде үнсіз қалды
«Мені неге іздеп келмеді? Менен сонда мүлдем бас тартқаны ма?» деген сан сауал санасын сансыратты…
Бірде Айман қоңырау шалып, қуанышты хабармен бөлісті
Жуық арада «ақ келін» атанып, ақ босаға аттағалы отырғанын айтып, тойға шақырды
Әрі әке тарапынан тараған туысқанның Әсияны бір көруге құлшынып отырғандығын ­жеткізген-ді
Ол күндері Әсия әпкесімен сырлас құрбыдай әбден сыралғы жандар еді
Араға көп жыл салып, дерегін зорға тапқан бауырмал туысқанның көңілін қимай, келуге уәде берді
­Анасы қарсылық танытпай, қызының бұл ойын құптады
Ең әдемі, ең қымбат той көйлегін, биік өкшелі аяқ киімі мен алтын әшекейлерін жол сөмкесіне жайғастырып, көз тартар көрікті көріну керектігін кеңес берді
Қатарынан кем қылмай бағып-қаққан бойжеткен қызынан көз алмай «перзентінен бас тартқан әкеден без
Оның көмегінсіз-ақ қызымды өсірдім» деген ой түйді
Жан-жақты әзірлікпен Әсия жол жүріп кетті
Туған қала топырағына табаны тиісімен нағашы туысқан үйіне тура тартып, сонда тұрақтады.
Той күні
Аққұба келіншектер, ақ жаулықты апалар қаумалап, құшағына қысып, бетінен сүюде
Бірі таныс, бірі таңсық
Қарияға қос қолын ұсынып, амандық-саулық сұрасқан соң орындыққа жайғасты
Мейрамхана залы кең, жарық әрі жайлы
Әсем безендіріліпті
Адам лық толы
Кенет егде тартқан ер адамның бері қарай беттегені байқалды
Жалт бұрылып, жанары түйіскенде жазбай таныды
Иә, бұл Әсияның «әкесі» еді
«Әке»
Мектеп кезінде мұғалімнің «Менің әкем» тақырыбында шығарма жазуға тапсырма бергені есінде
Себепсіз сабақтан қалудың сылтауын іздеді
Әкесіз жалғыздығы жанына батып, қос жанарын жас жуған еді-ау сол күні.
Самайын қырау шалған ақсары кісі аяңдап келеді
Кінәлі жандай көзін төмен салған күйі бойжеткен қызының қолын қысып, маңдайынан сүйді
«Кешір… өмір заңы… маңдайыма жазылғаны осы болар…» деуден басқа дәнеңе айтпады
Бетінен төмен сырғыған жас тамшыларын жасыра сүртіп, терең күрсінді
Жанары жасқа тұнған Әсия әкесінің жүзіне қадала қараған күйі қатып қалды
Дүние төңкеріліп түскендей
Өз көзіне өзі сенбейді
Қарсы алдында мүлдем бөтен жан тұрғандай
Тіл қатудың ретін таппады
Қолына қырық мың теңге ұстатып «керегіңе жаратарсың» деді де, кері бұрылып, көп арасынан шығып кете барды
Қалайша? Телефон нөмірін де сұрамағаны ма? Сезімі мен сенімі сөнген Әсия сан жылғы сауалына жауап алғандай…
