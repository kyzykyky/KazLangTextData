Өмірде биік белестерді бағындырған, талай асулардан өткен, еліне елеулі, халқына қалаулы болған әр тұлға қашанда өз елінің айнасы іспетті

Мақалаға арқау еткелі отырған кейіпкерімді таныстырар болсам, ол Ұлы Отан соғысының ардагері, ардақты азамат ­­­- Мақан  Баймұхамбетұлы

Ол Ұлы Отан соғысы жылдарында майданға барудан қашқан қашқындар мен бандиттермен, қылмыстық топтармен күрескен, осылайша ішкі жаулармен арпалысқан.
Бүгінде арамызда жоқ, ардагер Мақан Баймұхамбетұлының өмір жолына зер сала қарап отырсақ, оның өмірдегі де, қызметтегі де бас­ты мақсаты – халқына қалтқысыз еңбек ету болғанын көреміз
Ол кісі атқарған қызметтерді, басынан өткерген небір қиындықтарды, өзі куә болған жайттарды тізбелей бастасақ, талай қызықты да маңызды дүниелерге кезігеріміз сөзсіз.
Мақан ата тоталитарлық режім кезіндегі ашаршылық жылдарды да, ондағы қырылған адамдарды да, қуғын-сүргін мен репрессияны да көрген адам
Екінші дүниежүзілік соғысты да басынан өткерген
Түрлі жауапты міндеттерді мүлткісіз орындай білген тұлға
Ішкі істер министрлігінде 20 жылға жуық басшылық қызметтерді атқарған
Бір сөзбен айтқанда, Мақан Баймұхамбетұлы КСРО уақытының да,  еліміз тәуелсіздік алған жылдардың, яғни өтпелі кезеңдердің барлық қиындықтарын бір кісідей көтере білген жан
Өмірде не болмайды
Адам баласы сын-соқпақты да, өрлеу мен құлдыраудың да дәмін татады
Сөйтіп жүріп шыңдалады.
Мақан атаның ғұмыр жолы да осындай сын-соқпақтарға толы болғанын аңғарасыз
Ол кешегі ­Сталин мен Хрущевті де, Қонаевты да өз көзімен көрген.  Атамыздың Орталық Компартияның сол кездегі хатшысы, бүгінде Елбасы Н.Ә.Назарбаевтың қабылдауында болғанын, Президенттің немере ағасы Нұрділдә Үмбетұлымен құлын-тайдай бірге өскенін, қазақтың даңқты ұлы Бауыржан Момышұлымен көрші тұрғанын де айта кету керек.
Н.Ә.Назарбаевтың Ұлы Жеңістің 50 жылдығына орай жолдаған құттықтау хаты мен өзінің 80 жылдық мерейтойына сый-сияпат ретінде берілген Елбасының қолтаңбасы бар алтын сағаты да оған көрсетілген лайықты құрметтің белгісіндей еді.
Өткен тарихқа қайта оралсақ, қазақ халқының басына түскен небір зұлматты оқиғалар ұлтымыз үшін кәдімгідей сынға айналды
Сол кездегі жастар өмірдің қиындықтарымен күресе жүріп, шыңдалды
Жас жігіт Мақан  Баймұхамбетұлы да бойын тіктеп, күш-қайратын жинап, отбасы мен елі үшін басын қауіп-қатерге тікті
Қайсар мінезімен, өр рухымен жалындап алға ұмтылды
Өйткені ол кісінің өмірдегі басты ұстанымы да осындай болатын
Соғыста барлау­шы, соғыстан кейінгі уақыттарда тергеуші, полковник шенін иеленді
Еліміз тәуелсіздік алғаннан кейінгі генаралдардың ұстазы мен бастығы, сыйлы әріптесі, қадірлі аға бола білді
Балалаларына қамқор әке, немере-шөберелеріне ардақты ата, әулетінің данагөйі болды.
Жақсы адамның соңынан өсиет сөздердің көп қалатыны бар емес пе
Бұл тұрғыдан алғанда, Мақан атаның да өсиет сөздері көп
Солардың кейбіріне тоқталуды жөн санадым.
Қазіргі қазақ қоғамындағы жат қылық – жершілдік пен рушылдыққа бой ұрып жүргендерге  Мақан ата былай дейтін: «Мен сендерге қайран қаламын! Мен соғыстан кейін, Ішкі Істер Министрлігінің жоғары лауазымды орындарда істеп жүргенімде, орыстардың арасында екі, үш-ақ қазақ болатынбыз
Көзі қара қазақ баласы ортамызға келсе, жұмысқа орналасса іштей қуанатынбыз
«Уһ, қатарымыз көбейді-ау» деп
Оны бай­қа­ған кейбіреулер қызғанып, бізді «ұлтшылсыңдар» деп айыптайтын, тіпті мен медаль ­алайын деп тұрған жерімде бермей қойған
Өз бабамыздың қаны мен білегінің күшімен қорғалған жерді Ұлы Отан соғысынан кейінгі жылдар да қорғаныс қауіпсіздігін өз қазақтарымыздың қорғауға хақы жоқ па?! деген сөздерім ұнамады
Сөйтіп, зорға деп жоғары қызметте көбейген қара домалақ қазақтарымыз енді келіп, жүз-жүзге, ру-руға, аудан-ауданға бөлініп алыпсыңдар» деп ренішін айтқаны бар
«Кеңес өкіметі кезінде Орта Азиядан шыққан ұлттарға генерал атағын беруге Мәскеу ықылас танытпайтын
Мысалы, мен генералдың атқаратын қызметінде бірнеше жыл жұмыс істесем де, маған бермеді
Еліміз тәуелсіздік алғаннан кейін менің қол астымда істеген, маған бағынышты болған адамдардың бәрі генерал болып кетті
Өз қазақ генералдарымыздың саны артты
Мен Алматыдағы №12 жалғыз қазақ  мектебінде оқыдым
Құдайға шүкір қазір егемендіктің арқасында қазақ мектептерінің саны көбейді
Сондықтан қарақтарым, тәуелсіздікті бағалаңдар!» деп қалдырған өсиеттерінде қаншама тағылым бар десеңізші.
Сөз арасында, Мақан Баймұхам­бет­­ов­тың өмірінен қысқаша дерек­тер келтірейін
Ол 1940 жылы 2 жылдық Ал­маты заң мектебіне оқуға түсіп, соғыстың басталуына байланысты оны шұғыл түрде 1941 жылы аяқтайды
1942 жылы сәуір айында Семейдегі Тамбов әскери училищесіне түсіп, екі айдан соң Куйбышев қаласындағы КСРО НКВД аймақаралық барлаушылар мектебінде оқып, оны 1944 жылы бітіріп шығады
Онда білікті барлаушылардың дәрістерін тыңдайды
Немістердің тұтқындары мен бандитизммен күрес бойынша барлау­шы мамандығын меңгереді
Өз өмірі мен қызметі туралы жазылған «Воспоминания
Полковника в отс­тавке» атты кітабында көптеген жайттар туралы баян еткен.
Менің түсінігімде, Мақан ата кез келген адам үшін «менің атам, менің әкем, менің ағам осындай адам болса екен» деп армандайтындай салиқалы, парасатты жан еді
Кейіпкерімнің мықтылығы сондай, ол 93 жасқа келгенше белі бүгілместен, қайратты да шымыр қалпын сақтай білді
Атамыздың жылы жүзі, ақжарқын келбеті, ақ көңіл бейнесі әлі көз алдымда…

Гүлжиһан Байғазықызы, 
филология ғылымдарының 
кандидаты 
Алматы
