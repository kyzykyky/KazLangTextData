Қуандық ТҮМЕНБАЙ,
жазушы, Халықаралық Алаш сыйлығының иегері
КазГУ-дің журналистика факультетіне 1972 жылы түскен курс – әйгілі курс болды
Жазғыштар да, айтқыштар да осында жиналды
«Лениншіл жасқа» өлеңдері шығып жүрген Ұлықбек Есдәулетті бұрыннан білеміз, «Араға» сатиралық шымшымалары шығып жүрген Қонысбай Әбілев те белгілі
Баспасөзде көп көрінбесе де, Мұқағалидың өлеңдерін үтір-нүктесіне дейін жатқа айтып, Оспанханның әзіл әңгімелерін әртістен бетер құбылтып оқып беретін Батық Юсуповке (Мәжитұлы) қарап, аузымыз ашылып қалатын
Ол консерваторияға түссе де, ешкімнен кем қалмас еді
Қазіргі қонаевтанушы-журналист Ораз Қауғабаев та бізбен оқыды
Өте сақ, әрі ұқыпты, сабаққа мәттақам. 
Менімен бір жыл, бір ай, бір күнде туған Әшірбек Аманкелдиев «вундеркинд бала» болды
Ол қабылдау емтиханында кімнің қай пәннен қандай баға алғанын, кімнің «құлап» қалғанын әлі күнге жатқа айтады
Сабақты «беске» оқыды
Бірінші курстың соңында: «Осы, сен шығармадан неше алдың, что-то белгісіз, шығарма жазбаған секілдісің» деді күдіктене қарап
Тап басты
Әуелі Ауыл шаруашылығы институтының агрономия факультетіне түсіп, бірінші курстың соңында филология факультетіне ауыстым
Сонда жүріп Дидахмет, Қоныс, Ұлықбек, Батықпен таныстым
Журфак жаққа елеңдеп тұрдым
Қойшы, әйтеуір, бас-аяғы бір жылда журфактың меншігіне ендім
«Жақсының жақсылығын айт, нұры тасысын» дейді, алпыстан асқанда кезінде басжібімізден сүйреген ағаларға айтар алғысымыз шексіз
Бұл туралы әйгілі ғалым, қоғам қайраткері Мырзатай ­Жолдасбеков «Ел тағдыры – ер тағдыры» деген кітабында бәрінің басын ашып, жетекке кім еріп, кім ермегенін мырза көңілмен жеткізеді
Жарасхан ағам да маған арнаған эпиграммасында:
Агроном болам деп,
Алматыға аттандың.
Журфак жаққа елеңдеп,
СХИ жақтан сақтандың, – дейді.
Ып-ырас
Агроном болам деп Алматыға келіп, топырақтан қашқақтап, қаламды қуып кету де албырттық шығар
Әйтпесе, Зоотехникалық-малдәрігерлік институтты бітірген Шыңғыс Айтматов та Айтматов боп қалды ғой.
Сонымен, біздің курс туралы
Бәрі ­талантты, бәрі айтқыш
Батықтың ­бойына біткен шешендік бар
Ораз екеуі бір бөлмеде тұрады
Жаратылысы дөп-дөңгелек Ораз айнаға қарап, шашын тарап тұрғанда Батық:
– Ореке, осы сенің басың жер шары сияқты, – деді.
– Иә, Бәке, тауып айттың
Осы сөзің үшін бір саптыаяқ сыра өзімнен, – деді ырза болып.
– Жер шарының үштен екі бөлігі су емес пе?..
– Не дедің?..
Жұдырық жұмсалды, айна сынды
Бұл біздің курстағы алғашқы төбелес еді
Сол Батық бүгінде айтулы ақын, «Мұқағали» журна­лының бас редакторы, аруақтың бары мен жоғын түгендеп, алтын көмбеге ие боп отыр
Ораз болса, белгілі журналист, қонаевтанушы, ол да жақсылық десе елең­деп тұратын ер мінезді қаламгер
Әшірбек құрдасым «Алматы ақшамының» саяси шолушысы, саясатты шаққанда Жириновскийдің өзін жолда қалдырады, фактісіз сөйлемейді, фактіден мүлт кеткенді аямайды
3-курста: «Бір факті айтсам не істеріңді білмей қаласың ғой» деп Оразға айтқан сөзі біздің мәтеліміз әрі сөзден жаңылысқанда қатерлі өткелден алып өтер қайығымыз болды.
Әскерден келіп, әрең дегенде студент атанған Дидахмет Әшімханов та бізбен оқыды
Таза киініп, таза жүреді
40 сом стипендия қолға тигенде бір галстук сатып алу дағдысы
Әскерден алып келген «офицерский» етікті «гармошка» жасап қыртыс-қыртыс қып кигенде қыз-қырқын таңғалады
«Мына жігіт те студент пе?» деп, әсіресе филфактың қыздары ауыздарын ашып қалатын
Кітапты көп оқитын, әсіресе ауыз әдебиетіне ынтық еді
Жыр-толғауларды жатқа айтып, қуанса да, ренжісе де көңіл-күйін фольклор арқылы сездіретін
Бірде, стипендия алған күні Дидаш бөлмеге екі бөлке қара нан мен маргарин майын әкеп, жасы едәуір ересектеу, жыр-толғауды жатқа айтатын біртуар Жанат Тұрғанбековті шақырды.
– Жәке, нан мен майдан алып, шайдан періп отырыңыз
Өзіңізден жыр тыңдасақ деп едік, – деп есікті құлыптап келді
Жанат қара нанға маргаринді қалың ғып жағып, қарбыта бір асады да, жырлауға кірісті.
«Ер Тарғын» кетті, «Қозы Көрпеш – Баян сұлудың» басын қайырды, «Қыз Жібекті» жырлағанда, Төлегеннің арқасына садақтың оғы қадалған кезде Дидаш өксіп-өксіп алды
Басу айтып, біраз отырдық
«Қобыланды батырға» ­ауысып, Тайбурылдың шабысын суреттеп, «Астыңғы ерні жер тіреп, үстіңгі ерні Көк тіреп» дей бергенде, Дидаш атып тұрып: «Сіз мені айтып отырсыз» деді добалдай ерні дірілдеп
Ренжіп, дүрдиген қалың ерні икемге келмей тұр
Дидахмет ерінді жігіт еді, Тайбурылдың ерінін өзіне теліп, әдебиеттен өзін көріп тұрғандай болды.
– Әдебиеттің құдіреті деген осы, ол – жануар, сен – адамсың, – деп Батық басу айтты
Жыр әрі қарай жалғасты
Содан кейін Дидаштың «клишкасы» «Астыңғы ерні жер тіреп…» болды.
4-курста жүргенде «Арман қанатында» атты жастардың тұңғыш прозалық жинағына екеуміздің әңгімеміз енді
Алғы сөзін жазған Бердібек Соқпақбаев шығармашылығымызға жылы лебіз білдірді
Сол Дидахмет қалам құдіретін дәлелдеп, өмірден бізді тастап кеткеніне де үш жыл болды
Оның үйленуі де бір хикая.
…Профессор Қожекеев сатирадан лекция оқып тұр
Ескі КазГУ-дің акті залы
Бәріміз лектордың аузына қарап отырмыз
Өйткені декан ауысты
Сыпайы ­Дмитровский кетіп, тықырлау Қожекеев келді
Тымпың-тымпың еткен кішкентай адам қатал-ақ, қадалған жерінен қан алады
Бір кезде лекцияға басындағы дөңгелек құлақшынының төбесіне тіп-тік қып Алтайдың қызыл үкісін қадаған Дидахмет кіріп келді.
– Әй, сен кімсің?
– Әшімханов.
– Неге кешіктің?
– Үйленіп келе жатырмын.
– Үйленсең үкі тағып келесің бе?
– Көз тимесін деп едім…
Қожекеев сықылықтай күлді.
– Әшімханов-ау, қай түріме көз тиеді деп тақтың үкіні?
– Сіздің түріңізді де көріп тұрмыз ғой…
– Не дейсің-әй, тілің инедей екен… – Деканның түрі бұзылып кетті.
Дидахмет кең залдың артқы жағына барып жайғасты
Қып-қызыл боп тікірейген үкісіне қарағым-ақ келеді, бірақ декан­нан бата алмадым
Жақында ғана сөгіс есті­дім
«СХИ-ды жарытпаған сен, журфакті жарытам деп жүрсің бе?!» деп, жіңіш­ке дауысымен сықылықтап күліп тұрып келеке қылды
Қойшы, әйтеуір, Дидахмет оқудан шығып кетті, бізден бір курс кейін бітірді.
Біздің курста Жәнібек Кәрменов оқыды
Екі баласы, екі бөлмелі пәтері бар, республиканың еңбек сіңірген әртісі
Қарнымыз ашса, сол үйдің қонағымыз
«Сізге «очно» оқу неге керек болды?» десек, «Несіпбектен қалам ба» дейді кеңк-кеңк күліп
Сөйтсек, Несіпбек Айтовтың сыныптасы екен
Сабаққа бірде келсе, бірде келмейді, ешкімнен ықпайды
Қазақ ауыз әдебиетінен Мәлік Ғабдуллин лекция оқып жүргенде кенеттен қайтыс боп, орнына Сұлтанғали Садырбаев келді
«Мынау Қыз Жібектің көші, мынау Бекежанның Төлегенді тосқан Қособасы» деп, математика секілді тақтаға шимайлап жазып, мәнерлеп түсіндіріп болған кезде:
– Сұлтеке, осының бәрі рас па? – деді сұраулы кейіппен саңқ етіп.
– Жәнібек, біз сені оқуға түсірдік
Енді ұстаз бен шәкірттің арасында Жер мен Көктей айырма болатынын білесің бе?
– Білмеймін…
«Мен осыны білмей-ақ қойдым» деп, ұзамай сырттай бөлімге ауысып кетті
Жәнібек те о дүниелік болды, оның азғантай ғұмырындағы азғантай студенттік күндері бәріміз бас қосқан жерде айтылмай қалмайды.
Курстағы жалғыз коммунист Орынбек Жолдыбаев еді, екеуміз екі жыл бір бөлмеде тұрдық
Жаңа КазГУ қалашығындағы екі адамдық бөлмені қонақүй дерсің
Әрі кең, әрі айналаңнан қылау көрмейсің
Орекеңнің жасы көп үлкен, әскерде болған, үздік оқиды, коммунистке тән нәрсенің бәрі бойында бар
Менің арманым – коммунистің партия билетін бір көру
Бір рет «көрсетші» деп едім, «бұл коммунистке жат қылық қой» деп нақты жауабын берді
Бір күні әжетханаға кіргенде кәстөмінің ішкі қалтасынан алақандай қып-қызыл қатырма қағазды тауып ап, үрейлене қарадым
Сыртына «Совет Одағы Коммунистік партиясы» деп жазылыпты, қалған беттерінде 40 сом стипендиядан ұстаған жарна көрсетіліпті
«Қор болған есіл ақша-ай!» деп таңданып тұрғанымда Орекең сыртқа шығып: «Сен не істеп тұрсың, бұл кешірілмес қылық қой» деп, қолымнан қызыл билетті жұлып алды
Кешірмей қайда кетеді дейсің, кешкі шайды бірге ішіп отырғанда: «Енді қайталанбасын!» деп қатаң ескертті
Сол Орекең қазір белгілі журналист, тәржімашы
Өмірдегі қосағы Бейсенкүлмен некесі қиылғанда күйеу жолдас боп Неке Сарайында құжатқа қол қойғанымды ұмыта алмаймын
Бейсенкүл өмірден ерте кетті
Орекеңе адал жар, бізге әзілі жарасқан жеңге болды
Шүкір, ұрпақ өрбітіп, ат байлап отыр
Немересі алдында, Алласы аузында, бес уақ намазын қалыс қалдырмайтын софы Адам жаратылыстың адал нұсқасы секілді.
Сейтқұл Оспанов та біздің курста оқыған, мектептен түскен «молодой» еді
Балалар әдебиетіне өзіндік үлес қосып, өмірден өткен ол аз сөйлесе де саз сөйлейтін
3-курста «Жалынға» «Құлын» деген өлеңі шықты
Ораз екеуі сөзге кеп қалғанда: «Құлыныңды бағып, артыңды қысып жүрмейсің бе?!» дегенде, Сейтқұл: «Жем-шөбі сенен болсын да» деді сабырлы кейіппен
2-курстың қысқы каникулында үстіне делең-делең еткен кең пальто киіп келіпті
«Жаңа болғанмен үлкен ғой» десек, берген жауабы: «Ағам өсесің деді…» Ағасы аудандық тұтынушылар одағында қызмет істейтін
Тірі болғанда Сейтқұл биыл Пайғамбар жасына толар еді.
Біздің курс өнерпаз болатын
Қонысбай Әбілов, Нұртілеу Мысықов (Иманғалиұлы) Бақыт Табылдиев бәрі бірігіп, «Ләйлім-шырақ» ансамблін құрды
ЖенПИ-ге барып, журналистердің де ән сала білетіндігіне қыздардың көзін жеткізді.
Біздің курстан кімдер шықпады
Қыздардан Бақыт Мерекенова мен Гүлсім Мұқышева проза жазып, өздерін танытты
Серікқали Байменшин Мәскеуде Сыртқы істер міністірлігінде қызмет атқарып жүр, курсымыздың әнші-асабасы ­Болат ­Жаппаров, шахматтың майын ішкен Мақұлбек Малдарбеков, «Жетісудың» ардагері Марат Әбдіқалықов қаламның алдында қарыздар болмай зейнетке шықты
Журналист-прозашы Жеңіс Бақадыровтың орны бір төбе
Түркістан университетінің профессоры, ғылым докторы Сейдолла Садықов болса, журналист тәрбиелеген ұстаз
Әдебиет сыншысы боп тәп-тәуір танылған Жанұзақ Аязбеков Қостанай облыстық газетінің бас редакторы, ал ақын Мылтықбай Ерімбетов курстың «штаб бастығы», дүнияуи рәсімнің бәрі соның мойнында.
Өмірден өтіп, боз топырақ жамылып жатқандары қаншама
Осыларды ойлап жатамын.
«Біздің курс» дегенде, айтылар сөз бұнымен бітпейді…
