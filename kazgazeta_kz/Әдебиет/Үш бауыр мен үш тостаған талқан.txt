«Өмір – өзен, өмір – заман, өмір – тағ­дыр, өмір – өсиет» деп айтып кеткен көп даныш­пандарымыздың қасиетті сө­зіне қалай ғана ұйымасқа
Өмірдің даму заңы­мен қоғам өзгереді, адам өсіп кемел­денеді
Өткендер – кейінгілерге ұлағат, кейінгілер – өткендерге аманат болып қалады.
Алла жаратқан пендесінің бойында алпыс екі тамырмен бірге, алтын да, күміс те, кәдімгі қара тас та, тіпті топырақ та кездеседі екен
Сондықтан пендеміздің бойында парасатпен, жанашырлықпен, бауырмалдықпен бірге, қатыгездік пен жауыздықтың да болатыны содан болса керек
Содан болар адамына қарай кейде заманы да өзгерістерге түсіп қалатыны
Адам заманды емес, пенде қоғамды билеп кетерінің түп-тамыры біздің осы қасиетімізде жатқан шығар.
Әңгімеміздің әлқиссасын айта келе, әкем Ордабайдың насихат қылып айтып отыратын өмір сабағы есімде
Қа­зақстанның барлық өңірі секілді Қор­дайда, Кіндіктаста, Иірсу аймағында да аштықтан халық қырылып жатқан кез
Бұл сол 1930 жылдары, аласапыран аштық нәубет жылдары болса керек
Адамдар бір-бірін, ағайын-туыс түгілі, өз басын қорғай алмай қалған уақыт
Ел өлексе жеуге дейін барған шақ
Әкеміз үш ағайынды болыпты: Оразымбет, Доспамбет, Ордабай
Әке-шешеден ерте айырылған үш бауыр қаңғып кеткен
Ордабай әкеміз Қордай ауылына жақын Талаптыда (қазіргі Қасық ауылы) мектеп-интернатта жетімдер үйінде оқып жатқан кезі
Түннің бір уағында интернат терезесін қағып, «Ордабай бар ма екен? Ордабай тірі ме екен?» деп екі жігіт сұрастырып жүр екен.
Әкем оянып, далаға шықса өзінен үл­кен екі бауыры Оразымбст пен Дос­памбет арқалаған дорбалары бар, іздеп келіпті
Ағайынды үш жігіт жылай көрісіп, амандық білісіп, елден хабар алғаннан кейін ағалары түнде қайтуға ниет білдіреді
Мауқы басылмаған әкем «түнде жүрмесеңдерші, ертең күндіз қайтасыңдар» деп жібергісі келмепті
Олар: «Жоқ түнде қайтуымыз керек, күндіз жүрсек тонап, өлтіріп кетеді» деп жолға жиналыпты.
Сонда тау асып, талай жол торыған қарақшылардан өтіп, өздерінің өмірлерін белге буып, бауырлары дорбаларын ашып үш үлкен тостаған талқандарын ұсыныпты
Әкем: «Жоқ, өздерің де ашсыңдар, жүретін жолдарың ұзақ, талқанды алып кетіңдер, мен өлмеспін, өкімет өлтіре қоймас, күнде бір мезгіл быламық ішіп жатырмыз» деген екен
Сонда бауырлары: «Жоқ, үш тостаған талқанды сен алып қал
Сен аман бол! Жаман айтпай, жақсы жоқ, біз олай-бұлай болып кетсек, артымыздан ерген ұрпақтарымызға қарайласарсың
Сенің сауатың бар ғой
Біздің хал-мүшкіліміз нашар
Біздің тағдыр бір Алланың қолында (мен әкемнің осы сөзін көзіме жас алып есіме аламын)» деп кете бергенде, әкем болмай үш тостаған талқанның біреуін өздеріне қайтарып беріпті.
Әкем бауырлары туралы осы ғибратты әңгімесін өмірден озғанынша бізге сабақ қылып айтып отырушы еді
Бауыр дегеннің қандай болу керектігіне бұдан артық қандай өнеге керек
Қазақ тұла бойы табиғатқа жақын туған-туысымен тамырлы, Тәңіріміздің рақымы түскен халық
«Қасыңда табылса ағайының, басыңда тұрар аруағың» дегеніміз осы шығар.
Алтай СӘДІБЕКОВ
