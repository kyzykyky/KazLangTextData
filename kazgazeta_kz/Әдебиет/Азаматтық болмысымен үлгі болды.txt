Осы жылдың 15-қыркүйегінде 84 жасқа қараған шағында Қазақ­станның алғашқы балық министрі, көрнекті мемлекет және қоғам қайраткері, «Қазақстан өнеркәсібінің еңбек сіңірген қызметкері», Ұлы Отан соғысы кезіндегі еңбек майда­нының ардагері, дербес зейнеткер Ысқақ Махмұдұлы Өтеғалиев өмірден озды.
Ысқақ Өтеғалиев 1931 жылы 6-қаңтарда Атырау облысы, Исатай ауданы­ның Манаш ауылында балықшы отбасында дүниеге келді
Еңбек жолын  1946 жылы аталған ауданның «Қызыл балық» колхозында бастады
Гурьев балық өнеркәсібі техникумын бітіргеннен кейін  Астрахань облысының Еділ-Каспий Мемлекеттік тресінің Теңізден балық аулау базасы жанындағы сейнер колоннасында шебердің көмекшісі, балық аулау колоннасының бастығы болды
Астрахань Балық өнеркәсібі мен шаруашылығының техникалық институтын бітірген соң  1959-1965 жылдары Гурьев және Маңғыстау Балық өнеркәсібі басқармасының бас инженері, бастығы қызметін атқарды
1965-1980 жылдары Қазақ КСР Балық шаруашылығының министрі, ал 1980-1994 жылдары Қазақстан су қоймалары және биологиялық ресурстарды қорғау және қайта қалпына келтіру жөнін­дегі одақтық инспекциясының басшысы болды.
Қазақ КСР Жоғарғы Кеңесіне үш рет депутат, Қазақстан Компартия­сы Орталық Комитетінің тексеру комис­сиясының мүшесі болып сайланды.
«Еңбек Қызыл Ту», «Құрмет белгі­сі» ордендерімен,  медальдармен, оның ішінде «1941-1945 жылдардағы Ұлы Отан соғысындағы ерлік еңбегі үшін» медалімен, Қазақ КСР Жоғарғы Ке­ңесінің Құрмет грамотасымен, КСРО Балық шаруашылығы министрлігінің Құрмет грамоталарымен, Қазақстан Республикасының Тұңғыш Президенті Н.Ә.Назарбаев­тың  Құрмет грамотасымен мара­патталған.
Жастайынан еңбекке араласып, өзінің азаматтық болмысымен, ұйым­дастырушылық қабілетімен өзгелерге үлгі болып, өнегелі өмір сүрген аяулы азаматтың  жарқын бейнесі ешқашан ұмытылмайды.
«Қазақ газеттері» ЖШС және Серіктестікке қарасты басылымдардың еңбек ұжымдары
