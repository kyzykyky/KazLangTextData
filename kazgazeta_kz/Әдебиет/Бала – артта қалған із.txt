Бөлтірік шешеннің қартайған шағын­да ақыл сұрай келген бір жас жігіт:
– Ақ ата (Бөлтірікті жұрты осылай атаған), бақ кімге қонады? Бала ыстық па, байлық ыстық па? – дейді
Сонда Бөлтірік:
– Қарағым, байлық – қолға ұстаған мұзың емес пе, бақ – ол да ұшқан бір құсың емес пе, бала – артта қалған ізің емес пе?! Бәрінен жолдас-жораңмен, ағайын-туысыңмен, ел-жұртыңмен сіз-біз деп өмір сүргенге не жетсін
Осыларға жүрегің жылы болса, қайғың – күл, қуанышың – от! – дейді.
***
Жастайынан тапқыр сөзімен аты шыққан Бөлтірік бірде ауыл аралап жүріп бір бектің үйіне түседі
Бек Бөлтіріктің киген киіміне тыжырына қарап тұрып оны бір мұқатпақ оймен:
–Е, Бөлтірік, асығып киінген әйелдерше киіміңнің бірі ұзын, бірі қысқа ғой? – депті.
Бөлтірік бектің сұрағына шамданбай, сабырлы кейіпте:
– Ай, Беке-ай! Нені сұрайсың
Ұл өскен соң ұл киінді, қыз өскен соң қыз киінді
Мен олармен ­жарысайын ба? Ұзын болса ұлымдікі, қысқа болса қызымдікі шығар, – деп жауап қатыпты.
Бек перзентсіз екен
«Аңдамай сөйлеген ауырмай өледі» деген ғой
Ұялғаннан қып-қызыл болған бек:
– Саған дауа жоқ екен, Бөлтірік, – деп теріс айналып жүріп кетіпті.
***
Шешеннің суық қолды бір жеңгесі көрші қонған үйдің боздау түндігін ұрлап алып, өзінің қараша шаңырағына көтеріп алады
Ұрлықты сезіп қойған мүлік иесі одан әрі-бері сұраса бермейді
Ақыры Бөлтірікке келеді
Шешен жеңгесінің үйіне келіп, шаңыраққа қарап:
– Жыртығына жамауың сай келмей тұр екен, жеңеше
Әр қазанның қақпағы өзіне шақ болады, – депті.
