Тық-тық, тырс-тырс
Тық-тық, тырс-тырс
Ымырт үйіріле жай себелеп бастаған еді
Қазір үдейе түскен бе, қалай? Жауынның түнгі тымық ауадағы тырсылы да, тықылы да қатты
Шатырға тигені тықылдап тұр
Әйнекті сабалағандары тырсылдай түседі
Ары қарай тасқа құлағанының үні солғын
Шылп еткен дыбысы әлсіздеу шығады
Бірақ сонысымен-ақ, көп сырды айтып-жеткізіп тұрғандай.
Тық-тық, тырс-тырс
Үздіксіз тамған тамшының дыбысы баға­нағыдай құлаққа түрпідей тимейтін секілді
Керісінше, мұңлы саз алыс­тан талып естілетіндей
Баяу әуен жаныңды тербейді
Ал қара түн қалың ойдың құшағына тарта түседі.
Әуеден тамған жаңбыр тамшылары Жер-Анаға әлдебір сырды ашқысы келгендей сілбілеп ұзақ жауды
Онысын қара жер ғана айқын түсінді-ау, деймін
Бой-бойы шығып, қатты бусанды
Ебіл-дебілі шыға егілді
Ала көбең қардың ізі де қалмады
Көз жасына тұншыққан баладай, ендігі сәтте өксігін баса алмай жатты
Босаған көңілдің лайсаңнан тазарғанын әр жерге жиналған ыза суы аңғартып тұр.
Қаһарлы қыстың қыспағына шыдап бағып, бойын жинап, қа­туланған Жер-Ананың көңілін босатқан ақпанда жауған ақ жауын еді
Ақтүтек бораны басылмайтын ақпанда ақ жаңбыр жауды
Бейнебір аспанның түбі тесіліп кеткендей
Үзіп-cозып жауғанына аптадан асты
Айнала төңірек аяқ алып жүргісіз, мидай батпақ
Жауынның жерге сіңіп үлгермегені шалшыққа айналды.
Сайын дала ақ жауынның мұңын түсініп, бүкпесіз сырын шын ұқты
Ал қара жерге тас төсеп, жан-жағын биік-биік үйлермен қымтаған тас қала сол баяғы меңіреу қалпы
Сілбілеп жауған ақ жауынның айтарына құлақ түріп, селт етсеші
Тық-тық, тырс-тырс еткен дыбысты да естімейтіндей, құлағын тас бітеп алған
Тас қала тарс бүркеніп ұйқыда жатыр
Міз бақпайды.
Ардақ ҮСЕЙІНОВА
ТАРАЗ
