Кеше ғана бұл фәниден бақи өмірге аттанған, суық бір түс көргендей боп, не сенерімізді, не сенбесімізді білмей, қолдан келер қайыр жоқ, дәрменсіз күй кешкен бізге, бауырым, аяулы да асыл әпкем – Бодан Мәжінқызы туралы өткен шақта естелік жазу маған өте қиын.
Қайран, әпкем! 
Көзден кетсеңіз де көңілден кетпес асыл бейнеңізді елестете отырып, салмағын батырған сағыныштан езілген жүрегімнің емін табатындай болып биік рухыңызбен тілдескім келеді…
Бұл жарық дүниеге ес біліп, тәй-тәй басқан кезімнен бастап, осы жасқа келгенімше ерекше бауырлық махаббатыңызбен еркелетіп, ыстық құшағыңызбен бауырыңызға басып, «Жарығым» деп бетімнен сүйген сіздей ғажайып жанға деген сағынышымды, қара бұлт торлаған қимастық көңілімді ақ қағаз бетіне түсіре алмай қиналып отырмын…
Өкініші мен әттеген-айы көп опасыз жалған дүние-ай
Сырқатыңыздан айығып, ауруханадан үйге шыққаныңызға, ортамызға оралғаныңызға, аман-есен жүргеніңізге шексіз қуанған едік
Әттең-ай, уақытты артқа қарай шегере алатын мүмкіндік болса, көктемде жабысқан дерттің дәл осы кезде арамыздан алып кетерін білгенде жансақтаудың бар шипасын табуға жанымызды салар едік қой
Көкіректері қарсы айырылып, қайғымызға ортақтасқан, өзіңізді жоқтаған қаншама қаралы жұрт қоштасуға жиналды
Замандастарыңыз жүрек сыздатар естеліктерін айтып, шерменге толы еңсемізді одан әрі түсіріп жіберді ғой.
Сұңқардан сұңқар туар саңқылдаған,
Жақсыдан жақсы туар аңқылдаған.
Мен жақсымын дегендер толып жатыр
Жақсылығы бір басынан ар­тылмаған, – деп ақын жырлағандай негізге тартқан қыз екендігіңізді болмысыңызбен, қайсар мінезіңізбен, қара қылды қақ жаратын тура сөзіңізбен, жалтақтамайтын, жалпаңдамайтын өрлігіңізбен, ешкімге жамандық ойламайтын рақымдылығыңызды көрсетіп те, дәлелдеп те кеттіңіз.
Өзіңіз барда туған жерім Тоғызбұлаққа жетуге асығып тұрушы едім
Сіз кеткелі көңілім су сепкендей басылып, енді ол ауылға барудың еш қызығы қалмағандай… Ойлап қарасам, туған жерге тартып тұратын сағыныш сізге деген сағыныш екенін қазір түсінгендеймін.
Тоғызбұлақта мәңгілікке орын тепкен әкеңіз Мәжін атам «Тұңғышым» деп, немереңіз Бекбол мен келініңіз Назым, шөбереңіз Рамазан «Апа, Әже» деп қауышып жатқан болар..
Қорам ауылынан топырақ бұйырған жалғыз бауырыңыз Молдахмет әкемнің, анаңыз Әшімхан әжем мен келініңіз Аятжан шешемнің, өзіңіз ерекше жақсы көретін Шыңғыс бауырыңыздың рухтарымен Алланың «Барзақ әлемінде» шуаққа толы нұрлы жүздеріңізбен кездесіп жатқан боларсыздар?.
Ақырет күні Аллам жандарыңызды жаннат еткей қайран қимастарым…
Енді, міне, 45 жасқа толған шағымда Мәжін әулетінің ең үлкені болып қалға­нымды мойындамасқа шара жоқ
Құ­дайға шүкір, сіздердің көрсеткен үлгілі жолдарыңызбен, өнегелеріңізбен жүріп келе жатырмын
Әке-шешеден жалғыз, Құдай қосқан жарыңыз Сәрсебай ағам екеуіңізден туған жиендерім Әуелхан, Бақытжан, Меделхан аға­ларыммен туған бауырдай, нағашы-жиен деп бөлмей, бір үйдің баласындай етіп тәрбиеледіңіздер.
«Адам – ұрпағымен жасайды, артыңда ұрпақ қалсын, орныңда отың жансын» деген
Қанаты қатайып, ата ұрпағы тәрізді арлы-намысты, адамгершілігі биік болып өсіп келе жатқан, әрқайсысы өз алдына бөлек шаңырақ көтерген ұлдарыңыз бен немере-шөберелеріңіздің сіз көре алмаған қызығын Сәрсебай ағамның көруін Алла нәсіп етсін
Бәрінен де сыңарынан айырылған сол кісіге, өзіңізді ананың падишасындай сыйлаған Әуелхан ағама, «мынау келініңіз апа» деп көрсете алмай қалған Олжас немереңізге қиын болып жүр
Бір кем дүние…
Қырық жылдан астам уақыт механизатор болып, республика көлемінде еңбегімен Ер атанған Сәрсебай ағам екеуіңіз құдай берген үш перзентіңізге жақсы тәрбие беріп, үздік оқушылардың үлгілі отбасы ретінде талай рет жиналыстарда айтылғанын халқыңыз біледі
Осындай шуаққа толы күндеріңізді есіме алсам, сіздің ең бақытты ана болғандығыңызды аңғарамын.
Қайтеміз, шыр етіп дүниеге келгеніңізде құдіреті күшті Алланың өлшеп берген ғұмыры осылай болған шығар
Өткенге салауат, бәріне де шүкіршілік білдірген дана халықтың ұрпағымыз ғой.
Қайран, әпкем! Сіз мен үшін мәңгілік біртуар жан болып қала бересіз…
Бағдат Молдахметұлы
