Ерғали БАҚАШ
         Ынтызарлық
Орақ Ай бұлтқа тығылды,
Түннен мұңын жасырып.
Бұршақтар жерге жығылды,
Алапамызды қашырып.
Жұлдыздар сіңіп түнекке,
Санамды уайым жалмады.
Дақ түсіп еді жүрекке,
Қасымда бірі қалмады.
Қап-қара түннің ажарын,
Көргенде кеттім шалқалап.
Жартыкеш айдың назарын,
Ақ бұлттар кетті арқалап.
Бұрымын өрген сұлудай,
Түннің де сырын түсінем.
Теңізден шыққан ұлудай,
Өткенімді еске түсірем.
Жұлдыздар сапқа тізіліп,
Күтеді түннен жаңалық.
Өзіне бізді баурайды,
Екі ортадағы аралық.
Мойындау
Түн түнекке айналып,
Қалғып кетті жұлдыздар.
Ай бұлттарға байланып,
Үдей соқты түнгі ызғар.
Жер жігінен қозғалып,
Шыр айналды ұршықтай.
Тіл ұшында сөз қалып,
Ниет еттім тұншықпай.
Аспан тыныс, тарылтып,
Аласарып кеткендей.
Бірақ мұңнан арылтып,
Бір көгершін жеткендей
Түннен сұрап көрімдік,
Жеттік міне, жарыққа.
Қап-қара боп көріндік,
Бірақ неге халыққа.
Оның сыры мойындау,
Аққа күйе жұққанын.
Қара түнде мұңайып,
Жалғыз қалам ұққаным…
Кәрі ағаштар
Кәрі ағаштар шежіре ғой шешілмес,
Бабы келмей, кімге болсын көсілмес.
Бұтақтарын балталауға асыққан,
Ағайынға өліп кетсе кесілмес…
Сырын бізге неге ашады, ашпайды,
Көп білсе де, далаға ойын шашпайды.
Карап тұрсаң кәрі жүзі нұрланып,
Тұңғиыққа адастырмай бастайды.
Бірақ оны сезу керек санамен,
Ескілікті мансұқтамай жаңамен.
Шөп тасушы ек, тамылжыған тамызда,
Кәрі ағаштан жасалған ит шанамен.
Өмір мәнді тоғай менен орманда,
Бар сұлулық қанат жайған сол маңда.
Жас шыбыққа қолың тиіп кетпесін,
Көк шалғынын орақпенен орғанда.
Кезегімен бәрі кетер фәниден,
Мына шыбық аумайды екен сәбиден.
Аман болса, кәрі ағашқа айналар,
Су құйса егер, бір-бір бала, әр үйден…
Таң алдайды…
Таң алдайды, қылаң беріп атқандай,
Бірақ онда түннің мұңы батпандай.
Шолпан жұлдыз бір хабарын берер деп,
Ақ бұлттар да жамырамай, жатқандай.
Айың анау, орны қалса қарайып,
Көк аспанға тағылады бар айып…
Кеше түнде аққан жұлдыз мерт болды,
Бүгін соны шығаруға барайық.
Таң да атар, алдағанмен, сызылып,
Күн де шығар, қараймыз біз қызығып.
Суық хабар естіді ме, кім білсін.
Ақша бұлттар тұр қабағы бұзылып.
Сынайды ғой, таңда бізді сазымен,
Несібесін беріп тұрып жазымен.
Жарық күннің қалай өтіп кеткенін,
Түсінесің қара түннің назымен…
Күнің қалай өтеді?..
***
Жарымес ойлар иектеп,
Санамыз жүр тұншығып.
Ақыл-есті жиектеп,
Сезім кеткен құлшынып.
Түтек ақыл санаға,
Арзу-арызын жапқандай.
Сарша тамыз араға,
Ұйтқиды ақпандай.
Қаңтарылған құр аттай,
Ойым қалған ойсырап.
Жел сыңсытқан құрақтай,
Сезім кеткен тойсырап.
Әзіз көркін бұлдаған,
Ізгі ойлар-ай, қанатты.
Қанаттыны қашанда,
Қанатсыздар талапты.
Зүмірат шүйгін, жайлымды,
Уақыт-орақ орыпты.
Осы бір тамаша қойылымды,
Саналы бір жан көріпті.
Ақыл мен ұят
Ақыл – өңсіз, көңілдің мазарындай,
Бұл дүние ұяттың ажарындай.
Жалт етіп өте шығар сынап уақыт,
Жайылған жексенбінің базарындай.
Сенімге сызат түсер сыздағаннан,
Тоңбайды адам сірә мұздағаннан.
Ұятқа арашашы боламын деп,
Ақылым жүгіреді жүз қадамнан.
Ол бірақ сөз түсінбес қыңырайып,
Неменеге келдің дер сығырайып?
Бұлқан-талқан болса да өкірештеп,
Жабылып аяғына жығылайық.
Түсер-ау, тулай-тулай сабасына,
Бір сәуле жарық беріп санасына.
Ақылдың тегі өңсіз болғанымен,
Ұяттың қалмаған ол табасына.
Екеуі жалқы әлемнің туындысы,
Шынымен күнәлі боп қуылды шын.
Ақылға азық боп жүр содан бері,
Ұяттың қалған-құтқан жуындысы.
***
Ес біліп жүрекке мұң көшіргелі,
Ақылым ой-санамды өсіргелі.
Мақсатым не екенін шын түсіндім,
Ар-ождан тізімінен өшіргелі.
Қиялым қарға-құзғын жыпырлаған,
Ұятым жас сәбидей тыпырлаған.
Арманым Айдан ары екендігін,
Қу тілім жеткізеді лыпылдаған.
Үмітім көлден терең теңіздейін,
Қайдасың сәби кезім сені іздейін.
Әу баста періште боп жаралғанда,
Адаммен Ұят, Иман егіздейін.
Қайда сол, қасиетім қанымдағы?
Қарайып бара жатыр жанымдағы.
Сергелдеңге түседі, адам, сірә,
Ақиқат айқындалмай танымдағы…
Бақ-құсы кетеді ұшып сабырсыздан,
Сөз ұғар ұл тумайды жағымсыздан.
Ар-ождан тізімдігін жасағанда,
Береке кетеді екен тамырсыздан.
Алматы
