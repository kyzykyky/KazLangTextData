Оразақын АСҚАР,
Халықаралық «Алаш», Түркі әлемі «Ақбозат» және
Мұқағали атындағы әдеби сыйлықтардың иегері,
Қазақстан Республикасының Мәдениет қайраткері
* * *
Шопан жігіт өрген қойын иірді,
Жан жары жүр баптап сауын сиырды.
Ұлы кетті ерте өрлеп бір сайды,
Биебауға топтауға айғыр үйірді.
Қосылып ап мен де осы дүрмекке,
Таңнан тұрып кетем шығып бір бетке.
Айтар мүмкін сыр алмаған сырт адам,
– Босқа қаңғып не бітіріп жүр, – деп те.
Еңбекпенен табатын жеп-ішерін,
Ерте оянған елге мен де мүшемін.
Қайтқанда жұрт төрт түлігін түгендеп,
Мен де беттен жыр жетектеп түсемін.
ЖАЙЛАУ
Сұлу ғой күн нұрына бөленсе шың,
Тұр ұстап көтеріңкі ол еңсесін.
Керілген белестері жатыр көлбеп,
Жамылып ұшпа бұлттың көлеңкесін.
Еріксіз назарыңды билеп алып,
Жатыр су жазығында ирек ағып.
Көрінген көкмайсалы жағасынан
Қазақтың ақ шағала үйлері анық.
Ал сонау желкесінен шаттың ары,
Төрт түлік жусап әне жатты малы.
Еңкейіп етектерін жел көтеріп,
Жоталап жылқышылар шапқылады.
Сүйсіне жанға ләззат бар табатын.
Отырмын көріп жайлау салтанатын.
Қасымда бетегені күрт-күрт үзіп,
Шылбырын жұлқып қолдан тартады атым.
Еншісі жайлау елдің бөліспеген,
Жетеді онда суат, өріс деген.
Күлімдеп бір танысым келеді әне,
Қалада көрші тұрып көріспеген.
КИІЗ ҮЙІ ҚАЗАҚТЫҢ
Шаңырағынан қарайтын таң сығалап,
Киіз үй тұр алдымда алты қанат.
Қарағайлы беткейге жонын беріп,
Тігіліпті қойнауға қарсы қарап.
Қайырусыз мал жатыр өрісте кең,
Нағыз құтты міне, осы қоныс деген.
Төр алдында жаюлы дастарқанда
Ет пен қымыз еншіміз бөліспеген.
Домбыраны қолға алсаң керегеден,
Әуен шалқып, күй толқып, келеді өлең.
Түрулі есік ұсынса әсем сурет,
Кім бар оны қызықтап елемеген.
Әріректе мұнартқан асқар тауы,
Беріректе береке бие бауы.
Арада арна айнасын жарқылдатса,
Мүмкін емес көңіліңнің шалқымауы.
Ірге көмген желкілдеп майда құрақ,
Үй жанында ағады сайда бұлақ.
Сол мөлдірден қайнатып қаймақтаған,
Жеңгелердің қанбайсың шайлары ұнап.
Басқұр, сырмақ ескірмес өрнегі әсте,
Киіз үйі қазақтың көрме емес пе?
«Ақ боз үйдің сыртынан аттандырған»,
Қалқатайлар қалды осы жерден есте.
Есігі ашық, қонаққа төрі дайын,
Түндік түрсе төнетін күн мен айың.
Ұясына оралған құстай болам,
Киіз үйін қазақтың көрген сайын.
ТАЗАЛЫҚ
Ежелден қазақ деген таза халық,
Кір көрсе қынжылатын назаланып.
Үй-ішін қағып-сілкіп таза ұстайды,
Қонақпен боп жатса да базар анық.
Ат жалы тіпті түйе қомында да,
Жуынған астың алды соңында да.
Сабын да қайната алған сахар жасап,
Досы боп кім пәк болса соның ғана.
Өсірмей алып жүрген шаш, тырнағын,
Жек көрген ыс-ыпылас, настың бәрін.
Өзінің үсті түгіл, шаң жуытпай,
Қояды сүртіп, майлап ат тұрманын.
Атқарған таза болған жұмысы да,
Күтпеген ерекше сый мұнысына.
Келінді өзіне емес, қарап білген,
Ұстаған үй, ұсынған ыдысына.
Нәр алып мөлдір бұлақ, таза ауадан,
Қазақтай тауға тартқан аз-ау адам.
Қоз көміп, шоқпыт өртеп, қазық жұлып
Жұртын да көшкен кезде тазалаған.
Дәріптеп тазалықты құрметтеген,
Тез сезген иіс келіп тұр деп неден?
Қазақпыз ары таза, жаны таза,
Көңілін өзгенің де кірлетпеген.
ҚАРАГЕР
Кермеде қаңтарулы тұр Қарагер,
Таңырқап тамашалап жүр қарап ел.
Қиырға құлақ тігіп, шабыс тілеп,
Тықыршып тұяғымен тарпиды жер.
Бұл бөлек көп білсем де жылқы жайлы,
Шағылып түгі күнге жылтырайды.
Алысып ауыздығын қарш-қарш шайнап,
Шылбырын тыным таппай жұлқылайды.
Паш еткен әсемдіктің жайын тыңнан,
Жазсаң жыр, сызсаң сурет дайын тұрған.
Бойына киім қонғыш кербез жандай
Ер-тоқым жарасып тұр айыл-тұрман.
Дауысы күмбірлейді кісінесе,
Қозғалса құбылады түсі неше.
Иілтіп қудай мойнын осқырады,
Жанына жақын-жуық кісі келсе.
Осынау ойнақшыған Қарагердің,
Маңына айналсоқтап бара бердім.
Сырт көзге шікірейген қалалықпын,
Ат жайын білген жастан бала дер кім?
Асаудың ойнап өскен құлағында,
Жан едім, жай сүйсініп тұрамын ба?
Жалма-жан жалдан ұстап қарғып міндім,
Өтініп иесінен сұрадым да.
Атылып ә дегенде шапшып көкке,
Шақырып егескендей жекпе-жекке.
Дегендей сындарыма шыдамасаң,
Жігітім әуре болма онда текке.
Сыңайым сыралғылық байқатқасын,
Жануар көнді ырыққа шайқап басын.
Қырындап екі жаққа билеп басса,
Шарықтап кімнің көңілі жай таппасын.
Әсерге қарық қылды дөнен мені,
Құлшынып құсша ұшып жөнелгелі.
Жол жорға, аяң жүріс, тырапата
Жетерлік бір басында өнерлері.
Тізілтіп айта берем қай қылығын,
Үстінде ұмыт болар қайғы-мұңың.
Ой сергіп, желпініп бір қалды жаным,
Шығыстың мініп сондай сәйгүлігін.
ЖАЙЛАУ САЛТАНАТЫ
Хантәңірді көлбейді жастанып қыр,
Қарағайға нәр берген тастан ұқ сыр.
Қапталында арша ішік киген шыңның
Алып қозықұйрықтай ақша бұлт тұр.
Қымызды үйге сәскеде-ақ толады адам,
Қабақ бағып болмайды қонақ алаң.
Шопандардың беткейге өрген қойы
Тасы дерсің бейне өрге домалаған.
Кеше аунаған танытпас жерің бүгін,
Иіледі сәлем ғып келін гүлім.
Аға серуен құрсын деп серілермен
Арғымаққа лақтырды ерімді інім.
Қозы түгіл құдаға тай да сойған
Омекең салт салып жүр сайда сайран.
Қаумалайды әжесін немерелер,
Мәз боп құртқа сүрініп, майға тайған.
Қыс қысар деп етпейді малшы қауіп,
Шөп үймеген қыстауды алшы тауып.
Таңғы тойға талғамай ел шақырып,
Үйден-үйге кетті әне жаршы шауып.
Шелек шайқап Майра мәз бұлағына,
Әділ әлек құрық сап құнанына.
Кешегіден көп қымыз іштім деп мен
Күлем жетіп езуім құлағыма.
Таяғанда төбеге шашырап күн
Беттеп едім қамшы ұстап қасына аттың,
Жақсыбектің ентігіп ұлы жетті,
Жаубүйрегі пісті деп жас лақтың.
Ақ түйенің қарыны ақтарылған,
Әуел бастан тойға да тоқ бару заң.
Шаршы топта той бастап тоғыз алып,
Шаршап қайтқан шақ қандай көкпарыңнан.
Болсын тіпті бұйығы қанша жаның,
Түтіннен де қабылдап арша нәрін,
Киіз үйде сергіп бір оянасың
Жанға рақат сезініп таң самалын!
АҚҚАЙҚЫ
Бексұлтанға
Жерінің болғаннан ба тастары аппақ,
Тастарын болған соң ба ақ гүл жаппақ?
Атайды ел бұл жайлауды Аққайқы деп,
Әр бетте ақтылы қой жатқан қаптап.
Ақ бұршақ әлде жиі жауғаннан ба?
Ақ тұман белден белге ауғаннан ба?
Келгендер мұнда майлы ет асап,
Ақ тамақ таңнан ақ сүт сауғаннан ба?
Көз тартып ақ үй көңіл бұрғаннан ба?
Қайысып өреде ақ құрт тұрғаннан ба?
Жайылып әр үйде бір ақ дастарқан,
Ақ қымыз тостағанда тұнғаннан ба?
Армансыз араладым аққайқыны,
Көргеннің орынды екен мақтайтыны.
Түнде ақ гүл арасынан Ақсүйекті
Жастардың белгілі оңай таппайтыны.
Ылғи бір ақ ниетке жолығып ем,
Еске алып ойлай берем оны кілең.
Аққайқы атануы ең алдымен
Секілді елінің ақ көңілінен.
ЫРҒАЙЛЫ
Көк аспан пәк жаңа сүрткен әйнектей,
Жасыл бұйра бұталарға бай беткей.
Жатыр әне қоңыр ала қой тастар
Тойға арнап тоңазытқан майлы еттей.
Балдырғанды балауса шөп пішендей,
Жол бойы гүл жолаушы аттан түсердей.
Алтын арна сыңғырлатса күміс су,
Тұнығына төнем түгел ішердей.
Алуан гүлдер альбомындай аштық сай,
Бөгеді рауғаш аяқты алға бастыртпай.
Шопан қызы теріп жүрген сорғыш гүл
Қала ұлына кетті елестеп шашлықтай.
Таңқурайға созбақ болып қолымды,
Суша ағыздым басып қалып қорымды.
Үкі таққан бөрікке ұқсап шоқы тұр,
Тас саусақпен шымшып бір түп тобылғы.
Көзді өзінен алғызбайтын өрелеп,
Көрер көркем көріністер көп елеп.
Өлең бүршік жарған менің кеудеме
Қонды гүлден елтіп ұшқан көбелек.
* * *
Түнде әкем міне шауып дайын атын,
Қабанды сиыр-ау деп қайыратын.
Сүзісіп құлжалары қошқарлармен
Арқарлар қоймен бірге жайылатын.
Аюлар алма қағып бірге бізбен,
«Бұл сайда тағы кімдер жүр» дегізген.
Қонақтай тал түсте ит абалатып,
Бұғылар су ішетін іргемізден.
Сіңірген аспанға өзін бұранда ғып,
Танушы ек көз ұшынан қыранды анық.
Түйіліп ағып қиыс түсетін ол
Алтайы қашса түлкі бұлаң қағып.
Тау аспай, тап болатын дала кезбей,
Зоопарк, аквариумдер салады өзге ой.
Аққулар қанатынан төгілген күй
Құлаққа келеді әлі полонездей.
Тау, дала, ауыл жайлы қаламызда
Айтылар естелікке қанамыз ба?
Көрмеген құлан түгіл, қоян қуып,
Естілер бәрі аңыздай баламызға.
ТАҒЫ ДА ҚЫМЫЗ
ТУРАЛЫ
Ежелден денсаулықтың досы қымыз,
Көңілдің көтерілер хошы қымыз.
Қаратпай еш қызыққа ойдан тауға
Ұшырып мені әкелген осы қымыз.
Па, шіркін иісінің бұрқырауы-ай,
Адамның баурап іші-сыртын оңай.
Сапырып, өрнекті әсем сырлы аяққа
Сызылып құйып отыр бір құралай.
Көздердің ұшқын атып жылтырауы-ай,
Айтылып жауап әзіл-күлкіге орай.
– Күттірген болмас қыз бен қымызды, – деп
Матырып сілтеп жатыр мұртын ағай.
Бас тартып шарабынан, шайынан да,
Көз жұмып көтеруден тайынам ба?
Мумиеден мың есе артық көрем сені,
Шипалым шырғанақтың майынан да.
Өзіңді қалай жүргем бір жыл көрмей,
Жайың бар жылатқандай, күлдіргендей.
Бапталып күшіне енген бал қымызым,
Татисың таңдайыма бүлдіргендей.
Еңкейіп ескі саба, көне тұлып,
– Алыңыз, ішіңіз, – деп көп өтініп.
Масайрап мәслихатпен ішкен қандай
Көгалдан биебауды көре отырып.
Таттық қой талай сусын нашар екен,
Нәрсіздің бағын медаль аша ма екен?
Қалаға таудан қайта оралған соң,
Қымыздың шөлін немен басар екем?!
ЖЫР ЖАЗБАСҚА
ЖОҚ АМАЛ
Айтып бала кезімнен тау естелік,
Суырға да сұқтанам әуес көріп.
Ұлар, бүркіт қарсы алды шың басынан,
Жақпар тастан жамырап тауешкі, елік.
Арша, шетен, ақ қайың, балқарағай,
Ырғай, ұшқат жарысқан жалға қарай.
Қарақат – көз, бүлдірген – жүрек беттен
Қайту қиын екен ғой, барған оңай.
Сіңіп шопан қауымға шет көрінбей,
Мал шетіне шығамын тек керілмей.
Қымыз бен ет үстінде қызған кеңес,
Екен ана тілінің мектебіндей.
Жатыр құстың тыңдауға жетіп әні,
Жел гуіл, су сарыны не тұрады?!
Ашық шаңырақ, есігі киіз үйдің
Өзі-ақ теледидардың экраны.
Алуан гүлді не бар тау бөктеріндей,
Ой туындар бұлт нөсер төккеніндей.
Теріскей мен күнгейі сай-саланың
Оқылды ашық кітаптың беттеріндей.
Өзендеймін сыймаған арнасына,
Барып ақша бұлт пен ақ қар қасына,
Қауырсынын қыранның қалам етіп,
Қалмады амал қарға жыр жазбасыма.
КӨККЕЗЕҢ
Шаяхметке
Көрікті жайлау Көккезең,
Болса да өзге көп кезең.
Жанға да жайлы, малға жай,
Дейді елің мұндай жоқ кезең.
Жайлаудан басқа еңселі
Санайды өріс кең сені.
Иісін жұпар аңқытып,
Желпиді гүлді жел сері.
Елімен жайлау жаңғырған,
Төрт түлікпен сән құрған.
Той бастап қымызмұрындық
Жалғасқан жазғы ән-думан.
Ұл-қызы келіп қалалық
Жайлауда жазғы демалып.
Ұласқан жиі тойларда
Ұлттық дәстүр бел алып.
Бос болмай жазық, қойнауы
Тамаша көкпар ойнауы.
Көңілді екен Көккезең
Жайлаудың нағыз жайлауы.
ҚЫМЫЗ
Міне, осы аты шулы қымыз деген,
Ол тұрса өзге сусын кім іздеген.
Ат ізі қымызды үйге ерте түсіп,
Кім келіп, кім кетпеген бұл ізбенен.
Сәскеде сары қымыз сапырылған,
Асығыс жолаушы да атын бұрған.
Екіден, үштен келіп құралады ел,
Қонақтай жиын тойға шақырылған.
Қымызға ет әдіра қуырмаған,
Қызық сөз қымыз ішсең туындаған.
Жалғасып әңгімеге ән менен күй
Қымызды үй түске жетпей дуылдаған.
Қанша ішсең қызарып бір бөртесің де,
Жадырап оянасың ертесінде.
Қымызға қыза жырлап жүрген қандай,
Қазақтың осынау кең өлкесінде.
БЕЛЕСТЕ
Белеске бірте-бірте көтеріліп,
Келемін көк шалғынды кеше жүріп.
Астынан аяғымның шегіртке ыршып,
Қарлығаш жанап ұшып кетеді іліп.
Жүретін әбігер боп тынышы кетіп,
Кірді інге жырық суыр жылтың етіп.
Ұясы осы маңда болу керек,
Бір шымшық безілдейді шыр-шыр етіп.
Әуеде жасап жиі аялдама,
Жапалақ жалпылдайды баяу ғана.
Қойнауда қол ұстасып гүл тереді,
Қодарсыз Қозы Көрпеш, Баян ғана.
Еткізер әр құбылыс кісіні елең,
Ертектің еніп барам ішіне мен.
Айырып алу қиын дөң артында
Жылқы ма, кезқұйрық па кісінеген.
