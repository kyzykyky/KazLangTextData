Қазақстанмен кіндігі байлаулы әлемге тарыдай шашылып, төрткүл дүниеге кең таралған қандастарымыздың ұлттық сана-сезіміне қылау түспегеніне қайранбыз
Кәрі құрлық – Еуропа қазақтары әр елде он шақты үй, ары кеткенде елуге таяу отбасы болып тірлік кешіп жатқанына қарамастан тілін, дінін, ділін сақтап қалғанын ерлікпен пара-пар дерсіз
Қазақстанда, қалың қазақтың ортасында жүрген өзге тілді бауырларымыз солардан үлгі алса дейсің.Таяуда Швеция елінің Вастерос қаласында Еуропа қазақ қоғамдары федерациясы ұйымдастырған конференцияға қатысып қайтқан іссапардан түйген ой осы болды.
Еуропа қазақ жастарының өзекті мәселелерін талқылаған конференцияға Қазақстаннан өкіл ретінде Л.Н.Гумилев атындағы Еуразия ұлттық университетінің ректоры Бақытжан Жарылқасынұлы екеуміздің шақырылуымызда сыр жоқ емес екен
Еуропа қазақтары бүгінде Астанаға қарап бой түзеуде
Елордадағы бас білім ошағы ЕҰУ – олардың таңдауы
Осы білім ордасымен тығыз байланыс орнату көптен бергі мақсаттары екенін тілге тиек етушілердің көптігіне қарап білдік.
Іссапар «виза» алу әлегімен Алматыдан басталды
Нидерландия консульдігі қабылдауына күн ілгері жазылып қоймасаңыз, сіз үшін есік жабық болатынын есіңізде ұстағайсыз
Елімізде Швеция елшілігі ашылмағандықтан, амал жоқ, Нидерландия (Голландия) елшілігінен «Шенген визасын» сұрауыңызға тура келеді
Университеттің протокол және виза бөлімі жігіттері мен қыздарының ерік-жігері мен іскерліктеріне осы жолы тәнті болдық
Кем дегенде жарты ай сандалатын шаруаны телефон мен интернет желісі тізгінінде отырып-ақ екі күнде шешіп бергенде конcуль қызметкерлерінің өзі таң қалды.
Қош, сонымен Стокгольм қайдасың деп жолға шықтық-ау, әйтеуір
Бүгінде «Түрік ауа жолдары» ұшақтары әуе кезуде дүниежүзі бойынша алғашқы бестікте екенін естігенде, әжептеуір көңіл өсіп қалды
Шіркін-ай, «Астана әуежолдары» да сондай биіктен көрінсе ғой деген арман ішімізді түрткенін несіне жасырайық.
Түркия ұшақтары төрткүл дүниені кезіп жүрген себепті Стамбұл ауа алаңы тоғыз жолдың торабына айналған
Бұдан елге келіп жатқан пайда ұшан теңіз
Түркияның жақсы атын осылайша ұшақтары мен ұшқыштары да әлемге танытуда.
Стамбұл ауа алаңындағы мына көрініске қайран қалдық
Біз мінген ұшақ көкке көтерілу үшін кезегін күтіп, бір жүріп, бір тоқтап, баяу жылжып келеді
Санап отырмын, ұшағымыз жетінші болып кезекте тұр
Бір ұшақ көкке көтерілсе, екіншісі жанама жолаққа келіп қонып жатыр
Бірталай уақыттан кейін барып әуеге самғадық-ай әйтеуір
Сонда ғана байқадым, бізден кейін де сегіз ұшақ кезекте тұр екен
Жол көлігі кептелісін көзбен көріп жүрміз ғой, ал ұшақ кептелісін алғаш көруім
Таңдай қақпасқа амал қалмады
Бір сүйсінерлігі, осыншама иінтірескен жолаушы көптігіне қарамастан әуежайда жүйке жұқартатын бір қиындық көрмейсің
Бар жұмыс жүйелі жолға қойылған, ауа алаң қызметкерлері құрақ ұшып қызмет көрсеткенде көңілің өсіп, таңдауың нақтылана түсері даусыз
Міне, бәсекеге қабілеттілік
Үйренетін-ақ өнеге.
Стокгольм әуежайына жайлы барып қонған ұшақ ішінде қазақ тілін айтасыз, орыс тілінде тілдесетін жан таба алмай тосылғанда ағылшын тілін үйрену қажеттігін терең түсінген сәт туды
Әсіресе, швед шекара күзетшілері мен кеден қызметкерлері тексеруінен өткен кезде тіл білмеу айтарлықтай қиындық туғызды
Ертеректе ағылшынша тіл сындырғанымыз бар еді, сол жәрдемін тигізіп, әупірімдеп түсіністік-ау
Сөйтсек, Шенген аймағына енген елдер арасында да бәсеке өршіп тұр екен
Визаны Нидерландия елшілігінен алғанымызды шведтер ұнатпай қарсы алды
Қазақстанда Швеция елшілігі ашылмағанын шала ағылшынымызбен айтып түсіндіргеннен кейін ғана құжатымызға белгі соғып,  шекара табалдырығынан әрі аттауымызға рұқсат берді.
Стокгольм шаһарына екінші мәрте жолымыз түсіп тұр
Осыдан он жеті жыл бұрын шетелдердегі қазақтармен мәдени байланыс жасайтын «Қазақстан» қоғамы атынан Норвегияда тұратын досым Махмұд Башташтың шақыруымен іссапарда болғанымыз бар
Сонда жол бұйырып, осы қаланы да аралап қайтқанбыз
Одан бергі уақытта Қазақстан адам танымастай өзгерді
Әлемнің әр елінен келген саяхатшылар таңдайын қақтырған Астана мегаполисі сағым даланы сән-салтанатқа бөлеу үстінде
Ал швед елі, соның ішінде Стокгольм қалай өзгеріпті деген ой санамызда жылт беріп, айналаға сынай қарауға итермеледі.
Айналаға сұқтана көз тігіп отырмын
Швед жері сулы, нулы мекен ғой
Орман, тоғайлар көздің жауын алады
Даланы айтасыз, қаланың өзінде аппақ қар жанар қариды
Демек ауасы тап-таза деген сөз.
Ойымды оқып қойғандай, Швеция қазақ мәдени орталығының төрағасы Ибраһим Құсшы бауырым әңгіме ноқтасын ағытты: «Швед халқы табиғатқа көздің қарашығындай қарайды
Мынау орман, тоғайдың әр талының паспорты бар
Жер сатып алсаңыз, ағаштарының паспорты қоса беріледі және одан кейінгі жауапкершілігі сіздің мойыныңызда болады
Мұнда аң-құс та заңмен қорғалған
Таяуда мынадай оқиға болды
Бір жүргізуші жолда байқаусызда бұғыны қағып кетіп, жарақат алғанына қарамастан ұстатпай, орманға қашып кеткенін полицияға хабарлайды
Содан бүткіл ел бір апта бойы әлгі бұғыны жабыла іздеп тауып, қазір ем-домын жасап жатыр
Жарақаты жазылғаннан кейін қайта орманға жіберетін болады», – деп қызық жайдан сыр шертті.
Ибраһим мырза айтқан әңгіменің растығына қонақүйге орналасқаннан кейін теледидар арқылы көз жеткізіп, елдің бас жаңалығы ретінде жарақатынан жазылған бұғыны орманға қайта қоя беру көрінісі хабарланғанын көріп, таң-тамаша болдық
Бізге жаңалық болған жағдай шведтіктер үшін күнделікті нәрсе секілді көрінгеніне қарап, санадағы айырмашылықты ұқтық.
Жалпы швед елінің астанасын аралағанда он жеті жыл бұрынғыдай әр нәрсеге таңдана қарайтын жағдайды бұл жолы бастан көп кеше қоймағанымыз – біздің еліміз де қарқынды даму үстінде екендігінің нақты жемісі
Бір-ақ нәрсе бізді айрықша ынтызар етті
Шведтіктердің саналы тірлігі еріксіз қызығушылығымызды туғызды
Бір жұма жүргенде қаладан ыбырсып жатқан бірде-бір көше немесе ауланы кездестірмедік
Қар күреген техникалардан басқа, қоқыс жинаған кісіні де көрмейсіз
Алайда айнала тап-таза
Себебі не дейсіз ғой? Саналылық – тазалық кепілі
Оған мына көрініс көзімізді жеткізді
Жетектеп келе жатқан итінің бүлдіргенін иесі  арнайы пакетке салып, қоқыс жәшікке апарып тастағанын көріп, қала тазалығының сырына қандық
Өнеге аларлықтай үлгі екен деген ой санамызда жазылып қалды
Біздегідей қақырып-түкіріп,оңды-солды қоқыс лақтыра салу әдеті оларда жат көрінетінін байқадық.
Конференция швед елінің үшінші қаласы саналатын Вастерос шаһарында өтті
Сөйтсек, Стокгольмнен 120 шақырымдай солтүстік-батыста орналасқан, 150 мыңдай тұрғыны бар шаһардың таңдалуы тегін болмай шықты
Мұнда 50 шақты қазақ отбасы өмір сүретіндіктен Еуропалық қандастырымыз «Вастерос – қазақ ауылы» деп қалжыңдайтындай-ақ жағдай бар екен.
Конференцияға Қазақстанның Ұлыбритания еліндегі төтенше және өкілетті елшісі Қайрат Әбусейітов мырзаның Лондоннан арнайы ұшып келіп қатысқаны еуропалық қандастарымызыды бір желпінтіп тастады
Ал елші мырзаның Қазақстаннан келген бас қонағымыз деп біздің мәртебемізді үстем етуі дипломаттық биік болмысын айшықтап тұрды
Еуропаның он қаласында тіркелген қазақ қоғамдық ұйымдары бірлігін арттыру үшін құрылған Еуропа қазақ қоғамдары федерациясы ұйымдастырған ІІ конференцияға Ұлфбритания,  Германия, Австрия, Дания, Голандия, Швеция мемлекеттерін мекендейтін қандастарымыздың өкілдері қатысты.
Конференцияның бірінші күнгі бас (пленарлық) жиналысын осы шараның негізгі ұйымдастырушысы Швеция қазақ мәдени орталығының төрағасы Ибраһим Құсшы мырза ашып, конференция жұмысына табыс тілей отырып, негізгі сөзді Еуропа қазақ қоғамдары федерациясының төрағасы, Германияның Мюнхен қаласында тұратын қандасымыз, 1980 жылдардағы «Азаттық» радиосының жетекші журналистерінің бірі Әбдікаюм Кесенжи мырзаға ұсынды
Әбекең қазақшаға жүйрік, ағылшын, неміс, түрік тілдерінде тең сөйлейтін, ойын жүйелі әрі көркем жеткізе білетін, өте сарабдал, шешен кісі болып шықты
Конференцияның модераторы (жүргізушісі) ретінде қонақтарды жеке-жеке таныстырып, әрқайсысына рет-ретімен сөз беріп отырды
Әуелгі сөзді конференцияға демеушілік жасағаны үшін Еуразия қазақтары алғыс сезіміне бөленген Ұлыбритания еліндегі Қазақстан елшісі Қайрат Әбусейітов мырзаға ұсынды
Елші Қазақ және ағылшын тілдерінде конференцияға үлкен қызығушылықпен қатысып отырғанын және шетелдердегі қандастарымыздың рухани түлеуі – Тәуелсіз Қазақстан мүддесі екенін жеткізіп: «Бұдан былай да Еуропа қазақ қоғамдары федерациясымен бірігіп жұмыс істеуге Ұлыбританиядағы Қазақстан елшілігі дайын»,– деп сөзін қорытты.
Елшіден кейін модератор сөз тізгінін бізге ұстатқан сәтте Еуропа төрінде осы жиынға қатысып отырғанымыздың өзі Ел Тәуелсіздігінің жемісі екендігін тілге тиек ете отырып, Қазақстанның белді оқу ордасы – Л.Н.Гумилев атындағы Еуразия ұлттық университеті ұжымының еуропалық қандас бауырларымызға деген ыстық сәлемін жеткізумен бірге білім шаңырағымыздың сый-сияпатын Еуропа қазақ мәдени орталықтары төрағаларына естелік ретінде салтанатты түрде тапсыруымыз әдемі жарасымен тапты-ау деймін
Конференцияға қатысушылардың дуылдата қол соғып, қошемет көрсетуі соны байқатты.
Конференция барысында Берлин, Кельн, Мюнхен, Лондон, Вена, Копенгаген қалаларында тіркелген қазақ мәдени орталықтары төрағалары кезек-кезек сөз алып, шетелдердегі қандастарымыздың көкейкесті мәселелерін ортаға салды
Барлығының ойы бір арнада тоғысып жатты: «Қайтсек, қазақтығымызды сақтап қаламыз? Әсіресе, жастардың жаһандану заманында жұтылып кетпей, қазақ тілін, ұлттық салт-сана, дәстүрін білуді қалай қамтамасыз етуге болады?» деген сауалдар Еуропалық қандастарымызды қатты толғандырады екен
Осындай жиындарды жиі өткізіп тұру ұлтсыздануға жол бермеудің бір амалы болғандықтан олар қауырт жұмыстарынан қалт етіп қолдары босаған сәтті ұтымды пайдаланып, бір-бірімен барыс-келіске ұмтылатынын байқадық
Бұл жолғы жиын да еуропалықтардың «рождество» мейрамына сәйкестіндіріліп, әдейі ұйымдастырылыпты
Оқып жүрген не жұмыспен күн көрген жастардың демалыстарын сәтті пайдалануға тырысқандары құптарлық-ақ іс
Әр қалада туыс-туған боп қоныс тепкен еуропалық қазақтар үшін жастарының теңін тауып, отау құрулары да күрделі мәселе екен
Сондықтан әр елдегі қазақ жастарын бірі-бірімен таныстырып, араласуына мүмкіндік туғызатын мұндай жиындардың пайдасы орасан зор деген ой түйдік.
Конференция аясындағы түрлі шаралардың молынан ұйымдастырылғанына қарап, Еуропа қазақтарының уақытты тиімді пайдалана білуді меңгергендері байқалып тұрды
Еуропа қазақ қоғамдары федерациясының тұсаукесер рәсімі, жастардың еркін пікір алмасуларына мүмкіндік туғызған алуан тақырыпта өрбіген «дөңгелек үстөлдер», қоғамдық ұйым басшыларының кеңесулері, «Алаш идеясы – қазақтың ұлттық бірлігінің тұтқасы», «Еуропа қазақтарының қысқаша тарихы» атты мультимедиялық дәрістер алдын-ала жоспарланып, рет-ретімен өткізіліп жатты
Біз үшін «Алаш мұрасы – ұлттық құнды жәдігер» деген тақырыпта дәріс оқып, кириллица жазуын үйренем деушілерге арнайы сабақ беру жоспарланған екен, оны белгіленген уақытта жоғары деңгейде орындағанымыз үшін алғыс арқалап қайттық.
Вастерос қаласында қазақ мәртебесін биіктетіп тұрған екі киелі мекен бар
Екеуінде де болып, көңіліміз шаттыққа бөленгенін айтпай кету қиянат болар еді
Еуропа төрінде қазақ меншігінде мешіт бар дегенге сенесіз бе? Соны көзбен көріп, тарихына қанып, қуанышымыз қойнымызға сыймады
Сөйтсек, бұл о баста шіркеу болған ғимарат екен
Қазақтар оның бос тұрғанын байқап, жергілікті биліктен  мешіт етіп пайдалануға рұқсат сұрайды
Мұны естіген вастеростықтар әуелде шіркеуден айырылуға болмайды деп шулап қоя бермей ме
Бірақ, біртіндеп сабаларына түсіп, бос тұрғаны дәлелденгеннен кейін, амал жоқ, келісімдерін береді
Шіркеу күрделі жөндеуден өтіп, мешітке айналғанда адам танымастай құлпырып шыға келгеніне мұндағы дүйім мұсылман бек қуанышты
Өзіміз қатысқан жұма намазында сәждеге бас ұрған 23 елден келген мұсылман бауырларымыз осыны аңыз қылып айтып жүргеніне куә болдық.
Еуропа қазақтарының бірі-бірімен аңсап көрісетін екінші киелі орын – Швеция қазақ мәдени орталығының үйі
Бұл да – қазақ меншігіндегі ғимарат
Күрделі жөндеуден өткен зәулім үй табалдырығынан аттап ішке енсеңіз, қазақтың иісі аңқып тұр
Төрдегі қос домбыраның суреті, Қазақстаннан барған сый-сияпаттар, Қазақ мәдени орталығы жемісті жұмысын паш еткен түрлі марапаттаулар мен спорт ойындарының кубоктары – әрқайсысы жеміс пен жеңіс жайлы сыр ақтарары даусыз.
Жасай бер, кәрі құрлық қазақтары!
Қайрат САҚ,
филилогия ғылымдарының кандидаты, Қазақстанның Мәдениет қайраткері.
