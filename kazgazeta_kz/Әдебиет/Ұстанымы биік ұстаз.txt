Түбекке белгілі қаламгер, ардагер ұстаз, ақын, бірнеше кітап пен ғылыми мақалалардың авторы Бесінбай Бегенішұлы биыл сексен жасқа келіп отыр
Халық ағарту ісінің үздігі, Қазақстан Республикасы білім беру ісінің «Құрметті қызметкері», «Еңбектегі ерлігі үшін» төсбелгісінің иегері Бесінбай Бегенішұлының өмір жолы – түбектің тарихымен тамырласып, елі мен жерінің даму ырғағымен үндес өріліп келеді
Ардагер ұстаз, білікті ұйымдастырушы, қарымды қаламгердің мерейтойы тұсында азамат ақсақалдың ел үшін жасаған еңбектерінің өзім куә болған кейбір сәттерін айтып өтуді парыз санадым
Аталар мен ағалардың өнегесі қашан да бүгінгі жастар мен келешек ұрпақ үшін құнды рухани қазына болары сөзсіз.
1958 жылғы жастар фестивалі әр ауылда бұйығып жүрген жастар сезімін бір қозғаған еді…
Салтанатты жиын, мереке аудан орталығы Таушықта өтті
Орталықтың құбыла бетіндегі бауырға киіз үйлер тігіліп, әр ұжым өз жетістігімен, көрнекіліктерімен ерекшеленді
Әр ауыл жастардың өнерімен мақтанды
Қорытынды концертте мен Асқар Тоқмағанбетовтің сатиралық өлеңдерін сахнада мәнерлеп оқудан жүлделі орын алғанмын
Ал бұл үзік сырға тиек болып отырған кейіпкер өз өлеңдерін оқып жүлде алғаны есімде.
Ол түбектің шетіндегі Сенек ­ауылынан келіпті
Жұмысты жаңадан бастаған
Интернатта тарбиеші ­болып жұмыс істейді екен
Анда-санда аудандық газетте мақала, өлеңдері жарияланып тұратын
Сол кезде біздің замандастардың құмарта оқитын басылымдарының бірі – «Лениншіл жас» газеті
Газетте жастар туралы материалдар беріліп тұрады
Бірде сол жастар газетінде белгілі қаламгер Таупих Сарбақановтың «Каспийдің толқын атқан жағасында» атты очеркі жарияланды
Бұл жазылған дүниеде Бесінбай Бегенішұлы туралы жылы лебіз білдірді
Бесекең осы кезеңде Ақшұқыр ауылында селолық кеңестің хатшысы және ауыл жастарының қоғамдық жетекшісі болып жұмыс істейді екен
Өнерлі жастар күшімен малшы отарына мәдени бригада ұйымдастыруға, ауылдың көркем өнер ұжымын құруға, жұмысқа ж­астар күшімен сенбіліктер жасауға ұйытқы болған
Қазақ мемлекеттік университетінде сыртай оқып жүріп, шығармашылық жұмыспен де айналысатыны жазылған
Үш ж­аста әкесі майданға аттанып, қайта оралмаған жауынгердің жетім ұлы ұзап оқи алмағандықтан, еңбекке ерте араласқаны да қамтылған.
Замандас ағаның жастық кезеңі менімен тағдырлас болғандықтан ба, істеп жатқан жұмысын жақсы дегесін жан сүйсінді ме, әйтеуір содан бастап өзіме жақын тарта бастадым
Екеуміз түбектің екі шетіндеміз, бір-бірімізбен кездескенде көңілімнің жылы жерінен орын алды
Анда-санда ауданда өтетін жастар жиынында сыртай көремін
Басылымға жарияланған өлеңдерін де оқитынмын…
Уақыт зулап жүріп жатыр
Алматы мемлекеттік университетін қазақ тілі мен әдебиеті пәні бойынша бітірген, Ақшұқыр ауылында мұғалім, кейін интернат меңгерушісі, одан кейін Онды және Аққұдық ауылдарында мектеп директоры болып жұмыс істеп, жақсы істерімен аталып жүрді…
1969-1970 жылдары түбектің мал­ша­руашылығында үлкен өзгерістер болды
Бұрынғы шағын ұжымшарлар кеңшарларға ауысып, тынысы кеңіді
Бұрынғыдан іріленді
Жаңа техникамен жабдықталды
Құрылыстар салынды
Шаруалар жаңа қонысқа орналасты
Соның бірі – Ералиев атын­дағы малшаруашылығының орталығы Ақшұқырдан Сенекке көшірілді
Тың жерге қоныс тепкен жаңа совхоздың директоры Қамысбай Қаржаубаев аға, кеңес төрағасы Бесекең болып тағайындалды
Мені сол кеңшарға бас инженер етіп жі­бер­ген болатын
Жаз жайлымы Үстіртте, қыста Сақсорқа – Аққұдық – Бесоқты –Қы­зылсу құм алқаптары болып белгіленді.
Селолық кеңестің төрағасы болып он екі жыл жұмыс жасаған Бегенішұлы Бесінбай ағаның еңбегі ерекше болатын
Әрбір отбасының үйін таза ұстау, көгалдандыру, жақсылыққа ұмтылу жүйелерін қалыптастыруда жылына екі рет «Үлгілі отбасы» атты жарыс ұйымдастырылып, жеңімпаздар марапатталып отырылатын
Сондай-ақ ауылдың алғашқы кезеңіндегі қиындақтарды бірге игердік
Ауылды электрлендіру, суландыру жүйелері бір жүйеге түскеннен кейін, Бесекең ауылды көгалдандыруды қатты қолға алды
Әр үйге тал, терек, отырғызу міндеттелді.Хорезм ойынан әр отбасындағы адам санына қарай ерік ағашын әдейі автокөлікпен алдырып отырғызу іске асырылды
Ауыл екі-үш жылдың ішінде көк желекті ауылға айналды
«Сенектің сары ерігі» аталған тәтті ерік өсіп жетіліп, саудаға шықты
Ауыл тазалығы мен көгалдандыру жөнінде республикалық жарыстың жеңімпазы атанды
Бұл істе ауылдағы селолық емхана, мектеп, интернат, балалар бақшасы мекемелерінің арасында да жарыс өткізіліп тұратын
Бесекең ауыл тұрғандарын, әсіресе мектеп оқушылары мен ауыл жастарын адамгершілік рухты тәрбиелеуге, оларды өнерге, білімге, ауызбірлікке, татулыққа тәрбиелеуде ұстанымы биік, нағыз ұстаз екенін ылғи көрсетіп жүретін.
Бесінбай ағамыздың тағы бір қыры – қаламгерлігі
Ауылдың сан салалы жұмыстарымен бірге шығармашылық жұмысынан да қол үзбей айналысып, осы күнге дейін қолынан қаламы түспей келеді
Ол туған жерді қадірлеуді, оны кейінгі ұрпаққа үлгі етуді өз шығармаларына арқау ете білді
Түбекте өмір сүрген белгілі тұлғалар: Бекет Ата (Б.Мырзағұлұлы), Шопан Ата (Арықсаз бала), кен іздеген кемеңгер Оразмағанбет, шыңырау қазушы Қараш Бейнеубай туралы деректер шығармаларынан орын алды
Шығармаларындағы негізгі тақырып қазақтың ата түлігі жылқы туралы: «Сәйгү­ліктер мекені», «Адай жылқысын түлеткендер», «Адай арғымақтары» деген кітаптары көпшілікке жақсы таныс, тағылымы мол дүниелер.
Жылқы, соның ішінде Адай тұқымдас жылқылардан шыққан Балуанияздың Құласы, Өткілбай торы, шабандоз Мизам мінген Жауын Сары секілді қызыл аттардың ерекше күші, жүрісі, жүй­ріктігі ағамыздың шығармаларында, өлеңдерінде көрініс тауып отырады:
…Азамат пен ат, ақындық сабақтас,
Ақын көңіл жүйрік атпен қанаттас,
Шабыт жүзі тойтарылса мұқалып,
Ей, бауырым! Атпен жүйіткіп
қабақты аш! –
дейді де:
Менде кейде атпен кезіп кетемін,
Қырлар асып, кең далама жетемін,
Ақын болу міндет емес десем де
Жырды сүйіп, құрметтеумен өтемін! – деп, ақын көңілдің жүйріктігін меңзейді.
Ол Маңғыстау облысының шалғайда орналасқан Ақшұқыр, Онды, Аққұдық, Сенек ауыл мектептерін басқара жүріп, мектеп жанындағы интернатта да бала тәрбиелеп оқытуда мол тәжірибе ­жи­нақ­таған
Облыс орталығынан қа­шықтағы ауыл мектептерінде болатын қиындықтарды еңбегінің натижесінде жеңе білген
Туған өлке балаларының болашағы үшін көптеген игі істердің бастамашысы болды
Ақшұқыр ­ауылында мұғалімдер мен оқушылар күшімен малшыларға мәдени бригада ұйымдастырып шығару, Онды ауылында жастар үшін саябақ орнатып, демалатын орын жасау, Аққұдықта мектеп үйін салдыру сияқты игі істердің ұйытқысы болып, басы-қасында жүрді.
Мектепте қазақ тілі мен әдебиеті пәнінің сапалы өтуіне үнемі назар аударған
Мектеп оқушылары арасында мектепішілік, аудандық мәнерлеп оқу сайысын, ақындар айтысын, термешілер байқауын өткізуді дәстүрге айналдырған.
Ұстаз мектепте жергілікті ақын-жазушылардың шығармаларын фа­культативтік жүйеде оқыту туралы ғылыми-теориялық баяндамалар жасап, ондағы идеяларын өзі іске асырып отырғанын да білеміз.
Бесекең мектептің педагогикалық кеңесі мен ата-аналар жиналысының қаулысы негізінде жоғары жаққа ұсыныс түсіре жүріп, Сенек орта мектебіне суырып салма ақын Қашаған Күр­жі­ман­ұлының есімінің берілуіне де ықпал етті.
Бесінбай Бегенішұлы ақын, ­жазушы, зерттеуші қаламгер ретінде түбектен шыққан кен іздеуші азамат атанған Тұрмағанбетұлы Оразмағанбет туралы алғаш қалам тартқандардың бірі болды
Ол туралы бірнеше ­мате­риалдары баспасөз бетерінде ­жария­ланып, оқырман қауым ғалым туралы көптеген мәліметтерімен қанықты
Маңғыстаудағы оқу орындарына геолог ғалымның есімін беру туралы ұсыныс тастап, нәтижесінде Жаңаөзен қаласындағы мұнайшылар дайындайтын арнаулы оқу орнына Тұрмағанбетұлы Оразмағанбет есімі берілді.
Ардагер ұстаз мектепте ана тілінен дәріс бере жүріп, Абай шығармаларын мектепте оқыту тақырыптары бойынша ау­дандық, облыстық педагогикалық кон­фе­ренцияларда ғылыми баяндамалар жасаған.
Жазушы Бесімбай Бегенішұлының негізгі шығармаларында осы аймақтың көрнекті тұлғаларының есімдері мен өнегелі істері негізге алынады
­Мысалы: 1948 жылы түбекте он еңбек адамына Социалистік Еңбек Ері атағы берілген болатын
Жазушы соны «Адай арғымақтары» атты кітабында толық баяндап, құнды мәліметтер берген
Бұл болашақта мектеп оқушылары үшін үлкен тарихи қазына болары сөзсіз
Болмаса, шыңырау қазушы Қараш Бейнеубай туралы, түбектегі алғашқы ілім-білім иесі Оразмағанбет туралы, туған жерін сағынып келген Балуанияз батырдың Құласы туралы деректерді оқушы сезімін оятардай көркем әдеби тілмен жеткізген
Осындай шағармаларымен, поэзиялық сезімге құрылған өлеңдері арқылы да оқушыны жерін, елін сүюге тәрбиелейді
Елдің бай мәдени мұрасын, әдет-ғұрпын сақтауға шақырады «Бекет Ата», «Шерқала», «Құрмаш Ата», «Жабай ұшқан», «Нұрбибі әулие» сияқты шығармалары тарихи мұраларға ­назар аудартып, оқушының патриоттық сезімін оятады, туған жердің тарихын терең біліп, қасиетін ұғыныңқыра түсуге жетелейді.
Қарап отырсақ, мұның бәрі ­Елбасы­мыз Н.Ә.Назарбаевтың «Бола­шаққа бағдар: рухани жаңғыру» атты бағдарла­ма­лық мақаласындағы ­талаптармен үндес келіп отырғанын байқаймыз
Аға ұрпақ қашан да елінің, ұрпағының қамын ойлап, ұлттық тамырдан қол үзбеуін қадағалағандықтан, туған жер, салт-дәстүр, ата тарих пен елеулі есімдерді жадынан шығармай, кейінгі ұрпаққа аманат етіп, соңына қалдырып келеді
Демек, Бесекеңнің де жазбалары бүгінгі рухани жаңғырудың сұраныстарына жауап беретініне күмән болмаса керек.
Қаламгердің қандай шығармасын алсақ та, оқушыны имандылыққа, адамгер­шілікке, азаматтық пен пара­сат­ты­лыққа үндейді
Осындай шығармалар­дың нәтижесінде Форт-Шевченко қа­ласы­ның құрылғанына 160 жыл, Қа­рақия ауданының құрал­ғанына 35 жыл толуға арналған шы­ғарма­шылық байқау­дың бас жүлде­сін жеңіп алғанын айтуға болады.
Ардагер ұстаз өзінің жазған шығарма­ла­рында, жасаған баяндамаларында елдің тәуелсіздігін, татулығы мен бірлігін арқау етіп келеді.
Бесекең облысымыздағы көсегесі көгерген, шаңырағы шалқақ, керегесі кең, немере, шөбере сүйіп отырған бір тайпа елдің бата берер бабасы атағына ие болған ақсақалымыздың бірі
Ал ол кісінің бәйбішесі Қағаз жеңгеміз сол елдің ақыл айтар әжесі атағына ие болып отырған ана.
Бүгінде өткен өміріне көз жіберіп, тағылымы мен өнегесін ісімен де, шы­ғар­ма­шылығымен де кейінгі ұрпаққа ұлағат қылып келе жатқан ағамыз­ды мерейлі жасымен құттықтап, «Ары­маңыз, ұстанымы биік ұстаз!» демекпін.
Бектұр Төлеуғалиев, 
Маңғыстау облыстық 
«Қазақ тілі» қоғамдық 
бірлестігінің төрағасы, 
Қазақстан Жазушылар
одағының мүшесі
Маңғыстау облысы
