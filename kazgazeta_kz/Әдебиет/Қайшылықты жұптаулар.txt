Жақсы менен жаман бар,
Қашық пенен таман бар.
Жаманшылық үйренсең,
Ата-ана, ұстаз алаңдар.
Аштық пенен тоқтық бар,
Байлық пенен жоқтық бар.
Адал менен арам бар,
Ажыратып қараңдар!
Арпалысар Бар мен Жоқ,
Біреу аш та, біреу тоқ.
Қайшылықсыз болмайды,
Күрессіз өмір – сүлесоқ.
Кездеседі көп пен аз,
Алмасады қыс пен жаз.
Табиғаттың заңы бұл,
«Инеменен құдық қаз».
Үйрену мен жирену,
Күйлі, күйсіз күйге ену.
Үмітті мен үмітсіз,
Сенбестік пен нық сену.
Қайратты мен қайратсыз,
Қайрақты мен қайрақсыз.
Намысты мен намыссыз,
Табысты мен табыссыз.
Жүйрік пенен шабан бар,
Мегежін мен қабан бар.
Қара бастың қамы үшін,
Құл болса кей адамдар,
Солар сорлы, надандар!
Ұнау менен ұнамау,
Құлау менен құламау.
Сұрау менен сұрамау,
Тойыну мен тұралау.
Баулы менен баусызы,
Даулы менен даусызы.
Әр пендеде кездесер,
Жауы көп пен жаусызы.
Әлді, әлсіз кездесер,
Бірі өшіп, бірі өсер.
Өмір үшін күресте,
Жанталасып тіресер.
Діндар менен дінсіз бар,
Мінді менен мінсіз бар.
Соңғы менен озат бар,
Жұмақ пенен тозақ бар.
Жұтылу мен жұтылмау,
Құтылу мен құтылмау.
Жеңіс пенен жеңілу,
Күрделі сұрақ, арты – дау.
Теңдік пенен теңсіздік,
Жеңді менен жеңсіздік.
Алды бар да, арты жоқ,
Босқа сөйлеу жөнсіздік.
Ұшу менен қону бар,
Ыстықтау мен тоңу бар.
Өңді, өңсіз болады,
Әрлену мен оңу бар.
Әдепті мен әдепсіз,
Сыйласқан жөн, сіз бен біз.
Әлекті мен әлексіз,
Қалдырады әртүрлі із.
Мәлік Серхан
Қарағанды облысы,
Қарқаралы қаласы
