«Жат жарылқамайды, өз өлтiрмейдi»
(халық мақалы)
Белгілі жазушы, халықаралық «Алаш» әдеби сыйлығының лауреаты,  Қазақстан Жазушылар одағы басқармасы төрағасының орынбасары Берік Шаханұлы оқырман қауымға «Ғашықтың тілі», «Ақ иірім», «Қаратаудың самалы», «Құса», «Көргендей түстей дүние», «Қоңыр жон» сияқты шығармаларымен жақсы таныс
Жазушы көркем аударма саласында да жемісті еңбек етіп келеді

Б.Шаханұлы әдебиет саласындағы қажырлы еңбегі үшін «Қазақстанның еңбек сіңірген қайраткері» құрметті атағымен, «Ерен еңбегі үшін» медалімен марапатталды.
Жақын күндері 70 жастың биігіне көтерілгелі отырған қаламгерді мерейтойымен құттықтай отырып, ертеректе жарық көрген әңгімесін бүгінгі оқырманға ұсынып отырмыз.
Наурыздың аяғын ала берiлетiн оқушылардың көктемгi апталық демалысына шығып, құмда отырған үйiне келген Берден әкесi Серәлiнiң сәлемінен кейiн:
— Иә, орталықта не әңгiме, жаңалық бар? — деген әдеттегi үйреншiктi сұрағына бұл жолы қоржыны қомақты кiсiдей қомпия отырып, күнi кеше құлағына тиген әңгiменi ентелей түсiп, танаурай жеткiзген:
— Көке, бiздiң колхоз совхоз болатын болды.
— Әй, не дейдi? Бұл қашан шыққан әңгiме? Кiмнен естiдiң? Жұрттың алыпқашпа сөзi емес пе өзi?
— Жоқ
Рас, көке, бәрi айтып жүр
Бiздiң мұғалiмдер де
Колхоздың бастығының өзi айтыпты.
— Ә-ә,— дедi Серәлi аңтарылып, ойланғандай.
Өзiнiң жеткiзгенше асығып, алып-ұшып келген жаңалығына әкесiнiң мақұл екенiн, жоқ әлде, ықтияр болмағанын ажырата алмай тосылған Берден ақыры шыдамай:
— Көке, совхоз жақсы ғой, — дедi.
Серәлi баласына бұрылып, оның мына жаңалыққа құштар, елпiлдей құлшынған кейпiне күлiмсiрей назар салып:
—Жақсы екенiн сен қайдан бiлесiң? Совхозда болып көрiп пе ең, әлде мектептерiңде оқыта ма оны да? — деп қуақылана сұрады.
Берден бұл сауалға әзiр емес едi, қысылып, ыңғайсызданып қалды.
— Жақсы деп айтып жүр ғой, — деп күмiлжiдi.
— Жақсы болса, жақсы шығар, — дедi Серәлi келiскен сыңайда, баласының көңiлiн қалдырғысы келмегендей
— Лайым жақсы болсын
Көптiң күнi қарайтын нәрсе
Бiздiң жақтарда бұрын-соңды совхоз деген ұйымдасқан емес
Бiрақ мен ертеректе, облысқа жиналыс­қа барған сапарымда бәрi­мiз­ге қала маңындағы сов­хозды аралатып көрсеткенi бар
Ой, олардың тұрмыс-тiршiлiгi өзгеше
Ондайға жете қалсақ, қанекей! Әй, айт-айтпа, қала төңiрегiндегi аудандардың жерi, суы мүлдем басқа ғой
Бiздiң жақ тәрiздi шөл аймақ емес
Тұнып тұрған байлық-ау, шiркiн… — Серәлi қуаң даладағы табиғатқа тiленiп, үнемi шөлiркеп жүретiн шаруа адамдарына тән мiнезбен, қол жетпес­ке қынжылғандай сыңайда тамсана түсiп, сақалын сипап қойды
— Жарайды, қайырын тiлейiк… Заман түзу, ендi ел аш-жалаңаш болмас
Халыққа не жақсы, не қолайлы – өкiмет өзi бiлсе керек қой
«Сол тиiмдi, дұрыс» деп тапқан соң жасап отырған шығар.
Осы кезде Серәлiнiң әйелi Қалима сөзге араласқан:
–Ой, көкетайларым-ау, колхозбен, сол совхоздың ауыртпалығы әкелi-балалы екеуiңе келiп түскендей соншама қиналып, толғатасыңдар,– деп әжуалай күлдi
– «Қай­сысы жақсы», «қайсысы жаман» деп бiреу сұрады ма сендерден? Жоқ, ауыс-түйiсте қыз­меттен дәмелерiң бар ма?! Сендерге кiм қызмет бере қойсын?! Колхозда баққан қойыңды сол совхозда да бағатын шығарсың
Шаршамай, шайларыңды iшiңдер, суып қалды.
Серәлi әйелiнiң «қазылығына» аса ықтияр қабақ танытпады.
– Сөз екен-ау, шiркiндiкi, – деп қиястана мырс еттi
– Осы жерден басқа жаққа көшiп кетейiн деп отырсың ба? Елдiң әңгiмесi, жұрттың қамының кiмге бөтендiгi бар? Сол селбесiп күн көрiп отырған көптiң бiрi – сенсiң
Халыққа ортақ әңгiменi қалай сөз етпейсiң… Қатын деген де, боқ жеп, араласпайтын жерге араласады
Жөнiн бiлiп, тыныш отырсайшы жайыңа.
Секең сөйтiп «сары кемпiрдi» нықтыртып алған соң көңiлi жайланып, ендi шаруаның ыңғайына көшкен.
–Әй! – деген әлгi сөзiне кiнәлi саналып, соны өзi мойындаған кейiпте пұшпайман күйде отырған Қалимаға қарап: – Берден бар үйде, малды есекке мiнiп айналдыра тұрар
Мен екi-үш күнге орталыққа барып қайтамын
Не әңгiме екен мынау? Кiрiп-шығатын өлген-жытқан бар дегендей… Қатыспағалы көп уақыт өттi өзi.
Күйеуiне қарсы сөзi жоқ Қалима:
– Жарайды
Қыстың iшi емес
Күн жылынды, әуе ашық
Тәуекел! Малға алаңдама
Барып қайт, – деген келiскен раймен.
…Бұл жиналыс көптен берi гу-гу жұрттың аузынан түспей, көңiлдерiн алаң, ұйқыларын шала етiп жүрген талай жайлардың, әйтеуiр, бiрiнiң басын ашып бердi
Совхозға дирек­торлыққа «Бұлақты» колхозының председателi бекiтiлген
Бұл шешiмдi «жаңажолдықтардың» сүлесоқ, салқын қабылдауы ешкiмге таңсық көрiне қоймас, әрине
Бiрақ әлi де тiлге тиек боларлық, сан зерденi сансыратып, сан жүйкенi шаршатуға жететiн, шешiмiн таппаған жайлар шаш етектен
Және ол әңгiмелердiң негiзi «совхоз активiнiң құрамы қалай iрiктеледiден» өрбитiн.
– Бас бухгалтерлiкке қайсысы сайланар екен?
– Оу, бiздiкi отыратын шығар
Ана колхоздiкi, әшейiн, практиканың арқасында жүрген кiсi ғой
Бiлiмi жоқ
Бiздiкi оқуын бiтiрiп келген емес пе?
– Жеме-жемде оқу-шоқуыңа қарамайтын кездер бар
Айналып келгенде директор өзiнiң қолайына жаққан адамын алады.
– О, неге, iшiңдi ұрайын, директордың жекеменшiк жұмысы дейсiң бе? Оған да ақыл айтатын, араласатын кiсiлер бар шығар
Аудан не бағып отырады?
– Осы қазақы түсiнiктерiң қалмайды-ау, осы ауыздарыңмен орақ орып, қомпылдағандарыңды қашан қоясыңдар?
– Әй, қазақы түсiнiгiң не, орақ орғаның не? Дұрысын айтқанға жазықтымыз ба?!
–Нең дұрыс деп отырсың?!
– Е-е, нем бұрыс?!
– Аудан совхозды кiмнен сұрайды? Сенен бе, директордан ба?
– Ендi директордан сұрайды ғой, ендi…
– Ендеше, дымың iшiнде болсын
Ауданда сол директордың айтқаны өтедi алдымен
Оған көнгiң келмесе, ерiңдi баурыңа алып тулай бер, есiгiңнiң алдында
Үзеңгiге аяғың iлiгiп, тоңқалаң асқаныңды бiрақ бiлесiң, ха-ха!
Уәжден тосылған жiгiт шарасыздау кейiпте күмiлжидi.
Бұлар үшiн совхоз орталығы «Жаңажолда» болатыны жарты көңiлге жарым демеу қызмет атқарып тұрған
Әлгi жiгiт соны есiне алып, «суға кеткен тал қармайдың» кебiмен:
– Әйтеуiр, кеңсе осында қалады ғой, орталық бiзде емес пе? – дедi.
– Сен, немене, мықтылығыңнан алып қалдым деп отырсың ба орталықты осында? Ол жақта орталыққа жай болар қоныс болар ма? Екi жыраның арасына қыстырылып өздерi әрең сыйып отырған жерге мұншама елдi көшiрмек пе?! Әрi бiз ауданға таяу тұрмыз…
Қазiргi «ассалаумағалейкумнен» кейiнгi әңгiме­нiң арнасы осылай саятын
Қалай дегенде де, бұл күндерi кездесе кеткен сәттерiнде сырттай сыр берiспегенiмен екi жақтың кiсiлерiнде iштей бәсеке, бақастық, аңдысу тәрiздi мiнездiң ұшығы жоқ емес-тi.
…Бiрге туған қыруар бауырдан қазiр жер басып жүрген жалғыз ағасы Бектi орталықта отыратын
Жасы келген, сүт қатқан шай мен түйенiң шұбатынан басқа қорегi жоқ
Сол үшiн таяу қыстау-қора, жайлау-жұрттан ұзамайтын
Жақын жерден күнделiктi сүтiн, сусынын тасып берiп тұратын
Ендi сонан алыстап кетпек
Тек аққа сүйенiп, әдеттенiп қалған қария кiсiге, тiптi қиын болатын түрi бар
Әлгiндей жағдайын айтып, ферма меңгерушiсiне:
– Мен осы орталық маңындағы өз қонысымда отыра берсем қайтедi? Ақыры бұл төңiректе үш-төрт отар қалғалы тұр екен ғой, соның бiрi болып, – деп өтiнiш бiлдiрiп көрген.
Еңгезердей, қомпиған, бопса денесiне лайық жуан дауысымен гүрс ашуланғаны Жылкеннiң.
– Сен, немене, бөлек мемлекет пе едiң, ел көшiп жатқан жайлауға көшпейтiн… Қалса, ол – отарлар, қошқар мен тоқты отарлары… Бұл не сөз, не мiнез? Әлде орталықтың жиналысын қимайсың ба?! Сондайың бар шығар
Оқасы жоқ, жиналысқа керек адамды осы совхоз өзi шақыртып алдырады
О, несi-ай! Көшi-қоңын әр қойшы өзi билейтiн болса, бiз кiмбiз, не керегiмiз бар сонда? Қалқайып жүрген қарауыл болғанымыз да.
Жасы мүшел кiшi жiгiттiң екi сөзге келмей тап бұлай тарс кетiп, жөн-жосықсыз кекетiп-мұқатқаны табиғаты жуас болғанымен намысшылдау Серәлiнiң көңiлiне шып ете түскен.
«Мемлекет болайын деп мықтылығынан, не жиналыс құмар белсендiлiгiнен мұнда қалғысы келiп отырған жоқ қой
Жағдайын әлгiде түсiндiрiп-ақ айтты
Сақалды басымен кiшiрейiп, алдына келiп, өтiнiп айтты ғой
Бүйтiп асқақ мiнез көрсететiн не жөнi бар?!»
Iштей осылай ширығып, лықсып келiп тiлiнiң ұшына оратылған сөздердi басып-басып айтып жiбере жаздап, өзiн-өзi сабырға жеңдiрiп тоқтаған
Бiрақ үнсiз қала алмай:
– Әй, Жылкен, бәрi – совхоздың жерi, бәрi совхоздың малы емес пе? Тоқты мен қошқарлардың iшiне жаққан шөп мен баққан отарды тышқаққа ұрындырмас
Жылдағы жайылып жүрген өрiсi әрi менiң алдымдағы қозысы саналмай қалатын саулық емес, етке өткiзетiн кәрi қой
Мұнда қала бергенi қай қисынға қырын келiп тұр? Оның үстiне жағдайымды айтып отырмын ғой, – деген
Ферма меңгерушiсi ендiгi сөздi қысқа қайырды:
–Жағдай-мағдайыңды бiлмеймiн
Ертеңнен бастап көш
«Шошқабұлақтан» асып, «Үшбастың» жоғарғы иығына барып қон
Күзге дейiн сонда боласың
Қыстау жайын кейiн көрермiз ойластырып.
Осыны айтты да «мендегi шаруаң бiттi» дегендей, ол орнынан тұрып жүре бердi
Серәлi аң-таң күйде аттанған.
…Серәлi кешкiлiк өрiсте тұрған
Жонның тастақ жолының шаңын аспанға шығарып, сонадайда ызғытып бара жатқан «водовоз» мұның тұсынан өте бере кiлт керi қайырылды
«Малшыларды аралап жүрген мамандардың бiрi шығар, менi көрiп бұрылды ғой» деп жайылып жатқан малдың солар жақ тұсына қарай атын қамшылай түстi
Машина әлгi екпiнмен қалың бiткен бетеге мен жусанды жапыра сызып отырып, бұл жақындағанда, жерге бырдай болып жабыса қадалған отардың бiр шетiн жау тигендей дүр еткiзе келiп, кiлт тоқтады
Көптен берi жауынсыз тұнып тұрған, шөп басын тұтқан тозаңнан көтерiлген жұқалтаң шаң ат үстiндегi мұны бiр қауып өткен
Кабинадағы ферма меңгерушiсiнiң өзi екен:
– Ертең қойыңды қырқымға айдайсың, – дедi.
Серәлi «ендi аз күнде етекке қарай көшетiн шығармын, малымды сол жақтан, жақын жерден, қырықтырармын» деген есепте едi.
– Оу, батырым-ау, «сенiмен бiр хабарласып, рұқсат болса төменге, күзеуге түсе берсем бе» деп ойлаған ем
Осы жақтан айдамалдап жүргеннен гөрi қырқымға сонда барған соң-ақ салмаймын ба?!
– Ойпырым-ай, кiлең керi сөйлемесең iшкенiң ас болмай ма? Неғылған адамсың?! Мен не айтып тұрмын? Ертең айда дедiм ғой
Қырықтықшыларға келесi кезекте сенiң отарың түседi деп кеттiм
Ендi олар сенi күтiп отыруы керек пе? Малды пунктке уақтылы жеткiз
Бiр сағат та үзiлiс болмасын
Қайшыны тоқтатып қойып жүрме?!
– Ал, сонда менiң көшi-қоным қашан?! Күздей осында отырамын ба?!
– Отарыңды қырықтырып келген соң көшерсiң
Қазiр оған уақыт жоқ
Бiр сағаттың өзi қымбат, бiлесiң бе?!
Машина бұрылып алып, жаңағы келген iзiне түсе бере мұны өңменнен көздегендей бiр уыс көк түтiндi бұрқ еткiзiп тастап жөнеле бердi.
«Бұл да бiр қиястығы-ау жасап бара жатқан,– деп опынды Серәлi
– Кеше мына екеуiн шақырып алғаным абырой болған екен
Әйтпесе, табан астында қоралы малды қырқымға жалғыз өзiм қалай айдар едiм?..».
Күзеуге қарай көшу басталған соң онсыз да алаңдап, қопаңдап отырған Серәлi ертерек буынып-түйiнiп дайындала бастаған
«Бiрi – өзiмен серiктесiп мал айдасуға, бiрi – жүк артып-түсiруге керек» деп қатынасқан кiсiден сәлем жолдап, ауылдан, орталықтан, жетiншi класс оқитын, қазiргi қарайып көз алдында жүрген балалардың ересегi Бердендi, содан соң айтқанына қалт демейтiн, елгезек пейiл әрi өзiне жақын жанашыр санайтын жамағайын ағасы Нүркенi шақыртқан.
«Онысы дұрыс болыпты
Көшi-қоңды кейiн көре жатар
Ертең үшеулеп малды қырқымға айдасын».
Ас-ауқатын дайындап, далада болса, түнемелге керек көрпе-төсенiштерiн қара нарға артып, ертелеп аттанып кеткен
Бұлардың iзiмен баяғы орталықтағы фермадан ауысқан екi малшының бiрi – Оңдастың отары келе жатты
Екеуi жаз бойы бұрынғы әдеттерiнше қоңсы отырған
Жылкен жау­дан көшiп келгендей оған да қыжыртып, қырын қабақтау екенiн бiлетiн.
Оңдас – құдай тәубесi түзу, таза шаруаның адамы
Кiсiге артық-кем сөзi жоқ, мақұлдың кiсiсi
Жылкеннiң қойқап мiнездерiне шыпылдай қоймайды
Ат үстi зiркiлдерiне мән бермейдi
Сонысынан да шығар, аудан басында тәп-тәуiр абыройы бар, санаулы жоғарғы қызметте жүрген баласы бұл жайдан бейхабар
Оған шағынып, нала айтайын деген ой Оңдаста да жоқ
«Ауф? Шүкiр», – деп қойып малын қайырып жүре бередi.
Жолай арлы-берлi ағылып қатынап жатқан шаруа соңындағы кiсiлерден алдағы кезектегi отардың қашан қырқымнан шығатынын сұрастыра отырып, малды ырқымен қаптата, аяңдата келiп, ертең ертелеп жүрiп кетсе, қырқынға сәске түске жетпей-ақ барып қалатындай аралықтағы үстiрт үстiнiң баялышты жазығына тоқтап, аттарын арқандаған
Әрине, осы күйлерiмен тоқтамай айдай берсе, ел қонағаға отыра барып та қалар едi
Оған малдың жайын ойлаған
Қойдың көктемгi жабағы жүнi осы ферма орталығындағы пунктте алынған
Әдетте қырықтық басы болған маңай айтақырланып қалады
Қайшыға түсуге кезек күтiп, қайшыдан шығып дегендей, төңiректi айнала түнеп, жайылып жататын көп отардың сан мыңдаған тұяғы жердiң отын түтiп жiбередi
Оның үстiне қысы-жаз қоныс аудармайтын ферма орталығындағы ауылдардың азды-көптi жекеменшiк қара-құрасының айнала өрiсi – тағы сол
Бұлар түнде жетiп қонғанымен ертең түске дейiн ана отар шыққанша малды осы айтақырға босқа иiредi
Одан кейiн екi күндей қорада тағы қамаулы тұрмақ.
–Мал аштан-аш бұралып қалар
Обал шығар
Бүгiн осында қонып, ертең сәскеге дейiн жайымен жайып барайық
Ақыры ана отар түске қарай шығатын көрiнедi ғой, – дедi Серәлi Нұрекеңе.
–Е-е, мейлi, жаздың күнi
Айдала деп алаң­дайтын жайымыз жоқ, түнесе несi бар?! Жақ­сылап Берденнiң шайын iшiп алып, оранып жатамыз, — деп ақкөңiл, ашық-жарқын қалыпта жадырай күлдi Нұрекең
– Қойды өзi күзетедi, жiгiт емес пе бұл!
– Ал онда сен мосыны құр да, баялыш­тардың қу бұтақтарын терiп, жинап әкелiп, атаңа шай қайнатып жiбер, – дедi Серәлi баласына.
…Күн жаңа шығып келедi
Төңiрек таңғы са­ғымның мұнарына батып мөлдiрлей маужырайды
Үстiрт үстiнен төмендегi, етектегi елдi мекендердiң қарасы дүрбiмен тартқандай ап-анық, жақыннан қол бұлғап көрiнедi
Берiректегi ферма орталығы­ның iргесiнен ойық-ойық ақтаңдақтанып басталып, әрi қарай шұбалаңдай созылған бидайықты саз күнге жайып тастаған түлкiнiң жон терiсiндей көсiле түсiп, көз ұшында кедiр-бұдыр қарауытқан шоқат құмға барып сiңiп жатыр
Әр тұста бөлек-бөлек қора-қопсы, киiз үйлi ауылдардың нобайы бұлдырайды
Одан күн шығысқа сала мынау са­йын сары далада оймақтай ғана ауқымда «Домалақ көлдiң» айдыны жарқырайды
Ал анау тұтаса көлбеңдейтiн совхоз орталығының қоныстануы
Осы көрiнiстердiң өзi кiсi көңiлiне жылылық, жайдарылық ұялатқандай
Жайыла жосылған отар соңындағы үшеу солай қарай биiк қоңыр қырқадын ылдилай түсiп келе жатыр.
«Үйдегi көңiлдi базардағы нарық билейдi» тiршiлiк қой
Бұлардың алдындағы сәскеге дейiн қырқылып шығуға тиiс отар «қайшы бұзылды дейдi, ток берiп тұрған мотор тоқтап қалды дейдi» түс ауа әрең бiткен
Ендi бүгiн мұның малының жартысы қырқылып үлгермесi айдан-анық
Топырлатып бәрiн бiрдей иiрiп босқа ұстағанша жайылымнан қалмасын деп Серәлi екi жүз, үш жүздей ғана саулықты бөлiп алып, қораға қамап, басқа көпшiлiгiн Нұрекеңнiң алдына салып бердi
Ауыл айнала жая тұрсын
Бердендi жүн жинауға керек деп, қасында қалдырды
Күн бата қорадағы саулықтарды қырқып болған соң айдап отырып өрiстегi Нұрекеңе келдi
Кешегiдей далада отырып шайларын iшiп, тамақтанды
Бел жазып аз-маз дамылдаған Серәлi Нұрекеңе:
— Сiз Берден екеуiңiз осы көп малдың қасында болыңыздар
Күнi бойы жайылды ғой, түнде өре қоймас
Дегенмен сақ жатарсыз
Өзiм де зер салып тұрарамын
Ал мен мына қырқылғандарын бөлек иiрiп ұстайын
Түстен берi қамаулы ғой, айдың жарығымен бiраз жайып келейiн, — деп атқа қонды.
Нұрекең оның артынан қарап отырып:
— Шiркiн, Серәлiлердiң бейнетке мықтысы-ай
Алла қуат берсiн, жазғанға
Кей қойшылар “таң атқанша өлмейдi“ деп ана ескi бос қоралардың бiрiне қамай салар едi
Тағы да атқа мiнiп түнiмен мал жаюға кеттi-ау, айналайын, — дедi.
Өзiн өкшелеп жүрген сақалды кiсiнi баланы аяғандай мүсiркегенi Берденге бiр түрлi қызықты көрiнген
Әрi Нұрекең атасының әкесiн соншалық жақсы көрiп жан ашыған пейiлiне риза болып, жүрегi елжiрегендей едi.
— Ал, Берденжан, сен жатын орынның қамын жаса, — дедi Нұрекең өзi түзге қарай бет алып.
Берден астарындағы киiздi қағып, қайта төседi
Ердiң үстiндегi көрпешенi, тоқымды босатып әкеп екеуiнiң астына қатар салды
Желдiктi өзiне жастықтың орнына қалдырып, нардың жадысының үстiндегi жабағы бөстектi атасының бас жағына тас­тады
Сөйтiп, «ендi қандай тапсырмасы болады» деп күтiп отырды.
— Сен жатып ұйықтай бер, қалқам, — дедi Нұрекең қайтып келген соң
— Мен ояу отырып күзетейiн
Үйренбеген жер, түнде малы түскiр елегiзiп, өргiш келедi
Сақтық жақсы
Кәрiлiк ит қажап, мүжiп, жеңген ғой бiздi де
Баяғы қуат жоқ
Алда-жалда қажып, ұйқы шыдатпаса, сенi тұрғызармын
Шай қайнатым қисайып, көз iлiп алармын
Содан соң оят, өзiм қараймын… Ал жата бер, қалқам.
Берден таңертең абыр-дабыр сөйлескен дауыстан бiр-ақ оянған
Күн көтерiлiп қалыпты
Нұрекең мен әкесi екен
Сөз ыңғайлары шаруа бөлiсiп жатқан тәрiздi.
– Сiз осында ана қырқылған қойларды қа­йырмалап жая берiңiз
Мына қайшыға түсе­тiндерiн Берден екеумiз айдап кетейiк
Түс ауа бiтсек бiз де келiп қалармыз, – дейдi әкесi.
Содан дүркiрете айдап әкеп малды қораға қама­ған бойда қайшылар зiркiлдеп, қырықтықшылар­дың айқай сүреңi құлақты тұндыра iс қарқынды-ақ басталып кеткен
Сәскеге дейiн едәуiр еңсерiп тастаған
Осы екпiнмен тiптi түске дейiн болып та қалатындай ма едi, қалай
Бiрақ…
Таңертеңгiлiк терiскей көкжиектен шөкiм бұлт көтерiлген
Қай кезде де әуеден жауын күтiп шөлiркеп отыратын қуаң даланың жұрты мезгiлдiң бұл шағында жаңбыр жауады деп есептей бермейдi
Жаз болса да ылғалсыз өттi
Күздiң қоңыр жауынына әлi ертеректеу
Содан соң ауа райына назар аудара қоймаған
Бас көтертпеген абылаңқы тiршiлiкпен жүрiп аңдамапты сәске кезiнде байқаса көк жүзiн бұлт тұтас торлаған, аспан қарауытып, әлдененi ойлағандай түнерiңкi күй танытқан сыңайда.
– Әй,мынауың жаңбыр болмасын, тым тұнжырап кеткен екен?!
– Ой, жауын қайда, дауыл болып жүрмесiн.
– Жоқ, жауынның бұлты тәрiздi.
– Бұлты бұлт-ау, алайда қазiр жел тұрып, ыдыратып айдап кетедi ғой
Жаудырар дейсiң бе?!
– Шынында, кейiнгi кезде сондай сұмдық шықты осы
Төбеңе бұлт үйiрiлiп жаңбыр тамшылай бастаса табан астында алай-дүлей жел тұрып, қуып жөнеледi
Кезерген таңдайыңды тамсанып, шаң жұтып қала бересiң.
Көпшiлiк жұмыстан сәл бас көтерiп, өстiп сәуегейлiк жасап тұрғанда алғашқы тамшылар тырс-тырс тамып өттi.
–Ой, жарықтық, мынау жауатын түрi бар, – десiп ересектерi алақандарын, жүздерiн аспанға тосты, балалар тамшылармен жарысып асыр салып кеттi
Ә, дегенше нөсер төгiп жөнелдi
Жұмыс сап тоқтаған
Қырықтықшылар жатын үйлерiне қарай жүгiрiстi.
Қайшыдан шығар-шыққанша кең албар қораның бүйiрiндегi ағаш шарбаққа бөлек қамап қарасы едәуiр жиналған соң жаңа ғана қырқылған саулықтарды айдап апарып Нұрекеңнiң алдындағы малға қосып қайтқан Берден сүмектеп жаңа жеткен.
Әкесi:
– Ендi жауын басылып, жел қағып, жүнi кеппей қайшыға түспейдi
Қойларды қорадан шығарып, өрiстетiп жая бер
Мен мына жүндердi жинастырып өткiзейiн
Күн ашылып қырықтықшылар қайтып орала қойса, өзiм барып хабар берiп бiрге айдасып келемiн
Оты бар жерге алып кет, – дедi.
Бұл қой мен ешкiден ашқарақ, тойымсыз мал жоқ
Азаннан берi жайылмай қамаулы тұрғанның өзiне апталап нәр сызбағандай, өңмендеп, бұта-бұтаны қуа жер-көкке тұрмай жосыды дейсiң
Оның үстiне ауыл маңында да тiске iлiнер түк жоқ
Солардың әуенiмен Берден маңайдан алыстап кеткенiн аңғармаған
Бұл кезде апыр-топыр төгiп кеткен нөсер шайдай ашылып, күн көзi көрiнiп, далада салқын самал есе бастаған
Жауыннан кейiн жасаңғыраған төңiрек, жұтсаң тоймас таза ауа жан-жануарды жадыратып, өзгеше күйге енгiзетiнiн қайтерсiң
Берден де еш нәрседен қаперсiз, қиялшыл бiр жайма-шуақ көңiлде, қуанышты едi
Ауыл жаққа алаңдай қойған жоқ
Әкесi өзi келемiн деген
Содан соң ат үстiнде малдың ырқымен iлесiп жүре берген.
Бұл кезде жаңа ғана ат тұяғынан езiлiп жатқан жер бетi дегдiп, жауыннан кейiнгi ылғал демi қайтып, жел лебi құрғап, күн қайта ыси бастаған
Ке­нет баланың құлағына әлдеқайдан талып жеткен айқай естiлген тәрiздендi
Басын шұғыл көте­рiп, айналасына жағалай көз тастаған
Арттағы ауыл жақтан осылай қарай шоқырықтатып келе жатқан аттылы кiсiнiң қарасы көрiндi
Басындағы бас киiмi болар, қарғадай жалпылдаған әлдене қарайғанды оң қолына көтерiп ұстап, дамылсыз бұлғайды
«Малды қайыра айда» деген әкесi екенiн бiле қойды
Атты қамшының астына көмiп жiберiп:
—Ай-ай! Айт! Айт! Қайт! — деп бытырап жайылған қойдың алдына көлденеңдей шауып шығып, әп-сәтте шашырап жатқан отарды шоқтай қылып жинап алған
Ауылға қарай бет алғанда әкесi де келiп жеттi.
—Ту-у-у, балам-ай, осыншама алысқа кеткенiң-ай! Өстiп алаңсыз жүре бере ме кiсi? Жауын басылып, күн ашылған соң-ақ ауыл жаққа ыңғайлай бермейсiң бе?! Қашан айдап жетер екенбiз ендi? Қырықтықшылар қарап, күтiп қалатын болды-ау! — деп ренжiдi
—Бол ендi жылдамырақ жүрейiк.
Серәлi текке әбiржiмеген болып шықты
Екеуi екi жақтап жан-тiндерi қалмай малды қуалап айдап жеткенде күтпеген көрiнiстiң куәсi болды
Қырықтықтың албарына басқа бiр отарды кiргiзiп жатыр.
– Ой, мынауы несi? – деп маңдайға ұрғандай аңтарылып тұрып қалды Серәлi.
– Көке, Оңдастың отары ана кiргiзiп жатқандары, – дедi Берден де аң-таң күйде.
– Бұл қалай?! Сен қойды осы жерде иiре тұр, мен барып бiлейiн, – деп шаба жөнелдi әкесi.
Әңгiме былай болған-ды.
Жауын басылып, күн ашылып, жер дегдiгеннен кейiн қырықтықшылар жинала бастаған сәтте «мен малды айдап келейiн» деп қамданған Серәлiге Жылкен жат та келiп ашуланады.
– Осы уақытқа дейiн не бiтiрдiң?! Қырық­тықшылар келгенше малды қамап қоймайсың ба?! Бәрiмiз сенiң ауаныңа қарап қол қусырып отырмақпыз ба?!
– Ойбай-ау, мен кiшкене қоя тұрайын, малдың жүнi әбден кепсiн дедiм ғой
Қазiр айдап келемiз.
– Кеппей, жүнiне мұз қатып қалды дейсiң бе, керенаулық қой сол…
Оның сөзiнiң соңын тыңдауға мұршасы болмаған Серәлi атқа мiне салып шапқан
Баласы түскiр де осыншама ұзатып жайып кетер ме… Бұл кешiккен сайын ұрынарға қара таппай отырған Жылкен қиястыққа басты.
– Мұнан кейiнгi кезектегi қырқымға түсетiн отар жақында болса айдап келiп қамаңдар, – деп қарамағындағы ферманың екi-үш қызметкерiне бұйрық еттi
Төңiректе тұрғандардан:
– Жылеке-ау, ана отар әлi қырқылып бiткен жоқ қой, жарым-жартылай қалай ендi… – деп күмiлжiгендер болып едi, ол бастырмалатып, сөзге құлақ асар ниет танытпады.
– Жарым-жартылай болса, жатсын осы жерде! Қалғанын мына отар шыққан соң қырқады
Оның ырғатылғанына шыдап отыратын уақытымыз жоқ
Әр минут қымбат бiзге
Айттым ғой, бол, айдап келiңдер!
Келесi кезектегi отар – Оңдастiкi
Екi-үш жiгiт келiп «қырқынға жүрiңiз» деген соң апыр-топыр айдап жөнелген
Келе жатып әлгi жiгiттерден Серәлiнiң отарының әлi түгел қырқылып бiтпегенiн естiгенде аң-таң аңырып әрi ыңғайсызданған
Қырқымның ауласының алдына жеткен соң Жылкенге барып:
– Менiң алдымдағы қойшының қойы жартылай бiтiптi
Арасынан киiп кеткенiм ұят емес пе?! Маған ренжидi ғой, келiп қалар, — деген.
Оны тыңдамақ түгiл Жылкен шалқасынан түстi.
– Әй, осы жерде ферма бастығы мен бе, сендер ме?! «Бассыз үйдiң итi осырақ» деп әрқайсысың билiк айтып, нұсқау берiп, бұл не қыр көрсету! Айда малыңды, кiргiз! Жауабын өзiм беремiн
Әй, неге қарап тұрсыңдар, кiргiзiңдер! – деп әлгi жiгiттерге зiркiлдеп ақырды
Ферма меңгерушiсiнiң айбынынан сескенiп, амал жоқ, қаумалап жүрiп отарды қораға қамап тынған сәтте Серәлi де жеттi.
Ә, дегеннен-ақ бұл Жылкеннiң жасап отырған қырсықтығы екенiн сезген
Әйтсе де, онымен сөзi жараспасын, бiр нәрсе десе жанжалдасып қаларын па­йымдап, оны айналып өтiп, Оңдасқа ренiш бiлдiрген:
– Әй, мынауың қалай сенiң, кимелеп? Мен жарты малым қырқылған, жарты малым қырқылмаған осылай сенi күтiп далада жатуым керек пе?! Бұл не тiршiлiк, ұят-аят қайда?!
– Ойбай-ау, маған «айдап келiп, қама, кiргiз» деп жанымды алған соң…Қайдан бiлейiн… Шын кiнәлi сыңайда бүгежектеп күмiлжiп Оңдас қипақтады.
– Ой, сенi де кiсi деп… Шығар қазiр қойыңды! Мен кiргiземiн
Обал-сауапты ойламайсыңдар ма? Бұл не басыну? Бұл не қысастық…
Оңдас ақыры ұяттан аттап өте алмай қорадан ота­рын айдап шықпаққа қам жасай бастағанда Жылкен зiркiлдеп, айқай салды.
– Әй, саған кiм рұқсат еттi қамаулы тұрған малды шығаруға? Тиiспе, қойға! Былай кет! Осы отар қырқылады қазiр.
Қанша «таянбай-ақ қояйын, жаманаттасып қайтемiн» деп ар-ұят сақтап, қашқақтағанымен Серәлiнiң ендi бұрылар жерi қалмаған.
– Әй, Жылкен, осы iстеп отырғаның адамның iсi ме? – дедi.
Ашу буып өзiн-өзi әрең ұстап тұрғанымен барынша шыдауға тырысып сабырмен айтқан
Ол да мұның әлдене деуiн күтiп отырғандай-ақ, шап ете түстi.
– Не, сенен басқаның бәрi ит деп пе едiң?!
Серәлi ендi өзiн-өзi ұстай алмады.
– Ит екенсiң! Айтары жоқ, нағыз ит екенсiң!
Жылкеннiң талақтай сазарып отырған жалпақ бетi ашудан түтiгiп кеттi.
– Әй, мына төбет не дейдi-ей! Ой, әкеңдi… – Осыны айтып болар-болмастан ол көлеңкеге қойып отырған орындығынан көтерiле берген.
Ферма меңгерушiсiнiң соңғы сөзi құлағына тигенде күйiп кеткен Серәлi көз алды ызадан түк көрмей бұлдырап, бiр сәтке басқа дүниенi тәрк еткендей едi.
– Сенiң әкеңдi!.
– деп ытырылып барып қалай жағасынан ала кеткенiн өзi де аңдамай қалды
Сол бойда екеуi апыр-топыр алыса кеттi
Май басқан денесi болмаса, қопалдау Жылкендi табиғатынан қайратты, шымыр, өмiрдiң ыстық суығы мен бейнетiнде қатып, қайралған тарамыс Серәлi көздi ашып-жұмғанша атып ұрған
Кеудесiне қаршығадай қонжиып, қос қолы шықшытына барып қалған, сол кезде тұрған ел у-шу араға түсiп, екi-үш жiгiт мұны:
– Оу, Секе, қойыңыз, қойыңыз, – деп қолтығынан көтермелей алып кеттi
Екi-үшеуi Жылкендi сүйемелдей, үстi басын қағысты
Орнынан тұрған бойда ашу мен намыстан қалш-қалш еткен Жылкен төңiрегiне қарап екi-үш жiгiттiң атын атап, шақырып.
– Әй, неғып тұрсыңдар, мына төбеттi жүндей түтпей? Итше тепкiлеңдершi, жауабын өзiм берейiн, – деп айқай салды
– Қап, мынаның қорлығын-ай, талтүсте… Жылкен жұлқынып қайта ұмтылды…
Жаңағы жанжалдан зәресi ұшып, не iстерiн бiлмей алақтап тұрған Берден ендi Жылкен жiгiттерiн жұмсап, өзi қайта ұмтылғанда «бәрi жабылып жалғыз әкесiн сабайтын болды» деген үрейден жүрегi аузына тығылып, шыбын жаны шығып кете жаздады
Ендi бар үмiтi, мақсаты Нұрекең атасына жетiп, көмекке шақыру болып, атты борбайға сабалап, өрiске қарай құлдырай жөнелдi…
Бұл сәтте Серәлiге қайта ұмтылған Жылкендi жiгiттер сабырға шақырып, ұстап жiбермей жүрген.
– Әй, талтүсте менi осылай сабатып қой­ғандарың ба, бүйткен сендердiң ағайын­дықтарыңды, – деп балағаттайды жұлқынып жүрiп.
Әлi ентiгiн баса алмай, ашудың ексiмiнде шөре-шөре қалдегi Серәлi де жағалай тұрғандарға қарап, iшiндегi жақсы танитын, осы ауылдың жiгiт ағасы болып жүрген, жас жағынан өзiн өкшелеп қалған, үш-төрт басалқалы кiсiнiң атын атап бұл да қиястана айқайлайды:
– Әй, Сармантай, Садық, Қылаң, келiңдер, жабылыңдар, маған
Сабаңдар менi
Ақыларың кетiп барады ғой.
Олардың бiрi келiп күлiп, мұны арқаға қағады:
– Әй, Секе, қой ендi, сен айғайға айғай қоспай, мына елден ұятты
Сенi сабайын деп тұрған ешкiм жоқ
Сабасақ, осы уақытқа дейiн қорқып тұр дейсiң бе?! Қой, ендi сен.
Қайсысы Жылкенге басу айтуда:
– Әй, Жылкен, сен ендi бөрлiктiре берме, қой
Сабырға кел
Танымайтын бiлмейтiн бөтен бiреу емеспiз
Бұларың не?! Мына жастардан ұят-ты
Жақсы өнеге емес мынау! Ашумен артық кетiп, жүз шайқасқан шығарсыңдар
Ендi бәрiмiз қырылысайық па?! Кiсi өлiмiн де кешедi кiсi бiр-бiрiне
«Мал ашуы – жан ашуы», Серәлiнiң ренжитiндей орны бар
Сенiң iсiң терiстеу
Өз кiнәңдi өзiң бiл
Қойыңдар ендi, улыған-шулыған қылмай.
Мына сөзден кейiн Серәлi «құр» дегенге тоқтайтын кәнiгi бас белгiдей жуаси қалған
Жылкен де «өз кiнәсын» сездi ме, жоқ көптiң тегеурiнiне қарсы келе алмады ма – ләм-мим демей, басын төмен сала аяңдаған қалпы, үйiне қарай жүрiп кеттi
Оңдас қойын қорадан шығарып, оның орнына Серәлi әлi қырқылмаған екi-үш жүздей саулығын әкеп қамады
Қырықтықшылар орын-орнына барып, қайшылар қайтадан сырылдай бастаған.
Әсте, көпшiлiк ду-ду бар жерге әуес, шаруадан қолы бостау жұрт қырманға жиналғандай-ақ қырқым маңын төңiректейтiн әдетi
Көлеңкеге сымға қонған торғайдай тiзiлiп отырып алып, гу-гу сөздiң көрiгiн қыздыру да – өзiнше бiр дәурен
Жаңағы Сармантай, Садық, Қылаңдарды ортасына алған осындай топ әдеттегi қызу әңгiмеге кiрiсiп кеткен
Мезгiл түстен ауып бара жатқан шақ едi.
Бұл кезде Берден әрi көкесiн уайымдаған қорқыныш табы бар, әрi әлдеқандай ызақорлық буып, әрi қалың «дұшпанның» ортасында жалғыз қалған әкесiне еш дәреметi, қаралығы болмағанына намыстанып, қыстығып, пора-пора егiлген бойы Нүрекең атасына жеткен-дi.
Таянып келiп қалған салт аттыны көрiп, «жанұшыра шапқылаған бұл кiм» деп ол кiсi де әлденеге елеңдеп, ереуiлдей қараған
Ағыл-тегiл жылаған, «аталап» өкiсiгiн баса алмай тұрған Бердендi танығанда шалдың тұла бойы тiтiренiп кеттi.
– Әй, не болды? Әй, не болды? – деп апырақтап қасына таяна бердi.
– Ата, ата-ау! Көкемдi жабылып сабап жатыр
Тез бара көрiңiзшi, ата! Жүрiңiзшi?
– Әй, неғыл дейдi, сабағаны несi? Кiмдi, Серәлiнi ме? Кiмдер жабылып жатқан!
– Қырқымдағылар.
– Е-е, олардың несi бар, неге жабылады?
– Жылкен мен көкем төбелескен… Соған
Ата, жүрiңiзшi тез
Көкемдi өлтiретiн болды-ау!
Баланың шырылдап жер-көкке тұрмаған сыңайынан шал шошынып «мынау тегiн нәрсе болмады» деген қорытындыға келген
Жылкенмен арасындағы қырғи-қабақтықтан хабары бар-тын
Онысы есiне түскенде ендi Серәлiге жабылып жатқанына күмәнi қалмаған
Сол сол-ақ екен жон арқасынан мың сан құмырсқа жүгiрiп, «кәрi жыны» қозғандай ашудан селкiлдеп кеттi.
– Мына иттер кiмдi басынады-ай! Жабылғанды көрсетейiн, не қолдарыңда өлейiн
Иә, аруақтар, қолдаңдар! Иә, Ерубайдың аруағы қайдасың? — деп шал күңiрене күркiрей қамшымен бауырлап, аттың басын қоя бердi
Жалпылдап артынан Берден қосыла шапты…
Жақсы көргенiнен еркелеп, кейде «дәу ата», кейде «далбақай ата» деп атайтын осы Нұрекеңдi бала көңiлi айбар санап, таудай көрiп келедi
Бұл кiсiнiң көкесiн жауға бермейтiнiне ендi сенiмдi тәрiздi-тiн
Шынында да, Нұрекеңнiң қазiргi ат үстiндегi тұлғасы баяғының қас батырындай елестейдi Берденге…
…Көлеңкеде қаздай тiзiлiп әңгiме қызығына кiрген жұрт оны анадайдан байқап.
– Ой, мынау кiм айдаладан атойлап келе жатқан? – деп елеңдесе қарады
Орталарында отырған әлгi ересектерi мұны танып, мәселенiң барысын бажайлап та үлгергендей бiр-бiрiне қарасып күлген:
–Нұрекең ғой, – дедi.
– Атасы жауға шапқан ауылдың баласы емес пе, екпiндi қара! – дедi.
–Оу, қайран кәрi көкiрек, қалмайды екен-ау, ә! Кiмдi қирататындай шамасы бар екен? – деп күлдi бiрi.
– Әй, күлкiнi қойыңдар! Тұрайық, алдынан шығып, тоқтатайық
Бұл нойыс керең мына қарқынмен қайсымыздың басымызды жарып өтуi кәдiк.
Ел орындарынан ду көтерiлдi
Дүрсiлдетiп, даланы бөрлiктiрiп келе жатқан аттылыны Серәлi де байқаған
Жаңағы әңгiмелердi де құлағы шалған
Ағасының сыры өзiне мәлiм
Нойыстығы бар екенi рас
«Құлағы жарымдау, көзi кемшiн, кимелеп келiп бiреудi қағып кетер» деп жүгiрiп шығып, елден бұрын алдын тоса берген
Таяна түскенде екпiндеген аттың шаужайынан ала кеттi
Оның кiм екенiмен қаперi жоқ шал ақырып дойыр қамшысын көтере бердi.
– Ой, мұның не? Тоқта! – деп айқай салды Серәлi.
Нұрекең алдындағы адамды сонда барып байқағандай
Тепсiнiп сiлтей берген қамшысы орта жолда, ауада асылып қалды
Аттың тiзгiнiн ұстап қарсысында тұрған iнiсiн көргенде ұйқыдан оянғандай аң-таң күйде.
– Өй, жаным-ау, Серәлiмiсiң? – дедi.
– Е-е, ендi кiм дейсiң?!
– Өй, жаным-ау, аманбысың?!
– Е-е, не болыпты аман болмай?! Бұл жүрiсiң не тапа-тал түсте қарадан-қарап дүрлiгiп!
Нұрекең «сойылға жығылып, қан болып жатыр» деп есептеген iнiсiнiң дiн амандығына әлi де сенбейтiн тәрiздi
Бөрлiктiре айқай­лайды:
– Әй, жаңа сенi… Кiмдер ол өзi саған қол жұмсап жүрген?!
– Ой, құдай-ай, бұған не айтасың ендi? Ойбай, маған ешкiм тиген жоқ
Неге ереуiлдей бересiң? – деп Серәлi зiлдене дауыстаған.
Нұрекең сонда барып тыныштық екенiне көзi жеткендей сабасына түскен
Айнала төңiрегiне қараса, мәз болып мұны мазақтағандай, қыран-топан күлкiге батқан жұрт
Iшiнде танитын кiсiлерi де бар
Жанжал, ренiш болған жер тәрiздi емес
Елдiң бәрi көңiлдi
Жау шаптылап, ентiгiп тұрған бұл ғана
Сол күйiн сезгенде дағдарып, ұялғандай төменшiктеп:
–Қап, баласы түскiрдiң сөзiне ерiп… Мұнысы қалай болған-ей? – деп күмiлжiп, ер үстiнде ыңғайсыздана қозғалақтады
Содан соң кiнәлi кiсiдей-ақ сынып:
–Жарайды, тыныштық болса, мен онда малға қайттым, – деп Серәлiге жуаси қараған
Сол кезде топ ортасынан ересектеу кiсiлердiң бiрi жадырай күлiп келiп сәлемдестi.
– Әй, өрiстегi малды балаға тапсыр
Сол-ақ айналдырар
Жүр, үйге түсiп шай iш
Ентiгiңдi бас, – дедi.
– Ей, Сармантаймысың, үй-iш аман-есен бе? – деген Нұрекең келген кiсiге ықыластана сәлем берiп
Содан соң өз күйiне өзi түсiнбей пұшпаймен болған жандай
– Оу, батыр, не болды өзi, бұл не? – дедi
Әлi де аңтарылған қалыпта.
– Әй, не болғанда шаруаң қанша, жүр үйге, – деп ол аттың тiзгiнiнен жетелей жөнелген сол күлкiге батқан бойы.
Кешке салым, жұмыс аяғына қарай, Серәлiнiң қалған қойы қырқылып бiткен.
–Бүгiн ауылыңа айдай қоймассың
Тым кеш шықтыңдар
Осында түнерсiңдер, малыңды балаңа тапсырып келiп, үйден дәм тат, ана ағаң да жатыр, ақыры, – деген манағы Сармантай атты кiсi оған.
Серәлi келгенде үй iшi толған адам екен.
–Төрге шық, төрге шық, — деп отырғандар ығыса, жоғарыдағы Нұрекеңнiң қасынан орын босатқан
Үйдегiлердiң iшiнде Жылкен де бар көрiнедi
Ол бұл көрпешенiң үстiне жайғасып бола бергенде:
–Әй, жөлiк шал, ақыры қойыңды қырқып бiттiң бе-ей? – дедi
Жүзiнен түйiлген кекесiн де, әлдеқандай күлкiнiң iзi де байқалғандай
Ал жамбас­тап жатқан қалпында қоңырайған қыңырлықтың да, ат құйрығын кесiсiп кете қоймаған пейiлдiң де нышаны бар едi.
Серәлi шын ыңғайсызданды.
– Әй, Жылкен, өзi бiзге жараспайтын бiр тiршiлiк болды
Кiсiлiкке лайық iс емес, әрине
Ашу иттiң ырқында байқамай тiлiмiз де тиiп кеттi бiр-бiрiмiзге
Әсiресе, маған ұяттау нәрсе
Көңiлiңе алма, ағайын адамбыз ғой, кешiр, — дедi шын кiшiрейiп.
Үйдегiлер ду iлiп ала жөнелдi:
– Серәлi, мұның жөн.
– Серәлiнiкi – үлкендiк
Дұрыс-ақ!
– Ой, бұл ит тiрлiк кiмдi ырың-жырыңға салмайды
Адамды әуре етiп қойған дүние ғой.
Осынау дабыр-дұбыр сөздер арадағы салқындықты шайып кеткендей ыңғайы бар-ды
Дереу дастарқан жасалып шай келдi
Далада, есiктiң алдында, жер ошақта, қара қазанда Сармантайдың қара тоқтысының басы бұрқырап, төңiрегiне хош иiс тарата, бүлк-бүлк қайнап жатты.
Екi-үш күннен берi күн қақты, жол соқты болып, кенезесi кеуiп, қатқақсып қалған екi шал кешкi салқында сүт қатқан қоңыр шайды сораптап, шып-шып шыққан терден қырыс-тырыстары жазыла, жадырай түсiп, қалың Жөгiлердiң ортасында өткеннен-кеткеннен әңгiме қозғап, желпiнiсiп отырды.
Берік Шаханұлы
