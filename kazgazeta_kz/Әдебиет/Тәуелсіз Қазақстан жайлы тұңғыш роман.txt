Ұлттың тарихы қашанда  өз  халқымен тамырлас
Адамның  өмірі  адамзаттың өмірімен, тарихымен тағдырлас
Әдебиет те   солай
Ол –   халқының тіршілігі, тағдыр-талайы, елдігі мен  ерлігі, қайғысы мен  мұңы, адамзаттың  данышпандығы мен парасатының айнасы деген сөз…
Кешегі Абылайдың тұсындағы  Бұқар жыраудан  бүгінгі ақын мен жазушының  қандай  «өзгешелігі» бар? Содан біреуді  кем не артық десек,  қандай безбенді  қолдануға болады
Ондай безбен бар ма, тіпті?!.Есесіне,  қай ғасырда өмір сүрсе де, ақындардың  жүрегі – сол  бір жүрек  деп айтуға көбірек  келетін шығар…
Ендеше, бүгінгі  ақын-жазушылар да өткен  ғасырлардағы  әріптестеріндей өз халқының үні болуға, соның өмірін бейнелеуге, жер бетінде жақсылық   болуы үшін, зұлымдықпен айқаста жеңіп шығып, адамгершіліктің биік туы әрқашан  асқақтап тұруы үшін, махаббаттың  мөлдірлігін сақтау үшін  еңбек  етеді деп ойлаймын.
Тәуелсіздікке қол жеткізген Қазақстанымызда жаңа туындыларға жол кең ашылғаны сөзсіз
Бір кездердегідей қазір ешкім ешкімге тақырып таңдап, ананы жаз, мынаны жаз деп талап қоя алмайды
Ана жазушыны емес, мына жазушыны жарыққа шығарамыз деген «тізім» де қалып барады
Себебі кітапты сатып алатын – халық, жұртшылық, үлкенді-кішілі қалың оқыр­ман
Елге ұнайтын сөзді халық өзі тауып, өзі таң­дап оқиды
Бұған да «бұйрық» жүрмей қалды… Мә­селен, Гарри Поттер туралы жеті кітап жазған Дж­оан Роулинг осыдан бірер жыл бұрын ешкімге белгісіз қарапайым жас мұғалім болатын
Бір жапырақ қызын құшақтап күйеуінен ажырап кеткенде, киетін киім мен ішетін асқа да жарымаған кездері болды
Ал қазір оның кітаптары шығу таралымы жағынан Библиядан кейінгі екінші орында тұрған көрінеді
Оның кітабына деген сұранысқа таңғалуға болады
Сондықтан «кітап деген баяғыдай оқылмайды» деген тұжырымға қарамастан, қазірдің өзінде де сүйіп оқитын кітаптарымыз, сол жазушылар қайда кетті деп іздеп жүретін жазушыларымыз жоқ емес… Сол іздеп жүріп оқитын жазушымыздың бірі, бірі ғана емес, бірегейі – Сәбит Досанов
Бүгінгі оқушыға да, келер ұрпаққа да тәлім-тәрбие бере алатын шығармалар бар дегенде тағы ойымызға ең алдымен Сәбиттің шығармалары оралады.
Хас сұлулық сирек кездесетіні сияқты ғажап туындылардың да көп еместігі заңды ғой
Әйтсе де нағыз жақұттарымызды жарқыратып, оны жаңа келе жатқан ұрпаққа «ұлтыңның қастерлісі» деп ұсыну – қашан да аға буынның, алдыңғы ұрпақтың парызы да, борышы да болса керек.
Аты бүгінде арамызда көп ауызға алына бермейтін Расул Ғамзатовтың «Менің тақырыбым – Отаным… Отан­сыз жазушы болмайды» деп жазғаны бар
Міне, сол өз Отаны, Тәуелсіздік алған қазақ халқы, елдің бірлігі мен бақуаты үшін жанын салып жүрген, Ұлы Дала деп аталатын байтақ еліміздің қарапайым адамдары жайлы жазылған Сәбит Досановтың 2008 жылы жарық көрген жаңа романы «Намыс найзағайы» деп аталған екен.
Рас, қазір 500-600 беттік романдарды асықпай оқып отыратын XVIII-XX ғасыр емес, әйтсе де осындай ерекше тақырып неліктен алынған деп, бірден елең етесің
Тақырыбы таудай, астарлы аты магниттей тартып тұрған кітапты оқуға құмартасың
Кітапты оқи отырып, Тәуелсіз Еліміз жайында, оның өміріндегі найзағай отындай жарқылдап өткен Желтоқсан көтерілісі, сол күресте аязы ақырып тұрған мұзды алаңның үстінде опасыздардың қолынан мерт болған қазақ жастарын еске аласың
Зор бақытқа орасан зор құрбандықтар арқылы ғана жетуге болатыны жайлы, Желтоқсан көтерілісінен басталған тәуелсіздік туралы мұндай роман жазылмауы мүмкін емес болған шығар деп ойлайсың
Қалай болғанда да, С.Досановтың романы – тәуелсіздік тақырыбына арналған, бүгінгі заманымыз, ел білетін, көпшілік құрметтейтін, өзімізбен қатар жүрген тамаша қазақ азаматтарын кейіпкер еткен тұңғыш роман.
Роман 3 бөлімнен тұрады
Біріншісі – «Ғасырдың ғажайып оқиғасы», екіншісі –«Өркениет өрісі», үшіншісі «Алланың аманаты» деп аталыпты
Ғажайып оқиға – ата-бабаларымыз аңсаған Тәуелсіздік
Одан ары – Еркін ел ретінде Біріккен Ұлттар Ұйымына мүше болған Қазақстан
Еуразияның кіндігі болып отырған, аз жылда Арқа төсіндегі ерке Есілдің жағалауында бой түзеген ерекше сұлу – Астана… Мұның бәрінде бүгінгі қазақтың ұшқыр ойы, асқақ арманы, тот баспайтын намысы, теңдессіз еңбегі, келешегіне көз жүгіртіп, болашағын болжай білетін кемеңгерлігі, қаншама ұлт пен ұлыстың басын біріктіріп отырған ынтымағы мен ырысы бар… Бұлар туралы айтпауға болатын ба еді?! Болмайды ғой, болмайды.
Әрине, бұл таусылмайтын тарих, айтыла да, жазыла беретін де тақырып
Алайда мұндай күрмеуі қатты күрделі тақырыпты игеру оңай емес
Ол үшін көл-көсір  білім, қуатты талант керек
«Есіктің алдында аққан судың қадірі жоқ» дейді екен қырғыз бауырлардың бір мақа­лы.Көбіміз күнде көріп жүрген көп нәрселерге мән бере қоймаймыз
Ал Сәбиттің талантын бізден бұрын шетелдер танып, бағалады
Оған қоса ол тәуелсіздік жылдары да, одан бұрын да ел өміріне байланысты көп мағына­лы оқиғаларға араласып жүрген жазушы, патриот
Шын патриоттар деп Қасым Қайсенов, Әзілхан Нұршайықов ағаларды білетінмін
Солардың қатарына енді С
Досанов қосылды.
Кітапта аты-жөнінің, әке-шешесінің кім екенін, қай жерде туылғанын білмейтін, бірақ Кеңес өкіметінің арқасында Атбасардағы жетімдер үйінде тәрбиеленіп, оқып білім алған, ұлы Отан соғысы басталғанда майданға аттанып, артиллеристер училищесін бітірген, әйгілі «Катюшамен» фашистерге қырғидай тиген кешегі рота командирі, бүгінгі зейнеткер Әнуарбек Төребеков деген кейіпкер бар
Тула маңында майдан шебіне кіріп, кейінірек Курск иініндегі сұрапыл шайқастардың қақ ортасында болады
Украина майданында соғысып жүргенде 1944 жылы Польша жерінде әскери қарулар көрмесіне қатысып, сол арада аты аңыз болған маршал Коневпен тілдескен соғыс және еңбек ардагері ол.
Өмір мектебінен өткен Төребеков тәуелсіздіктің бағ­асын бір кісідей біледі
Нарықтық қатынастар әкелген қиындыққа қайыспаған ол байлықтың буына мас болып, көзін шел басқан күйеу баласы Асхаттың әділетсіздігіне төзбейді
Туған қызы Кенжекейді қорлатпаймын деп намыс туын жықпай, шейіт болады
Желтоқсаншы Ербол да – намыстың құлы, халықтың ұлы.
Әрине, шығарма жазу үстінде философ болуға да, батыр болуға да жағдай көтереді
Ал сол жазғыш біздер жаңағыдай қиын сәтте кімнің намысын жыртамыз, шындық үшін «шырылдай» аламыз ба, әңгіме сонда ғой.
Жоғарыда жазушының ішкі байлығы, интеллекті туралы сөз болып қалды ғой
Бұны романдағы Ерасылдың ескі досымен кездесудегі мына бір сәттен көре аламыз
Онда жазушы деген халықтың жалпы хал-жағдайы да белгілі болып қалады: « …Жұман қабырғалар толы кітаптарды нұсқап:
– Мына үй толы данышпандар туралы мағлұмат бер, – деді
– Қане, мына шеттен баста.
– Бұл қатар, баяғыда екеуміз таласып оқитын ауыз әдебиетінің үлгілері
Оған жалғас ұлы Әуезов бастаған қазақ әдебиетінің таңдаулы туындылары.
– Бұлар жайлы біраз білім менде де бар
Келесі қатарға көшейік.
– Өзің де көріп тұрсың, бұл топтағы кітаптардың көшбасшысы – Құран Кәрім.
– Пәлі, өзі қазақша, орысша екі кітап қой
Сыртқы бетінде «Қазақстан Республикасының мәртебелі Президенті Нұрсұлтан Назарбаевтың халыққа сыйы» деп жазылыпты
Елбасының мұнысы сауап… – Жұман Құранның алғашқы бетін оқып шығып, қасиетті кітапқа бетін тигізді
Сосын Ерасылға бұрылып, «Мынау В.Ирвинг деген кім?» деп сұрады.
– Вашингтон Ирвинг – Мұхаммед пайғамбар жайлы кітап жазған мықтылардың бірі.
– Мұхаммед пайғамбар жайлы Вера Панова да жазды ғой, ұмытпасам… Менің қарадүрсін түсінігімде Құран – ғылым, білімнің бір саласын қамтыған, өмірдегі барлық сұрақтарға жауап беретін кітап.
– Мұның қарадүрсін емес, ғылыми тұжырым
«Егер мұсылмандық жер жүзінен жойылар болса, дүние шайқалып кетер еді» депті Гостонкер.
– Охо! Мына қатар қаптаған философтар ғой
Арис­тотель, Платон, Евклид, Планий, Конфуций, Макиавелли, Бэкон, Декарт, Кант, Спиноза, Ницше, Фрейд… – деп шұбырта жөнелді Жұман
– Әу, Ерасыл, мұнда Исаак Ньютон да тұр ғой.
– Ньютонның «Математические начала натуральной философии» деген еңбегін оқысаң, ұлы ғалымның философиясының тереңдігіне ден қоясың.
– Осы Ньютонның басы ғылыми ойдан бір босамаған дейді ғой білгіштер.
– Оның рас
Ол бірде қайнаған суға жұмыртқа орнына сағатын салып жіберіпті…
– Мынау Одиссея мен «Илиада» Гомердің шығар­ма­сы ғой
Басқасын былай қойғанда, көлем жағынан бұған тең келетін шығарма жоқ шығар, – деп тамсанды Жұман.
– Неге болмасын? – деді Ерасыл
–Үндінің «Махабхаратасы» – нағыз поэзия мұхиты
Ұзын-саны 19 кітаптан тұрады
Ол Гомердің он «Илиадасына» тең.
– Ал мына «Калевала» кімдікі?
– «Калевала» – фин-угор мәдениетінің жемісі десек те, бұл да «Гильгамеш» секілді бүкіл адамзатқа ортақ қазына…» (368-бет).
Бұл да – жастарға мол мағлұмат беретін, ой салатын әңгіме.
Шынын айтсам, С
Досановтың өз кітабында Президент туралы жазғаны да таңғалдырды
Қанша десек те, ол жай адам емес, «аруақты жерден ат үркеді» дегендей, Ақордада отырған – Президент қой
Мұндай қадамға бару үшін ең азы батылдық керек тәрізді, жауапкершілік дегенді былай қойғанда
Әйтсе де, жазушының мұндай қадамында логика бар екенін түсіндім
Себебі жазушы Нұрсұлтан Назарбаевты жалаң мадақтамай, нақты іс-әрекеті арқылы бейнелейді
Роман кейіпкерінің бірі Ерасыл Нұрекеңмен 1980 жылдың жазында алғаш рет Қарағанды қаласында кездеседі
Онда Ерасыл бүгінгідей жазушы емес, белді газеттің тілшісі, Нұрекең бүгінгідей Пре­зидент емес, обкомның хатшысы
Сол кездесуді ро­манда жазушы кейіпкері Ерасыл арқылы сенімді суреттейді.
Қарағанды облысында іссапармен жүрген Ерасылға жазықсыз жазаланған бір жас жігіттің тағдырына араласуға тура келеді
Шәрипа есімді бір қартаң әйел келіп, оған мұңын шағады
Өзі мұғалім болған екен, уақыты келіп, зейнет демалысына шыққан
Күйеуі соғыста қаза тапқан
Күйеуі соғысқа кеткенде іште қалған баласы – жалғыз ұлын жұбаныш көріп, барлық уақытта соған сүйеніп өмір сүрген ғой
Ол жастайынан жұмысқа жегіліп, шахтада істеп жүріп, жер астындағы жарылыстан қаза тауыпты
Сол жалғыздан қалған жалғыз немересі  соңы кісі өлімімен аяқталған төбелесуші топты ажыратамын деп жүріп, ақыры жаламен өзі сегіз жылға сотталып кете барады.
Ерасыл газеттің беделін пайдаланып, сот материалымен толық танысады
Шын айыптының ата-анасы, ағайындылары жауапты қызметтегі жергілікті мықтылар көрінеді
Ал жетім баланың артынан жүретін, сөзін сөйлейтін адам жоқ… Ерасыл әділдік іздеп, обкомға келеді.
Азды-көпті әңгімеден соң, Ерасыл келген шаруасына көшеді
Жазықсыз сотталып кеткен Жомарт атты жігіт туралы айтады
Сонда Нұрекең: «Жомарттың әділетсіздіктің құрбаны болғанына көзіңіз анық жетті ме?» деп сұрайды
«Көзім анық жетпесе, сізді мазаламас едім
Оған мына құжаттар айғақ» деп, қолындағы қағаздарын хатшыға тапсырады
«Бұл істі қайта тексертіп, тікелей өз бақылауыма аламын» деп уәде етеді Нұрекең.
Ол кезде Нұрекең түбінде Тәуелсіз Қазақстанның Бірінші Президенті болады деп ешкім де ойламаған шығар
Себебі он жыл өтпей Кеңес Одағының құлайтыны да ешкімнің түсіне кірмеген жайт емес пе еді
Әйтсе де, «Кісі болатын баланың кісіменен ісі бар…» деген ғой халқымыз
Жетім-жесірге жасаған қайырымы, әділеттілік үшін араша түскендіктері шығар, бүгін бәрі Елбасының алдынан жақсылық болып шығып жатқаны…
Бір жылдан соң Нұрекең Қазақстан Компартиясы Орталық Комитетінің хатшысы болып сайланып, Алматыға келеді
Арада талай уақыт өткенде жаңа қызметімен құттықтай келген Ерасылдан енді Нұрекең әңгіме арасында: «Сіздің Жомарттан хабарыңыз бар ма? Сол істің аяғы не болды?» деп сұрайды
«Істі қайта қараған заң орындары оны ақтап шықты… Қарағанды­да институттағы оқуын жалғастырып жатыр…» – дейді Ерасыл
(123-бет)
Адам тағдырына сергек қарайтын Нұрсұлтанның арқасында әділеттілік орнап, бір жетім­нің тағдыры осылай жөнделіп жүре береді.
Бұдан көп кейін Н.Назарбаев тілші-жазушыны Тәуелсіз Қазақстанның АҚШ-қа барған топтың құрамына қосып, ол мұхиттың арғы жағына барып қайтады… Логика бар деуім де сондықтан.
Ал енді, жалпы, жазушы деген жарықтықтардың өз «жеке ахуалы» туралы да романда бір ғана абзацты оқып түсінуге әбден болады
Бір күні Ерасылдың үйіне бейтаныс адам келеді
Орал облысының Қаратөбе деген жерінде мектепте физикадан сабақ береді екен
Немере інісі қайтыс болып, Алматыға келгеніне екі аптадан асыпты
Өлім жөнелткен үйдің жоқ-жітігін жамауға тырысқан ғой
Ақыр аяғында елге қайтайын десе, өз қалтасында көк тиыны қалмапты
Таныстарын түгел аралап шығыпты, ешкімнен ештеңе шыға қоймайды
Атақ-даңқы бар, халықтың ұлы ғой деп жазушының үйіне келеді
«Оны айып етпеңіз!» деп күмілжіп, қысылады
«Ол айып емес
Әйтсе де, менде атақ болғанымен ақша жоқ
Өзім жұмыссызбын
Әйелімнің жарытымсыз жалақысына қарап отырмын» дейді амалсыз Ерасыл
«Соңғы үмітім сізде…» деп қонағы қысылады
Ерасыл ас үйге барып әйелімен ақылдасқанда, ол сөзге келместен күнделікті тірлікке деп шақтап қалдырған ақшасын түгелдей алақанына салып береді
Қонақ риза боп кетеді… «Мендегі газет-журнал алып жүрген тиын-тебенді санап біз қалдық» дейді жазушы
(381-бет)
Бұл ахуал – қалам ұстаған көптеген ақын-жазушыларға таныс тұрмыс.
Табиғи талантын талай білікті әдебиетшілер жоғары бағалаған Сәбит Досановтың «Намыс найзағайы» романында оқушыға ой салатын кейіпкерлер қатары мол
Солардың бірі – кешегі кедей, бүгінгі бай Күрлеу
Жазушы Күрлеудің жан әлемін талант қуатымен тамаша ашқан
Романда басқа да толыққанды кейіпкерлер бар.Соның ішінде басмақала жазатын күні өзіне өзгеше мейрам боп саналатын Бақыткерей, өмір бойы ауылда мұғалім болып жұмыс істеген, «қожанасырлығы» бар Алпысбай мінездері езу тарттырып отырады, жып-жылы юмор жаныңды жадыратады
Ал өнер адамдарының қым-қуыт тіршілігі, бағы жанғандардың бақталасы көп болатыны иландырып, іштей налисың.
Қазақта «Ақыреттің азабынан дүниенің намысы күшті» деген сөз бар… Осы орайда жасырақ кезімде режиссер Әзірбайжан Мәмбетовтің орыс тілінде жа­зылған бір мақаласын оқығаным еске түседі
Ол кісі бір спектакльді қойғанда, шамасы, Мәскеудегі кезі болуы керек, сөз сөйлегендер: «сіз тозақ жайын дұрыс көрсете алмағансыз» деп сынап қоймайды
Сонда Әзекең: «Тозақты барып көріп келген жан жоқ қой, оның қандай екенін кім анық біледі» деп жауап беріп, бірақ іштей күйінгені туралы оқып, ойланғаным бар еді
Туған адамның өлмегі де бар, әрине
Алайда Алла Тағала өзі кешірсін, ол жақта не болатынын, қалай болатынын кім біледі
Ал осы дүниедегі ұят оты, ар азабы, намыстың күші, адамгершілік жолы дегенді біз, әлбетте, жақсы білеміз… Және намысты тот баспайтыны жайлы «Намыс найзағайында» айтары мол астарлы ойларды оқып сүйсіндік.
Көркемсөздің көрнекті шебері Сәбит Досановтың «Намыс найзағайы» романының салмағын арттырып тұрған аса ажарлы, айтары мол, тағылымы зор үш бірдей басты кейіпкер бар
Олар: Тәуелсіздік, Халық және Президент
Қуаныштысы, бірімен-бірі тығыз бірлікте берілген осы үш кейіпкерді Сәбит сынды қайталанбас хас талант көркемсөздің қуатымен сом алтынды зерлеген хас шебердей мінсіз мүсіндепті
Осының бәрін ескерсек, қазақ әдебиетінің жақұт-жауһары деп айтуға болатын «Намыс найзағайы» романы Мемлекеттік сыйлыққа лайық екені дау туғызбаса керек.
Кәмила Құдабаева,
Қазақстан Жазушылар одағының мүшесі,
В.Пикуль атындағы Халықаралық әдеби
сыйлықтың лауреаты
