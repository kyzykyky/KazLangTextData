Маңғыстаулық ақын Талғат Қайбұллаұлының «Ел мен Ер» өлеңдер  жинағынан (Алматы қаласы «Нұрлы әлем» баспасы, 2013
– 176 б.) нағыз патриот ақынның өршіл рухқа толы жырларына қанық боласыз
Ақын бұл кезекті жыр жинағын Астана қаласының 15, Маңғыстау облысының 40, Ақтау қаласының 50 жылдық мерейтойларына арнаған екен
Осыған дейін де «Менің елім – Қазақстан», «Маңғыстауда Пір Бекет Ата» атты жинақтар шығарған Талғат өлеңдерінен оның кісілік парасаты, кіршіксіз ақ көңілі, шапағатқа толы дүниесі, нұрлы жүрегі ап-айқын көрінеді
Бұл жолғы жинағын «Ел мен Ер» деп атапты.
Кітаптың алғы сөзін жазған Қазақстанның халық жазушысы, Қазақстан Республикасы Мемлекеттік сыйлығының лауреаты, ақын Фариза Оңғарсынованың: «Біз Тәуелсіздік деген ұлы арманға қолымыз жетіп, ғасырлар бойы ата-бабаларымыз бен ана-әжелеріміз аңсап өткен заманның перзенттеріміз
Бірақ сол тәуелсіздіктің қадір-қасиетін әлі күнге бағалай алмай жүрміз
Осы орайда сенің өлеңдеріңнің қажеттілігі жас ұрпаққа Қазақ деген халықтың бостандыққа қол жеткізіп, Ай мен Күні алдынан туған заманын ардақтауды үйрететін дүниелер екендігінде деп ойлаймын…» деген сөздері Талғат ақынға берілген әділ баға
Шынында, ақын өлеңдерінің тақырыптары ел мен елдік, елдік мүдде, адамдық келбет, кісілік парасат пен азаматтық парыз жайында
Поэзиясындағы азаматтық үн елдің дамуымен өзектес өріліп отырады
Талғаттың өлеңдерін оқи отырып, табиғатынан өлең-жырға әуес, өнерге ғашық жан екенін байқадым.
Талғаттың негізгі өлеңдерін арнау өлең құрайды
Қазақ поэзиясында арнау өлең жазбаған ақын кемде-кем шығар
Белгілі тұлғалар туралы жазу ақын өлеңдерінің негізгі өзегі
Талғат та арнау өлеңдерінің нысанына алынған көрнекті тұлғаларға ақындық шабытпен эстетикалық-гуманистік дүниетаным тұрғысынан баға береді
Арнау өлеңдерінде белгілі тұлғалардың қадір-қасиетін көркем бейнемен, тұлғалық қасиеттерін жалпы адамзаттың рухани қазынасына балап жырлайды
«Үш абыз», «Дала дауысы», «Құрманғазы», «Жұбан Молдағалиев ағама», «Қашаған ескерткішіндегі ой», «Әлия Молдағұлова рухына», «Мәншүк Мәметова рухына», «Мұхтар Әуезов», «Бауыржан Момышұлы», «Әбіш аға» өлеңдерінде ел тарихының қиырлы қатпарларына ой жүгіртеді.
Қазақ елі, оның салт-дәстүрі жайлы ақын тебіреністері бүгінгі өмір-тіршілігіміздің мәнін сезіндіртетін «Ақ бата», «Наурыз», «Бесік», «Ұршық», «Нағашы», «Бәйге», «Күрес», «Қыз қуу», «Көкпар», «Алтыбақан», «Дәм», «Ошақ», «Босаға», «Шақша», «Мылтық», «Әже», «Ата», «Сақа», «Шопан», «Киіз үй», «Қара қазан», «Берен» сияқты өлеңдерінде ұлттық мінез, ұлттық бояу, ұлттық нақыш шынайы бедерленген.
Талғат ақынның ұлтжан­ды­лығын, азаматтық әуенді барлық өлеңдерінен кездестіруге болады
«Тәуелсіздік», «Кісілік пен кішілік», «Адалдық», «Намыс», «Көңіл», «Жастық», «Тамшы» өлеңдерінде адам баласына тән асыл мұраттарды идеал тұтады
Өлеңдерінде күнделікті тіршіліктегі көріністер арқылы нанымды философиялық ой-түйін жасап отырады
«Сәттілік» өлеңінде:
Күтемін алдан жақсы үміт,
Киесін ұғып өнердің.
Тілеші, елім, сәттілік,
Майданына түстім өлеңнің,
– деп жырлағанындай, өлең майданына түскен Талғаттың өзі сүйетін елінен ілтипат күтіп, ертеңіне зор үмітпен қарайды.
Талғат тек өлең емес, сондай-ақ поэма жазудың да шебері
Оның қаламынан туған «Маңғыстауда Пір Бекет Ата» атты поэмасын сүйсіне оқығам
Енді мына «Ел мен Елбасы» поэмасы Елбасының тұлғасын сомдауды мақсат еткен.
«Ел мен Елбасы» поэмасында:
Дат айтқан шалдың ұрпағы,
Дым айта алмайды деп пе едің.
Ақиқат айтар шын ақын,
Шын айта алмайды деп пе едің,
– деген жолдар шындықты ту еткен ақынның мінезін көрсетсе, келесі бір шумақтардағы:
Елбасымды тәңірім,
Мақсатына жеткізгей.
Өмірдің сан сырынан,
Сүріндірмей өткізгей.
Сан бейнет көрген елімді,
Ендігі жерде тәңірім,
Бейбіт ғұмыр кешкізгей!
– деген жолдардағы ақынның Елбасының мақсатына жетуін тілеуі – ол бірлікті ту еткен ақынның сөзі, бір Ел, бір Елбасы барда бәріміз бір тудың астына топтассақ қана ел боламыз деген тілегі, тар жол, тайғақ кешулерді бастан өткерген елдің ендігі жерде тек бейбіт ғұмыр кешуін тілеген ақынның шын ниеті.
Талғаттың ақындық көру аясы кең, дүние-құбылысты қабылдауында ешкімге ұқсамайтын өз стилі бар.
Нақыл сөзде ақыл бар.
Тарих деген, меніңше –
Тұлпар уақыттың іздері,
Уақытты кім бар тақымдар,
– деп жырлайтын Талғаттың өлең-жырға ғашық жүрегінен ақтарылған ақжарма өлең шумақтары, сезім иірімдері барған сайын шымырланып, ширақтала түседі.
Талғат ақындығының бастау-қайнары – киелі Маңғыстаудың қасиетті топырағы мен халқының ыстық пейілі
«Алатау», «Ақтау», «Ауыл», «Шуақ», «Нөсер», «Қызғалдақ», «Шағала» өлеңдерінде туған жер, табиғат тақырыптарын сүйсіне жырлаған
Ақынның жүрегінен шымырлап шыққан шумақтар туған елге деген перзенттік махаббатын айғақтайды.
Ақын поэзиясының өрісі барған сайын кеңейе түседі
Ақын туындылары тек туып-өскен Маңғыстау емес, Қазақстанның кең байтақ жері, туған еліміздің көрікті мекендері, табиғат суреттері, адамдары, әсем Астана, белгілі тұлғалар, жүрген ортасынан алған әсерлер, өмір белестері, қимас достар, туған жер топырағының керемет көріністері туралы тамаша жырлар тудырған
Фариза ақынша айтсам, «Маңғыстау – ерекше аймақ
Сол аймақта туып-өсіп, қазақ деген елді бөліп-жармай, тұтастай меншіктеу де – Іріліктің белгісі
Қашаған дүлдүл, Әбіштей сұңғыла, «Жеті қайқыдай» жүйріктер шыққан топырақта туып, басқаша сөз саптау мүмкін емес»
Талғат ақынға бұдан артық сөз айтудың өзін артық деп санаймын.
Ақын өлеңдерінен ең әуелі туған еліне, жеріне деген сүйіспеншілікті, сол елі мен жері басынан кешірген тарихи-әлеуметтік шындықты, адамгершілік асқақ мұраттарды, махаббат пен жастықты, перзенттік борыш пен парызды бөлекше нақыш, көркемдік айшық көрінеді
Ақын қаламынан бұдан да өткір әлі талай айшықты жырлар туатынына сенемін.
Нағбду Қамарова,
Ш.Есенов атындағы Каспий мемлекеттік технологиялар және инжиниринг университетінің проректоры, профессор
