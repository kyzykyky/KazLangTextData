Күштілік
Күштімін деп мақтанба,
Түсерсің бір күн шұңқырға.
Әлсізбін деп қиналма,
Туар күнің әлі алда.
Алаяқ боп елді алдама,
Қисық жолды таңдама.
Жақсыларды күндеме,
Саған опа бермейді.
Қызықтаған күндерің,
Қайта айналып келмейді.
Еңбегіңмен мал тапсаң,
Жұғымды келер өзіңе.
Еңбексіз босқа мал тапсаң,
Сүйел боп шығар көзіңе.
Ақыл-кеңес бергенім –
Күнәһар болма Аллаға.
Сынақ дүние өтеді,
Ажалың бір күн жетеді.
Сұрауы бар судың да,
Сұрақшы күндер келеді.
Қалай жауап берем деп,
Ойласаң соны не етеді?
Қорғасым
Қорғасым – елімнің бұл шекарасы,
Өркендеуде достықпен ел арасы.
Жібек жолы жаңарып, түрленуде,
Ғажайыпқа бүгінгі таңғаласың.
Қарсы аламын қуанып бүгін таңды,
Төңірек көз тоймастай ажарланды,
Бақытты мұндағылар санайды өзін,
Көремін нұрға толы жанарларды.
Ел намысын қорғайтын жастарым көп,
Ашық боп тұрса екен аспаным тек.
Жаңа әнді жүрегімнен жарып шыққан,
Тұрады елге барсам бастағым кеп.
Ана тілім
Ана сүті қуат беріп,
Мен тілімді шығардым.
Тал бесікте тербетіліп,
Жақсы әуенге қуандым.
«Р»-ға тілім келмегенде
Күлетұғын үлкендер.
Жүрегіме ізін тастап,
Өтіпті ғой сол күндер.
Сәби кезде күлсең, күл,
Үлкейгенде ел күлмесін.
Дұрыс айтпай әріпті,
Сақауланып жүрмеспін.
Уа, жаратқан бір Алла!
Ұмыттырма тілімді.
Жүрегімде сақталған,
Жоғалмасын дінім де.
Көзден әрі кетсе де,
Көкейімнен кетпейтін,
Ұрпақтарға жалғасқан,
Салт-дәстүрді жоғалтпа.
«Шала қазақ» деген сөзді,
Естігім де келмейді.
Ести қалсам ондай сөз,
Тірі жүргім келмейді.
Жұмақан Ауғанбаев,
зейнеткер
Алматы
