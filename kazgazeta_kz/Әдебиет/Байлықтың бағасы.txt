Мақсат Рсалин
Азық-түлік сататын кішкентай дүңгір­шектен шыққан Санжар қайырылып артына қарады
Дүңгіршекке көзін тігіп, бірауық қимылсыз қалыпты
Күндегісі – сол
Дүңгіршекті бұзып тастап, орнына сән-салтанаты келіскен дүкен тұрғызуды ойлайды
«Ішін халыққа қажетті затпен толтырып қойсам» деп қиялдайды
Әрине, жекеменшік иесі болған соң, қиялыңды қалай шалқытсаң да жарасады ғой.
Әне бір жылы анасы екеуі тұрып жатқан жалғыз бөлме пәтерді кепілдікке қойып, банктен несие алған-ды
Оған осы аядай жаман дүңгіршек түсті
«Ая­дай жа­ман дүңгіршек» деп, менсінбей мұ­рын шүйіріп тұрғаны осы бүгін ғой, әйтпе­се, анасы екеуінің өмірі бір серпілмеген еңсесін тіктеп берген осы жаман дүңгір­шек емес пе?! Тұрақты табыс көзі
Дария боп жөңкіліп келмесе де, үздіксіз тамшылай берген соң табыс шіркін жинала береді екен
Сол табысты берекелі етіп ұқсата білген Санжарды айт!
«Осыған да мың тәуба» дейді Санжар, кейде өзімен-өзі іштей сөйлесіп
Әйтпесе, анасы екеуі таршылықты да, тапшылықты да көрді ғой
Қу кедейшілік бұған қалай өмір сүруді мәжбүрлеп үйреткен
Әкеден тым ерте қалды, анасы екеуінің бар байлығы – бір бөлмелі пәтер ғана
Анасының айлығы шай-суынан артылмайды
Содан емес пе, жұрттың балалары секілді жарқырап киіне алмады, жадырап қыдыра алмады
Мектепте жүргенде бірге оқыған балалардың қалтасында уыс-уыс ақша жүреді, ал бұның қалтасында көк тиын да болмайды
Шіркін-ай, «бай болсам екен» деген арманы сол кезде оянған-тұғын
Осы арман артынша нақты мақсатқа ұласты
Өзге балалар сабақтан соң ойнап, уақыт­ты бекерге өлтіріп жүргенде, бұл көше жағалап газет-журнал сатты
Пайдасын балмұздаққа да жұмсамай, уысына қысқан күйі анасының алақанына салатын
Анасы байғұс қолғабысқа жарап қалған ұлын көкірегіне қысып, көзінен бір тамшы жасын домалататын
Со­нан соң Санжардың алақанына ұсақ ақша­­ның бірнешеуін салады
Санжар өзі тер тө­гіп тапқан тиынды, ақша қадірін біл­мей­тін байдың балалары сияқты тәтті-пәттіге жұмсап, оңды-солды шашқан жоқ, құмыраға салып, ерінбей-жалықпай төзімділікпен жинай берді, жинай берді
Бір күндері санап қараса, ой, пәлі-ай, велосипед сатып алуға болатын ақша жиналып тұр
Сонда Санжардың су жаңа велосипед мініп қуанғанын айт
Ұлының ыждаһаттылығын көрген анасы да қуанып жүр.
Сөйткен Санжар мектеп бітіріп, өз күшімен институтқа да түсті
Инженер мамандығын алды
Диплом алып, «енді қызметке тұрам, анамның қолын жылы суға салам» деп құлшынып жүргенде, әй, құ­рысын-ай, қоғам дағдарысқа ұшырап, со­циалистік жүйе тозған дәкедей ыдырап, күйреп түсті
Зауыт-фабрикалар отын сөндіріп, моторын тоқтатты
Санжар­дың да «өндірісте қызмет істеймін» деген арманы күл-парша болды
«Ұлым жұмыс істеп, қолымды жылы суға малып отырамын» деп жүрген анасы, енді ол үміті быт-шыт болып, ақша табу қамына қайта кірісті
Базар жағалап, бәліш сатты, ыстық шай сатты
Санжар да қарап қалған жоқ
Бес жыл оқып алған дипломын сандықтын түбіне тастап, бұл да сол кездегі жалғыз табысты жер – базарға барды
Әуелі жүкші болды, бара-бара жайлап, коммерсанттардың Қытайдан, Түркиядан әкелген заттарын сатуға жәрдемдесіп, делдалдыққа да үйренді
Әйтеуір, қарап отырмады
Қолға, ақша ші­ркін, түсуі түседі-ау, бірақ қалай тез келсе, солай жылдам жұмсалып, құриды
Қор жиналмайды
Қор жиналмаған жер­де көз­деп жүрген үлкен-үлкен мақсат­тары­на қалай жетпек?! Содан бастап күнделікті ішіп-жеміне ғана тауып жүре бермей, қайткенде ірі тұрып, мол ақшаға кенелудің жолын ойлап бас қатыратын болған
Ойлана келе «банктен несие алып, тірлік бастау керек» деген шешімге сонда келген-тұғын
Пәтерін кепілге қойып, қол жеткізген сол несие ақшаға түскені – мынау дүңгіршек
Аз ба, көп пе, мәселе онда емес, мәселе – табыстың тұрақтылығында
Сол тұрақты табыстың басын құрап, банктің қарызынан құтыл­ды
Ықтияттап жинап, бір бөлме пәтерді үш бөлмеге кеңейтті
Ішін жиһазға толтырды
Осы екі арада үйленіп те, ұлды болып та үлгеріпті
Жұрттың тіл-аузы тасқа, «ел қатарына қосылды» деген осы емес пе? Шүкір ғой, шүкір! Ендігі ойы – соңғы кездері көзіне ерсі көріне бастаған мына дүңгіршекті алып тастап, орнына жақсы-л-а-а-п дүкен салып алу
Дүңгіршектен шыға бере артына қайырылып, қайта көз тастап тұратыны содан
Бүгін де.., жаңа дүкеннің құрылысын қиялдап тұр еді… Су жаңа шетелдік қымбат машина қасынан сырғып өте бере, кілт тоқтады
Сықиып киінген біреу машинадан түсе сала бері жүгіріп келе жатыр
Курстасы! Артур! Көптен көрмеп еді, шұрқыраса кетті
Санжар байқап тұр, жағдайы жаман емес екен
Вальюта айырбастау бөлімін ашыпты
Екеуі әңгімелесе келе Артур Санжарға «осы бизнесті бірігіп істейік» деген ұсыныс айтты
Есептеп қараса, ебіл-себіл боп жеке дүкен ұстап жүріп тапқаны мынаның қасында түк те емес.
– Егер молырақ ақша салсақ, молы­рақ пайда табар едік
Кел, ақша сал, бір­лесіп жұмыс істейік, – деді Артур
Оған Санжар келісті
Күн құрғатпай дүкенге зат тасып, сатушы ұстап, аңдысып жүргеннен гөрі мына бизнес әрі түсімдірек, әрі оңайырақ боп көрінді.
Алайда, бұл тосын ұсынысты анасы да, келіншегі Алма да қолдаған жоқ
Олардың қолдап-қолдамағанын тыңдамаған Санжар дүңгіршекті сатып, ортақ бизнеске күмп берді
Артурдың айтқаны рас болып шықты, таза жүріп, таза тұрып, сонша табысты қалтаға басып жүре беруге болады екен
Оны алғашқы табысты бөліскенде көрген
Сол күні қуанғаннан анасына алтын сырға, келіншегіне қымбат тас орнатқан алтын алқа сыйлады
Ұлына су жаңа компьютер алыпты
Көп ұзамай бес бөлмелі жер үйге, қымбат шетел көлігіне ие болды
Үй күтушісін жалдап алып, келіншегінің қолын ұзартты
Облыс көлемінен әрі асып көрмеген анасының шетелге демалып келуін ұйымдастырды.
Айналдырған азғантай уақытта шылқыған байлыққа күмп ете қалуды анасы аса жақтыра қоймады
«Байқашы, балам, еңбексіз табыс адамды ұшпаққа шығармайды» деп зарлап отырады
Ана байғұстың уайымын елей қоймаған Санжар: «Енді өзімнің жеке фирмамды ашып аламын» деп жанығып-ақ жүр еді, «Қанжар жоқ боп кетті» деген суық хабардан теңселіп-ақ кеткені
Енді қайтті, милицияға хабарлай ма?.
Не істерін білмей дал болып, сілейіп тұрып қалған екен, қалта телефоны шыр ете қалды:
– Ұлың біздің қолымызда, екі жүз мың доллар әкеліп, алып кетуіңе болады
Милицияға хабар берсең, «ұлың өлді» дей бер
Ақшаны беретін жерді кейін айтам
Саған үш күн срок, – дейді арғы беттен бір гүжілдеген дауыс.
Күндіз күлкіден тиылды, түнде ұйқыдан қалды
Екі жүз мың долларды қапелімде қайдан тауып бере қоймақ, үйді сатпаса… Жүрегін үсік шалғандай тұла бойы мұздап, қалтырап кетті
Басына жөндем ақыл түсер емес
Есі шығып Артурға жетсін: «Солай да, солай… үйді сатуға тура келіп тұр
Клиент таба аласың ба?» деп
Обалы не керек, Артур жан-жақ­қа хабарласып отырып, клиентті тап­ты да берді
Сонымен үй сатылды, ұл аман-сау қолға түсті
Бұлар соған қуанысты
Дегенмен, әп-сәтте тақырға отырып қалғаны тым өкінішті
Бірер күн ес жиған соң Санжар астындағы машинасын сатып, қала маңайындағы ауылдардың бірінен үш бөлмелі шағын үй сатып алды
Соның өзі­не ақшасы әрең жетті
Енді ол қара жаяу қалды
Шалқып сүрген дәурен баста көп тұрмай, бәз-баяғы тазкепештің күйін кешіп шыға келсін
Байлықтың сынаптай сусымалы екенін осыдан-ақ біле бер
Бұл бейнетсіз байлыққа бойын үйрете бастаған Санжарға естен кетпес сабақ  болды
Сабақ болғаны емей немене, қазір ол бар болғаны – қойма күзетшісі
Ал әйелі болса, әне бір асып-тасқан кезде айна­лып келместей боп тастап кеткен медбикелік жұмысына қайта барды
Оңай келген байлық шіркін де дұрыс ұстай алмаған адамға көрген түстей-ау?! «Мамамның айтқанын қылып, дүңгіршекті сатпауым керек еді» деп Санжар өкініп қояды.
Көп ұзамай әлгі курстас досы – Артурдың шетелден особняк сатып алып, сонда көшіп кеткенін естіді
Ол жақта да бірнеше дүкені бар екен
Осы хабар құлағына тигелі, «бала ұрлығына оның да қатысы болмады ма екен?» деген сумақай ой жатса-тұрса мазалайтын болып алды
«Әй, тегін емес-ау, – дейді оңашада өзімен-өзі кеңесіп, – үй сатып алатын адамды да табан астында тауып бере қойғанына қарағанда… Бәрін күні бұрын ойластырып жүрген жырынды ұрының нақ өзі болмасын».
Әйтеуір, көңіліндегі көп күмән сейілмей-ақ қойды
Кімнің дос, кімнің қас екенін біле алмай дал
Жалғыз-ақ көзі жеткені, анық білмейтін ақшадан ақша туындатқан бизнесі түскірдің маңайы таза емес
Одан аулақ жүрген лазым.
