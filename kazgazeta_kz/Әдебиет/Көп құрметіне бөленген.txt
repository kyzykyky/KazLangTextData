Жақында Атырау облысының Исатай ауданында бір игі шаруа атқарылды
Әңгімені басынан бастасақ
1995 жылы еліміздің барлық жеріндегідей, мұнда да Ұлы Отан соғысы Жеңісінің 50 жылдығы дүбірлетіп аталып өтті
Көзі тірі соғыс ардагерлері мен сол Жеңісті жақындатуға үлес қосқан тыл еңбеккерлері марапатталды
Жергілікті баспасөз барынша үн қосып, жаппай жазып жатты
Сонда ескерілмей қалған бір азамат жөнінде тарихшы мұғалім, кейін Атырау мемлекеттік университетінің доценті, тарих ғылымдарының кандидаты Ахметов Аққалидың «Жоқтаушысы жоқ ер жетім» деген мақаласы жарияланды.Бұл соғыс жылдарында Новобогат (кейін Исатай ауданы) ауданында аупарткомның бірінші хатшысы болған Қостанбаев Мадияр деген азамат жөнін­де еді
Мақаладан кейін ауданда­ғы оны көзі көрген, бірге жұмыстас бол­ған адамдар өткенді жаңғыртып, еске түсіріп өз лебіздерін білдіре бастады
Аудандық газетте жарияланған ол мақалалардың тақырыптарын атасақ та, мазмұны айтпай-ақ ашылады
Сонымен олар: «Жоқтауға тұрар жан еді», «Елу жыл ел есінде», «Атын ауылға берсе де болғандай», «Рухы мәңгі жасайды», «Перзенттік парыз»… тағы солай болып кете береді.
Кейінірек араға 15 жыл салып, яғни биылғы жылы сол Ахметов Аққали мен облыстық «Мұнайлы астана» газетінің редакторы Смадияров Құттыгерей бірі­гіп бұл істі аяқтап шықты
Атап айтқан­да, олар Атырау облыстық мемлекеттік мұражайындағы М.Қостанбаевтың өз қолымен жазылған «өмірбаяны» және Батыс Қазақстан облысында тұратын қызы Зояның жеке мұрағаты негізінде, сондай-ақ басқа да қолға түскен де­ректерді пайдаланып, жоғарыда атал­ған мақалаларды жинақтап қосып, 75 беттен тұратын «Жақсының жақсылығы ұмытылмас» деген кітапша шығарды
Кейіпкерлері қызмет еткен Исатай ауданына барып, оның тұсаукесерін өткізді
Оған М.Қостанбаевтың Орал қаласында тұратын қызы және басқа оны білетін адамдар шақырылды
Кітапта, әрине, кезінде істелген бірқатар жұмыстар көрініс тапты
Оның ең бастылары: соғыс жылдарында аудан мал басын аман сақтап, дамытудағы еңбегі үшін КСРО Қорғаныс Комитетінің Ауыс­палы Қызыл Туын үш рет қатар жеңіп алып, өзінде мәңгі қалдыру құқығына ие болғаны, аудан еңбеккерлерінің бір аптаның ішінде соғысқа көмек ретінде бір миллион сом қаржы жинап тапсырғаны, 1948 жылы сегіз адамның Социалистік Еңбек Ері атағын алғаны болатын
Сөз ретінде айта кетейік, аудан қысқарып, кейін Исатай ауданы болып қайта құрылған аупарткомның ұйымдастыру конференциясында облыстық архивте сақтаулы тұрған Ауыспалы Ту құрметті қарауылмен алдырылып, залға кіргізілгенде, делегаттар тік тұрып қарсы алған болатын, бірқатары көздеріне жас алған еді
Оны өз көзімізбен көргенбіз.
Ал енді Қостанбаевтың өзі жөнінде жоғарыда аталған мақалалардың бірінде сол кездегі газет қызметкері ретінде мен де біраз деректер келтірген едім
Олар ардақты азаматты көзі көргендердің естеліктері болатын
Енді соны оқырманға ұсынудың реті келіп тұр.
Меңдіғали Мырзағалиев,
соғыс ардагері:
– Біз 1942 жылдың қаңтарында со­ғысқа аттандық
Үш жүздей жігітті Үйшіктен (қазіргі Атырау) ауатком төрағасы Қазиев Қожық шығарып салып, жылап қалып еді
Мен соғыстан аман оралып, ел шетіне келісімен бір­ден сол кісіні іздеп едім, басқа жаққа ауысып кеткен екен
Одан «партиям қайдасың» деп аупарткомға келсем, екінші хатшы ғана бар екен, ол менімен жөнді амандаспай, үлкен үстелдің арғы жағынан қолының ұшын ғана ұстатты
Келесі күні біріншіге кіріп жағдайым­ды айттым
Ол өте ақжарқын, кеңпейілді, келісті адам екен, туған бауырындай қарсы алып сөйлесе бастады
Колхоз басқармасынан бастап, әртүрлі қызмет ұсынды
Менің соғыста жүргенде отбасымның да орны жоғалған, күйеуге тиген апамнан басқа етжақын адамым жоқ еді
Осыны айтып: «Елге бара­йын, есімді жияйын, етегімді жаба­йын, шоңқалдың түбі болса да, отымды жағайын, маған бір ай уақыт беріңіз», – дедім
Ол бұған келісіп, сол жерде сауда мекемесінің бастығын шақырып алып, той-садақа жасайтын азық-түлік босаттырды, ауданның қалаған колхозынан алатын етіп, бір бас сиырға қағаз берді
«Аштықта жеген құйқаның дәмі ауыздан кетпейді», қан майданнан жүдеп-жадап келгендегі Мадияр Қостанбаевтың сол қабылдауын ұмыта алар емеспін.
Сағира Аманғалиева,
еңбек ардагері, сол кездегі аупартком қызметкері:
– Мен 1944 жылдан аупарткомда жұмыс істедім
Мадияр ағамен 3-4 жылдай жұмыс жасадым
Ой, несін айтасың, мен өмір бойы партия қызметінде күн кештім, сол кездерде өзім қызметтес болған он бір хатшыдан ондай қадірлі адамды көрмедім-ау!
Оқиға көп
Бірақ елу жылдан кейін оны еске түсіру де оңай емес
Дегенмен де, иә, бір жыл Мәкең үстіне жара шығып ауырып, Астраханға дәрігерге барып келді
Ол кезде майданға берген көмектің қарымтасына ара-тұра жылы киім – байпақ, тон беріліп тұратын еді
Мәкең жоқта осындай киім келіп, оны екінші хатшы бөлді
Ойымда ештеңе жоқ, әлдебір қағаздармен Қостанбаевқа кіріп, қарап біткенше төмендеу жақта отырғанмын
Аяғында – ақ байпақ, екінші хатшы кіріп келді
Мәкеңнің көзі бірден оның аяғындағы байпаққа түсті
Мұны сезіп қалған ол да айтып жатыр:
– Бәлен байпақ келіп еді, бөліп бердім, сіздікі қоймада тұр.
– Жақсы болған екен, ал мына қыздар алды ма?
– Бұлар енді командировкаға көп шықпайды ғой, размерлері келмейді, – деп күмілжіді екінші.
– Командировкаға шықпаса, ауыл­да-ақ киіп жүреді, кең болса, ретін тауып ауыстырып алады, екеу­мізге бөлінген байпақты осы екі қызға (аппаратта екі қыз едік) қазір беріңіз, – деді ағай зілмен
Сол жылдарда аппарат мәжілісінде «біраз жұмыс істедік, енді майданнан білімді, шыңдалған жастар келіп жатыр, орнымызды соларға берейік» деп талай айтты
Өзі обком қызметінен босатпаған соң республикалық орталық партия комитетіне арыз беріп, сұранып, жұмыстан босанып, Батыс Қазақстан облысындағы жылқы заводына директор болып кетті
Дастарқанынан да талай дәм таттық, үйінде қонақ болғаннан кейін көрші-көлемді, жоқ-жітіктеу адамдарды сарқытқа шақыратын
Райкомның еден жуушысы мен күзетшісіне дейін болатын олардың ішінде.
Жолдас Абдолов,
еңбек ардагері, сол кездегі мектеп оқушысы:
– Әлі есімде, сол жылдарда аудан жетістіктерін облыстық газетке жазып тұратын едім
М.Қостанбаевты халық қатты сыйлаушы еді
Ол туған жеріне көшкенде жиналған көпшілік жүк тиеген машинаға жаяу еріп 3-4 шақырым жерге дейін шығарып салды
Сонда Мәкең: «Бұл ауданның еңкейген кәрісінен бастап ең­бек­теген баласына дейін ризамын», – деп көзіне жас алып, қимай қоштасқан еді.
Ізбасқан Хисин,
М.Қостанбаев жөнін­де дерек жинаушы, аудандық газеттің штаттан тыс тілшісі:
– Біздің колхозда Нұрмағанбетов Бекеш деген кісі басшылық ететін
Ол колхоз ұстасын «жезде» деп қалжыңда­са беретін
Бірде бастық ұстаханаға келіп, жаңа тапсырмалар беріп тұр­ған­да, шаруашылықты аралап жүрген Қос­танбаев жақындап келіп қалады
Ұста оны бұрын танымайды екен
Өзі бо­ғауызшылдау адам болса керек.
Басқарма ашуланып тұрған ұстаға:
– Ойбай, жайла, Мәкең келіп қалды, – дейді.
– Ой, Мәкеңнің… – дейді Нығыметжан ұста.
– Ойбай, ол деген аупартком хатшысы, енді сенің сөзіңді естіп қалды, сені айдатып жібереді, мені жұмыстан боса­тады, – дейді басқарма
Шынында да, бір-екі сағаттан кейін хатшы ұстаны кеңсеге шақыртады
Шын қорыққан ол «ойбай-ай, мені айдап кететін болар, үйге соға алмай кеттім-ау» деп зәресі кетеді.
– Енді кідірме, күтіп отыр, үйіңе мен айтармын, – дейді шақырушы.
Хатшы ұстаны ештеңе болмағандай қарсы алып, жай-күйін, жасын, мұқият сұрайды
Содан кейін ештеңе болмағандай:
– Жасың менің әкемнен кіші екен, шешеміз сізге жеңге болады екен
Оны жеңге ретінде боқтауыңа болады
Сізге мемлекеттік қордан азық-түлік бөлдіріп отырмын, соны алып, жұмысыңызға кірісе беріңіз, – деп түк болмағандай шығарып салады.
Биыл туғанына 115 жыл толып отырған аяулы азаматтың өмір жолы талайларға үлгі боларлықтай еді.
Мұрат Аташұлы
Атырау облысы
