Әдетте ақынының бүкіл болмыс-бітімін біле тұрып ол туралы бірнәрсе айту ешкімге де оңай соқпайды
Біраз ұлт басылымдарының құлағын ұстасып, ұзақ жылдар қызмет атқарғаннан кейін қазақтың қайнаған рухани қазынасы жыр қазанының басы-қасында жүріп, поззия үдерісінен қалыс қалу үлкен сын еді
Оның үстіне Құдай қосқан қосағың сол құбылыс-қозғалыстың қызу бел ортасында болып, көркемдік көрігін қыздырып келе жатса басқалай шара аз
Сыр мен қырды тел еміп, халық жанының қайнарынан уызынан жарып, сусындай қанып ішкен Қайырбек Асановтың төл қолтаңбасын тап басып, айқындау аса қиындық туғызатыны сол себепті.
Қанша жерге шабуға мен қараймын,
Деп алдыма, артыма да қараймын.
Оңыма да, солыма да мән берем,
Өйткені ақын жанартауға тең дер ем.
Жанартаудың атылғаны даңқты,
Атылмаған жанартаулар қауіпті, – деп еді-ау болжамгер ақын.
Қайран Қадыр! Біліп айтты
Ерінбеген етікші, жалықпаған жырау, жанын шүберекке түйген ақын болып жатқан бұлыңғыр заманда бәрі де мүмкін, бірақ.
Қазір қит етсе көлденең көк атты көсемсіп шығатындай болып жүр
Ол уақытта басылымдар таралымы туралы мәселе аз еді
Баспалар санаулы болса да сапалы кітаптар шығып, тіпті қолдан-қолға өтіп, қаны жерге тимей жатты
Алыс ауылдағы, жырақ жер-жердегі кітап саудасын жақсарту жайымен Сыр бойына жол түсті
Бір топ ақын-жазушылардың ішінде Қайырбек Асанов та бар болатын
Жолай үстінен өтіп бара жатып, шіліңгір шілде қайнап тұрса да, екі мәрте Социалистік Еңбек Ері, әйгілі күрішші Ыбырай Жақаевқа сәлем бере кету ұйғарылды
Өз елі болған соң ба еркінсіп, Қайырбек жолбасшылық жасады
Әрине, әркім өз мұнарасынан қарайды
Жұрттың бәрін бір қалыппен өлшеп, кесіп-пішу көңілге қона ма? Кейіннен Иран сапарында бірге болып, терең тарихы бар елмен танысқанда да оның азаматтығымен қоса ақындығы да ашыла түсті
Ол қашанда бойында қазақ қаны барлығын ұмытқан емес, соның лайықты өкілі екенін де жақсы біледі.
Сенің арқаң – күлсем де, қуансам да,
Ерке ұлың боп бір сәтте сыналсам да.
Сағынышпен еске алам кең даламды,
Жүрегімде туады бір ән сонда.
Сенсің – Ұлы Отаным, саған бүгін
Көрсетпесін жанымның жамандығын.
Өсе бер, мәуеле бақ, бәйтерек боп,
Тілейтінім – тірлігің, амандығың!
Қаным барда, кеудемде жаным барда,
Аппақ қардай кіршіксіз арым барда,
Қол сұға алмас, көз салып дұшпаның да,
Алдай алмас айлакер залымдар да.
Шежіреңді қалайша тауыса аламын,
Нық сеніммен дауыстап жар саламын.
Адамзатқа сыйладың бақытты өмір,
Ғасыр бойы көксеген аңсағанын.
Қай кезде де өзіңмен халық бірге,
Адаспаймын жолдарың жарық күнде.
Үзілмейді сен барда қызыл гүлдер,
Жер бетінде болмайды ғаріп мүлде.
Ата берсін әр таңың сәтті күнмен,
Сәбилер өсе берсін тәтті күлген.
Бара бер болашаққа – ғасырларға,
Баянды бақытыңмен, шаттығыңмен, – дейді ақын бір орайда ағынан ақтарылып
Әрине, азаматтық үні сендіреді
Ел мен жұрт алдындағы перзенттік парыз бұл ғана емес
Адамзат тарихында ашылмаған аралдар ашылады, құрлықтар құпиясы да қалтарыста қалмайды
Ал Асанов аралдары мен Қайырбек құрлығы біз үшін әлі жалғанның жасырын сыры, жұмбағы
Ол өлең-жырды жазу үшін жазбайды
Алғаш оның есімі Асқар Тоқмағамбетовтің үйінде аталды
Біз (Тәкен Әлімқұлов, Виктор Урин) келіп жатқанда Тереңөзек туралы сөз қозғалып, Асекең әдеттегідей артынан ерген іні-қарындастарын қақас қалдырмай, жіпке тізді
Қайырбекке қайырылды
Содан бері Қ.Асанов өспесе өшкен жоқ
«Қазақ әдебиетінде» жүргенде ол талай азаматтық ­жасады
Мәселе, келген мақаланы басылым ұстанымына сай дайындауға тірелмейді
Оның түп-төркінінде не жатыр, оқырман қалай қабылдайды деген сияқты сауал аңдыздайды
Сондай сын сағаттан ол бүгежектемей өтті
Жүрекжұтқандықпен қолына қалам ұстағандардың оңтайына келетін өз меншікті әлемі болуы ешкімді тосын қалдырмайды
Қ.Асанов жастық, көктем мен махаббат тақырыптарына келгенде жанып кетеді.
Бар бояуы мезгілдің қаныққанда,
Табиғатты өзіңдей жан ұққан ба?
Дір-дір етіп қалтырар жапырақтар,
Қамыққанда, әр күні жарық таңда.
Қанаттары күнменен шағылысқан,
Аққу құстар бұлттарды жарып ұшқан.
Қолшатырды қалқан ғып төбесіне,
Жастар отыр көктемді сағынысқан.
Сарғыш түске боянып атырап бар,
Сыбдырлайды сыр тартып жапырақтар.
Таңғажайып табиғат алмасуын
Суретшінің көзімен бақылап қал!
Ақын өмірге ғашық көзбен қа­райды
Жырды жұтаңдыққа ұрын­дырмай, құр сылдыр сөз қуып кетпей, астарлы ойын шегелеп, бейнелеп жеткізеді
Бұндайда поэзияға публицистика араласпаса өнердің анағұрлым көсегесі көгереді (Қазір кейбіреулер тәржімалап жүргендей ол көсемсөз емес, серкесөз
Қойды серке, ойды серкесөз бастайды)
Бұл орайы келген соң айтылып отырған кеп
Әйтпесе, бүгінгі сағы сынып, әдебиет босағасында сүмірейіп тұрған қазақ сынына кім құлақ түріп жатыр?
Айтпақшы, Қ.Асанов шығарма­шылығы жөнді сын көрмей келеді әлі
Оны одан емес, жанр жауап­кершілігінің жоқтығы мен әлсіре­генінен іздеген дұрыс сықылды
Төл туындылар тосырқатпайды
Олардан көктем Алтынкүрегінің жылы лебі есіп тұрғандай
Ол Айша бибінің бүгінгі сіңлісімен отау құрып, болашаққа бірге аттанды
Қос терезедегі жыр жарығы сөнбейтіндей ешқашан
Жан-жағын жалмап келе жатқан қызылкөз пәле жаһандану құбылысынан қалыс қалып, кісі қайтып қол қусырып қарап отырады? Қаншама тіл мен діл жойылып, шырайға шіркеу түсті? Арынды арғымақтарға бұғалық салынып, қырандар қанатынан қырқылды, данышпан беймаза оймен құс төсекте дөңбекшіді?
Әрине, өзі болмаса (еңбек, еңбек және еңбек!) поэзия патшалығының қасиетті төрінен оған ойып орын алып беретін сарапшы емеспін
Бәріне алдияр уақыт – төреші
Ақын Алла берген дарынымен бағаланады
Төккен тер, еткен еңбек еш болмағай! Қ.Асанов жетпісті алқымдады дегенге ешкім сенбейді
Алайда өмір өрнектері өлеңде өріліп, кең өріс тілейді
Ең бастысы, ол отбасында ошарылып қалмай, мылтықсыз майданға араласып, руханият дүниесі үшін күрестің алғы сапында кетіп бара жатыр.
…Бір жолы Ы.Кененбаев, Б.Әлім­жа­нов, Қ.Асанов және басқалар бас қо­сып, түнде бейуақытта кездейсоқта зайыптарымызды сынағымыз келіп жеребе тартылды
Ол кезде Жазира мен Жарқын кішкентай болатын
Біз келгенде Күләш ет асып, бәйек болып асты-үстімізге түсті
Бір себептермен содан дәм-ауыз тимей асығыс аттанған болатынбыз
Әлі күнге иек қышытып бұрқырап піскен сол еттің исі келеді.
Сәт сапар! Жыр-тауына қарай іңкәр іздер өрлеп тартып барады.
Аян-Сейітхан Нысаналин
