Оңтүстiк жұртына орнықты ой айтып, бiрлiк пен берекенi бекемдей түсудi басты бағдар еткен облыс әкiмi жанындағы «Ырыс алды – ынтымақ» қоғамдық форумы дәстүрлі түрде өтіп келеді
Ықылым заманнан дуалы ауыз бабаларымыз елдiң тұтастығына, ауыл-аймақтың ауызбiршiлiгiне сызат түсiрмей, ұлағаты мол қариялар жиi ақылдасып, елдiң мүддесi, ұрпақ тәрбиесi, ұлттың бiрлiгiне қатысты келелi ойларымен бөлiсiп отырған
Мiне, сол дәстүр Тәуелсiздiк кезеңiнде қайта жаңғырып, татулыққа үндейтiн үрдiске бастамашы болуда.
Жуырда Төлеби ауданының табиғаты тамылжыған «Алма-тау» демалыс орнында келелi жиынның шымылдығы кезектi рет түрiлдi
«Салт-дәстүрлiк iс-шаралардың деңгейiн биiктетудегi зиялылардың, ардагерлердiң және жастардың рөлi» тақырыбын өзек еткен «Ырыс алды – ынтымақ» форумында ұлттық құндылықтарымызды қайта оралту, оларды заман ағымына сай қайта жаңғырту, санасы жат ағыммен шиырланған бүгiнгi жастарды дұрыс жолға бағыттау төңiрегiнде салиқалы әңгiме өрбiдi
Форум жұмысын оның атқарушы хатшысы, белгiлi қаламгер Мархабат Байғұт жүргiзiп отырды.
Алдымен сөз тiзгiнiн алған облыс әкiмi Бейбiт Атамқұлов: «Биыл Тәуел­сiздiгi­мiз­дiң 25 жылдығын тойлағалы отырмыз
Ширек ғасырда бiрлiгi бекем, әлеуетi әлденген ордалы елге айналдық
Рас, осы белеске жетуiмiзге осында отырған баршаңыз еселi еңбек сiңiрдiңiздер
Ендi руханият саласындағы бiраз мәселелерге көңiл аударатын уақыт та жеткен сияқты
Ғасырлар бойы қалыптасқан салт-дәстүрiмiз, әдет-ғұрпымыз түгелдей тәрбиелi ұрпақ өсiру, патриоттық рухы биiк, отаншылдық сезiмi жоғары азамат қалыптастыруға негiзделген
Әйтсе де, кейiнгi жылдары ескiнiң бәрiне ежiрейе қарап, жөн-жосықсыз жаңашылдыққа жаппай ұмтылудың салдарынан дәстүрден бiраз жаңылдық, ұрпақ тәрбиелеуде ұтылдық
Базбiр қиын-қыстау жылдары басты байлыққа баланы емес, басқаны қоюымыздың себебiнен жас буынның бойында жағымсыз қасиеттердiң қалыптасқанын көлегейлеуге болмас
Ұлттың ұлт екенiн оның тiлiнен бөлек салт-дәстүрi, әдет-ғұрпы айқындайды
Ендi осы асыл құндылықтарымызды уақыт ағымына сәйкестендiрiп қайта жаңғыртуымыз қажет» деп жиынға қатысушыларды ашық пiкiр алмасуға шақырды.
«Қазақтың тойы – ұлттық тәрбие бесiгi» деп сөз бастаған облыстық арда­герлер кеңесiнiң төрағасы Жеңiсбек Мәулен­құлов бүгiнгi тойлардың тағы­лым­дық мәнiн арттырудың қажет­тiлiгiне тоқталды.
Ал Оңтүстiк Қазақстан мемлекеттiк педагогикалық институтының бiрiншi проректоры, тарих ғылымының кандидаты, профессор Баршагүл Исабек жастарға дұрыс тәрбие берудегi салт-дәстүрдiң рөлi жөнiнде ой өрбiттi.
Мұнан соң ұрпақтар сабақтастығы мен руханият мәселелерiн насихаттаудағы БАҚ-тың рөлi жөнiнде облыстық «Оңтүстiк Қазақстан» газетiнiң директор-бас редакторы Абай Балажан сөз сабақтады.
– Ұлт көсемi Ахмет Байтұрсынов газеттi ұлт тәрбиешi ретiнде қарастырады
Осыдан кейiн қазақ газеттерiнiң асыл мұраты айқындала түседi
Ол – ұлтқа адал қызмет көрсету, ұрпақ тәрбиесiне атсалысу
Ұрпақ тәрбиесi мәселесiнде ұлттың салт-дәстүрiн насихаттаудың маңызы зор
Тоқсан жылдан аса тарихы бар «Оңтүстiк Қазақстан» газетi шыға бастаған күндерiнен бастап-ақ осынау киелi мәселеге шетiн қараған емес
Кешегi ағаларымыз салт-дәстүр жоғалса, ұлттың да жоғалатынын бүкiл жан дүниелерiмен сезiндiрдi
Бiз де осы жолдан қиыс кетпек емеспiз
Осы айдан бастап редакция жанынан «Дәстүр» клубын аштық
Бұған қатысты материалдарды айына екi рет берiп отыруды ұйғарып отырмыз
Ұлттық салт-дәстүрлердi ұлықтау үшiн мынадай ұсыныстармен бөлiскiм келедi
Атап айтқанда, бiрiншiден, меншiк нысанына қарамастан барлық қазақтiлдi газеттерде салт-дәстүрге байланысты арнайы айдарлар ашылса, екiншiден, осы тақырыпқа қалам тартатын жазармандарды ынталандыратын конкурстар өткiзiлсе деймiн, үшiншiден, телеарналарда салт-дәстүрдi насихаттайтын әрi үйрететiн арнайы бағдарламалар болса
Менiңше, осының бәрiн үйлестiре алатын облыстық iшкi саясат басқармасы болар едi деп ойлаймын, – дедi.
«Келешек жастардың қолымен жасалады
Елбасы айтқан «Мәңгiлiк Ел» идеясын жүзеге асырушылар да солар болмақ
Бұл тұғыр жаны мен тәнi ұлты үшiн жаратылған ұлтжанды ұрпақтың қолымен нықталатынын ескерсек, қазiргi толқынды осы бастан ұлттық тәрбиеде сусындату – ең басты мiндет» деген облыстық жастар ресурстық орталығының басшысы Ерлан ­Айтбаев дәстүрдi жаңғыртудағы жастардың бастамашылдығына тоқталды.
Келелi кеңесте пiкiр айтушылар да аз болмады
Облыстық iшкi iстер департаментiнiң бастығы Асқар ­Оспанов, облыс прокуроры Ибраһим Иманов, облыстық мәслихаттың депутаттары Өмiрзақ Мелдеханов, Лесбек Тәшiмов, шәмшiтанушы, сазгер Қалдыбек Құрманәлi ұлттық құндылықтарды қайта оралтуға қатысты құнды ойларымен бөлiстi.
Қазақта «Кеңесiп пiшкен тон келте болмас» деген тамаша сөз бар
Ендi халқымызбен бiте қайнасып келе жатқан салт-дәстүр, әдет-ғұрпымыздың өзгеше сипатта өрбуiне, ел арасындағы рушылдық дерттiң дендеуiне, сүттей ұйыған шаңыраққа жат ағымдардың сыналай кiруiне тосқауыл қою – форумның пәрмендi күресiне айналуы қажет-ақ
Ең бастысы, қаза-қайғыдағы ысырапшылдық, той-томалақтардың дарақылықпен өтуi Абай атамыз айтқандай, «бекер мал шашпақ» үрдiсiнiң кең етек алуы естi жандарды ойландыруы тиiс
Бұл – форумға қатысушылардың ортақ ойы.
Дәулет ТҰРСЫНҰЛЫ
ШЫМКЕНТ
