Қазақ жерінің қай өңірі болса да қасиетті де, қадірлі екені рас
Әйтсе де, ұлт үшін Ұлытаудың орыны өте ерекше екені де даусыз
Елдің елдігі, ердің ерлігі сынға түскен небір қысылшаң шақта қазақтың игі жақсылары бас қосып, үш биі бәтуә жасап, үш жүзі мәңгілік бірлікті қалайтынын білдіріп, тасты қашап, таңба салды
Тәуелсіздікке, бостандыққа қол созды
Басынған жауды тойтарды, ұлттың ұлттығы сақталды
Ұлытау – міне, осынысымен де құнды, осынысымен де тарих үшін бағалы
Қасиетті таудың ұлтымыз үшін қаншалықты қымбат екенін тұңғыш Президентіміз – Н.Ә.Назарбаев еліміз тәуелсіздік алған алғаш жылдары сөйлеген сөзінде «…Біздің Ордабасымыз бен Ұлытауымыз бар», – деп арқа төсіндегі ұлттың тауына үлкен баға берген еді
Шынында да, қазақ тарихы, қазақ ұлты жайлы қандай да бір сөз қозғала қалса, қалай да олай Ұлытауға бір соқпай, оны айналып өту тіптен де мүмкін еметей
Осы таудың етегінде елдің елдігін белгілеп, мемлекеттігінің шаңырағын көтерген Хан ордасының орны тұр
Осында Керей мен Жәнібек қазақ мемлекетінің қадасын қадады
Содан бергі хандардың бәрі де ұлықтау рәсімін Ұлытауда өткізгені мәлім
Осында 793 қой жылы (1391 жыл) Ақсақ Темір Тоқтамысқа қарсы жорыққа шыққанын білдіріп, Алтын шоқыға таңбалы тасын қалдырды
Хандардың хандары атанған атақты Шыңғыстың да атының тұяғы осында тиді
Оның үлкен ұлы Жошының мазары Кеңгірдің бойында тұр
Елдің азаттығы мен бостандығын аңсаған қазақтың соңғы ханы Кенесары Ұлытауға ордасын тігіп, үш жүздің басын біріктіруге ұмтылды
Хандық дәрежесін осы тауда ұлықтады
Хан Кене ордасын көтеріп, хан тағына отырғаннан кейін, тура 152 жыл 8 күн өткен соң дәл сол Хан ордасы атанған қасиетті жерде бүгінгі Елбасымыз Н.Ә.Назарбаев 1993 жылғы қыркүйектің 15-ші жұлдызында ақшатырға кіріп, алтын таққа арқасын сүйеп отырды
Бұл да болса қазақ халқының көп жылдар бойғы арманы мен ойының жүзеге асқанының жарқын көрінісі десек болады.
Шыны керек, ұлттың тауы – Ұлытау халқымызбен бірге жасап келе жатқан көненің көзін көрген жер
Бұл жерде Ресей патшасы бекініс орнатуға жарлық бергеннен бұрын да ел қоныстанып, мекен еткені белгілі
Ол бәз біреулер айтып жүргендей, 1843 жылы ғана өмірге келген мекен емес
Ұлытаудың өз басында ел қоныстанғанына үш мың жыл артта қалғанын белгілі ғалым академик Әлкей Хақанұлы Марғұлан өз зерттеулерінде толық ашып көрсетіп, дәлелдеп берді
Демек, мұнда ұлтымыздың үш мың жылдық тарихы жатыр

Патшалы Ресей бекініс салса, кеңестік кезеңде қосалқы шаруашылық құрылды
Дәлірек айтсақ, патша бекінісінің салынуы ол сол кездегі биліктің бір белгісі болатын
Ал, кеңестік кезеңде шаруашылықтардың құрылуы жаңа кезеңнің дәуірлеу тұсына тұспа-тұс келетіндей
Патша тақтан құлағаннан кейін кеңестің қызыл жалауы көтерілгенде Ұлытаудың басында Қарсақбай мыс зауытының жұмысшыларын азық-түлікпен жабдықтау үшін Ұлытау қосалқы шаруашылығы құрылды
Ұлытаудың бөктерінде өндіріс өрендері емделіп-демалатын сауықтыру орындары ашылды
Бұл жердің болашағына Қаныш Имантайұлы Сәтбаев үлкен үміт артты
Сол кездегі жағдайға орай Қазақ КСР-і Жоғарғы Кеңесінің төрағасы, Ұлытаудың өз тумасы Әбсамат Қазақбаевтың 1939 жылғы 18 қазандағы «Ұлытау ауданын құру туралы» Жарлығына орай Қарсақбай ауданынан Ұлытау бөлініп, жеке аудан болып құрылды
Содан беріде де Ұлытаудың басынан биліктің бишігі бірнеше рет үйіріліп өтті
Қарсақбай мен Ұлытау – екі аудан бірігіп Жезді ауданын құрады
Одан кейін 1972 жылы Ұлытау ауданы Жездіден бөлініп, тағы жеке шықты
Ал, 1997 жылы Жезді ауданы оңтайландырылып, Ұлытау ауданының құрамына қосылды
Бүгінде Ұлытау жер көлемі жағынан елдегі ірі аудандардың бірінен саналады

 
Мақсат – жаңа биіктерге жету
 
«Ұлттың тауы – Ұлытау» – деп, ұлтымыз әспеттеген қасиетті таудың тарих алдындағы алар орны бөлек екені белгілі
Ұлытау десек ұлтымыз ойға оралады
Ал, ұлтымыз десек, әрине, үш жүздің басын қосқан Ұлытаудың ел өміріндегі белгі-бедерлеріне зер саларымыз ақиқат
Ал, ондай айтулы оқиғалар мен тарихи тұлғаларға қатысты мағлұматтар мен мұрағаттар бұл тауда – Ұлытауда жеткілікті
Тарих тізбесіне көз салсақ Ұлытаудың төріне ел билеген көсемдер, тілінен бал тамған шешендер, білегінен күш саулаған батырлар малдас құра отырып келелі кеңес өткізгенін, елдің ертеңін болжап, болашағына көз жібергенін көреміз
Ел қамын жеген Едіге деп халқымыз айтатын Едіге батырдың ақтық демі шыққан жері, мәңгілік мекені болған жері де осы – Ұлытау
Таудың ең бір биік шыңы осы батыр Едігенің атымен аталуы да оған деген халықтың  құрметінің белгісі болар
Осы тауда жүздеген мың қосынын соңына ертіп, Ақсақ Темір ат шалдырды
Жошының бейіті тарих сыр шерткендей маңғаз қалпында алыстан көз тартады
Ал, оның қасында Кеңгірдің қара тасынан қарапайым тұрғыда қаланып, салынған Домбауылдың кесенесі қазақ сәулет өнерінің шынар биігіндей десек қателеспейміз
Жерұйық іздеген Асанқайғы бабамыз Ұлытауға келіп  «Таптым жердің ұйығын» деп демалып, осында көз жұмыпты дегенді көнекөз қариялар ұрпақтан-ұрпаққа қалдырып кетті

Тарихи мұралар, ұлттық құндылықтар да мұнда аз емес
Таудың әр бөктерінде елдің өткенінен хабардар ететін, тас бедерлер жетерлік
Өзінің тарихын сонау тереңнен алатын Ұлытаудың атағы мен даңқы алысқа жеткен
Ұлытаудан өндірілген мыс батыс пен шығысты, оңтүстік пен солтүстікті жалғаған, шарлаған керуеншілердің ең бір бағалы бұйымы болып саналған
Бұл туралы мағлұматтарды сонау андрон мәдениет кезіне апарып тірейтін зерттеулер нәтижесінде бүгінгі ұрпақ ұғынып, біліп, танып түйсінді
 Сөйтіп, Ұлытау мен Жездінің ортасындағы – Талдысайдағы қазба жұмыстары осыны көрсетіп берді

Ұлытаудың өткені туралы қанша айтсақ та артық болмас
Ал, оның бүгінгісіне тоқталсақ, кешегі істеген істердің нәтижелі болғанын тілге тиек етеміз
Ұлытаудың малға жайлы, шаруашылыққа қолайлы, өндірістің өзегі болған табысты өңір екенін бұрынғы бабалар білген
Содан да сол өңірге табан тіреген
Кейін онда әкімшілік орта орналасты
Нақты айтқанда 1939 жылы 18 қазанда Ұлытау ауданы құрылды
Содан бері міне, 70 жыл артта қалды
Бүгінде аудан құрылғанына 70 жыл толуын атап өту шаралары қолға алынды
Осы жылдар көлеміне зер салсақ тарихи таудың асты қазына, үсті ырысты болғанын көреміз
Негізінен ауыл шаруашылығы саласына бейімделген аудан еңбекшілерінің басым бағыты мал шаруашылығы
 Әйтсе де, 1990 жылдардан бері мұнда «Егінді» жене «Терісаққан» шаруашылықтары құрылып егіншілік те өріс алды
Бастауын сонау Қарсақбай қосалқы шаруашылығынан алған бау-бақша өсіру саласы да ойдағыдай өркен жайып келеді

Селолық округтер мен аудан орталығында әлеуметтік-мәдени салаларға ерекше назар аударылуда
Ауданның экономикасы жылдан-жылға жаңа табыстарменен молайып, толыға түсуде
Бұл өз ретінде алға қарай дамудың алғы шарттары десек те болады
Осы ретте Елбасы Н.Ә.Назарбаев үстіміздегі жылғы өткен «Нұр Отан» халықтық демократиялық партиясының ХІІ съезінде сөйлеген сөзінде бүгінгі дағдарыстан шығу жолдарын айта келіп, экономиканың жаңа биіктерге қалай қадам басуы жайын нақтылап берді
Елбасы айтып бергендей, бұл дағдарыс өтеді де кетеді
Ал тұрақты экономика ел дамуының негізгі тұтқасы десек, бүгінгі таңдағы атқарар істеріміздің ауқымы зор, көлемі кең
Осы бағыттағы жұмыстардың басын біріктіріп «Жол картасы» есебіменен жаңа биіктерді белгіледік
Бұл жолда басты бағыт жұмыссыздықты болдырмау және дағдарыстан кейінгі тұрақты дамудың нақтылы шарттарын жасауға негізделді
Аудан теміржолдан қашықта жатыр
Сондықтан да қатынас тек автокөлік арқылы жүргізіледі
Аудан аумағында республикалық, облыстық және аудандық деңгейдегі жолдар өтеді
Осыларды тұрақты күтіп пайдалану, өте жауапты істердің бірі десек, оның да өзіндік қиыншылығы бар екені жасырын емес
Әсіресе, қыс, көктем айлары жолдың нағыз қиындық туғызатын кезеңі
Бұзылған жолдарды жөндеу, жаңалау, пайдалануға беру ісі табандылықты талап етеді
Жол жайлы болса көліктің жүріп-тұруы жеңілдейді
Жетер жерге дер кезінде жетесің
Бірақ, бәрі ойлағандай бола бермейді
Табиғаты өте қатал, қысы суық, көктемі лайсаң, жазы жаңбырлы өңірде жолды бақылап күтіп ұстау ерекше ыждаһаттылықты қалайды
Осыған орай қаражат мәселесі де көп жағдайда шешуші роль атқаратынын жасыра алмаймыз
Биылғы жылы «Егінді», «Қорғасын», «Бозтұмсық», «Жыланды» селолық округтеріндегі жергілікті автокөлік жолдарын жөндеуге қыруар қаржы бөлінді
Жезді кенті мен Ұлытау селосындағы ішкі жолдар жөнделді.
Аудан экономикасының басты тірегі – ауылшаруашылығы
Бүгінгі таңда аудандағы шаруа қожалықтары мал шаруашылығымен қоса  егіншілікпен де айналысады
Қазіргі шаруашылықтарда 43333 бас ірі қара, 253532 қой-ешкі, 16859 бас жылқы, 429 түйе бар
Мал шаруашылығы жыл-жыл сайын алға қарай жылжып келеді
Тек, өткен жылдың осы мерзімімен салыстырғанда аудан бойынша ет өндіру 105 пайызға, сүт 104 пайызға асыра орындалды
Алдағы уақытта да бұл жұмыстар жүйелі жалғасын таба берері сөзсіз.
Жері байдың – елі бай деген
Жерінің асты қазына, үсті ырысты Ұлытау өңірінің негізгі байлығы жер бетінде де, астында да жетерлік
Атағы алысқа кеткен «Қазақмыс» корпорациясы, «ДостауЛитос» ЖШС-і,  Құмкөл кенішіндегі мұнай өндіруші «ПетроҚазақстанҚұмкөлРесорсиз» АҚ-ы, «Торғай Петролеум» АҚ-ы, «Қор» Мұнай компаниясы АҚ-ның кәсіпорындары аудан бойынша 8634,8 гектар жерді пайдаланып, жыл сайын ауданның бюджетіне пайда келтіріп отыр
Өндіріс орындарымен байланысымыз да жоғары деңгейде дами түсуде
Ең бастысы өндіріс басшылары ауданға   өздерінің қолдарынан келетін мүмкіндіктеріне орай нақтылы көмектерін беріп, ауылшаруашылығының екінші тынысының ашылуына көмек қолын созуда.
Аспандағы аққуға үнін қосқан Тайжан ақынның мекені болған Ұлытауда небір дүлдүл әншілер, төкпе күйшілер өтпеді дейсіз
Шежіреден сыр шерткен Иманжан Жылқайдарұлының өнегесін үлгі тұтқан ұландар да жетерлік
Аудан бойынша кезінде үш халық театры, төрт халықтық ән-би ансамблі көпшіліктің алғыс, ықыласына бөленсе, бүгінде осы ұжымдарды қайтадан қалпына келтіру жұмыстарына көңіл бөлінуде.
Ұлытау ауданының ұландарының арасынан республикаға белгілі тамаша танымал  тұлғалар шыққан
Қазақ жұрты Төрегелі Шарманов, Камал Смаилов, Өмірхан Байқоңыров, Мұхамеджан Қаратаев, Мұқан Иманжанов, Айтмұқан Абдуллин есімдерін құрметпен атаса, Ұлытаудың төл перзенттеріне сүйсінгендігі болар
Қазақтың тұңғыш әскери-ұшқышы Серікбай Асатов Ұлытаудың биігінен кең әлемге қанат қақты
Шығыс ұлдарының шоқтығындай болып жарқырай көрінген Баубек Бұлқышевтың жалынды жырлары оның бүгінгі ұрпақтарының жүрегінде мәңгілікке сақталды
Халқымыз «Елу жылда ел жаңа» дейді
Демек, шаңырақ көрегеніне 70 жыл толып отырған Ұлытау ауданының жаңару кезеңі енді басталды деп айтуға болады
Сонау кеңестік кезеңде республика бойынша артта қалға елу ауданның қатарында болған Ұлытау егемендік алғаннан кейін елдің ерекше назар салатын қасиетті мекеніне айналып, көпшіліктің көз алдында көркейіп келеді
Сәулетті үйлер, сәнді сарайлар бой көтеруде
Бір кездері Жезқазған мен Ұлытаудың арасында апталап жүретіндер қазір екі араға көтерме жол салынғаннан бері енді көзді ашып-жұмғанша дейтіндей лезде барып келеді

Биылғы оқу жылының соңында №1 Ұлытау орта мектебі кешегі Камал мен Төрегелді салған ізді жаңғыртты
Осы мектепті үш бірдей озат оқушы «Алтын белгімен» бітіріп шықты
Ауыл ақсақалдары мұны жаңа дәуірлеудің бастамасына балап отыр
Ертеңгі Камал мен Төрегелділер осылардың арасынан шығады деп үміттенеді
Әрине, «ел болса ер туғызбай тұра алмайды», – дегендей ат тұяғын тай басса, нұр үстіне нұр емес пе?! Жақсыларды ардақтап, құрметтеу елдік парыз
Қазақ журналистикасында өзіндік мектеп қалыптастырып өткен журналист, жазушы-публисист Камал Смаилов есімін есте мәңгі сақтау шаралары қазір қолға алынып жатыр
Ол ісіміз нәтижелі болады деп сенеміз

Қарт Ұлытаудың бөктері малға, алқабы астыққа толған молшылықтың басы екенін бұрынғы өткен үлкендер кейінгіге әдемі әңгіме ретінде айтып, ұғындыры, ұқтырып кетті
Ұлытаудағы ұл-мен қыз сол ата-бабалардың аманаты мен айтқандарын тапжылтпай орындауға ұмтылып келеді
Осы мақсатта береке мен бірлікті алға ұстай отырып, жаңа  биіктерге қол жеткізу әрбір ұлытаулықтың қасиетті борышы болып табылады

Жаңбырбай Дәрібаев, Ұлытау ауданының әкімі
 
Жұмақ мекен
 
Кезінде 12 мың тұрғыны болған Жезді қалашығының әлеуметтік келбеті соңғы жылдары тым жүдеп кеткен еді
Ол, әрине, халықтың әл-ауқаты мен жұмыспен қамтылуына негіз болған Жезді марганец кенішінің тоқтап қалуы бұл жағдайға басты себеп болды
Кезінде ұлы ғалым Қ.И.Сәтбаевтың өзі марганец кенінің әлемдік маңызы бар екенін Мәскеудің алдында дәлелдеп, Ұлы Отан соғысының ауыр жылдарында ғажайып қысқа мерзімде (38 күнде) іске қосылған кеніштің әлі де бағы жанарына сенген
Мен де сол Қанекең ісіне берілген жанмын
Өз басым бар ғұмырымды осы өндіріске арнадым
Рас, бүгінде кешегі қиыншылық сейіліп келеді.
Облыс әкімінің «Жол картасы» бағдарламасына енгізілген іс-шаралар қатарына Жезді кентіндегі мәдени-әлеуметтік, тұрмыстық нысандардың да қамтылуы көңілге алғыс сезімін ұялатады
Қалашық халқы үшін 50 жылдан астам шешімін таппай келе жатқан, тіпті, намысқа тиетін мәселе – орталық моншаның істен шығуы еді
«Жол картасы» бағдарламасы бойынша биыл сол монша қолға алынды
Қарап тұрып қуанасың
Ғимараттың іші-сырты жаңа сәулет талаптарына сай жөнделіп, әрлендірілуде
Осы жақсы істің игілігін халық көретінін ойлағанда ел үшін жасалып жатқан жақсы бастамалардың баянды боларына көңілде сенім ұялайды

Қалашықтағы екі мектепте 500-ге жуық бала оқиды
Жастар да көп
Бұрын жалғыз мәдениет үйінде мерекелерде өтетін іс-шаралар болмаса оқушы-жастардың бос уақыты болымсыз тірлікпен өтетін
Енді, алла игілігін көрсетсе, биылғы жылы «Жол картасы» бойынша орталық спорт залы қайта жөндеуден өткізілуде
Бұл жерде жастардың негізгі спорт түрлерімен айналысуына толық мүмкіндік бар.
Облыстың «Жол картасы» бағдараламасының біздің қалашық үшін екінші бір аса маңызды игілігі – халықтың әлеуметтік мұқтажына назар аударылды
Яғни, уақытша болса да осы екі нысанда жүздеген адам жаңа жұмыс орнымен қамтамасыз етілді
Әсіресе, жастар
Жұмыссыздар Қарсақбайдағы кәсіптік лицейден құрылысшы мамандықтарына қайта даярлануда
Осының барлығы «Жол картасы» әлеуметтік серпінді бағдарлама екендігін дәлелдейді.
Әркімге өзінің туған жері, ауылы әлемнің ең жұмақ мекені секілді
Оның көркейіп, абаттануы көңілге ризашылық ұялатады
Мұның сыртында қалашықта 1 шақырым негізгі жол асфальтталып, пайдалануға берілді
Ел игілігі үшін жасалған әрбір жақсы істің қайтарымы болатыны сөзсіз

Сағынтай Тембаев,
еңбек ардагері, Жезді қалашығы ардагерлер кеңесінің төрағасы.
 
Сылдырлай аққан – Сарысу
 
Елімізде жаппай жекешелендіру жүріп жатқан кезде «Мұның аяғы енді не болар екен?» деп уайым жегендер аз болған жоқ
Әйтсе де, жаңа жүйенің де берері мол екеніне ұзамай көзі жетті
Кезінде атағы республикаға жайылған Сарысу асыл тұқымды мал зауыты да осы кезеңде еңбектің жаңа қатынасына – меншік иесінің өзгеруіне бірден бейімделе қалған жоқ
Шаруаның ыдығын білетін білікті мамандар, өз ісінің шеберлері қолда барды шашау шығармай, тындырымды жұмыстардың жобасын қолға алды
Мұндағы негізгі шаруа – асыл тұқымды қой өсіру болып табылатындықтан да мал азығы бірінші кезекке қойылатын
Шабындықтар түгелдей дерлік есепке алынды
Одан түсетін өнім орталыққа бөлінді
Нәтижесінде селодағы әрбір үй қолдағы малына жетерлік мал азығын дайындау мүмкіндігіне ие болды
Кеңестік кезеңнің өзінде өзен бойындағы елдің дәулеті жайлы жақсы әңгімелер айтылатын
Ал, жекеменшікке шыққаннан кейін тасыған дәулет бұрынғыдан да молайды
Бұл ретте шаруашылықтағы негізгі істерді атқарып жүрген азаматтардың иығына түсетін жүк жеңіл емес екендігін айта кеткен жөн
«Сарысу» шаруа қожалығынан тараған жеке шаруа Мырзабек Ақшалов ауылдағы әр отбасының жайлы тұрмысқа қол жеткізуіне ерекше назар айдарып келеді
Ол село орталығындағы әр отбасына өзі жекелей арнаулы көмек көрсетеді
Селодағы мектеп, аурухана басқа да әлеуметтік қызмет көрсету орындарына да оның ұсынып жүрген қолқайыры аз емес
Оның жекелей қолдауы арқасында қазір Жезқазғанға жеке автобус қатынап тұр.
Селосы орталығында 215 отбасы тұрады
Олардың 139-ы зейнеткер
Біздің ауылымызды кей-кейде «батыр аналар ауылы» деп те айтады
Оның да жөні бар
Селода 10 ана «Батыр ана» атағын алса, 84 ана көп балалы аналар қатарын толықтырып отыр
Болашақ жастардікі десек, ертеңгі күннің ерлері арамызда өсіп келеді
Бір айта кетерлігі жер-жердегідей кеңестік шаруа тарағаннан кейін басқа жаққа көшіп кету сияқты көріністер біздің ауылдан орын алған жоқ
Қайта жас отаулар көбейіп, қатарымыз өсіп келеді
Ұлытаудың бір саласы сылдырлай аққан – Сарысу өз ағысынан жаңылған жоқ

Қобланды Аппазов, 
Сарысу селолық округының әкімі
 
Өрлеу
 
Бүгінгі күндері Ұлытау ауданы өзінің 70 жылдық мерейтойын лайықты атап өтуге қызу дайындық үстінде
Өткен ғасырдың 70-ші жылдарында құрылып, «Урожайный» кеңшары атанған, осы кезеңде іргелі шаруашылыққа айнала білген ауданның солтүстік батысында орналасқан елді мекен кезінде егіншілік кәсіппен айналысып дәуірлеп тұрды
Осы Ұлытау-Жезқазған өңірінің механизатор, малшы, құрылысшы, агроном мен мұғалім және басқа да мамандық иелері осында еңбекке араласуды қалайтын
Тұрғын үй алу мәселесі қалаға орналасудан да қиын болатын

Негізінен бидай өсіруге мамандандырылған шаруашылықтың аты одақ көлемінде танылды
Іргедегі екі өндірісті қала – Жезқазған мен Сәтбаевты және ауданның өзін көршілес «Терісаққан» шаруашылығымен бірге астық өнімдерімен қамтамасыз етуге үлкен үлес қосты
Осы жылдарда шаруашылық бірнеше рет одақтық, республикалық жарыстардың жеңімпазы болды
Кеңшардың құрылған күнінен өзі зейнеткерлікке шыққанға дейін 18 жыл басшы болған, сол кездегі Жезқазған өңіріндегі өндірістің шебер ұйымдастырушыларының бірі атанғанБ.Бекмағанбетов, кәсіподақ комитетінде еңбек еткен Е.Толысбаев, бас агроном С.Тұрғынбеков, еңбек ардагерлері ағайынды Төлеу, Мәжит Әбдуалиевтер, А.Әліпбеков, М.Смағұлов, Ж.Қуанбеков  сынды азаматтар шаруашылықты да көтерді, өздері де табыс пен мадақтың биігінде болды

Кеңес одағы ыдырап, еліміз егемендік алған алғашқы жылдары заман ағымына сай «Егінді» аталған ауылды нарық қиыншылықтарының толқыны соғып өтті
Экономикалық байланыстардың үзілуі егіске қажетті жанар-жағар май, бөлшек саймандар, жаңа техникаға қолбайлау болды
Тіпті, қиындықпен өсірілген астық та қаржыға айнала алмады
Осы кезде шаруашылықтың барлық саласында жекешелендіру жүріп, шаруа қожалықтары құрылды
Олар алғашқы кездері істі толық меңгере алмай қиындықтар көргенмен, бірте-бірте өрлеу жолына аяқ басты.
Бүгінде Егінді ауылы қайта өрлеу кезеңін бастан кешуде
Егіншілік көлемі мен мал басы өсті.
Өткен 2008 жылы 7600 гектар алқапта дәнді-дақыл себілсе, биыл ол 1209 гектарға өсіп, 8809 гектарды құрап отыр
Осындағы өлшеммен алғанда ірі шаруа қожалығы болып есептелетін Б.Нұржановтың «Кеңгір» шаруашылығында 1200 гектар бидай егілді, 125 ірі қара, 400 қой өсірілуде
Онда 27 адам жұмыспен тұрақты қамтамасыз етілген
«Береке» атты Ж.Күнеділовтің шаруа қожалығы туралы да осыны айтуға болады.
Егіспен айналысушыларға қаржылай көмектер көрсетіліп, биылғы жылы шаруа қожалықтары 3,964 мың теңге егіске субсидия алды
Мал шаруашылығы да айтарлықтай дәрежеде өркендеуде
Әріге бармай өткен жылмен салыстырғанның өзінде мал басы ірі қарада 1160 бастан 1234 басқа, жылқы 490 бастан 516 басқа, қой-ешкі 2684 бастан 3579 басқа жетті
Бұл ауыл бойынша 154 тонна ет, 148 тонна сүт өндіруге мүмкіндік беруде.
Елді мекенді дамыту ауданның арнайы қабылдаған әлеуметтік-экономикалық даму бағдарламасына сәйкестендірілді
Ол алдағы жылдарға арналған бағдарлама негізінде жүзеге асырылуда.
Бұдан екі жыл бұрын кезінде жылу болмай тоқтаған мектеп үйі биыл күрделі жөндеуден өтіп, білім ошағында оқу-тәрбие жұмысын жандандыруға оң ықпалын тигізді
Биылғы жылы мектеп бітірушілер арасында өткен Ұлттық тестілеуде біздің мектеп оқушыларының барлығы жоғары нәтижелерге қол жеткізді

Қиын кездерде барлық жерде орын алғандай, бізде де клуб жекеге өтіп кеткен еді
Клуб қайтып алынды, ауыл тұрғындарының күшімен оны жөндеу жұмыстары жүргізілді
Оның ішінен кітапхана ашылды, онда 3765 кітап қоры жинақталды
Қазір мұнда 127 оқырман бар
Ауыл азаматтарының өзі 1370 кітап жинап өткізді

Қоңыр Смағұлов,            
Егінді селолық округінің әкімі.
 
Қозы менен Баян өскен жер
 
Халық ақыны Иманжан Жылқайдарұлы өзінің туған жері –  Ұлытауға арнаған бір өлеңін:
– Басында Ұлытаудың тұздың көлі,
Алады оны ерте-кеш Ұлытау елі.
Етегі Балдырғанды, Бақалы көл,
Қозы менен Баянның өскен жері, – деп бастайды
Ертеректе жазылса да осы жыр шумағы әлі күнге дейін көңіл төрінде тұр
Оның бір себебі  туған жерге қатысты болса, екіншіден осындағы Қозы мен Баянның өскен жері дегені де ойдан кетпейді
Шыны керек, «Қозы Көрпеш – Баян сұлу» қиссасында Бақалы, Балдырғанды көл қатар айтылып, Балталы, Бағаналы елін тілге тиек етпей ме?!
Ал, жырдың нұсқасында да Балталы, Бағаналы елі айтылатынын еске алсақ, аталған екі рудың ұрпақтары табан аудармай осы таудың етегінде өмір сүріп келеді
Міне, осындай жайларға ой жібере келе, Қарабайдың Бетпақтың сорын кесіп өткеніне тоқталсақ, ол да осы Арқа мен Шудың аралығындағы ай тақыр екенін аңғарамыз
Демек, Аягөзге қарай көшкен көш Ұлытаудан басталған ба? – дегенді көңілге қондыра береді.
Әрине, тарихы мол таудың әр тасы шежіреден сыр шертері анық
Оның әрқайсысына зер салып, зерделеген жан ұлттың ұйысқан жері де Ұлытау болғанына көзін жеткізе түседі
Мұнда еліміздің тарихына қатысты деректер жетерлік
Үш жүздің басын біріктіріп, ұлт ретінде ұйымдастырған жердің халқымызға қадірлі, қасиетті болуы заңды
Сонау ата-бабалар салған сара жол – бірлік, береке, ынтымақ жолы бүгінгі ұрпаққа жалғасты
Оның жарқын мысалын аудандағы өрелі істерден де көруге әбден болады
Аудан өзінің жетпіс жылдық мерейтойын лайықты қарсы алуға ерте кірісті
Алдымен аудан орталығындағы сәулеттендіру ісі екпінді қолға алынды
Елдімекендерде де лайықты іс-шаралар ұйымдастырылуда
Қандай да бір игі жұмыстардың басы-қасында жалынды жастармен бірге еңбек ардагерлері, ақсақалдар жүргені де қуанышты
Шалғайдағы аудан болсақ та алыс-жақын жерлердегі жаңалықтардан кенде қалмаймыз
Жолымыз жөнделген
Электр жарығы тұрақты
Мектеп, аурухана жұмыс істейді
Тұрғындардың әлеуметтік-тұрмыстық жағдайлары жылма-жыл жақсарып келеді
Жеке кәсіппен айналысатындардың да еңсесі көтерілді
Дәулеті асқандар қасындағысына қолұшын бере бастады
Осының бәрі айналып келгенде әруақ қонған қасиетті таудың таза, тұнық ауасы мен мөлдір бұлағы арқылы ұрпақ бойына сіңген бабалар батасының белгісі деуге болады.  Әрбір бүлдіршін Қозы мен Баяндай, тау басында жатқан Едігедей ел қамын жейтін ер болуды армандайды
Осындай өткенді үлгі тұтар ұрпақ барда еліміздің еңсесі биік, тұғыры берік боларына сенім мол

Жақия Садықов, 
еңбек ардагері.
 
Кеңгірдегі келісті істер
 
Кеңгірдің бойын ен жайлаған еңбекші ауылдың берекесі мен бірлігі кімге болса да үлгі-өнеге етуге тұрарлық
Аудан алғашқы ашылған 1939 жылдары «1 май» және «Калинин» колхоздары құрылған болса, кейін олардың  бірігуі нәтижесінде «Қаракеңгір» шаруашылығы орнықты
Кешегі аға сұлтан Сандыбайдың Ерденіне құтты қоныс, жайылым мекен болған бұл өңір нағыз түгін тартса майы шығатын берекелі де мерейлі жер деп саналған
Шынында да шаруаға жайлы жер
Мұнда мыңдап жылқы, отарлап қой өрді
Кезінде Қаракеңгір шаруашылығы республиканың бірнеше дүркін жарыс туын жеңіп алды
Заманында жастар бригадасы да осында алғаш болып қанат жайды
Осының бәрі шаруашылықтағы әрбір еңбек адамының әлеуметтік-тұрмыстық жағдайының өсіп-өркендеуіне ықпал етті.
Ел егемендік алып, тәуелсіздік таңы атқанда да жарқын істер бұрынғысынан да үдей түсті
Бұрын бірі бәрі үшін болса, енді әркім өзі үшін еңбек ету үдерістерін ұстана бастады
Өзім дегенде өгіз қара күші бар қазақ емеспіз бе?! Жекешелендіру сауатты жүргізілді
Рас, алғашқыда абдырап қалғандар да болды
Бірақ, кейін келе нағыз шаруалар өз ісін бекемдеп бекітті
Нәтижесінде қазір шаруашылықтағы әрбір отбасы өзіне тиесілі еңбектің қандай жеміс беретінін түсінді
Селодағы әлеуметтік-мәдени нысандар қайтадан жанданып, халыққа жаңа үлгіде қызмет көрсете бастады
Орта мектеп, аурухана биылғы «Жол картасы» бағдарламасына орай жөндеуден өтті
Аудан мен екі ортадағы автокөлік жолы жақсарды
Алыс-жақын жерлермен байланыс нығайтылды
Елдегі көп айтылып жүрген ауыз су мәселесі бізде де біраз уақыт шешімін таппай, қиыншылыққа түсірген
Кеңгірдің бойында отырып суға зәру болғанымыз жараспас дедік
Ойластырыла келе бұл жұмыстың да көзі табылды
Қазір село орталығында жер-асты суын пайдалану мүмкнідігі туды
14 су құбыры көше бойында көпшілікке таза ауыз суды ұсынып отыр
Электр жарығы үзіліссіз беріледі
Орталықтағы кітапханада 5000 кітап қоры бар
Бұл дегеніміз ауыл тұрғындары кітап оқудан қол үзбеді дегенді білдіреді

Әскербек Жақыпов,
Кеңгір селолық округінің әкімі
