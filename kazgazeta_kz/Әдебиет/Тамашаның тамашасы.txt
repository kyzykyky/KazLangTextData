«Тамаша!»
Осы сөз бүгінде теледидар мен радиохабарлардан, газет-журнал беттерінен жиі айтылатын болды
Бұл жерде біз тіршілікте тамашаның жоқтығы емес, бұл сөздің реті келсін-келмесін қисынсыз қолдана беруі туралы айтпақпыз
Соңғы кездерде дүниедегі барша үлкенді-кішілі құбылыстар осы бір сөздің ғана аясына сыйып сипатталатыны неліктен екен деген сауалға жалпы филологтар, әдеби сыншылар, тіпті психологтар мойнындарын бұруы жөн болар еді
Теледидар, концерт, әлдебір қойылым жүргізушілері, тіпті қандайда болмасын қарапайым өмірлік көріністерді көрермендерге «тамаша!», «тамашалап қойыңыздар» деген шолақ қайырылымды ұсыныстары толас­тамай ағылуда.
Тіпті жағымсыз көріністерді де «тама­шалауға» шақыратын кездері орын алады
Салыстырып талдау үшін, халқымыздың басым көпшілігінің «аузынан түспей келе жатқан, тіпті қандарына сіңген», ана тілі­мізді ығыстыра өзінің бәсекелестік екпінін бәсеңдетпей келе жатқан орыс тіліне сүйенейік
«Тамаша» сөзінің орысша аудармасы: «дивный, восхитительный»
Мысалға, жұрттың назарына ұсынылатын көшедегі кездейсоқ азаматтан алынып жатқан сұхбатқа байланысты орысша: «Ну, теперь предлагаем вам восхититься следующим сюжетом» деу ерсі естілетіні кімге болсын түсінікті және орыс тілінде бұл сөйлем өте сирек қолданылатыны өзінен-өзі айқын
Орыс қауымы болымсыз көріністі «восхитительный» деп таңдай қаға бермейтіндігін әрдайым көзімізбен көріп, құлағымызбен естіп келеміз
Әрине, біздің пайымдауымызша, «тамаша» деген сөз айрықша сезім ұялататын көрініске, құбылысқа аса әсерлеу сипаттамасы ретінде айтылуға тиіс.
Ал қазіргі аталған мысалдарға орай, елеуге жатпайтын күнделікті қарапайым жайттарға байланысты «тамаша» деп әрдайым қолдану – бұл сөздің мәнін төмен­детіп, мағынасын түсіреді
Дау жоқ, әлбетте таңдай қақтыратын ғұмыр белестері, табиғат көріністері, өнер шиеленістері сияқты санқилы «көзге түсер, көңілге қонар» үздік құбылыстар дүниенің төрт бұрышында әрқилы қырларымен ерекшеленетіні, түрлі-түрлі сиқырлы бояулармен әрленетіні сөзсіз
Сондықтан да олар бізге ерекше әсер береді, жадымызда мәңгілік сақталады: сол себепті де олар тамаша
Мысалға, тамашалауға лайықты деп Мысырдың ежелгі «Пирамидаларын», Париждегі Лувр музейіндегі Леонардо да Винчидің «Джокондасын», Дрезден галереясындағы Рафаель Сантидің «Сикстин мадоннасын», Волгоградтағы Евгений Вучетичтің «Отан-ана шақырады» ғаламат мүсінін, Хакімжан Наурызбаевтың «Абай» ескерткішін, астанамыздағы «Бәй­терек» кешенін, Күләш Байсейітова мен Әлібек Дінішевтің дауыстарын, Жания Әубәкірова мен Айман Мұсаходжаеваның орындаушылық шеберліктерін атауға болады
Әрине, өнердің тамаша сөзіне лайықты аталғандай шырқау биіктегі үлгілерінің тізімін жалғастыруға да болар еді, бірақ тиесілі тұжырым жасауға жұртқа танымал осы қысқа тізімдеме де жеткілікті болар деген ойдамыз.
Сонымен тағы айта кетер жайт, мына бір қысқа естелікпен байланысты
Тамаша сөзінің ел аузына жиі ілінуіне үлкен «үлес» қосқан (өнердің құдіреті деуге де болады), кешегі сыйлас болған дарынды режиссер марқұм Лұқпан Есенов еді
Лұқаң екеуміз бас қосып, өткен ғасырдың 1975-76 жылдары болуы керек, атақты «Дос-Мұқасан» вокалды-аспапты ансамбліне арнап бірнеше көлемді телехабарлар ұйымдастырып, қойған едік
Сол жылдары Лұқаң жаңа үлкен жобаны қолға алуға шынайы ынтасын білдіріп, басты ойларының бетін ашып айтатын еді
Кейінірек ол жобаны «Тамаша» деп атады
«Тамаша» атты әзіл-сауық қойылымдары көрермендерге аса ұнап, оларға қатысушы артистер шын мәнінде халықтың сүйіспеншілігіне бөленді
Ал Лұқаң халықтың айрықша құрметін еншіледі
Тамаша сөзінің кең етек ала жайы­луына Лұқаң ұйымдастырған осы әйгілі «Тамаша» тобы себепкер болған еді
Сонда да, өмірлік құбылыстардың заңдылығын бұзбай, әр сөздің өзіндік мәнділігін сақтап, реттілігіне сай орынды қолданайық.
Нақыпбек Сәдуақасов,
заңгер 
Астана
