Таяуда Астана шаһарындағы Ұлттық академиялық кітапхананың жаңадан ашылған залында «Қазақпарат» баспасы арқылы қазақ, орыс және ағылшын тілдерінде жарық көрген Мұхаммед Хайдар Дулатидің «Тарих-и-Рашиди» және Ілияс Есенберлиннің «Көшпенділер» атты кітаптарының тұсаукесер рәсімі болып өтті.
Аталмыш кітаптардың тұсауын белгілі ғалымдар Мырзатай Жолдасбеков, Өмірзақ Озғанбаев, Бүркітбай Аяған, Ислам Жеменей, Әділ Ахметов, Тұрсын Жұртбай, кітапхананың бас директоры Үмітхан Дәуренбекқызы кесті
Рәсімге бас қаланың зиялы қауымы, ақын-жазушылар, мәдениет өкілдері, журналистер қатысты
Шығып сөйлеген шешендер осынау еңбектердің тарихи маңыздылығын баса айтып, биылғы Қазақ хандығының 550 жылдығына орай тамаша тарту екендігін әңгімеледі.
Бірінші болып сөз алған қазақ түркітану ғылымының білгірі, профессор М.Жолдасбеков біздің тарихымыздың бай екендігі соншалықты, ешкімнің алдында тарихымыз үшін ұялмайтынымызға баса назар аударды
Ал, кітапты ескі парсы тілінен аударған И.Жеменей бұл еңбекке 19 жылын сарп еткенін, басы-қасында қаламгер, қоғам қайраткері Кеңесбек Демешевтің қолдау көрсеткенін, алдымен тиянақты текстология жасалғанын баяндап, оған алғысын жаудырды
Республика Мәдениет және спорт министрлігінің өкілі Серғазы Белдібайұлы, профессорлар Әділ Ахметов, Бүркітбай Аяған және Дархан Қыдырәлі ұлттық сапаға көңіл бөліп, батысқа жалтақтамай, төл туындыларымызды осылайша ардақтап отыруымыз керектігін сөз етті
Сонымен бірге кітап орысшасы мен ағылшыншасында «Номады» деп аталыпты
Бұл дұрыс емес
Шын мәнінде шетелге «Қазақтар» деп шығарған оңды шығар
Ал «Қазақпарат» баспасының бас директоры, белгілі журналист Қонысбек Ботбай кітаптардың жарық көруге дейінгі мән-жайларына тоқталып өтті
Сондай-ақ тұсаукесер рәсімінде биыл өзінің 100 жылдық мерейтойы өтіп жатқан аса көрнекті жазушы, қадірменді Ілекеңнің немересі Мағжан Қозыкөрпешұлы Есенберлин кітапты шығарушыларға, жиналған көпшілікке алғысын айтып, шынайы тілектерін білдірді.
Жиынды жазушы, ғалым, Отырар кітапханасының директоры Тұрсын Жұртбай жүргізіп отырды.
Бақытжан ТОБАЯҚ-ТЕГІ
Астана
