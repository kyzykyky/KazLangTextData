Той өткізу – жеңіл-желпі, жүрдім-бардым қарайтын шаруа емес, өте күрделі мәселе
Той – барыңды өз орнымен көрсетіп, оны өткізу үшін ізденуді, үлкен дайындық пен жауапкершілікті қажет ететін салиқалы да салмақты іс
Осы орайда, той өткізу, ұйымдастыру шараларында орын алып жататын кемшіліктерді ортаға салсақ, артық болмас

Қазір тойды қандай тойханада қалай өткіземін десе де оған толық мүмкіндік бар
Бірақ осы тойдың басталуы мен аяқталуы барған қонақты қатты мазалайды
Өйткені шақыруы кешкі сағат 19-да дегенімен, шын мәнінде той 21-де, кейде одан да кеш басталады
Сөйтіп, той бей-берекеттеу болып, өте кеш аяқталады.
Міне, осындайдан барып түрлі кемшіліктерге, сәтсіз жағдайларға жол беріледі
Өйткені қазір барлық жерде тойхана да, кафе де жетерлік
Тойға барғандардың бәрінің жеке көліктері жоқ, көлігі бары масаң күйде рөлге отыратыны тағы бар
Ал түн мезгілінде автобус жүрмейді де жаяу шұбырып, улап-шулап қайтатындары белгілі
Осындай кезді аңдып жүретін түнгі кезбе қарақшылар бұл сәтті пайдаланып, өздерінің мақсат-мүдделеріне қол жеткізеді
Сондықтан осындай келеңсіз жайттарға жол бермеу үшін ел бойынша мүмкіндігін ойластырып, тойды сенбі, жексенбі күнге туралап, күндізгі 12-лерде бастап, кешкі 18-дерде аяқтауды үрдіске айналдырсақ, өте тиімді әрі қолайлы болар еді
Себебі той күндіз өтсе, төгін-шашын болмайды, ұрлық-қарлыққа жол берілмейді, көлік апаты да азаяды, электр жарығы да үнемделеді
Түнгі тойдағыдай емес, күндіз ішкілік те аз ішіліп, ертеңгі жұмысқа да зияны тимейді.
Жасыратыны жоқ, кейінгі кезде той бәсекеге айналып, шақырылатын адам саны бес жүз, тіпті жеті жүз елуге дейін баратын болды
Оның үстіне, кейбір үлкен кісілер 5-6 жасар не одан да ересектеу бір-екі немерелерін де ерте барады
Есептеулі орындық жетіспей, той иесі әбігерге түседі
«Тойға бала-шағаңызбен келмеңіздер» деп ешкім ескертпейді, өйтіп есі бар адам өмірі айтпайды, бірақ кейбір әжелер мен аталар осыны түсінбейтіндері өкінішті-ақ!
Өйткені той-жиынға кім болса да ең тәуір киімдерін киіп баратыны белгілі
Ал жас бала бір жерде тағат тауып тыныш отыра алмай, кейде алдындағы тағамдарды төгіп алып, ары-бері қозғалумен болады
Кейде жерге түсіп, отырғандардың арасымен ары-бері жүгіріп, бірін-бірі қуаласып, шулап тілек айтушылардың сөздерін де, өнер адамдарының ән-күйлерін де дұрыс естіртпейді
Оларға «Әй, қой, ұят болады, тыныш отыр» деп, ертіп барған әжелер мен аталар тәртіпке шақырмай, отыра береді
Бұған қосымша, кейбір тойханалар қыста суық, жазда өте ыстық болады да қатты әбіржисің
Ал сондай жағдайда шығып кетуге отырған жұрттан ұяласың.
Несін жасырайық, асабалар сөйлеушілерге уақыт үнемдеуді ескертудің орнына, өздерін көрсеткілері келіп жұртты күлдірмек болып, орынды-орынсыз әңгімелер айтып, отырғандарды зеріктіріп жібереді.
Содан кейін отырған жұртты сыртқа шығарып тойда отшашу (салют) көрсету де тіпті артық әрі мақтаныштық, анығын айтсақ, дарақылық
Бұл – ұлттық салт-дәстүрімізге жатпайтын жағымсыз да дөрекі жат қылық
Өйткені той Жеңіс күніне арналып, мемлекеттік деңгейде өтіп жатқан тарихи-саяси мәнді үлкен жиын емес.
Осындай отшашудан тосыннан шыққан тарс-тұрс, гүрс-гүрстен тойханаға жақын үйлердегі бесікте жатқан сәби шошып, жүрегі мен жүйкесі нашар бір-екі қарт кісілер қайтыс болып, екіқабат келіндер түсік тастаған жағдайлар да болды.
Сол сияқты тағы бір ерсі көрініс – той ашыларда және оқта-текте 4 кейде 6 қыз ұлтымыздың салт-дәстүрі мен мың бұралған биіне жатпайтын жартылай жалаңаш киіммен билейді
Олардың бұл қылығына қарт кісілер, біздер ұялып, теріс бұрыламыз
Ал әншілердің айтатын әндері де тойдың тақырыбына сай келмейтін «күйдім-жандым», «өлдім-талдым», «айым-күнім» деген сияқты сөздерімен көмкеріліп, өлеңнің қайырмасын оншақты рет қайта-қайта қайталап, көкейге қонымсыз, кілең бірсарынды айғаймен тыңдаушыларды жалықтырып жіберетіні тағы бар.
Қысқасы, «Той – Тәңір қазынасы әрі адам тану ортасы, сондай-ақ, адам еңбегін қастерлеу мектебі» – деген халық қағидасы ұмыт қалып, тойға барып көңіл көтеріп, жадырап қайтудың орнына шаршап, қажып қайтасың
Өйткені ондай тойда халқымыздың салт-дәстүрі мен әдет-ғұрпы, ұлттық бояуы мен нақышы, тәлім-тәрбиесі атымен жоқ
Тойға шақырылғандар тек ішіп-жеп, өсек айтуға ғана баратын сияқты
Сондықтан көптен бері мазалап жүрген той туралы ой-пікірімізді газет оқырмандарының назарларына ұсынып, ой бөліскенді жөн көрдім, бұған сіздер не дейсіздер, ағайын!?
Елтай Бимаханбетұлы, 
«Құрмет» орденінің иегері, «Мерейлі отбасы» ұлттық байқауының жеңімпазы
Оңтүстік Қазақстан облысы
