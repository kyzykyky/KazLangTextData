1980 жылдың маусым айының іші еді
Бір топ дәрігер Жезді ауданындағы «Қарсақбай», «Байқоңыр» совхоздарын аралап, малшы қауымына дәрігерлік көмек көрсететін болғасын кешкі салқынмен «Сәтбаев» совхозына барып қайтпақшы болып жолға шығып кеттік.
Әр жерге тоқтап, Сарыарқаның табиғатын қызықтап жүргенде күн батып, қараңғы түсіп кетті
Содан біз жолдан адастық білемін, әйтеуір ұшы-қиыры жоқ жазық дала, әр жерде қыраттар мен шағын өзендер кездеседі
Содан палаткаларды жайып, таң атқанша демалуға келістік
Қатып ұйықтап кетіппіз, таң атып, күн шығып кеткенін байқамай да қалыппыз
Шаршағанымыз басылып, құр атқа мінгендей болдық.
Бір сағатқа жетпей төбенің басына шыға келсек, бір жалғыз үйді көрдік, алдында кішкене қараша қосы бар
Ешкім кіріп шықпайды, маңайда мал да көрінбейді
Жол сұрайық деген оймен үйдің жанына келіп тоқтадық
Машиналардың дау­сын естіп үйден бір жас келіншек, артынша шамасы 4-5 жастағы жалаңаяқ, жалаңбұт, үстінде шолақ көйлегі бар ер бала шықты
Машинадан түсіп сәлемдесіп болғанша жаңағы келіншек ештеңе сұрамастан үйге кіріңіздер деп есіктің алдындағы ақ самаурынға су құя бастады
Біз сәлем беріп үйге кіріп келдік
Сегіз қанат ақ үй екен
Төрдегі керегеде қасқырдың терісі, түлкі тымақ, тоқыма шапан ілулі тұрса, оң жағында ақ шымылдық, бас жағында байлаған бір шоқ үкі, сол жағында күмістеген құранды ер, айыл-тұрман жүгенімен, жалпақ былғары белбеу де күмістеліпті
Төрдегі қабат-қабат жиналған көрпені төсеп отыра кеттік
Манағы бала бір кіріп, бір шығып бізбен сөйлеспейді, әлі киінген жоқ
Келіншекте үн жоқ, сол жақ босағадағы месінің аузын ашып күркілдетіп пісіп-пісіп кетеді
Арқаның сары қымызының исі үйдің ішін алып кетті
Екі иығынан дем алған ақ самаурын да лезде қайнап ішке кірді
Дастарқан жайы­лып бірнеше жерден піскен, шикі қаймақ, ірімшік, май қойылып, тападан жаңа алынған ыстық нанның иісі мұрынды жарады
Келіншек бізге тіке қарамай, тіс жармастан шай құйып отыр
Heдеген әдептілік десеңші, отағасы үйде жоқ болған соң казақи дәстүрмен ештеңе сұраған жоқ, ең болмаса қайда барасыздар, қайдан келесіздер, кім боласыздар демейді, ал біз де тіс жармай, шөлдеп, өзенге құлаған киіктердей шайды тартып жатырмыз.Үйге кірген жыланға да басына ақ құйып шығару керек деген тәрбиені естіп, көрген текті жердің қызы болу керек жобасы, үн-түнсіз кесенің дыбысын шығармай, төмен қараған бойда шай құйып отыр
Бір қырындап отырғанда көйлегінің етегінен аяғы көрінбейді, шашы жинақы, орамалдың ішінде түйіп қойған
Шайды орталай бергенде алыстан төрт аяғы төгілген жорға торы атпен есіктің алдындағы кермеге атын байлап, үйге ұзын бойлы, қара торы, шоқша сақалы буырыл тартқан үлкен кісі сәлем беріп кіріп келді
Оң жақ керегенің басына қос ауыз мылтығы мен тобылғы сапты қамшысын іле салып дастарқанның оң жақ шетіне отыра кетті
Төрде отырған мен «Ағай, төрге шығыңыз» деп орнымнан тұрдым
«Жоқ отыра бер, ауылға алты жасар бала келсе алпыстағы шал сәлем береді деген, сендер Кұдайы конақсыңдар, жолдарың үлкен, үй менікі» деді
Мен өзімізді таныстырып, түнде адасып, жол сұрамақшы болып бұрылғанымызды айттым
«Бізді жібермеген осы дәм ғой, – дедім
— Дәм бұйырса қалма, адам айдаса барма» деген қазағым
Ақсақал жерден жеті қоян тапқандай қуанып қалды, «Құдай сәтін салды» деді келіншекке қарап, баласының басынан сипап, «енді қалаға бармаймыз, мына Кенжебегімді сүндетке отырғызып беріңдер, облыстың үлкен дәрігерлерін Құдай айдап әкелді, мал соям, отырасыңдар, асыққан шайтанның ісі, 2-З сағат ештеңе шешпейді» деген соң үлкен кісінің сөзін далаға тастай алмай хирург дәрігер Бейсен Көлбаевқа «Тез саймандарыңды дайында» дедім
Бейсен білімді, күрделі ота жасап жүрген іскер дәрігер және аталы сөзге мән беріп, аңдап сөйлейтін азамат
Әне-міне дегенше жарты сағаттың айналасында ақсақал ешкімнің көмегінсіз бір қойды жіліктеп, қазанға да түсіріп үлгерді
Баланы да сүндетке отырғызып болдық, көңіл орнына түсті
Қайта дастарқан жайылып қымызға отырдық
Сарыарқаның майы бетінде қалқыған мамырдың сары қымызы таңдайыңды тамсандырып ішкен сайын сіңіп барады
Қымыздың үстінде әңгіме қыза түсті
Ақсақал көкірегі ояу, сөз саптауы келіскен, әңгімені айтқанда құлағыңның құрышын қандырып, мәнерлеп, мақал-мәтелдеп айтады екен, шіркін, уақыт болып бір күн тыңдаса біраз тарихи әңгіменің көзі ашылары сөзсіз
Жас келіншек шамасы отыздың аржақ-бержағында, ақсақалдың қас-қабағынан сезіп, үндемеген қалпында шаруасын тастай қылып, дөңгеленіп жүр
Ақсақал әлі ширақ, жетпіске келгенімен өз шаруасын өзі тындырып, көмекші ұстамайды екен
Бәйбішесі қайтыс болып келіншек кейінгі әйелі болып шықты
Бұлақтың басына барып, мұздай таза сумен жуынып, салқындап қайттық
Бір таңғаларлық жағдай мал су ішетін астаудың іші тап-таза, қоқым, шөп те көрінбейді
Ақсақалға қарап астаудың іші таза екен дедім, сонда ол кісі «Сиырға бәрібір ғой, олар төменнен ішеді, ал жылқы таза су болмаса ішпейді, басын шайқап тұрып алады» деді
Үйге келсек ет дайын болып қалыпты, мана кебежеден ұн салған қалтаның ішінен соғымның сүр қазысын алып жатқанын көзім шалып қалған
Отағасы кездік пышақпен қиалап жапырақтап, қара кесек етін, үстіне құйрық-бауырын, оның үстіне сүр қазысынан турап кәдесімен сүйектерін таратып берді
Қымыздан кейін сүр қазымен жас қойдың еті… айтпаса да түсінікті
Арасында әңгіме айтып, арамыздағы жалғыз бала дәрігері еврей жігітіне қысқаша аударып қоям, ол да таңғалып кейде басын шайқайды
Бір кезде жаңағы еврей дәрігер «Рұқсат болса үй иесіне екі сұрағым бар еді, бола ма?» деді
«Болады» деген соң: «Бірінші, ақсақалдың күнделікті өмірінде басқа адамдардан өмір сүру өзгешелігі бар ма?» деді.
– Жұртпен бірдей өмір сүріп келемін
Есімді білгелі табанымнан, аяғымнан, астымнан суық өткен емес, қыста байпақты етік, тері шалбарды тастаған емеспін
Қолым, құлағым, бетім қатты аязда, боранда үсіген кездері болды, 65 жыл аттан түскен жоқпын, – деді ақсақал.
«Екінші сұрағым, бұл кісі қандай витаминдер жейді екен?» деді
Витамин деген сөзге түсіне қоймаған соң мен жалпақ тілмен жуа, қияр, қызанақ, сәбіз, картоп шөп-шаламның бәрін витамин дейміз» дедім
Ақсақал саусағын шошайтып, жігітке қарай «Анау орысқа түсіндіріп айт, менің 30 жылқым бар, күніне 15 шақырымдай жердің шөбін таңдап жейді, ал мен солардың таңдап етін жеймін, сүтін ішемін, менің витаминім сол» деді
Бәріміз қарқылдап риза болып күлдік, аударып айтып беріп едім сонда әлгі еврей дәрігер «Енді түсіндім, неге қазақтарда Алпысбай, Жетпісбай, Сексенбай, Тоқсанбайлар болатынын, простатит, аденома дегендердің сирек кездесетінін» деп өзі де риза болып күлді
Келіншек ұршықтай үйіріліп көзінің астымен отағасына бір қарап қойып жатып жастық, тұрып төсек болғандай бірде сорпа, бірде қымыз беріп асты-үстімізге түсіп жатыр
Ақ самаурынды көтеріп далаға шығып кетті
Әлі бір ауыз сөз айтқан жоқ
Баланы сүндетке отырғызып болған соң иіліп бізге «Рахмет» деп дауысын шығарды
Дәрінің уыты әлі қайтатын уақыт болған жоқ, бала тыныш жатыр, біз бәріміз қалтамыздан алып қазақтың ырымы деп балаға байғазы бердік
Әйелді менің байқауымша текті жердің, жақсы тәрбие алған баласына ұқсаттым
Өзінен үлкен адамға тұрмысқа шыққаны болашақ ұрпағының тегін ойлаған болу керек
Жас деп жаманға қор болғанша үлкен де болса жақсының жанында болайын деп шешкен болу керек дедім ішімнен
Ақсақалдан бата сұрап, рахметімізді айтып, жолға аттанатын болдық
Кетерде сүндетке отырғызған дәрігерге қарап «Қолың жеңіл болсын
Қазақтың ырымы ғой» деп иығына төрде керегеде ілулі тұрған арлан қасқырдың терісін жапты
Ұзындығы адамның бойымен бірдей екен, бұрын соңды мұндай ірі қасқырды әлі кездестірген емеспін.
Кейін бір жыл өте сұрастыр­ға­нымда өзіміз сүндетке отырғызған Кенжебек қарындасты болды деп естідім.
Туғанбай Жанысбаев,
медицина ғылымдарының
кандидаты
