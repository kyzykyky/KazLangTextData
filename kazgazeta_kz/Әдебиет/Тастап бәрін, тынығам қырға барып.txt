 Төлеген ЖАҢАБАЙ
Қазақстанның Құрметті журналисі, халықаралық Жазушылар одағының мүшесі Төлеген Жаңабай 1944 жылы Атырау облысы, Қызылқоға ауданындағы Балабейіт ауылында туған
Халел Досмұхамедов атындағы Атырау мемлекеттік университетінің филология факультетін бітірген
Мұнан соң аудандық «Қызылқоға», облыстық «Атырау» газеттерінде қызмет істеді
Кейін «Қазақстан» телерадио корпорациясының Атырау облыстық филиалында бас редактор, төрағаның орынбасары, облыстық «Қайсар» қоғамдық құқық қорғау газетінің бас редакторы болды
Бүгінде Халел Досмұхамедов атындағы Атырау мемлекеттік университетінің аға оқытушысы

Ол «Іңкәр сезім», «Сырбаз сырлар», «Кәусар», «Қыран қияға қонады», «Шалдығып жеткен шындық», «Зілдей сөзді Зімбіл еді-ау», «Малды ауылдың өрендері», «Атырау ақын-жыраулары» және басқа да кітаптардың авторы
Ондаған жинақтарға әңгімелері мен өлеңдері, эсселері енген.
Төрт рет облыстық ақындар айтысының жүлдегері атанған
Махамбеттің 200 жылдығына орай «Жапанға біткен бәйтерек» атты конкурстың жеңімпазы атанып, облыс әкімінің арнайы сыйлығын алды
Облыстық «Атырау» газетінің Тәуелсіздіктің 20 жылдығына орай ұйымдастырған «Тәуелсіздік толғауы» атты бәйгесінің жүлдегері.
ҚАЛДЫ АРТТА
Құлдыраңдап жүгіргенбіз ат қып
мініп таяқты,
Үйреткен кез өтті бастан небір
асау саяқты.
Қилы-қилы күндер,
жылдар, қызықтар да қалды артта,
Енді, міне, елең қақтық
аңдап басып аяқты.
Түн баласы маза таппай
бұзылыпты-ау сан ұйқым,
Түзу үшін елдің, жердің,
замананың тарихын.
Арман бар ма беріп кетсем
қажетіне жұртымның,
Бойда барды жаратқанның
бұйрығымен даритын.
ЕДІ ҒОЙ ОЛ ТӘУІР ШАҚ
Егде тарттық, елеңдедік біз бүгін,
Іргемізден сығалайды күзді күн.
Бәрі есте, тәрк етпесе тәңірім,
Санамыздан өшіреді ізді кім?!
О, шіркін-ай, еді ғой ол тәуір шақ,
Алдымызда ірімшік, құрт, бауырсақ.
Анам байғұс шыр-пыр болып жүретін,
Тәтті сарсу әлегінен ауырсақ.
Құмаршыққа өшпіз, қарпып жейтінбіз,
Шалғынға аунап «Дала ауасы-ай!» дейтінбіз.
Тәтем шерткен жыр мен ертек нөпірін,
Таңға дейін тыңдайтынбыз кей түн біз.
О бір шаққа тарқай қоймас сағыныш,
Бал дәуренді аңсамау да жаңылыс.
Қайткенде де заманды өткен еске алып,
Егделікке мойынсұну тағы күш.
Жатырқамас дала мені
Сырқат қамап алды ғой, демалайын,
Қырға барып тынысты кең алайын.
Жүрген жан ем шалғайда елден жырақ,
Қарсы аларсың қиналмай, беу, ағайын.
Түймесіне кепілмін ел қабақты,
– Мөлдір ауаң,– дерім хақ,– емге жақты.
Боз жусанды иіскейін жұпар шашқан,
Арғымаққа мінейін жел қанатты.
Жатырқайтын еді бұл дала кімді?!
Достарымды табайын бала күнгі.
Алаңым жоқ, аунайын сары құмға,
Кешіп шалғын түріп ап балағымды.
Асқақтатар көңілді жылымсыған,
Қыздар қайда баяғы қылымсыған.
Өгейсітпей бауырға тартар қарт та,
Өкпелемес «Кетті,– деп,– ұлым шыған».
Жалаңаяқ таңғы шық басқан қандай?!
Сағым қуып бел-белес асқан қандай?!
Көз тоқтатып шалқаңнан жатқаныңда,
Мейір төккен көкпеңбек аспан қандай?!
Малдас құрып өскен жер қырқасында,
Ән нөпірін даярмын шырқасуға.
Аз-маз ғана отырсаң кеуде ашатын,
Біле білсек дауа бар қыр тасында.
Таңданасың бәріне, таңғаласың,
Бәрі бекер ауылда қалмағасын.
Кіріптар боп өлшеулі сағаттарға,
Әйтеуір, бір қалада жан бағасың.
Тастап бәрін тынығам қырға барып,
Ауылдастар, күтіңдер сырға қанық.
Қан қысымын келтіріп мөлшеріне,
Баршаңызды етемін жырға қарық.
САЙЫПҚЫРАН
Бойкүйез, бұла күйден айықтырған,
Тәнтімін саған, жайсаң сайыпқыран.
Қалықтар қанат қақпай қыран құстай,
Аз, сірә, сендей асқақ байыпты жан.
Сыр мәлім, ұрыспайсың, кекетпейсің,
Адассам, жөнге салып жетектейсің.
Сарқылып қақ суындай күй кешкенде,
Өтінсем, айтқанымды екі етпейсің.
Басқызбай аяғымды жолым ауыр,
Кеудеден итергенде долы дауыл,
Бас бұрмай өзгелердің гөй-гөйіне,
Көмектің қаққан сен ең қоңырауын.
Ерсі істі дәріптесек алақайлай,
Сөзбенен тызылдаттың қалақайдай.
Қасқайып қарсы тұрдың қаскөйге де,
Бүлдірген ауыл ішін ала тайдай.
Аңғарып арсыздықты байқалмаған,
Көлгірдің аузын жаптың сайқалданған.
Өзіңнен асқан жомарт қайда өзі?!
Сен еккен тал таппадым жайқалмаған.
Өн бойың алтын сандық азаматсың,
Қиянға шапсаң талмас қазанатсың.
Сан қырлы сайыпқыран сенсің кәміл,
Басына елдің қонған таза бақсың.
ӨТТІ ТАҒЫ БІР КҮНІМ
Не тындырдым?
Өтті тағы бір күнім,
Қояр емес күндер алға сырғуын.
Бітпей қалды бастап кеткен бір өлең,
Баптай алмай солдырдым ба жыр гүлін.
Жігер жоқ па?
Жетпей жатыр тындырым,
Жалқаулық та кең ашыпты ындынын.
Әурелендім бойға біткен таланттың,
Бос жіберіп, жинай алмай шылбырын.
Көрсете алар біріктіріп ым-жымын,
Дағдарыстан шығар жолды кім бүгін?
Жауап іздеп жан ұшырдым, таппадым,
Осы, сірә, айтылар дүр шындығым.
МҰҢДАСУ
Өмір – өрім, шыдамай шоқтай сынға,
Таса болсам көзіңнен жоқтайсың ба?
Асау жүрек, арынды, асыл жүрек,
Сен де бір күн ғайыптан тоқтайсың ба?
Сезім – гүлім, семуге құмарсың ба?
Солсам кенет аһ ұрып жыларсың ба?
Жазған басым, иілмес, ғазиз басым,
Сен де оқыста өріңнен құлайсың ба?
Жанар – нұрым, жарықтан
қыңарсың ба?
Аяқ асты шөлмектей сынарсың ба?
Ақын көңіл, бейкүнә, сырбаз көңіл,
Сен де бір күн тұнжырап тынарсың ба?
Ойым – санам, тоқырап тозарсың ба?
Әлде ілгері бас бермей озарсың ба?
Бәлкім, мәңгі тірегім – Алла қолдап,
Ғұмырымды жол тауып созарсың ба?
ҚАПИЯДА ҚАЛСАҢ
ЕГЕР СЕН КЕЛІП…
Қапияда қалсаң егер сен келіп,
О, ғажап-ай! Қалар ма екен менде ерік?!
Маужыраған сезімдерге жел беріп,
Жүрек байғұс жасар ма екен жеңгелік?
Қапияда қалсаң егер сен келіп,
Өз жөніне қалар, бәлкім, егделік.
Жан дауасын табар ерек ем беріп,
Кетер ме едің жігіттікке теңгеріп.
Қапияда қалсаң егер сен келіп,
Арылар ма ем пиғылымнан пенделік?
Әңгімені көн боп қатқан теңделіп,
Ақтарып бір шалқыр ма едім елге еріп.
БОЗ ҚАҢБАҚ
Көше кезген боз қаңбақ,
Ойың бар қайда қозғалмақ?
Далаң жоқ, желің тағы жоқ,
Басыңнан сенің озған бақ.
Қалбаңдаған қаңбақсың,
Дауыл тұрса жалбақсың.
Қонар сай, сірә, таптырмас,
Қалада қайда бармақсың?
Тұрағың жоқ, тінің жоқ,
Кіретұғын інің жоқ.
Жерден тамыр үзген соң,
Даласыз енді күнің жоқ.
Көрің сенің ор, жыра,
Жаратпайсың торды да.
Көлікке толы жаншитын,
Жек көресің жолды да.
Қалада қаңғып жүруің,
Қаңбақ-ау, босқа құруың.
Далаға шығып кетпесең,
Бір жерде жөн-ау тұруың.
КӨҢІЛ-КҮЙДІ БҰЗАДЫ-АУ
Шошытады:
«Жедел жәрдем» дабылы,
Көшедегі автокөлік ағыны.
Тентектер мен телілердің дабыры,
Діннің теріс ықпалы, жат ағымы.
Қорқытады:
Сөзге жеңсік берместер,
Тура жолды ақ жандарға ерместер.
Өшігісіп мәмілеге келместер,
Бірін-бірі жорта қолдар жерлестер.
Ұялтады:
Жағымпаздың елпеңі,
Тәйтік қыздың етек түрген селтеңі.
Кей әкімнің ақылының селкеуі,
Іске бейқам, сөзге жеңіл-желтеңі.
Қиналтады:
Әзәзілдің жаласы,
Дос дегеннің шымшылаған табасы,
Сыйласыңның болмашыға таласы,
Сұрқай сұмның жаныңды
өртер наласы.
Састырады:
Төтен жеткен жаманат,
Бермесіңді сұрай келген жамағат,
Жөпелдемде жойылатын қанағат,
Жайлы күнде жайсыз тиген балағат.
Алаңдатар:
Тірі пенде түлкісі,
Жолдасыңның кекесінді күлкісі,
Дөңгеленген дүниенің іркісі,
Көрші жұрттың пиғылының түрпісі.
О, құдайым,
Састырғаннан сақтасын,
Қорқытқанды шайтан өзі мақтасын,
Көңіл-күйді бұзғанды кім жақтасын,
Алаңдатқан ашпаса екен қақпасын.
ЫНЖЫҒЫ КІМ?
ПЫСЫҒЫ КІМ?
Шатыстырдық ынжық пенен пысықты,
Түлкі мен ит, барыс пенен мысықты.
О, ғажап-ай, билік барда қолында,
– Қыр мұрынды, –
деп мақтаймыз пұшықты.
Пысық, сірә, пара ұсынып үй алған,
Байғұсты алдап есек беріп бие алған.
Ынжығы кім? Ол ма – әдеп сақтағыш,
Пайданы ойлап кеуделеуден ұялған.
Не боп кетті мынау дүние жалғаның,
Безбендеу жоқ жақсы-жаман салмағын.
Жоқ жерден ғой ынжық сорлы атанып,
Көріп жүрміз құдай басқа салғанын.
Кім қарсы өзі қалыптасқан жосынға,
Дұрысы сол, қосыл, мейлі қосылма.
Тимеді жер орта тұстан пәтерлік,
Сонда ынжық атын тақты досым да.
Марапатты сұрап алған пысық па?
Арқауы бос мансап тисе пысып па?
Босқа бәрі, адалдыққа не жетсін!
Тағдыр мені құр қүйдіріп қысылтпа.
Атырау
