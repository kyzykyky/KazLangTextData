Қып-қызыл қызғалдақ гүл қаптай өскен қыр төсі көзді қуантып, көкіректі күмбірлеген күйге толтырады
Баяғы бір балалық шағы өткен туған жер, жұдырықтай ет жүрегін тербеп, сартап сағынышқа айналған өлке.
Күн арқан бойы көтеріліп, шың кепкен шақ
Тұтаса өскен жасыл шалғын аяқ басқан сайын түйе жүн көпшіктей былқ-былқ етіп табаныңа жұмсақ тиеді
Әуеден құйқылжыта сайраған бозторғай шырылы болмаса, төңірек ерекше бір тыныштыққа малынып тұр
Осынау жұмаққа бергісіз ғажайып далада тірі жан жоқ екен дейді, тек Назгүл екеуі ғана, қол ұстасып жүгіріп келеді
Жоқ, жүгіріп емес, өкшелері жерге тимей, қолтықтарына қанат біткендей қалықтап ұшып келе жатқандай-ау
Бір-бірімен тіл қатып сөйлеспейді, сөйлеспесе де жүрекпен ұғысып, көзбен тілдесіп, ағыл-тегіл болған сырын жасыра алмайды
Айтпақшы, мойнына салып кішкене қызын көтеріп алған
Жеп-жеңіл, қауырсындай ауырлығы жоқ
Ол-дағы сықылықтай күліп мәз-мейрам.
Төбеде бұлтсыз, мөп-мөлдір зеңгір аспан
Көз сүрінер бұдыр байқалмайды
Мынадай шексіз биік, шексіз кең аспан, шынын айтса, осы жігіттің туған жерінде ғана дәл осылай керіле қалатын
Дүниені ақшыл көк бояуға малған кірсіз ашық аспанды да, табан астында өрттей алаулап қалып бара жатқан қызғалдақ гүлді де бұл көрмегелі қай заман
Тым алыста, көз ұшында бұлдырап шалынған, балалық шақтың қимас бір елесіндей көңіл түкпірінде жатқан сурет қой
Қызғалдақтың кілем өрнегіндей құлпырып өсуін өзі кіндік кескен өлкеден өзге жерден көріп пе, сірә? Бүлдіршін қызын мойнына отырғызып, сүйіп қосылған келіншегімен қол ұстасып, туған жердің  қызғалдақ гүлін кешіп, маңдайын шуақты күнге өптіріп, қалықтап ұшып келе жатқаннан артық бақыт бар ма екен?! Мұндай бақытты бұрын-соңды сезініп көріп пе екен?!
Кенет Назгүлдің қолы алақанынан сусып шыға берген екен, жалт қараса сүйіктісі лезде құсқа айналып, қанатын қомдап шырқау көкке көтеріліп-ақ кетіпті
Сол сол-ақ екен, мойынында алаңсыз ойнап, мәз боп отырған бүлдіршін бала да бармақтай сайрауық торғайға айналып, пыр етіп, ұша жөнелсін
Бұл да соңдарынан самғай ұшпақшы болып, құс сияқты ілгері ұмтылып бағады
Бірақ өкшесі жерден ажырағанымен, бойы зіл тартып, Назгүл мен Әйгерім сияқты салған жерден самғап кете алмай-ақ қойсын
Қанаты сынған қоңыр қаздың кебін киіп, не ұшқан емес, не қонған емес, жер бауырлап ,қалбалақ қағады
Ал анау екеуі тым алыстап кетіпті, көз ұшында, көрінер-көрінбес қос  нүкте боп әзер шалынады
Бас айналар көк төрінің алыс бір қиырын қиырлап кеткен
Жерден гөрі жұлдызға жуығырақ
Бұл бейшара сүйікті жандарынан біртіндеп қалып бара жатқанына қапаланып, өксіп келеді, өкпесі өшіп келеді
Соңғы күшін сарқып көкке шаншыла көтерілгенін қайтейін, бір кезде қанаты талып, тұла бойы қорғасындай ауырлап, қара жерге гүрс құласын
Құлаған жері қарс айырылып, бұл өзі жеті қат жер түбіне еріксіз жұтылып бара жатыр екен
Тас түнек дүлей жаңқа құрлы көрмей, шыркөбелек айналдырып, тұңғиығына шым батыра түседі.
Бұл жанталасып, аласұрып, қиналып… Әрең деп көзін ашты
Көзін ашып көргені, айтса адам сенгісіз аппақ дүние
Аспан да, жер де, тіпті маңайында қыбырлап жүрген адамдар да аппақ.
Қай дүниеде жатқанын да аңғара алмайсың
Осы жаңа ғана дүние көк-жасылға малынып тұрған сияқты еді-ау
Қып-қызыл гүлдер көз қарықтыратын
Сол дүниеде жүрек елжіретер бір сағыныш қалғандай ма-ау
Есіңе түсіре алмайсың
Осы жаңа ғана өз көзімен көрген сияқты еді, енді, міне, мың жыл, миллион жыл бұрынғы тәтті бір елестің жұрнағындай тым алыстап қылаңытады
Оның қасында әлгі бір сарылдаған, гүрілдеген, дүмпіген тылсым дүлейлі түнек дүниесі әлдеқайда беріде бастан кешкен кеп сияқты
Астапыралла!
– Көзін ашты.
– Ес жия бастады.
– Беті бері қарағаны ғой.
Әлгі аппақ адамдар көзі күлімдеп, ерні жыбырлап бұған төбеден төніп-төніп қарап қалыпты
Әне біреуі тіпті ұп-ұзын саусағын сумаңдатып, маңдайын сипап жатыр
Қағып жіберер ме еді
«Айтпақшы, қолым қайда, қолым неге көтертпейді» деген ой сыздықтап енген сәуледей санаға сызат түсірді.
Бірте-бірте өзіне келді
Манағы қызылды-жасылды қыр төсі де, дүлей қараңғылық та, таңдайда ащылы-тұщылы дәмі ғана қалған құр елес екенін ұқты
Ауруханада жатқанын түсінді
Бірақ не болғанын білмейді
Бұның алдында бастан не қиямет өткенін қанша қиналып тырысса да еске түсіре алмайды.
– Маған не болды? – деді ерні кезеріп жатып.
Ақ халатты дәрігер жауап беруге асықпады
Жайлап басып келіп жанына отырды
Қолын ұстады
Қолы ып-ыстық екен
Сонда ғана өз қолының мұп-мұздай екенін сезінген.
– Қорықпа, –  деді дәрігер
Үні тым жұмсақ, тым жылы естілді
– Қорықпа, бетің бері қарады
Енді бірер күнде орныңнан тұрасың.
– Не болғанын айтыңызшы
Есіме түсіріңізші.
– Көлік апатына ұшырағансың.
Енді бәрі-бәрі оған түсінікті бола кетті.
Әлгі қарғыс атқыр машина
Сол машинаны сатып алған күнгі Назгүлдің қуанғаны, «енді жаяу жүрмейтін болдық, ел қатарына қосылдық» деп
Содан әлгі машинаға тиеліп алып, мәз-мейрам боп ағызып келе жатқаны… Содан кейін… содан кейін… құлақ тұндырар әлдененің тарс ете қалғаны… одан арғысы есте жоқ, не болғанын білмейді
Ауруханада ес жиыпты
Айтпақшы, Назгүл мен Әйгерім қайда? Өзі мынадай жағдайға душар боп жатқанда, олардың халі нешік?!
Қолы ып-ыстық, үні тым жұмсақ, тым жылы жүзді дәрігер бұл сауалына бірден жауап бере алмай бөгеліп қалды.
– Неге үндемейсіз, айтыңыз жасырмай?!
– Олар… – деп бұдан көзін алып қаша берді.
– Оларға не болды? Құс болып көкке ұшып кетті ме?
– Солай болды.
Көзі қарауытып сала берсін
Тағы да туу терең шыңырауға тыс жұтылып, зымырап бара жатқандай.
– Құс боп көкке ұшып кеткенін көрдім, –  деді бұл күбірлеп.
Дәрігер тағы да жанталасып бұған дем салып, көбелек боп көлбеңдеп, шымшық боп шырылдап кеудесінен ұшып шыққысы келген жанына бөгесін бола берді.
Қанша уақыт өткенін білмейді, бәлкім, мың жыл, әлде миллион жыл, көзін ашса қарсы алдында кемсеңдеп жылап анасы отыр
Көзінде жас
Еңкейіп ып-ыстық ернімен мұз боп қатқан денесін жылытқысы келгендей маңдайынан сүйіп алды.
– Тірімісің, құлыным!
– Тірімін, – деді бұл даусы тарғылданып
– Бірақ Назгүл мен Әйгерімсіз қалай өмір сүрем, апа?!
– Тірі адам тіршілігін жасайды, құлыным!
– Өлгім келеді, апа!
– Олай айтпа, құлыным-ау, – кейуана тамағына тобық кептеліп қалғандай қатты тыжырынып, қылғына жылады, – сенен басқа кімім бар менің, сенің өлгенің менің өлгенім емес пе, құлын-е-ем!
Тірі адам тіршілігін жасап, ақыры орнынан тұрды
Сүйретіліп жүрді
Дәрігер арқасынан қағып, қайыр-кеш десіп, енді ауруханаға түсе көрме десіп шығарып салды.
Үйіне келсе, үйі сұп-суық
Ұзақ жыл адам қоныстанбай, қаңырап бос қалғандай өрмекші ұя салған, ыза тартқан
Малынып шаң қонған
Құлаққа ұрған танадай тым-тырыс
Бұл еңсесі езіліп, бөлме кезіп кетті
Қызының шашылып қалған ойыншықтарын қолына алды, келіншегінің иісі сіңген көйлегін кеудесіне басты
Оларға енді бұл заттардың керегі жоқ
Аспанға ұшып жоғалған құстар адами дүниеге қайырылып қарамайды
Бір сәт терезе алдында бармақтай торғай кеп қонды
Тарыдай көзі жылтырап қарап тұр
Әйгерім болмасын қайтып оралған? Жүгіріп терезе алдына жетті
Әйгерім бе, Әйгерім емес пе жақын барып көзіне қарағысы келіп еді
Көзіне тіктеп қараса таныр еді, әттең-ай, қанатын жылдам қағып, пыр-р етіп ұша жөнелгені
Қайтып оралған жоқ
Құс болмаған соң, бүйткен ғаріп күні құрысын! Екі иығынан екі албасты басып тұрғандай, содан кейін еңсе көтеріп жүруден қалды
Көзде жас, көкіректе шер
«Шарап іш, – дейді әлгі екі жақтан құлағына сыбырлап, – шарап ішсең көңілің көтеріледі
Көзіңнен жас кетеді, көкірегіңнен шер тарқайды
Шарап ішсең құс боп көкте самғайсың».
Ішті, сылқита ішті
Ішкен күні құс болып көңілі көкке қалықтайды, ішпеген күні жердің құрты болып жер тартып, бауырымен жорғалайды.
Анасы шырылдап үш жылда үш рет емдетті.
Құс болып көкке самғаудан да жалықты, құрт болып қара жерді құшудан да жиренді.
Қалқиып кеуде көтерді
Сүйретіліп жүріп келіншегі мен қызының бейітіне барды
Олар-дағы ақ қарға малынып томпиып-томпиып мүлгіп тұр
Кеше ғана жауған қар маңайды басып қалған
Кіршіксіз аппақ
Кірден арылмаған бұның ғана көкірегі
Бейіт басына қонған қарды көсіп алып аузына салды
Күйіп, жанып тұрған жүрегіндегі отты баса алмады
Сенделіп жүріп кетті
Із түспеген аппақ қар жанарын суырып барады
Қала шетіндегі көлге келіпті, бір қараса
Көлдің беті сірі қар
Жүрегін қуырған өртті көлдің мұздай суымен сөндірсем деп ойлап еді
Құс болып көкке самғай алмады, мүмкін балық бола алармын, балық болсам мына жалғаннан баз кешіп көл түбіндегі тыныштыққа дамылдармын деп бір қияли ойға бой ұрған-тұғын
Мына, сірі мұзды көріп тосылып қалған бір сәт еді
Бір әйел дауысы «Әй-ге-рі-ім, – деп жалпақ әлемді жаңғырықтыра шыңғырып қалды
– Қайт кері, мұз жұқа, жарылып кетеді».
Бармақтай қыз бала мұз үстінде сырғанап, коньки теуіп жүр екен
Шешесі болар, көл жиегінде шырылдап жүгірген сұрша келіншек айтып ауыз жиған жоқ, тасыр-тұсыр мұз жарылды
Қыздың қызыл күртешесі оттың соңғы алауындай бір қызарып мұз астына түсті
Алас-қапас, бұ да жүгіріп барып мұз астына сүңгіді
Әне, ұстады, міне, ұстады, сілесі қатты
Әйгерімі, өз қызы жылт етіп көзіне бір көрініп жоғалғандай болғаны-ай, «Өзім өлсем өлейін, қызым аман қалсын» деген ой меңдесін
Ақыры, қызыл күртелі бармақтай қызды мұз астынан суырып алды, мұз үстіне сұлатты
Өзі жалт бұрылып, балық болмаққа аттана берген… Біреулер бұны да, қызыл күртешелі бармақтай қызды да ала жөнелді.
Есін ауруханада жиды
Баяғы көл жағалап шырылдай жүрген сұрша келіншек басында отыр
Содан білді, Әйгерім көрші палатада екен
Ол да есін жиыпты
Бала ғой, қорқып қалғаны болмаса, періштесі аман алып қалған.
– Қызымның періштесі сіз болдыңыз, – дейді
Демі от боп бұның жүзін шарпиды.
– Әйгерім… – деді бұл көзінің шарасына ыстық жас толып
Сұрша келіншектің жүзі бұлдырап Назгүл боп көрінгені
Шынында, тым ұқсас, қыр мұрны да, жұқа ерні де, маңдайында елбіреп тұратын кекілі де
Қолын созып еді, алақаны келіншектің жұмыр тізесін қапты.
– Сенің атың Назгүл емес пе?
– Иә, Назгүл, менің атымды қайдан білесіз?
Бұл жауап қатқан жоқ, өксіп жылап жіберді
Баяғыда құс боп тылсым көкке жұтылып, жоғалған Назгүлінің, Әйгерімінің кенет қасынан табылғанына қуанып жылады
Өзінің бұлар алыс сапардан оралғанша тілеуін тілеп адам сияқты өмір сүрмей, анау екі албастының сөзіне иланып, маскүнем боп былғаныш күн кешіргеніне өкініп жылады.
Ауруханадан шыққан соң Назгүл үйіне қонаққа шақырды
Қызы екеуі ғана тұрады екен
Күйеуі ерте қайтыс болыпты
Өртке оранған үйден Назгүлді құтқарып үлгеріпті
Әйгерім сонда бұның тал бойына жаңа біткен түйір қан екен.
Назгүл бұның бәрін  ақтарыла отырып айтты
Көзінен қасірет жасы сел боп ақты
Ол да  көз жасына ие бола алмады
Екеуі көкіректе шемен боп қатқан мұңды екеулеп ерітіп жатты.
– Әйгерім, папаң келді, – деп оятты Назгүл бармақтай қызды, – айтып едім ғой, ұзақ сапарға кетті, бір күні оралады деп
Міне, оралды.
– Па-па-а, – деп төсегінен ұшып түрегелген Әйгерім бұған құшағын жая ұмтылды
– Келдің бе, папа! Папатай, енді кетпейсің бе?
– Кетпеймін, кетпеймін, торғайым, – деді бұл бармақтай қызды маңдайынан сүйіп
Көзіне тағы да жас үйірілді
Бұл жолы ол балық боп, көл түбіне кетіп қалмағанына қуанып жылады.
Мақсат РСАЛИН
