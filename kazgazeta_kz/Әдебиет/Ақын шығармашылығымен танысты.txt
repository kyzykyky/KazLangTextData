Л.Н.Гумилев атындағы Еуразия ұлттық университетінің М.Жұмабаев атындағы Әдеби бірлестігі ақын Аманхан Әлімұлымен кездесу кешін өткізді.
Ақынмен кездесуді Әдеби бірлестік жетекшісі, профессор Рақымжан Тұрысбек кіріспе сөзбен ашып, А.Әлімұлының өмірі мен шығармашылығы, қазіргі поэзияның бағыт-бағдары мен даму сипаттары, көркемдік арналары хақында кең көлемде сөз етті.
Әдеби кештің бастапқы тұсында ел тәуелсіздігі, қазақ халқының арғы-бергі тарихы мен даму бел-белестері, Қазақ хандығының 550 жылдығы мен ұлт руханияты төңірегінде мағынасы мол, тағылымы мәнді әсерлі әңгіме өрбіді
Өз кезегінде А.Әлімұлы қоғамдық құбылыстар, ауыл мен қала, заман мен өмір шындығы, уақыт пен кеңістік, бүгінгі әдебиеттің бағыты, қазіргі қазақ поэзиясы, жастар шығармашылығы туралы кеңінен әңгімеледі.
Кештің екінші бөлігінде ақын өз шығармашы­лығына тоқталып, жастық, достық, махаббат тақырыбындағы өлең-жырларын жатқа айтты
Әр алуан тақырыптағы өлеңдерінің тарихынан қысқа-нұсқа деректер айтып, арғы-бергі сөз зергерлерінің өмір тәжірибесінен, шығармашылық зертханасынан дәйектерді алға тартты
Студент жастарға үлгілі тұстарын, өнегелік қырларын ортаға салды
Шығармашыл жастарға ақындық өнердің құдіреті мен қасиетін, сырлы сипаттарын жан-жақты тарата айтты.
Студенттер тарапынан Ботагөз Жұмағалиева өлеңдерін оқыса, Гүлназ Жүсіпханова, Айсапар Ізтай, Жансая Мұратбаева ақын өлеңдерін оқып, кездесу мәні мен кештің көркін аша түсті.
Кеш соңында ақын Қалқаман Сарин бүгінгі поэ­зия, жастар шығармашылығы хақында көкейкесті ойларын ортаға салып, өлеңдерін оқыды
Кездесу соңында жиналған жұртшылық кеш қонағымен естелік суретке түсіп, қолтаңба алды.
Р.САҒЫМБЕКҰЛЫ,
ҚР Журналистер одағының мүшесі
АСТАНА
