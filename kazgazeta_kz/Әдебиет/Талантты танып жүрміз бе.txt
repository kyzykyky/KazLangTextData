«Егемен Қазақстанның» биылғы 18 қыр­күйектегі санында Мырзатай Жолдасбеков ағамыздың алғысөзімен жариялан­ған Оңтүстік Қазақстан облысы, Бәйдібек ауданы, Борлысай орта мектебінің оқушысы Шахинұр Бақытбекқызының екі хатын оқы­ғанымда:
– Үлгі берер ағаның
Ізін бас та, жолын қу.
«Болам» деген баланың
Қамшы бер де белін бу, – деген сөз ойыма орала кетті.
Шынында мемлекет және қоғам қайраткері, көрнекті ғалым, ұлтжанды азамат Мырзекең бұдан бұрын алматылық 8 жасар Жамбыл есімді жеткіншекті Президенттік мәдениет орталығының сахнасына шығарып, төрткүл әлемге таныстырған еді
Елде жүрген біздер таңдайынан жыр сорғалаған бала өлеңдерін теледидардан көріп, тыңдап, тамсанғанбыз
Көп ұзамай бұқаралық ақпарат құралдары онға енді ғана толған бүлдіршіннің жеке жыр жинағының тұсаукесерін жарыса жазып, көгілдір экраннан көрсетті
Енді, мі­не, қар­шадайынан ұлы Абайды пір тұтып өс­­кен Шахинұрды таныдық.
Жолдасбеков ағамыз өзін осылай елдікті, келешекті ойлаған кесек болмысымен көрсетіп отыр
Бұл егемен елдің болашағы Жамбыл, Шахинұр сияқты бойына Алла дарын берген, білімге үйренуге ынтызарлығы мол жеткіншектер қолында екенін түсіну
Ақиқатын айтқан жөн, алдыңғы буын аға-апаларымыздың көпшілігінің бойында осы қасиеттер көріне бермейді
Олардың өз тұсында жүктелген міндеттерді орындағанына дауымыз жоқ, тек зейнет демалысына шыққаннан кейін де орынтаққа таласып немесе бірімен-бірі сөз жарыстырып жүргенін көргеніңде қарның ашады
Енді біреулері лауазымды қызметтерге өз баласын немесе немересін отырғызуға тырысып, жанталасып жатады
Кәсіби мерекелер, салтанатты сәттер тұсында бәйге алуға, ат мініп, шапан киюге өзін-өзі жарнамалайтындар да, араға әлдекімді салатындар да баршылық
Осындай пендешілікпен өскелең ұрпақ бойындағы жақсы қасиеттерді көруге құлшыныс танытпаймыз, көрсек те көрмеген боламыз.
Асылы біздің әрқайсымыз Мырзатай ағамыздың «Абайша сүйіп, Абайша күйіп жүрміз бе?» деген сұрағын өзімізге қойып, жауап іздеуге тиістіміз
Көңілге медет қылатының ел ішінде бабалардың асыл мұрасын зердеге түюге құштар жастардың, өз білгенін жеткіншек санасына сіңіруге ықыласты аға-апалардың бар екені.
Ақтөбе қаласының іргесінде бұрын Россовхоз аталып келген, қазір Өрлеу есімді ауыл бар
Осында 2001 жылы отбасымен Әйтеке би ауданынан көшіп келген Қуанышбай Қонтай тұрады
Саналы ғұмырын киелі кәсіп – бала оқытуға арнаған, Қазақстан Республикасы білім беру ісінің үздігі, Республикалық Қ.Айтқалиев атындағы атаулы мектеп мүшесі, жоғары санатты тәлімгер-ұстаз, Қазақстан Республикасы Журналистер одағының мүшесі
Қуекең мектептегі негізгі жұмысын атқара жүріп, өз ықыласымен «Абайтану» арнаулы курсын ашты, 7-11 кластар аралығында авторлық бағдарлама бойынша оқушылардың Абай шығармашылығына деген сүйіспеншілігін арттыру мақсатында дәріс берді
Нәтижесінде оның шәкірттері Ақтөбе қалалық және облыстық байқауларда жүлделі орындарға ие болды
Биыл Нұрсезім Саматқызы деген оқушы Семей облысының Абай ауданында өткізілген Абай-Шәкәрім оқуларында бағын сынады, диплом мен заттай сыйлық иегері атанды
Еңбеккер ұстаз зейнет демалысына шыққаннан кейін қарап жатпай, таяуда баспадан «Өлмейтұғын артына сөз қалдырған» атты әдістемелік құралды бас­тырып шығарды.
Екінші мысал
Таяуда Халықаралық «Қазақ тілі» қоғамы облыстық ұйымының төралқасы өзінің мәжілісінде Темір ауданындағы ұйым есебін тыңдады
Төрайым, «Темір ауданының құрметті азаматы» Гүлжан Дулатбайдың айтуынша 53 бастауыш ұйымда 5870 мүше есепте тұрады
Соңғы жылдары Ленинское, Дружба, Рождественское, Ленин атындағы ауылдардың атаулары өзгертіліп, Жамбыл, Достық, Бірлік, Ақсай болып жазылуы елді мекендердегі көшелерге, өлкеге еңбегі сің­ген Нәрен Имашев, Ізтілеу Балмұханбетов, Жұмағазы Махимов, тағы басқаларының есімдері берілуі жұртшылықпен ынтымақтаса жұмыс істеу нәтижесі
Ауданның 40 жылдығы қарсаңында жастар арасында екі дүркін шешендік өнер сайысы өткізіліп, оның материалдары аудандық ішкі саясат бөлімінің қолдауымен жеке-жеке жинақ етіліп шығарылған
Гүлдана Тілепова, Айгүл Наурызова, Берік Серіков, Зебо Булбулова сияқты жастардың өлке тарихын, халқымыздың тағылымы зор салт-дәстүрлерін зерттеудегі ізденісі сүйсінтеді
«Алтынбек» ЖШС директоры, жасы 25-ке ен­­ді ғана толған кәсіпкер Орынгүл Сәуле­­­бай ау­дандағы кәсіпкерліктің даму бары­­сы­­на жан-жақты талдау жасаса, мектеп оқу­шы­сы Сергей Нұралиев егемен еліміздің өт­­кен жолдарына ой жүгіртеді
Әрине, мұн­­дай шаралар жеткіншек қиялына қанат бітіре­рі сөзсіз
Немесе «Темірлік жас таланттар» деген жинақты алайық
Спортта, өнерде, әдебиетте алғашқы талпыныстарымен жұрт назарына іліккен қыздар мен жігіттер­дің алды 1981 жылы, соңы 1998 жылы туған, туындылары аудандық, облыстық байқауларда жүлде алған, қайсыбірі жеке кітабын шығарып үлгеріпті
Жинақта авторлардың суреті қысқаша өмірбаянымен беріліп, бірнеше шығармасы жарияланған
Аудан әкімі Бауыржан Қаниевтің тікелей қолдауымен жасалып отырған қамқорлық балғын бойындағы құштарлықты еселей түсетіні анық.
Өткен оқу жылының соңында Ұлттық бірыңғай тестілеу нәти­жесімен Темір ауданының облыста Ақтөбе қаласынан кейін екінші орынды иеленуі осындай жан-жақты шаралар жемісі болса керек.
Жанғабыл ҚАБАҚБАЕВ
АҚТӨБЕ
