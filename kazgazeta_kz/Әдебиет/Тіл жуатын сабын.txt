Бір пәле болды, кеше ғана тіл туралы «тоңып қалған» пікір білдірген атақты әншіміз туралы айтыса кеткен оң иығымдағы періштем мен сол иығымдағы шайтаным бүгін тағы шықты… Есік алдында есінеп отырған едім, екеуі көріне кетті, екі иығыма аяқтарын салбыратып отырып алған, екеуінің де бойлары шамамен 15-20 сантиметрдей-ау… Періштем еркек екен, мұрын астында мұрты бар, шайтаным бойжеткен қыз ба деп қалдым, құлағындағы сырғасы жылт-жылт етеді… Адамның екі иығында періштесі мен шайтаны болады деуші еді, менің «терри­ториямдағы» мына екеуін үнсіз тыңдап отыра бердім… 
– Жыным келеді… – деді періштем күрсініп.
– Откуда? Автобуспен бе? – деп сұрады шайтаным шаттанып.
– Жыным келеді
Тәуелсіздігімізге жиырма жыл, тіліміздің «тұздалынып» келе жатқаны сол… – деді періштем.
– Анау жердің құртындай болып, ирелеңдей жылжып бара жат­қандарды көрдің бе? Посмотри… – деді шайтаным анадай жерді сұқ саусағымен нұсқап.
– Ойбай! – деп қалды періштем таң­данып, – мыналар адамның бір жапырақ тілдері ғой, кетіп бара жатқан!
– Иә, солар! Қатар кетіп барады
Қазақ тілінің басында қазақы қалпақ, орыс тілі казак атамандарынша қылыш асынып алыпты… Өйткені Ата Заңымызда орыс тілі мемлекеттік тілімізбен теңестірілген… Сосын қазақ тілі қайда болса, орыс тілі сонда… Я рада…!
– Заңымыздың жетінші бабындағы екінші тармағын былай алып тастау керек! – деген періштем иығымнан сырғанап түсіп, жүгіріп барды да, әндетіп бара жатқан орыс тілін жерден көтеріп алды
Сөйтті де, қалтасына сала қойды
Мұны көріп, көздері жерге түсіп кеткен, түсіп кеткен көздерін ұясына қайта салған шайтаным да иығымнан сырғанап түсіп, періштемді қуалай жөнелді
Бір кезде қарасам, екеуі төбелесіп жатыр! Жаным ашып, екеуін ажыратып жібердім
Ентіктерін басқан екеуі иықтарыма келіп отырды
Орыс тілі түсіп қалған екен, еңсесі езіліп, бүкшиіп бара жатқан қазақ тілінің жанына жетіп, қатар кетіп бара жатты…
– Тістеп алғаның не? – деді періштем өкпелеп.
– Ты что, дурак? Мұрнымның ішіне саусағың кіріп кетті… қызды сыйлау керек! – деді шайтаным темекісін шегіп жатып
Темекі сұрап едім, бір данасын берді
Мен де бұрқыратып отырмын.
– Төбелескіш қыздар сен сияқты орысша шүлдірлеген шайтан қыз­дардан шығады, – деді періштем.
– Иди к черту! – деп қалды шайтаным.
– Өзіңнің черт екеніңді білмейсің бе, не? «Шайтаныңа бар!» деп қояды ғой, жүдә… Қожамыз – Адамға арыз айтайын ба?
– Ой, боюсь… – деп кекетті шайтаным
Сосын мені түртіп: – Мен түрткенде, мені тыңдайсыз ғой? – деп сұрады… Үндемедім…
– Бері қара! – деді періштем оның санынан шымшып, – сен өзі городской шайтансың ба?
– Да
А что?
– Бәсе, шолтитып, мини юбка киіп алыпсың… Кіндігің де көрініп тұр…Осылай киінетін қазақ қыздары – шайтандар! – деді періштем.
– Сама знаю, қалай киінем! Адам көке, вы уважаете меня? – деді шайтаным
Үндемедім
Сол екен, шайтаным бетімнен шапалақпен салып қалды
Менің де жыным келіп, шайтанымды тоңазытқыштың ішіне қамап қойдым
Біраздан кейін ашсам, ішіндегі бір асым етіміздің бәрін жеп қойыпты… Атауыңды жегір! Ет қымбаттап кеткенде, мұнысы енді… Әйелім өлтіретін болды, оның иығындағы шайтан – еркек, көзімді шұқып алар… Шайтаным иығымда дірілдеп отыр
Тоңып қалыпты байғұс шайтаным.
– Шайтанушка, – деді періштем.
– Әу? – деді шайтаным.
– Шала қазақтардың тілдерін сабындап жуу керек…
– Неге?
– Өйткені олардың тілдері кір, орыс тілімен кірленген…
– Орыс тілін уважаю…
– Мен де құрметтеймін, бірақ өз елімізде өз тіліміз мемлекеттік тіл болып, жеке дара тұруы керек!
– Идиот…
– Менде тіл жуатын сабын бар… Шала қазақтар тілдерін осы сабынмен жуса, таза қазақша сөйлеп кетеді… – деді періштем қалтасынан кішкентай сабын алып жатып
Періштемнің қолынан сабынды жұлып алып, көршіме жүгіріп келдім.
– Мыжбан, тіліңді шығаршы? – дедім.
– Зачем?
– Сол «зачем» үшін…
– Интересный адамсың, – деген ол тілін салаң еткізіп сыртқа шығарып еді, әлгі сабынды үйкеп-үйкеп жібердім
Сол екен, қазақшаны ыңыранып әрең сөйлейтін көршім:
– Ой, тоба, тәңір жарылқасын, мына са­быныңды маған берші, – деп қолын соза берген, шайтаным келіп, қолымнан сабынды жұлып әкеткені! Артынан қуып кеп бердім! Шіркін, осы сабынмен шала қазақтардың тілін көпіршітіп жуар ма еді… деп ойлап келемін… Әлі қуып келемін… Өмір бойы қуа беремін бе деп те қорқамын… Мендегі қазақ тілінің, періште тілімнің өкпесі өшті…
Мұхтар ШЕРІМ
