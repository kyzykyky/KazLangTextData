Қуандық ШОЛАҚ
Үйірінен адасқан  саяқтаймын
Болғанымен басында үміт, талап,
Қиын екен қонуы жігітке бақ.
Алматылық болсам деп ұмтылғанмен,
Ұша алмадым құс сынды сынық қанат.
Көктем келмей бермейді бақ та гүлдей,
Болмаса ауа жана ма отта гүрлей.
Сол секілді, ауылдың құлан-аяң,
Құлагерін кім таныр топқа кірмей.
Балапандай кезімнен балғын қанат,
Танытқандай тағдырым солғын қабақ.
Қысқалығы қолымның мысым басып,
Жібермеді кескестеп алдымды орап.
Жетегіне алғанмен жігер мені,
Жалғыздық пен жетімдік шідерледі.
Тауға ұрсам да басымды, тасқа ұрсам да,
Жібермесім қайтейін, жібермеді.
Көтергенмен кеудесін неше арманым,
Дәрменсіз ем, мәселе шеше алмадым.
Арман болған нұрлы орта, жырлы ортаға
Дәм тартпаған шығар-ау, көше алмадым.
Көңілімді жаулаған күй ырғағы,
Секілденген Алматы миымда әлі.
Төредей боп төрінде тірі де ірі,
Жыр жазар ма ем, қайтейін, бұйырмады.
Өкшелеген өкініш – салдақы мұң,
Берер емес әлі де жанға тыным.
Алғы лекте алшаңдап жүрер ме едім,
Бола алмадым ақыны Алматының.
Елде қалдым аясын қырсық кімді,
Жаман туыс өсегі мүңкіп түрлі.
Қадірлеудің орнына күңшілдікпен,
Жалбыратып жағамды жыртып тынды.
Орнағандай болып жүр басыма түн,
Жағдайым жоқ таситын, тасынатын.
Жалп өшем, сірә, дем бермесе,
Аруағымен Төлеген, Қасым ақын.
Кімге дәрі бұл күнде, елеусіз бір
Ауылдағы ауызы сасық ақын.
Дара дарын, кең толғар кемел емен,
Айта алман деп өрелі, өнегелі ем.
Ал, алтынның сынығын әйтеуір бір,
Көретін көз болар деп дәмеленем.
Шықпайтынын кім білмес таң атпай күн,
Біле тұра елегзіп, алақтаймын.
Сардалада сабылып сағым кешкен,
Үйірінен адасқан саяқтаймын.
Оңашадағы ой
Жан емен үзеңгісін жүрген шірей,
Қалпым бар қабаржыған мұңлы елшідей.
Жазылған жырларымның біріне де,
Келеді қу көңілім бір көншімей.
Жасындай жарқ-жұрқ еткен нұрды енші ғып,
Мақсат сол – көңілдегі гүлденсе үміт.
Үңілем жыр тініне жасырынған,
Жоқ па деп өн бойында бір кемшілік.
Сырт көзге көрінгенмен көңіл дардай,
Арманның өртті өзегі кебір кандай!
Жыр деген кәусар болса, со шіркінге.
Келеді әлі де бір шөлім қанбай.
Жазғы жайлы, айлы түн
Еске салып есіктен сығалаған жетімді,
Жыпық жұлдық жымсиып түрге енеді не түрлі.
Бұлт астынан қызыл ай шыға келді, қып-қызыл,
Қақ жарылған қарбыздың жарты беті секілді.
Балапандар-жұлдыздар шүпірлескен таң алды,
Аралап жүр ақырын бұлт деген көгалды .
Көзімді ашып жұмғанша саусағымнан сусыған,
Бір суыртпақ ақ жіптей ақ нұр лезде жоғалды.
Алды артынан кескестеп тұрса да бұлт көлбеңдеп,
Ай қарайды аспаннан айдын көлге телмеңдеп.
Арасынан асығыс орғып қоян өткенде,
Үркітеді бір-бірін бұта біткен ербеңдеп.
Алакөбең айнала, тұрғанмен Ай шашып нұр,
Әлденені тағатсыз отырғандай тосып қыр.
Жарға біткен жалғыз тал көлеңкесін өзінің,
Қарсақты алған қырандай көкжелкеден басып тұр.
Өмір деген…
Әрбір сәті қуаныш, бақ көрінген,
Шашыраған шұғыла шат көңілден.
Сексеніңді алқымдап қалсамдағы,
Ажырағым келмейді тәтті өмірден.
Жетелейтін жарықсыз тұсқа бағыт.
Қамшысаптай бұл өмір қысқа нағып?
Ажырағым келмейді арман атты,
Ақ боз аттың жалынан ұстап алып.
Алыс емес ап тынар көмбе бүгін,
Бола қоймас ұзақтау енді өмірім.
Тағы да он жыл берсең деп отырғаным,
О, жаратқан әрине пенделігім.
Лақтырыппын он сегіз гүлін шоққа!
(Ажал ерте тап келер ұрыншаққа).
Тоба деумен келемін, тіршіліктен
Жатқанда өтіп жасамыс, құлыншақ та.
Ұқсап доғал, келте ойлы надандарға,
Іс тындырдым демеймін шамам барда.
Не жазылса маңдайға сол болады
Жаратқанның ісіне амал бар ма?!
