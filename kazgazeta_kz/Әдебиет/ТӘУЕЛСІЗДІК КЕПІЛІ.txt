Ата Заңым – асқақ алтын тұғырым,
Әрбір бабың – бұлжымас заң, тұжырым.
Ел басқару құзіретін белгілеп,
Нұрлантасың барша адамзат ғұмырын.
Әр бабыңа үңілем де, ойланам,
Дастандайсың келешекті толғаған.
– Біліміңді ал, ғылым ізде, еңбек ет,
Қоғамдағы игілікті пайдалан, –
Деп толғайсың, Ата Заңым – ақ таңым,
Ақиқаттың ақ семсері – баптарың.
Ата Заңым – Тәуелсіздік кепілі,
Ел мен жердің тұтастығын сақтадың.
Ата Заңым, тұрсың Күндей жарық боп,
«Бар биліктің қайнар көзі – халық» деп.
Көкке рухын көтересің халқымның,
Атамекен құдіретін дәріптеп.
Ата Заңым – шамшырақсың маздаған,
Әділеттің ақ жолынан жазбаған.
Құқығымның жүйесісің біртұтас,
Күшіне енген өріс алып өзге заң.
Ата Заңым – мамыражай тұрмысым,
Ата Заңым – асқар асу, нұрлы шың.
Жылдар бойы сыннан өттің сүрінбей,
Нығайтумен мемлекет құрылысын.
Ата Заңым – бүкіл елдің сенімі,
Өркениет, зайырлылық негізі.
Иесісің адам, жер, су, байлықтың,
Қолдаушымсың, қамқоршымсың ең ұлы.
Ата Заңым – арқа сүйер заңғарым,
Ел дәулетін қарашықтай қорғадың.
Ата Заңым, мойындаттың әлемге
Жер бетінде қазақ деген ел барын.
Болат ҮСЕНБАЕВ
