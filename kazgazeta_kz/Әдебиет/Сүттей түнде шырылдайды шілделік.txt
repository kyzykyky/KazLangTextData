Әділбек ЫБЫРАЙЫМҰЛЫ,
Халықаралық «Алаш» сыйлығының лауреаты
Ажарланып Ай маған сығалайды,
Сәуле шашып арбайды, дұғалайды.
Быжынаған кетсем-ау жұлдыздарға,
Адамдардың арасы ұнамайды.
Шәлі таққан сұлу Ай қара көктен,
Алыс еді… Амал жоқ, ара неткен.
Мен болғанмен мүдуар сәулем, шырақ,
Сөйлескің де келмейді қарабетпен.
Ғарыш ғажап, жаһанға ұмсынамын,
Қысқа күнде бір тұрып, мың сынамын.
Быт-шыт болып күйреймін, нәшім кетіп,
Таң бозарса, қайтадан құлшынамын.
…Көкке кетсем, көкжалқақ мұнарланып,
Ұшар едім биікке құмарланып.
Алла сөзі – ақиқат, ақыреттік,
Апарар ем өзіне Құранды алып.
***
Мәңгіліктің аясы да тар маған,
Билік құрсам, аздық етер, бар ғалам.
Сонау, сонау ғарыштардың қойнауы –
Жайлау, шіркін, қона жатып, шарлағам.
Бәрі сонда пайғамбар да, пірлер де,
Періштелер сықылықтар іргеңде.
Қоңыз-тірлік, неге саған келдім мен?!
Жайсаңдармен қанаттасып жүргенде.
Таңғаласың, талай әлем ашасың,
Құлагер жүр шаң қаппаған шашасын.
Баба түкті шашты Әзизім батасын,
Асан Қайғы сыйға берді асасын.
Неге келдім, бұ жалғанға бопсалап?
Өзегіңе бықсысын деп от салат.
Пенделіктің пәтерінде күн кешіп,
Алданасың көңіліңе тоқ санап.
Мәңгіліктің аясы да тар маған,
Билік құрсам, аздық етер бар ғалам.
…Мың сан ойдың шырмауымен буынып,
Түсіп қаппын өгіз жеккен арбадан.
***
Ғарыш… Ғарыш…
Тылсым жұтқан Көк, Құдай,
Қалдырмашы қара жерде, шет бұлай.
Бақилықтың баршыны кім, баябан?!
Іл де әкетші, салмағым жоқ тоқтыдай.
Рухтардың ортасында жебелсем,
Аруақпен аруақ боп теңелсем.
Бұ пәниден пәтуасыз, пәтшағар,
Ауып кетіп, жыламаңдар,
Мен өлсем.
Қызығы жоқ жалғаныңның аңдасам,
Ғайып болып, ғарышқа ұшып,
Самғасам.
Неге көрдім, жарық сені, жалтарғыш?
Тездеп барып тозақ отқа жанбасам…
Ғарыш мені әкетеді ақталап,
Періштеге айналамын ақ қанат.
Бақилықтың босағасы –
Ақ зәулім,
Мәңгі сені
Әппақ етіп сақтамақ.
***
Сын сағатта жалт беретін жалғандық,
Біле тұра… қанша соған алдандық.
Қалпағымды «алшы киген» тұстарда,
Кісіліктің бетін кеттік дал-дал ғып.
Мұртым аздап несібеңе майланса,
Менсінбедік жабағы мен тайды онша.
Ертең күні ат боларын ойламай
Шайналады бармақ, шіркін, шайналса.
Ұстап қалсам пенделіктің мансабын,
Өз буыма өзім пістім қанша күн.
Ақша шаштым бей-берекет әспенсіп,
Ықыласын аламын деп ханшаның.
Күйіп-жанып неше мәрте қапылдым,
Жоқ екенін біле тұра қақымның.
Жалғандықтың ұстаймын деп жалынан,
Ақиқаттың арқанына шатылдым.
***
Төгіліп, алтын шапақ шартараптан,
Жоғалды ізім-ғайым қар танаптан.
Мейірім-махаббатты идіріп күн,
Қатыгез қара жерге арқалатқан.
Шарбы бұлт қол шапаттап жөңкіледі,
Бу шашып бықсып қорда, төл түледі.
Шоңқиып сар бәйбіше рахаттанды,
Көңге сап, екі аяғын көлкімелі.
Сар түйе күйіске енген шөгерілген,
Көк езу болып апты көк өрімнен.
Ілінген көк төсіне бір тал ноқат –
Бозторғай шырылдайды шебер үнмен.
Кеудесі қоңыр дөңнің балбыраған,
Бойында бере салып барды маған.
Мүлгиді, ат үстінде қойшы байқұс,
Бишігі тақымында салбыраған.
Төгіліп алтын шапақ шартараптан,
Жоғалды ізім-ғайым қар танаптан.
Мейірім-махаббатты идіріп күн,
Бір уақ бәрімізге арқалатқан.
***
Жанымды жай таптырмай…
Елегіздім,
Бал жағып, бармағыңды неге еміздің?
Көңілдің көк жиегі тас қараңғы,
Тастанды қыстаулардай көне біздің.
Шабамын есім шығып, андағайлап,
Басымнан ауған екен, жалған-ай, бақ.
Дүние көзге түртсе көрінбейді,
Мен бір жан кеткен дұшпан талға байлап.
Жүрегім қасіреттен қан қақсаған,
Кім болды қол жұмсаған алғаш маған?
Айналып шапақ-нұрға
Зәуде ғалам,
Әлемге кетсем ұшып жан баспаған.
Байқасам, әлдеқашан өлген екем,
Болыпсың баяғыда-ақ сен де бөтен.
Қалайша ессіз соқыр күйге түстің?
Бір басым қалың сордан кенде ме екен?
Жанымды жай таптырмай…
Елегіздім,
Білдім де адасқанын кемеміздің.
Кеудемнің қазынасы – қалың құса,
Жолымыз екі айрылды неге біздің?
***
Тереземнен телміреді түн дүлей,
Аңдып отыр қимылымды мүлгімей.
Далада – аяз,
Өзек те – аяз.
Саршұнақ,
Кірпігіме мұз қатады сүңгідей.
Соқты боран күртік қарға малтығып,
Шарбақта – уіл,
Жүректе – уіл: «шалқыдық».
Сарсаң ойға қор болдым-ау лажсыз,
Жабағыдай бөрі жеген талқы ғып.
Тылсым әлем.
Көк пен жерің тұтасқан,
Көрінбейді көңілімнің құты – Аспан.
Мәңгүрт түнде малжаңдаймын қи шайнап,
Тірлігімнен кетіп тұр ғой тұтас мән.
Қуыс кеудем азынайды…
Ұқпаймын,
Жұтып тынар жүрегімді
Жұт-қайғым…
Құрсауынан мына түннің құтылсам,
Қарсы алдымнан шығатындай шыттай Күн.
Уайымың қарап тұрсам – ит.
Батам,
Кетіп қалды бойымыздан күйт, ботам.
…Шарылдаған жылауықтай, тым заржақ,
Қу боранды қайтсем енді
«Ұйықтатам»?
***
Жасырынып, шарбы бұлтқа
Ай-сылаң,
Бұғынады,
Ұялды екен қайсыдан?
Көкірегін көк жүзінің көк шулан,
Серуендеп,
…сезім қанат жайса лаң.
Быжынаған ал жұлдызы
Аспанның,
Сүттей түнде
Көк майсаны жастандым.
Тынбай, танбай
шырылдайды шілделік,
Қарап тұрып,
у шапаққа мастандым.
Маңдайымнан аймалайды самалы,
Көңілімді қобалжытты
шамалы.
Жүрегімнің шүпілдеген шеріне,
Көктен жұлдыз шолп-шолп етіп,
тамады…
Әп сәтінде-ақ, күйге түстім шырғалаң,
Құшағына тартты әкетіп,
…бір ғалам.
Шілде түні шымырлатып жүйкені,
Ай-сәулімім, ақыл-есті
ұрлаған.
Онша қашық емес екен
Жерден
Күн
Тәңірілік сұлулықты көрген кім?
…Ай-арумен ақ ұлпаға құладым,
…Есім жидым
иісінен
ерменнің.
***
Сенің назың…
Қабағың…
Әппақ қандай тамағың.
Ал мойның –
Алманың –
елестетер сабағын.
Көзің неткен аялы
Мейірімін жаяды.
Жаның әркез,
Қиналсам –
болар маған саялы.
Сенің назың, қылығың,
Еркелігің, ұғымың –
Тұп-тұнық-ау кіршіксіз,
Мөлдіріндей шынының.
Жаның тұнған нәркестік,
Сезіміңді әлпеш қып.
Маған құшақ жаясың,
Қылық тауып әр кештік.
Ақ зерім-ау,
лағылым,
Арман, қиял, сағымым –
Мың бір түндік ләззат,
Ал ұғынсаң – тағылым…
***
Қағасың қанатыңды қалықтатып,
Табасың жәннатыңды шалықтатып,
Жәут еткен қарашығың – Тынық мұхит,
Тымыққа батып кету – анық бақыт.
Қайдағы қиялымды қозғағандай,
Жұтынам ес алдырған бозбаладай.
Деміңнен ескен жұпар мас қылады,
Кеудемде егде жүрек қоздағандай.
Әйтеуір,
есірікше
елігемін,
Өзіңді
Ай-періге телігемін.
Шалығың тиіп маған кеткендей-ақ,
Көркіңе көзімді алмай
емінемін.
Жаныма маза бермей
тызақтаттың,
Қасыңнан ұзатпайтын тұзақ таптың.
Жұтылам кездейсоқтан –
жұмбағыңа,
Көзіме елестейді: қыз… әппақ… түн…
***
Сілбілеп жауын жауды…
Сұрқай ғалам,
Түксиіп, басты еңсені – сырт, айналам.
Сезімнің терезесін тамшы ұрады,
Жан таппай бебеу қағып, шырқ айналам.
Ақ нөсер апай-топай селдетеді,
Бір сәтке дамылдасаң нең кетеді?
Көк аспан – көз шарасы ақ зер қыздың,
Сағыныш саған деген шөлдетеді.
Сілбілеп жауын жауды түніменен,
Көңілге кірген еді, күнім, елең.
Жымиып бір күлесің, ынтықтырып,
Бітеді –
Біле алмаймын, түбі немен?
Ақ нөсер ақ жүзіңді шимайлайды,
Кеудемде
асқындайды сыймай қайғы.
…Кетермін батқан күннің шапағымен,
Өзіңнің қылығыңды қимай мәңгі.
