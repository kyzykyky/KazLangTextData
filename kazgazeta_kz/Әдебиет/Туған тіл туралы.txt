 Белгілі журналист, бұл күнде Атырау облысы әкімінің орынбасары қызметін атқаратын Шыңғыс Мұқанның Алматы қаласындағы «Мереке» баспасынан жарық көрген «10 причин, почему важно знать и говорить на казахском языке» деген кітабы қолымызға тиді
Кітап он себепті темірқазық етіп алғанындай он бөлімнен тұрады
Олар: «Мемлекеттік тіл баршаға қажет», «Білім бәсекелестігі тілден басталады», «Этнос ретінде жойылып кетпеу үшін», «Бабаларымыз бен тарих алдындағы қасиетті парыз үшін», «Болашақ – қазақ тілінде білім алуда», «Мемлекеттік тілді дамытудағы демографияның рөлі», «Достық үшін», «Бір тілді білсең – басқаларды түсіне білесің», «Сіздің аты-жөніңізді дұрыс атауы үшін», «Абайды түпнұсқада оқу».
Әрине, тілді білуге қажет себептер он емес, одан да көп болуы ықтимал
Бірақ автор әзірге осы он себеппен шектеледі
Оны былайша түсіндіреді: «Мен бұл кітапта он себеппен шектелдім
Менің ойымша, қазақ тілі әлеміне енгісі келетіндер үшін осылар негізгі дәлел бола алады
Мен бұл кітапта «Мемлекеттік тілді үйрен» деп үгіттемеймін де, айтпаймын да, тек қана мемлекеттік тілді білудің өте қажет екенін ұқтырғым келді және қазақшаны меңгерудің қызықты және тиімді әдістерімен бөлісемін»
Қаламгердің бұлай деуі, әрине, тапқырлық
Тілге күштеу, зорлық жүрмейді
Бірақ солай болғанымен де кітап авторы мемлекеттік тіл – қазақ тілін білу маңызды екенін, бұл Қазақ елінде тұрып жатқан кім-кімнің де қасиетті парызы мен борышы екенін соқырға таяқ ұстатқандай дәлелдеп отыр.
Автордың мынандай назар аударарлық ойы бар
Ол еліміз егемендікке, тәуелсіздік­ке ие болғанда бұл айтулы оқиғаны өзінше былай түсінеді
«Тәуелсіздік – менің тілімді да­мы­тудағы мүмкіндік»… Бұл ойын одан әрі былайша жалғастырады: «Менің елімнің тәуелсіздігі жеке өзім үшін – бұл туған Қазақ­стан аумағында менің тілімнің дамуына мүм­кін­діктің берілгені, осы жерде және тек қана осы жерде оған сұраныс бар, байлық пен би­лік­ке тіпті сырт жерде де ие болуға болады»
Бұл сөз жоқ ұлтжанды, елжанды азаматтың сөзі
Автордың бұл сөзі Елбасы Н.Назарбаевтың «Қазақстанның болашағы – қазақ тілінде» деген қағидасымен де үндесіп жатыр.
Автор кейбір тілдерге (қытай, жапон, араб…) қарағанда қазақ тілін оқып-үйрену жеңіл екендігіне тоқталады
«Қазіргі қазақ тілінде диалектілік бөліну жоқ» дейді
Қытай тілінде диалекті көп екендігін тілге тиек етеді
Соның салдарынан кейбір аймақтарда қытайлардың өздері бір-бірін түсіне алмай жатады
Индияда 700 тіл бар екен
Осы елде 30-дан астам тілдердің өз жазуы, әліпбиі бар
Оңтүстік Африка Рес­публикасы мен Филиппинде де осындай жағдай
Гималайдағы диалект 160, Ніл бойындағы халық бір өзеннің бойында тұрып, бір өзеннен су ішсе де 280 тіл мен диалектіде сөйлейтіні таңдандырмай қоймайды
Құдайға шүкір, қазақ тілі мұндай «таңданыстардан» ада
Шыңғыс айтатындай, бабаларымыз бәрімізге түсінікті бір тілді қалыптастырып кетті
Аралары едәуір жер болса да Қытайдан Түркияға дейінгі, Ресейден Түркіменстанға дейінгі қазақтар бір тілде сөйлеседі, бір-бірін жақсы ұғынады
Демек, ықылас-ынта болса қазақ тілін үйренудің еш қиындығы жоқ.
«Сәлем – сөздің атасы» дейді халқымыз
Дұрыс сәлемдесудің де жөні бөлек
«Мен, – дейді автор – тек қазақтармен ғана емес, Қазақстанда тұрып жатқан кез келген ұлт өкілдерімен қазақша амандасамын» Негізі, осылай болу керек қой
Біз өз жерімізде, өз топырағымызда тұрып жатсақ та, өзіміздің орыспен «Ассалаумағалейкум» не болмаса «Сәлематсыз ба?» деудің орнына, «Здравствуйтеге» басамыз
Мұнымыз дұрыс емес
Осылай дегеннен кейін отандасымыз тілді қайдан үйренсін, одан сайын шалқая түседі.
Қазақ тіліне мұрнын шүйіріп қарай­тындардың «Қазақ тілі өндіріс, құрылыс, экономика, медицина тілі бола алмайды» деп негізсіз дәлел айтатындары бар
Бұл сылтау ғана
Осыған да автор тойтарыс береді
«Орыс тілі де о баста ғылыммен, техникамен бірге туа салған жоқ, аталған салалардың тілі болған жоқ
А.С.Пушкин заманында да көптеген пәндер француз тілінде жүргізілді
Орыс тіліне қатысты көп күмән болған
Уақыт пен орыс халқының батылдығы мұндай күмәндарды баяғыда-ақ келеке еткен».
Айта берсек, кітапта көңілге әсер етер жақсы ойлар жетерлік
Тілге қатысты әнгімелер көбіне өз арамызда, қазақтардың арасында айтылатыны белгілі
Орыс тілді­лер оған құлақ асып жатыр ма? Беймәлім
Ал, мына кітап орыс тілінде жазылған
Оның үстіне қазақ тілін білудің маңыздылығы сөз болады
Кітаптың құндылығы да сонда болып тұр.
Нұрперзент Домбай
