Үстіміздегі ғасырдың бас шенінде Семей облысындағы Қызылсу өзенінің бойын жайлаған Бура деген елде Оралбек есімді шешен, тапқыр адам болыпты
Қайдағы қиын даулардың түйінін шештіру үшін соны апарады екен
Оралбек екі аяғынан жүре алмайтын тобан аяқ болған
Сондықтан даушарға барғанда кілемге салып екі жігіт көтеріп жүрген.
Бұл жағдайды Алтайдағы Саржомарт елінің Мәмбет болысы естиді
Естиді де: «Жөні түзу біреуі табылмай, мүгедекті көтеріп жүргені, ол елдің де құрығаны екен» деп мысқылдайды.
– Олай демеңіз, – депті қасындағылар
– Кілемге салып құрметтеуінде мән бар шығар? Өзі мүгедек болғанмен, ақылы дана шығар?
Бұған ден қоймаған Мәмбет мырза Оралбекті сынауға кіріседі
Дереу өзінің шабарманын шақырып алып, тілдей хатты ұстатады
Суыт жүріп Қызылсу өзені бойындағы Оралбекке өз қолымен табыс етуді бұйырады.
Алыстан келген қонақты Оралбек ауы­лы құрметпен күтіп алады
Әкелген хатты ашып оқыса, мына сөздер жазылыпты: «Айғырымның үйірінде он екі бием бар
Білгіш болсаң, солардың сыр-сыпатын хатқа жазып, мына кісіден жібер».
Мәмбет болыс өз елінің білікті кісілерін жинап, шабарманын асыға күтіп отыр екен
Әкелген хатты ашып жібереді де: «Пай-пай! Қара қазақтан да мұндай сұңғыла адам туады екен-ау» деп таңдайын қағып, басын шайқайды
Жауап хаттың мазмұны мынадай екен:
«Мәмбет мырза, үйірдегі он екі биеңнің алтауы анық буаз, екеуі неғайбыл, екеуі атқысыр, қалған екеуінің қысырлығына қоса өкпесінде тесігі бар».
Отырғандар Мәмбеттің қойған сұрағына да, оған қайырылған жауапқа да түсіне алмай аң-таң
Оларға Мәмбеттің өзі түсіндіреді.
– Менің жұмбақтап айтқан айғыр үйірімдегі он екі бием, – дейді ол, – адам денесіндегі негізгі мүше сүйектер еді
Оралбек бұлжытпай тауыпты
Енді оның шешуін түсіндірейін
Алтауы анық буаз дегені – екі ортан жілік, екі асық жілік, екі тоқпақ жілік
Өйткені бұлардың ішіндегі майы толық
Екеуі неғайбыл дегені – ішінде үзік-үзік, болар-болмас майы бары екі кәрі жілік
Атқысыр екеуі – етсіз екі жауырын
Қысырлығына қоса өкпесінде тесігі бар екеуі – шұңқырында тесігі бар екі жамбас сүйегі еді.
Мәмбет сол арада қателігін мойындап, Оралбекке ат-шапан айып жіберіпті.
(«Ел аузынан», «Жазушы», 1989 ж., Алматы)
