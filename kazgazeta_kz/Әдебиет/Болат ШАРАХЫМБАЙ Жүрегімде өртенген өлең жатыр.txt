КЕНБАЙ КӨКЕМНIҢ ӨЛЕҢI
Ақ сеңгiр, қызыл сеңгiр, сеңгiр-сеңгiр,
Жапанда жалғыз жаяу жүрген мен бiр.
Төгiлген сүт секiлдi сүдiгерге,
Қалқама бұл жалғанда тең келер кiм?!
Ақ сеңгiр, қызыл сеңгiр, сеңгiр-сеңгiр,
Бойына Тұғыртастың топалаң келгiр.
Барарға бағыты жоқ жолдарменен,
Жел соқса, қаңбақ ұқсап дөңгелермiн.
Кенеттен болатындай бiр керемет,
Айтуға бата алмаймын бiрдеме деп.
…Тұрады шығарып сап жалғыз соқпақ,
Жүредi күтiп алып жалғыз терек.
Айналып ауыл үстiн ай батпайды,
Қайып  шал кержақ итiн айтақтайды.
Көзiмде жалғыз үмiт жалтылдаған,
Жапанда жалғыз сәуле ойнақтайды.
Салатын менiң әнiм әндiр-әндiр,
Ұйқы жоқ түн ауса да, әдiрем қалғыр.
Қашанғы жүрер екем ендi осылай,
Қашанғы бағатұғын босағам бұл.
Ақ сеңгiр, қызыл сеңгiр, сеңгiр-сеңгiр,
Өмiрiм-өмiр емес, сергелдең бiр.
«Кенбайжан, келсең болды үй сыртына,
Базар жоқ, шығамын» деп сөз берген кiм?
Ақ сеңгiр, қызыл сеңгiр, сеңгiр-сеңгiр,
Жайымды бiлмеген де, бiлген де бiр.
Апыр-ау, бiрдеме қып хабар жеткiз,
Ұяттан уайым жеп күнде өлермiн.
СЕКIРТПЕЛI   АСУЫНДА
ТУҒАН ЖЫР
Келiп тұрмын, серегiм Секiртпелi,
Ағытылып көңiлдiң тетiктерi.
Келiп тұрмын өзiңе көп жылдан соң,
Аралықты үзiлген бекiткелi.
Секiртпелi, еһ-ех-ей, Секiртпелi,
Тұр екенсiң, апыр-ай, шертiп ненi?
Бөген бойлап боз бұлттар өтiп пе едi,
Өгем бойлап сәлемiм жетiп  пе едi,
Доланалы сайына сайран салып,
Саған соқпай ол әлде кетiп пе едi?!
Бала күнiм, бал күнiм, серек күнiм,
Зерек күнiм, бәрiнен бөлек күнiм.
Толқын-уақыт аққанда омыраулап,
Кеудеңменен  тосқансың жел екпiнiн.
Өкпелеме, серегiм, өкпелеме,
Бала жанын қинайсың текке неге?
Соқпағыңа түсiп ап соғар едiм,
Жолым түспей жүр әлi Көктөбеге.
Жоғарыға жол салып Өгем жатыр,
Жүрегімде өртенген өлең жатыр.
Одан әрi, менiкi… менiкi емес,
Шымған деген шырқау көк бөлем жатыр.
Сыбыр болып мен бүгiн соған барам,
Қыдыр болып қайтады, қара да тұр…
Секiртпелi, еһ-ех-ей, Секiртпелi,
Тұр екенсiң, апыр-ау, шер ғып ненi?
Садағаңа саржебе сала алмасам,
Оттығыңда от болып жана алмасам,
Бәдәнiңе бiр дастан бола алмасам,
Мiне, қамшы!
Жонымнан таспа тiлiп,
Өкiрт менi!
БАЙРАҚТЫ БАТЫРЛАР ПАРАДЫ
Даңқты батыр
Бауыржан Момышұлына
Сұңқарлар ұшқан суырылып алға,
Айбары асқақ арыстан текті.
Батырлары көп бұл Қазақстанда,
Бауыржан біреу барыс жүректі.
Жұртымды бастап талайғы жолда,
Бауыржан-байрақ баратқан анау –
Шаңқылдап ұшқан жалғыз құс ол да,
Алтыннан шапақ жалатқан алау.
Шиыршық атып, шайқалған теңіз,
Толқынды тіліп шарқ ұрған кеме,
Азалы әуен қазақпен егіз –
Аспанға тіп-тік атылған жебе.
Арыны қатты дүлей бір арна,
Ноқтаға басы сыймаған асау.
Сойқанды кезде  соғылған балға,
Күн туған шақта шыңдалған қашау.
Түнерген қабақ түн сұрлы терең,
Болаттан бекем құйылған құрыш.
Еңсесі – биік, иілмес емен,
Ұлт үшін мәңгі қайралған қылыш.
Кеудесі таудай, рухы асқақ,
Жауынгер жайлы қалады аңыз,
Қазақтың барлық батырын бастап,
Бауыржан-байрақ барады, әне –
Мәңгілік Абыз!
АҚЫНБАСЫ немесе
ЕРКІН ІБІТАНОВ КРЕДОСЫ
«Ой-хой, дәурен!
Біз бір жанған жасын ек,
Теңіз кешіп,
Тау сапырып,
Тасып ек.
Өзін терең танымаудан, білмеуден,
Біздің барлық қасірет.
Сұрадың-ау, жазған бала –
Тас түлек,
Тас түлектің не деп отыр бәсі кеп?!
Мұқым дүние  тану керек, меніңше,
Аспантауды ақындықтың басы деп…»
Ойдым-ойдым,
Бұжыр-бұжыр,
Қас пішін,
Ақын Еркін бірде өстіп ашты сыр.
Мен де онда тым шешіле қоймағам,
Ол да айтпай қалды-ау деймін бастысын.
Уақытымыз тарлау болды, шамасы,
…Енді мынау қысастыққа қарашы.
Еселене өсіп жатыр күн сайын,
Ер-ағамның сол сөзінің бағасы.
«Неге?» – дедім біразырақ тұрып мен,
«Неге?» – дедім бір аздаған күдікпен.
«Аспан жаққа ұмтыламыз бәріміз,
Аспантаудай болсам деген үмітпен.
Ақын бала, сөзіме бұл нандың ба?
Бір айтқаны келеді ғой шалдың да:
Өйткені ме?..
«…Мұхаңдардың сарқыты,
Мұқағали Мақатаев бар мұнда».
Ол аз десең,
Бар әлемнің әмірі,
Сұңқарлар мен бұрқаулардың бауыры,
Шырқаулардың ауылы.
Аспанасты тауларының басында
Бір ақын бар,
Ұлы ақын.
Оның аты – Тәңірі.
Ақындықта одан асқан кімің бар?
Қай қисынға жатқызасың мұнымды ал.
Ақынсың ба,
Ақын болсаң,
Ақындай
Аспантауға сәлем беріп тұрыңдар…»
Деп осылай,
…Көкірегін кек қысып,
Әлденені жүрегінен өткізіп,
Сосын құс боп аспан жақты бетке алып,
Еркін ағам еркіндікке кетті ұшып.
Межесіне жетпеді ме, жетті ме?
Еркін ағам ұшып кетті көк тіле,
Ақын біткен танып жатыр бүгін кеп,
Аспантауды ақынбасы деп, міне.
Бода-бода, бода жырға боп тәмам,
Ақын еді ол жүрек шөлін сақтаған.
…Ақын болып қалу деген, ендеше,
Аспантауды сағыну ма деп қалам.
ЖОҒАЛҒАН ЖҮРЕК
I
Ау-у, жүрек жоғалттым.
Көрген кiм бар,
Көрген кiм бар, мен де бiр жүрген мұңдар.
Естимiсiң, адамдар, неге мұнша,
Жүрегiмдi өзiме бұлдадыңдар?
Жақсы бопты жоғалса, жүдә, дедiм,
Жүрек емес жоғалған Құлагерiм…
Кiмге керек болды екен
Бiр жапырақ,
Тiлiм-тiлiм жүрегiм мына менiң?!
Iздемеген жерiм жоқ, iздемеген,
Үмiтiңдi сыңар құс үзбе менен.
Ымырт түссе ұлиды кеудем iшi,
Ол да – бiрақ мен емес, күздегi өлең.
Iздеп жүрмiн жоғымды талмай тыным,
Шөл едiм ғой шөлiңе қанбайтұғын,
Шер едiм ғой бекерге тамбайтұғын,
Ұрлап алған жазған құс бiлмейдi ме,
Жүрекпенен ойнауға болмайтынын.
Жүрек жоғалттым–
Шын жүрек.
Сенiңдершi!
Көрмесеңдер бопты да мұнымды ерсi.
Егер тауып алсаңдар, өтiнемiн,
Оны өзiме  қайтарып берiңдер-шi…
2
Жүрек жоғалттым,
Япыр-ау, қайдан табам.
Мұндай күйге түсем деп кiм ойлаған?!
Қорқып тұрмын қарадай,
Қалды ма деп,
Табандардың астында тайраңдаған.
Топқа бетiм бұрам да торығамын,
Жүрегiмнiң болды ғой соры қалың.
Бұл қазаққа не дейсiң сылтауы көп,
Бұл қазаққа бәрiбiр жоғы-барым.
Өзiмдi өзiм жұбатам несiне бұл?
Күрең сайлап несiне көсiлемiн.
Кiмге керек болды екен,
Қырық жамау
Тыртық-тыртық жүрегiм осы менiң?!
Мылқау дүние естiмес керең болды,
Iшкен уым шер емес, шемен болды.
Жоғалғаны жүректiң сенен емес,
Жоғалғаны жүректiң менен болды.
Жоғалтқаным үшiн  де опынамын,
Тонатқаным – тоналған топырағым.
…Жалт бұрылып жоғалған  сәттi осылай,
Жүрегiмнен өткiзiп отырамын.
ШАМҰЯ ШУАҒЫ НЕМЕСЕ
ҚАРАҒАЙ ДIҢIНДЕГI ҰЯ
Қыдиып қатар тұрған қия белдiң,
Басынан қарағайдың ұя көрдiм.
Апырым-ай, ауып кеткен анау жылы,
Аққұрдың ұясы ма, сiрә, дермiн.
Қайырған қара шашын өр қарағай,
Жүгiрiп бара жатыр өрге қарай.
Жалғыз құс жiгерлi үнмен ән салып тұр,
Қиянда қалып қойған қарқарадай.
Қарқара, құйтақандай құсым менiң,
Жоқ, сiрә, сенiң құрбым, iсiңде мiн.
Жатсынып тосырқадың неге мұнша,
Танымай тұрсың ба, әлде, түсiнбедiм?..
Қайысқан қара қолдай қарағай лек,
Тоқтайды жарқабақты жағалай кеп.
Бiр толқып, бiр басылып теңiз жатыр,
Теңкиген қымыз толы сабадай боп.
Тұратын менi көрсе, емiренiп,
Еске алдым ауылымды сенi көрiп.
Дөңбекшiп жата алмадым түнiменен,
Тербелген теңiздейiн тебiренiп.
Қарағай дiңiндегi ұя ма екен,
Ұясын құстар қайтiп қияды екен?
Арқалап өзiмменен ап кетер ем,
Кеудеме басы бүтiн сия ма екен?..
***
Жарға бiр бiткен тораңғыл,
Тораңғылда бозторғай,
Ойлар келiп содан бiр,
Отырамын қозғалмай.
Алқам-салқам кеудесi,
Ұйпа-тұйпа шашы бар,
Кiмге тартқам мен осы,
Жоқ нәрсеге ашынар…
Жүрек мынау беймаза,
Бұлқын атқан бұлқыныс.
Қайт дейсiңдер,  сыймаса
Жаныма бұл сiлкiнiс?!
Тағдыр-сыйым тәлкек қып,
Табанымнан тас тiлдi.
Көк кiндiктi, ер тектi
Қадiрiмдi қашырды.
Шығар тауым биiк-тi,
Кiсiлiкке кiшiрер.
Iшiм толған күйiк-тi,
Жан бар ма екен түсiнер?!
Жолдан талай жаңылдым,
Бұлыңғыр боп ертеңiм.
Жалынына жанымның
Өртенiп кетер ме екемiн?
Қоңырау iлдiм уайымдап,
Сылдыр қаққан сыңғырсың.
Тағдырым не сый дайындап,
Тұрғандығын кiм бiлсiн…
Жарға бiр бiткен тораңғыл,
Тораңғылда бозторғай,
Ойлар келiп содан бiр,
Отырамын қозғалмай.
***
Шындықтың түбi – шырғалаң,
Әдiлет жолы – бұралаң,
Айлакер түлкi секiлдi,
Қиын боп кеттi бұ заман.
Науетек болды ұл мынау,
Желетек болды қыз мынау,
Қызығымнан айырылып,
Жiгерiмнен сындым-ау.
Көр кеуде, тексiз кердең бiр,
Көргенсiз туған ербең құр,
Балақ биттер төске өрлеп,
Нан пiсiрiп кеудең тұр…
Тiлазар болды жас ұлан,
Құлазар болды  арсылан,
Шошала сайын шошайған,
Шоқынды көрсем шошынам.
Төрткүлдi түгел су алды,
Сумұрын жауым қуанды.
Көнтерi көнбiс оны елiм,
Көз жасыменен  суарды.
Кеудемнiң басы – қылбұрау,
Жүрегiм түбi – қырық жамау,
Қырықпышақ болған қырқымды,
Қырқылжың еткен құрғыр-ау!
Пәруардiгерiм, панашым,
Оны да басқа саларсың,
Адамдық ардан адасып,
Азғындап қайда барасың?..
