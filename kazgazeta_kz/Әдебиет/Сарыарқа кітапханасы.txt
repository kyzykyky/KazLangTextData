«Сарыарқа» кітапханасы –
Сан ғасырлардан сыр шертер Арқа даласы.
Ашылған әрбір парақта,
Сөйлейді жырау, сөйлейді Алаш данасы.
«Сарыарқа» кітапханасы –
Қазыбек бидей әділ қазының уәжі.
Ашылған әрбір парақта,
Қилы да қилы заманның қат-қат куәсі.
«Сарыарқа» кітапханасы –
Бұқар жыраудың толғауы ханды ұйытқан.
Ашылған әрбір парақтан,
Сәйгүліктерді көресің қырда құйғытқан.
«Сарыарқа» кітапханасы –
Көркем шежіре жыр еткен елдің тірлігін.
Өнеге еткен өрнектеп,
Қазақ ұлтының тұтастығы мен бірлігін.
«Сарыарқа» кітапханасы –
Кестелі сөзбен зерленген ғажап жылнама.
Жаралы жылдар туралы,
Азалы ғазал, қайғылы хамса, жыр-нала.
Жылнама парақтарында –
Азаттық үшін күреске толы ғасырлар.
Жолында асыл мұраттың,
Дүн-дүниені дүр сілкіндірген жасындар.
Жылнама парақтарында –
Зарлы да шерлі замандар, қиын кезеңдер.
Тар жол мен тайғақ кешулер,
Елім деп кеше еңіреп өткен берендер.
Жылнама парақтарынан,
Зерделеп оқып білесің небір заманды.
Сұрапыл соғыс жылдары,
Отты майданда шыңдаған қайсар адамды.
«Сарыарқа» кітапханасы –
Бейқамдау күйден арылтып қазақ баласын.
Атадан қалған асыл сөз,
Жаңғырып жетіп, оятар ұрпақ санасын.
«Сарыарқа» кітапханасы –
Салқар көш сәнді бет алған Келешегіне.
Ашылған әрбір парақта,
Сөйлейді өрен, туған соң тартып тегіне.
«Сарыарқа» кітапханасы –
Тізіліп тұрған томдарға мынау қарашы.
Елдік пен Ерлік туралы –
Жазылған бәрі
Қалауың қайсы, таңдашы.
«Сарыарқа» кітапханасы –
Аға ұрпақтың қалдырған асыл мұрасы.
Дастан бар мұнда, роман бар,
Уақыт тауып, біреуін келіп сұрашы.
«Сарыарқа» кітапханасы –
Тұғырға қонған аяулы Ана тіліміз.
Асқақтап ұлттық рухымыз,
Тәуелсіздікпен қайта тірілген Діліміз.
«Сарыарқа» кітапханасы –
Шықсыншы қалың оқырман қауым көңілінен.
Аршылған алтын көмбеміз,
Алсыншы орнын әр шаңырақтың төрінен!
Сәбит Бексейіт
ҚАрағанды
