Кезінде Ғафу Қайырбековтің өзі «Ұлы ақын еді Жұмекен» деп бағалаған жауһар жырлары қазақ поэзиясының қазынасына айналған Жұмекен Нәжімеденов арамызда жүргенде 80 жыл­дығын тойлап жатар едік-ау… 
Ақынның алғашқы өлеңі 1955 жылы «Лениншіл жас» газетінде жарияланды
Тұңғыш өлеңдер жинағы «Балауса» деген атпен 1961 жылы жарық көрді
Содан бері жиырмаға жуық жеке өлеңдер мен поэмалар жинағы оқырман қолына тиді

Бұлардан басқа алғашқыда үш томдық, мұнан соң екі томдық, ал 2012 жылы жеті томдық толық шығармалар жинағы баспадан шықты
Проза жанрында да қажырлы еңбек етіп, «Ақ шағыл», «Кішкентай», «Даңқ пен дақпырт» атты романдарды өмірге әкелді

Ж.Нәжімеденов – Қазақстан Республикасы Әнұраны авторларының бірі, Мемлекеттік сыйлықтың иегері

Ақынның туған ауданында бір ауыл, орта мектеп, Астана қаласындағы көше оның есімімен атала­ды
Жұмекеннің өзі де, оның жырлары да елімен бірге мәңгі жасай береді.
СУРЕТКЕРЛІК   ҚАЙСАРЛЫҚТЫҢ ҮЛГІСІ

Әбіш КЕКІЛБАЕВ:
Нәжімеденов – жиырмасыншы ғасырдың соңғы қырық жылындағы өз мойынына алған суреткерлік міндеттемесін толық орындап, қазақ әдеби кеңістігіндегі поэзия сынды қозы жамыратқан ауылдай мазасыз алқапты аяқ-қолы түгел, басы-көзі бүтін, қапысыз сомдалып, мұқият мүсінделген кесек еңбек тастап кеткен адам
Оны ыждағаттап оқып, мұқият түсініп, әділ бағалауға арсы-күрсі әлеуметтік құштарлықтар мен ию-қию танымдық дау-шарларға толы беймаза уақыт әлі қалыптасып бітпеген жаңа қоғамға әлі жеткілікті мұрша бермей жатыр
Әлі түгел түсінікті болып үлгермеген суреткер әділ бағасын алып та үлгермейді
Сондықтан да, тірісінде: – «Жақсыларын күндеген жұрт жабыла, жамандарды менсінбейді тағы да, қанағат жоқ, кайырым да жоқ әрі – сонда кім боп күн көруге болады?» – деп күйзеліп өткен ақын рухы: «Қажасып тұр қарт шыңдар, кекесіп тұр; бірінде бет, бірінде шеке ісіп тұр; өрмелеймін биікке, тағдырым-ау мына мені алдымда не тосып тұр?!» деп әлі алаңдаулы.
Әзір көп жұрт оның есімі мен «Менің Қазақстаным» деген әнін жақсы біледі
Барша жұрт оның барша өлеңін оқып, бүкіл мұрасын жаппай қастерлейтін күн де алыс емес болар.
Нұрлан ОРАЗАЛИН:
…Өлең – ақынның өмірбаяны, жыр – ақын жан дүниесінің айғағы, ойы мен парасатының айнасы
Жұмекен – жырдың айдыны кең, аспаны асқақ, өз сөзімен айтқанда, «бұтақтары – биікте, тамырлары – тереңде!»
Не жазса да, нені жазса да рухани тегінің қайдан бастау алып жатқанын естен шығармайды
Сөзінің иесі мен киесі кім екенін білдірмей, жырына өмірлік қуат берер құнарлы топырақтың қадірі мен касиетін ауызға алмай, өткендерге бас иіп, тағзым етпей Жұмекен ақын қолына қалам ұстамайтын секілді
Мұндайда оның сыйынары да, сүйенері де жеткілікті
Соның бірі – Абай аруағы
Абай – Жұмекеннің рухани тегі, қиналғанда алдына барып бас иер қағбасы
Бұрынғы-соңғы ақындар секілді Жұмекен де көп сырдың жауабын Абайдан сұрайды, Абайдан табады.
Ұлықбек ЕСДӘУЛЕТ:
Жұмекен поэзиясы қазақ тарихында, мәдениетінде, қазақ әдебиеті мен өнерінде ғана емес, күнделікті өмір-тіршілігімізде де өшпес, өлмес өз орнын ойып алып, ұрпақтан-ұрпаққа ұласып, ұштасып бара жатыр
Оның жырлары жаттауға жеңіл емес еді, бірақ бүкіл халық ең болмаса бір өлеңін жатқа біледі, оның жырлары әнге арналмаған болатын, бірақ еліміздегі бүкіл ұлт пен ұлыстар оның қаламынан шыққан «Менің Қазақстанымды» оң қолдарын жүрегіне басып, тік тұрып шырқайды
Кеше осы әнмен Желтоқсан көтерілісіне шыққан, бүгін де, ертең де осы әнмен келешекке қадам басады
Ақын бақыты деген осы.
Ақында ажал болмайды
Жұрт оның туған күні мен туған жылын маңызды санап, мерейтойларын атап өтіп жүргенімен, дүниеден өткен жылы мен қайтқан күнін тек ет жақын туыстары болмаса былайғы жұрт көбінесе естен шығарып алатыны содан
Біз қазір тіліміз құрып барады деп қанша зарлағанымызбен Ұлтымыз рухани негізінен, тәуелсіз санасынан айырылып қалмаса қазақ тілі ешқашан да өлі тілге айналмайды
Жұмекен ақынның өлмес өлеңдері салтанат құра беретініне сенімім кәміл, ал мұның өзін ұлы қазақ тілінің салтанаты деп қабылдаған абзал.
Жұмекен Нәжімеденов:Менің жолдарым
Жаным біреу,
екі айырылды бір сенім,
бірін таңдау керек болып тұр соның.
Жыр жазып ем кеше де ыстық бу атып,
ертең, бәлкім, романға кірісемін?!
Белгісіздеу: қай жолды әлі көздерім,
бірақ, бірақ екеуі де – өз жолым.
Жыр жазар ем,
Қара сөз де жазар ем,
таза жыршы,
прозаикпін таза мен.
Қайрат та бар,
қайратқа еңбек, талап тең,
Уақыт біреу,
ғұмыр біреу тек, әттең!
Менің жолым – екі тарау болып тұр,
сырбаз досым, сыншыларға соны ұқтыр.
Маған, маған көңіл-күй бер,
ортайсам
Мені, мені денсаулықпен толықтыр.
Жолым – екеу,
екі айырылды бір мақсат,
бір жақтан – сөз,
бір жағымнан жыр қақсап
ауру тістей мазалап жүр.
Осы бақ:
Жыр – сері ғой,
Қара сөз жүр асырап.
Бірді жырлап,
Жасаймын деп мың кейпін,
отыз тістен шығады ойнап тіл бейпіл.
Араласып кетсе менде күлкі, мұң –
Мен де бейне күздің қоңыр бұлтымын,
Жел қысқанда не жауарын білмейтін.

«Өлке» баспасынан «Жасөспірім­дер кітапханасы» сериясымен көрнекті ақын, Мемлекеттік сый­лық­тың лауреаты Жұмекен Нәжі­меденовтің үш романы жеке-жеке кітап болып екі мың таралыммен жарық көрді
Қаламгердің қаламынан өткен ғасырдың 70-жылдары дүниеге келген «Ақ шағыл», «Кішкентай», «Даңқ пен дақпырт» романдары бір-бірімен желілес, соғыс кезіндегі, соғыстан кейінгі ауыл өмірін, ауыл адамдарын тілге тиек етеді
Үшінші «Даңқ пен дақпырт» романында алғашқы екі романда ортаңғы кейіпкерлердің бірі ретінде суреттелетін Идаяттың талантты композитор ретінде азамат болып қалыптасу кезеңі шұрайлы тілмен, ұтымды детальдармен суреттеледі.
Талантты ақын ретінде қазақ поэзиясына құбылыс болып танылған, зиялы қауым жоғары бағалаған қалам­гер­дің мына үш романы да ешкімге ұқса­майтын жазылу шеберлігімен ерекшеленеді.
Соғыс жылдарындағы қазақ ауы­лының тұрмыс-тіршілігін, адал да аңқау адамдардың жан дүниесін Жұ­мекендей дәл берген жазушы кемде-кем.
Кезінде сыншылар назарынан тыс қалған бұл тамаша романдар дәл бүгін де өзінің актуальдығын жойған жоқ
Қайта шынайы да көркем шығармаларға сусап отырған оқыр­мандардың талғамынан шығары сөзсіз.
«Жасөспірімдер кітапханасы» сериясының талабына орай, роман­дарда ақынның өмірбаяны, сондай-ақ қаламгердің шығарма­шы­­лы­ғы туралы жазылған Әбіш Кекіл­баевтың, Ғарифолла Есімнің, Мереке Құлкеновтің және автор­дың өз шы­ғармалары туралы жазған мақа­лалары берілген
Бұл үш роман да көрнекті ақынның шығармашылығын жан-жақты зерттеуге мол мүмкіндік береді.
С.БАЗАРБАЙ
Қазақтың көрнекті ақыны Жұмекен жетпіске жуық баллада жазған ақын
Оларды екі топқа бөлуге болады: бірінші – аңыз сюжетіне құрылған балладалар, екінші – қазіргі заман бейнесі, моральдік тақырыпқа жүйеленген балладалар
Бірінші топтағы балладалардың негізгі тақырыптары ескі заман көріністері, махаббат, туған жерге деген сүйіспеншілік, ерлік, адалдық, адамгершілік, ар-намыс, өнер және т.б
Ал екінші топтағы балладаларда көбіне замандастарымыздың адамгершілік қалпы, соғыс жылдарынан көріністер, экологиялық жайлар әңгіме болады.
Ақынның бірсыпыра балладалары көз алдымызға өткен заман бейнесінен реалистік елестер келтіреді
Әр алуан сюжеттерді балладаларға пайдалана отырып, автор оқырманға ойлы идеялар тастайды
Ондай балладалардың қатарына «Дастарқан», «Балуан», «Топырақ», «Қазық пен ағаш» деген балладаларды жатқызған жөн.
Ақынның біршама балладалары махаббат тақырыбын қозғайды
Оларда махаббат жайындағы ағаттық – қателіктердің жауыздыққа, зұлымдыққа ұрындыратыны ашылған
Жұмекеннің бұл тақырыптағы балладаларына жататындар: «Нарцисс», «Аполлон», «Шарт».
Аңыз негізінде жазылған Жұме­кен­нің басқа да балладалары бар
«Нар идірген» деген баллада өнер құдіретін дәріптейді
«Қызыл гауһар» қызылшылдық, дүниеқоңыздықты әшкерелейді, «Махаббат пен қара тас» махаббат қасиетін биіктетеді, «Уақыт жыры» – жақсылық пен жамандықты қарама-қарсы қояды, «Қызыр» – адалдықты жыр етсе, «Гүл туралы баллада» тәкаппарлықтан сақтандырады.
Бұл балладаларда жалаң аңыз оқиғала­ры баян­далып қоймайды, ақын оларды бүгінгі күнмен сабақтастырады да, оқыр­ман­дарға баллададан туатын ойды ғибрат етеді.
Екінші топтағы қазіргі заман бейнелерін суреттейтін балладаларын бірнеше тақырыпқа бөлуге болады.
Ұлы Отан соғысы кезіндегі халық өмірін суреттейтін балладалар: «Домбыра», «Қара кісі», «Тұлып», «Бөрік», «Ұрлық»; Қарттар өмірін мазмұн еткен балладалар: «Шал Қобылан», «Қобылан қарттың әңгімесі», «Қақпа алдындағы қарт», «Қошалақтың кісісі», «Бәйтеректер»; Құлқынқұмарлықты әшкерелейтін балладалар: «Пендешілік хақында», «Көрші әйел», «Ақша», «Таза жұмыс», «Шашылық сатушы»; Адамгершілікті дәріптейтін балладалар: «Көп балалы қыз туралы ода», «Қарыз», «Жалбыр торы», «Тез, тез», «Ана тілі туралы сөз», «З.Шүкіровтің домбы­расы мен өзі туралы», «Жұбайлар», «Бақытсыздық», «Тұзды жыр», «Кітап дүкенінде», «Ант»; Экология мәселесін қозғайтын балладалар: «Ауылсовет бастығымен әңгіме», «Алты қаз», «Кім кінәлі».
Қарттар тақырыбына арналған балладаларында ақын егде тартқан қарт адамдарға деген сыйластық мәселесін проблемалық дәрежеге көтереді
Бір кезде елі үшін, туған жері үшін маңдай терін төккен, жастық шағын құрдан-құр өткізбеген, өмірдің қиын-қыстау кезеңдерінен шыңдалып өткен құрыш білек, бүгін еңкейген кәрі боп, әлде де елге пайдам тисе екен дейтін, өз перзенттерінен ізгілік, адамгершілік, тазалық күтетін сәби мінезді қарттардың көңіл-күйлерінен қызық жайларды аңғарамыз
Бұл балладалардан Жұмекеннің қарттар мінезін өте жақсы білетіндігі көрінеді.
Адамгершілік, ар, мораль, мейірімділік, ізеттілікті қозғаған бірсыдырғы балладаларды Жұмекеннің алға тартқан проблемалық қырлары деуге болады
Біраз мезгілге дейін ар сауатсыздығы жанымызды жайлаған дерттей қаптады
Ата-бабамыздан мұра боп келе жатқан иба­лылық, үлкендерді құрметтеу, нашарға қол ұшын беру, сыз­даған жүректерді аялау дегендер бірден-бірге азайып, жан дүниеміз қатайып, қаталдыққа бой ұрғанымыз да рас еді.
Жұмекен баллада жанрында көп шығарма жазған
Олардың тақырыптары да әр алуан
Поэтикалық шығарма­ларының бұл жанрында, аңыз сюжеттерінде қазіргі өмірді бейнелейтіндері де бар.
Қадыр ЖҮСІП, 
филология ғылымының докторы, 
Х.Досмұхамедов атындағы Атырау
 мемлекеттік университетінің профессоры
«ЖАЗУШЫНЫҢ ЖАРЫ ЕДІМ»

Қазақтың көрнекті ақыны Жұмекен Нәжімеденовтің жары Нәсіп Мұстахқызы Нәжімеденкелінінің Алматы қаласындағы «Мерекенің баспалар үйінен» «Жұмекен – құдірет» атты естелік кітабы жарық көрді
Естелікте осы екі адамның сонау бозбала мен бойжеткен болып танысқан сәтінен бастап, ақынның өмірден озған ең соңғы сағаттарына  дейінгі  кезеңі әсерлі баяндалады
Төменде осы кітаптағы «Жазушының жары едім» деген сұхбаттан үзінді беріліп отыр
 
Біз, Жұмекен Нәжімеденов екеуіміз бір-бірімізді 1952 жылдан білуші едік
Мектеп қабырғасында танысқан достармыз
Бір шаңырақтың астында 1957 жылдан өзі көз жұмған 1983 жылға дейін бірге ғұмыр кештік.
Жұмекен өзінің өлеңіндей терең, қайталанбас біртуар мінезді адам еді
Бір қараған адам мінезі ауыр, тұйық деп ойлап қалады.
Асығыс сөйлеп, асығыс жауап беретін желқауыздығы жоқ, орнықты, салмақты мінезді адам
Біреуге ренжігенде бет жыртып айтпай, іштен тынатын
Бірақ сол адамның өмірінде есінен кетпестей ащы мысқылын айтып тастап, мырс етіп күліп жүре беретін
Кейбір аңғырт сөйлейтін адамдардың сөзін іліп-қағып, дөп тауып, мысқылдап күліп отыратын
Мысқылымен қоса өте әзілқой адам еді
Жеңгелерін, балдыздарын, құрдастарын өткір әзілмен ашуландырып алып, өзі қарқылдап күліп отыратын.
Үй-ішіне, балаларға өте жайлы, адамды аяғыш, аса қаталдығы жоқ, ішкі жан дүниесі нәзік жан еді
Үйдегі ұсақ шаруаға кірісетін ұсақтығы да жоқ еді
Өлеңнен сәл қолы босағанда анасымен де, бәрімізбен де қалжыңдасып, әзілін айтып, бізді үйде еркін ұстауға тырысатын
Өйткені біз ол өлең жазып отырғанда сыбырлап сөйлеп, аяғымыздың ұшымен жүретінімізді білетін
Ал біреуге үйде ренжісе де, сол кезде емес, кейінірек жайлап отырып жер-жебіріне жеткізіп айтатын
Алғашқы қосылған жылдары өзіме айтқан әзілдеріне қапелімде өзіндей етіп жауап қайтара да алмаймын, өзімше қайтарсам, ренжітіп алам ба деп отырып, ызадан жылайтынмын
Сөйтіп, өзі жылатып, өзі жұбатып отыратын
Өзінің анасымен де қатты әзілдесетін
Былай қарағанда қарапайым адам көрінгенімен, әзілдесе бастағанда анау-мынау адамдарды менсінбейтіні байқалып тұратын.
Кісілік деп жомарттықты да айтады ғой
Ол жағынан да өзіне басын тіреп келген ағайындарынан, достарынан аянған кезі жоқ
Екі жақты да бірдей ұстаған адам
Жолдастарының арасында да адамгершіліктің жоғары екенін білетін едім.
Өзіме деген сыйластығын айтатын болсам, сыйластық деген екі адамға бірдей ғой
Әр уақыт азаматыңды өзіңнен жоғары ұстап отырсаң, оның анасын, тумаларын, жолдастарын сыйласаң, даладан біреулерге ренжіп келіп, өзіңе босқа тиіскен кезде үндемесең, әйел адамға жат ерсі қылық көрсетпесең, сені сыйламағанда кімді сыйлайды
Ер азаматтың жанына жақын адам өзінің таңдап алған жары ғой, сенің де жақын адамың азаматың, сол азаматыңның босағасын аттап кірдің екен, соның көңілінен шығуың керек
Ол үшін ішкі-сыртқы кіржің әңгімелерге көңіл бөлмей, үй ішінің берекесін келтіру үшін ағайынның да, ененің де артық қылықтарына мән бермесең ғана арада сыйластық болады
Кейде: «Саған сыйлық алатын ақшам болмады, саған арнап газетке өлең беріп келдім» деуші еді
Мәскеуде екі жыл оқығанда да туған күніме арнап алған сыйлығын қатысқан адамдардан беріп жіберетін.
Жұмекен жұмыс күндері өлеңді түнде жазады
Жұмыстан келіп тамақ ішкеннен кейін кешкі жетіде жұмыс орнына отырады, содан түнгі сағат 1-2-ге дейін, кейде таңға дейін отырады, екі күн демалыс­та күні-түні жазады
Өлеңді тәуліктің тұрақты бір уақытында жазатын, егер әр­түрлі себептермен сол уақыттан кешігіп қалса, өз-өзінен ашуланып жүреді
«Кеңседегі столымнан жалығып кеттім» деп диванға отырып, аласа столда жазады
Өлең жазып отырғанда оң тізесін селкілдетіп отырады, тағы бір ерекшелігі – алдында жатқан сіріңкенің талын сындыра береді
Өлең жазып отырғанда ішетіні – айран
Айран мен темекісі үзілмейді.
Жұмекен қайтыс болғанда балала­рының үшеуі студент, соңғы екеуі мектепте оқитын
Кенжеміз он екі жас­та еді
Қолымда ауру анасы қалды, ол кісі ұлынан үш жыл кейін дүние салды
Қазір балалар бәрі де жоғары білім алып, әрқайсысы әр мамандықта істейді
Ұл – ұяда, қыздар – қияда
Қиындықсыз өмір болмайды, халықтың көрген қиындығын біз де көріп жатырмыз
Ағайын-тума, жолдастар, достар бұрынғыдай құрметтейді
Әдеби ортаға да артар өкпем жоқ
Қолдарынан келгенше қадір-құрметтерін көрсетеді.
Әдеби мұрасын алғашқы кезде өзім қолға алдым
Өйткені өзі тірі кезінен өлеңдерін машинкаға басатынмын, қай өлеңі қандай жағдайда туғанын жақсы білемін
Балаларының бәрі де әдебиетке жақын, өнерді түсінетін азамат болып өсті
Кенжеміз Саиданы әкесінің әдеби мұрасына ие болуға баулыдым, өзінің де ықыласы болды
Оқуын бітірген соң әкесінің еңбегін зерттеуге кірісті
Ұлымыз Мағжан әкесінің домбырасына ие болды, әкесінің тартқан күйлерін орындайды
Ұл-қыздарымыз өз балаларына атасының шығармаларын оқып түсіндіреді
Немерелеріміздің үлкендері өлеңдерін жатқа айтып жүр
Жұмекеннің әзірге алты немересінің төртеуіне әкесінің шығармаларындағы кейіпкерлердің есімін берді
Әке даңқына көрсеткен бір құрмет-қызметі сол шығар.
Ақынның бабын табу, енені күту, ұл мен қыздарды өсіру оңайға түскен жоқ
Жұмекен тірі кезінде көрген қиыншылығыма да, кейінгі қиыншылығыма да, денсаулығымның жоқтығына да өкінбеймін
Аллаға ризамын
Өйткені мен – Жұмекендей ақынның жарымын, сондықтан да мен өзімді бақытты әйелмін деп есептеймін.
(Оразбек Сәрсенбайдың   естелігін оқыған соң)
Жылтырақсыз құбылыстар салмақты,
Қойма-жүрек қоңырауын сан қақты.
Мұқағали тіріде айтты жұмбақ деп,
Өлгеннен соң шешіп жүрміз жұмбақты.
«Бомба жүрек» қиялымен үндесіп,
Елең қылмай жүргендерді күндесіп.
«Қыран қия» жанын жалдап ақынның,
«Менің топырағым» қалыңдады күнде өсіп.
Қызыл үстем болсадағы айбарлы-ақ,
Азаттықтың жыршысына сый арнап.
Жүрегіне жақын тұтып Мағжанды,
Жалғыз ұлға атын қойды айдарлап.
Әрбір жұлдыз жарығымен тіреп төр,
Бәсекеге түсіп жатты жүректер.
Болғандай-ау ақындардың «майданы»,
Түрініп сап шықпаса да білектер.
Жұмыс бермей сыйғызбаса жер-көкке,
Қаңқу сөздер қамап жүрсе жел өкпе.
Бес баласы, кәрі анасы, бар жары,
Инфарктте ұрынбай ма жүрекке?
Ұлы ақынға қолдан келген құрметім –
Жырын жаттап бөлінбейтін бір бүтін.
Акын атын еншіледім ұлыма,
Аса қажет ауадай қып бір жұтым.
Ашық айтты ақ-қарасын, басқасын,
Көлеңкелеп қалмады ойдың тасасын.
Алға озып үні болған ғасырдың
Жұмекен-жыр мәңгілікке жасасын!
Есмұхан ЖАНИЗИН
Жұмекеннің туған жері Ашақта,
Тұрған таулар жоқ әрине асқақтап.
Боз жусан мен бүргем пісіп шытынап,
Қыр гүлдері – сары ала, басы аппақ.
Дерегі жоқ демей-ақ қой, қол да құр,
Жанарыңды оңға және солға бұр.
Өзі айтқандай «жайған тері» сияқты,
Тобарсыған ақшыл сұрғылт сор жатыр.
«Қай дұшпаннан біздің халық қорқа алған,
Жүзін жасқа, туған елге бол қорған».
Деумен ата ізін мөрлеп жалғыздың,
Қара қазан төңкеріпті сол сорға.
Көңіл күпті, сұм соғыстан сақым хал,
Семіп жатқан қанша шіркін жасыл тал.
Сағынғанда сордағы ізді иіскейді,
Нәжімеден атбегі әрі ақын шал.
Сабыржаны жалғызы ғой айып па,
Хабар үзді, сіңгендей бір ғайыпқа.
Қазанды ашып, жасын құйса сол ізге,
Селк – етер ді, кетпегей деп шайып та.
Бұл Ашақтың бұлт торлаған жүзін көк,
Бұл әулет те қалды қара тізім боп.
Сабыржаны оралмады сағынған,
Ақшыл сор бар, Нәжімеден шал бүгін жоқ.
Жоқ деуіміз мүмкін болар күпірлік,
Кімге мәңгі сағым елес, бұ тірлік.
Жұмекен – жыр жүректерді тербесе,
Тәубаға кеп неге айтпаймыз шүкірлік.
Жалғыз тау боп мұнартады басы аппақ,
Алып белгі құм төсінде – Ашақта.
Жұмекендей немереге «ақ жол» деп,
Тұрған сынды Нәжімеден шал шашы аппақ.
Таңатар ДӘРЕЛҰЛЫ 
Атырау облысы
