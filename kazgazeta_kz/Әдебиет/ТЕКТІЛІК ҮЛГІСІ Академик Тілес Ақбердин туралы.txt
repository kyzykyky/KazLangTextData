Әбдісағит ТӘТІҒҰЛОВ, 
Мемлекеттік сыйлықтың лауреаты,
профессор 
Құнанбай қажы жөнінде шежіреші Молдабек Жанболатұлының тобықты руын тарқатқан мақаласында былай деп жазылған «…Тобықты» сөзі негізінен «тафуиқты» деген сөз, араб тілінен аударғанда «ғұлама», «әділ», «кемеңгер» дегенді білдіреді
«…То­бықтының екі баласы Ырысбетек, Дәулетек
Ырысбетектен әз Жәнібектің бас уәзірі болған Мұсабай би туған
Мұсабайдан би әрі батыр болған Сүйірбас, одан кейін Сары, Сарыдан атақты Кішік би туған
Кішіктің екі ұлы Әнет және Әйтек
Екеуі де би болған

Сосын Олжай
Олжайдан үш ұл қалған
Олар – Айдос, Қайдос, Жандос.
Айдостың бәйбішесі Айпара өте ақылды, би адам болған
Міне, осы Айдостан Ырғызбай, Ырғызбайдан Өскенбай, Өскенбайдан Құнанбай туады» (М.Жанболатұлы «Ел басқару ісінде Кеңгірбай бидің үлгісін ұстанған», «Аңыз адам» журналы, №13, 2015, 41-бет)
Өскенбайдың Құнанбайдан басқа Жақып деген де баласы бар
Жақыптың Ақбердісі – елге сыйлы, діндәр қажы болған кісі
Ақберді қажының Қысатай, Өміртай, Ұсатай атты ұлдары болған
Ұсатайдан Әділтай, Рахымтай, Құлатай, Жұматай тарайды
Жұматайдан – Тілес, Ілияс, Гүлнұр.
Осы мақалама арқау болып отырған кейіпкеріміз – Ақбердінің ұрпағы Тілес
Оның әкесі Жұматай ағамыз еліміздің біраз жерінде болып, талай жылдар ұстаздық еткен
Ұлы Отан соғысына қатысып, ондағы жауынгерлік ерліктері III дәрежелі «Даңқ» орденімен, «1941-1945 жылдардағы Ұлы Отан соғысындағы Германияны алған Жеңісі үшін» және басқа көптеген марапаттармен аталып өткен
Тілестің анасы Нұржамалдың әкесі – Мұхтар Әуезовтің «Абай жолы» роман-эпопеясында ­Данияр Қондыбаев есімімен бейнеленген тарихи кейіпкер Әнияр Молдабаев, ол Абайдың туысы ғана емес (Абаймен құдандалы болып келеді), оның рухани жақтастарының бірі болған адам
Абай өзі бас-көз болып, Семей қаласында жалдамалы пәтерде тұратын Әниярға үй сатып әперткен
Кейіннен Әнияр үйді кеңейтіп, ол үй Абай, Ақылбай, Әбдірахман, Мағауия, Тұрағұл, Шәкәрім қажы, Көкбай, Кәкітайлардың Семейге келгенде түсетін үйі болған
Кәкітай Абайдың алғашқы өлеңдер жинағын шығармақ болған кезде, Әнияр оған көмектесіп, осы кітаптың жарық көруіне атсалысқан
Осындай текті жандардың тәрбиесін алып өскен Төкең, інісі Ілияс, қарындасы Гүлнұр – бойларын жамандықтан аулақ ұстап, зиялылықты, ізгілікті паш етіп келе жатқан жандар
«Тегіне тартып ұл туар» деген осы.

Тегіне тартып туған Тілес жастайынан зеректігімен, білімқұмарлығымен көзге түскен екен
Заманның талабымен Төкең Алматыда орыс мектебінде оқыған, зейінділігін сол жерде-ақ танытып, 1957 жылы оны алтын медальмен бітірді.
Төкең өзінің сүйікті ісіне бар ғұмырын арнапты
Ол мектеп бітірісімен Қазақ политехникалық институтының инженер-құрылыс факультетіне оқуға түсті
Оның студенттік алғашқы тырнақалды жұмыстары терең мазмұнымен оқытушылардың назарын аударды
Сөйтіп, ол институтты да үздік бітірді.
Студенттік жылдардың қиындығын да, қызығын да Тілес бізбен бірге бөлісті
Атақты Мәди ақын «Атыңнан айналайын, Қарқаралы» деп әніне қосқан киелі өлкеден шыққан Эльвира деген жақсы бір қызға үйленді
Қазақ қыздарының арасынан ғылыммен айналысып, ғылым кандидаты атағын алған алғашқы қарлығаштардың бірі осы Эльвира болды
Төкеңмен бірге балалары Айдар мен Гүлмираны өсіріп, екі отбасында қалыптасқан үлгілі тәрбие берді, олардан Аделя, Жәңгір, Санжар, Ақбар атты немере сүйді
Тек Эльвира замандасымыз ертерек бақилық болып кеткені көңілге өкініш ұялатады.
Институтты бітіргеннен кейін мені қолыма бір жапырақ жолдама беріп, Көкшетауға жіберді, бірақ ол жаққа зауқым соқпай, Ақмолаға сұранып, сол жерде бір жылдай жұмыс істедім
Оқуымды әрі қарай жалғап, ғылыммен айналысуға көңілім ауды әрі Алматыда мүмкіндік мол болғандықтан, студенттік жылдарым өткен астанаға қайтып келгім келді
Ол жақта күтіп отырған ешкім жоқ, әйтсе де нар тәуекел деп, Алматыға бет бұрдым
Ешкім жоқ дегенмен, жүрегімнің түкпірінде қылаң беріп жатқан бір үмітім бар болатын
Ол – Төкеңнің үйі
Ұшақтан түскен бойда, екі шабадан кітабымды арқалап, ескертусіз Тілестің үйіне келдім
Үй үлкен емес, бірақ қазақтың кең пейілімен ата-анасы, өзі екі баласымен, қарындасы сонда тұрып жатыр екен
Үлкен кісілер жылы қабақ танытып, жақсы қарсы алды.
Қазір де қалың қазақтың бас ауруы болып жүрген қалалық тіркелу мені де біраз әуре-сарсаңға салды –қалта да жұқа, таныс та аз
Сол қиналған кездерімде өзі де жас бола тұрып, қолынан келер жақсылығын аямаған, барымен бөліскен Тілес болды
«Аштықта жеген құйқаның дәмі аузыңнан кетпес» дегендей, бұл отбасының сол кездердегі мені демегені, сыртқа теппей, барымен бөліскені есімнен бірде-бір шыққан емес.
Тіркелу жұмыстары созылыңқырап, екі-үш айдай жүріп қалдым
Содан «суға кеткен тал қармайды» деп, бұрынғы студент кезімізде жатқан жатақханамызға қайтып келдім
Коменданты М.Уласюк деген кісі болатын, Құдай оңдап, ол маған жатақханадан орын беріп, үйге тіркелуге де көмек көрсетті
Осы жерде бір айта кететін жағдай – сол жылдары қазақтарды қалаға тіркеуге кедергі болмасын деген тәртіп болған екен
Бірақ «бармақ басты, көз қыстының» көлеңкесінде қалған бұл тәртіпті көпшілік білмеген көрінеді
Мен де сол кезде ғана білдім.
Міне, мен текті ұрпақтың тектілігін осылай көрдім деп айта аламын
Тілестің ата-анасы да, өзі де бір қабақ шытпай, туысы емес, туғаны емес, бөгде адамды паналатып, барымен бөлісті
Артық-ауыс сөзі жоқ, оғаш ісі жоқ осы отбасымен сыйластығымызды үзген жоқпын
Бір-бірімізді бауыр, дос көріп әлі күнге дейін жылы қарым-қатынаспен араласып келеміз.
Институтта алған білімін ғылым­ның қайнауында шыңдап, Төкең 1978 жылы Мәскеудің В.Куйбышев атындағы инженер-құрылыс институтында кандидаттық диссертациясын үлкен табыспен қорғады
Сол кезде ғылымның да, өнердің орталығы, басты сыншысы болып табылатын Мәскеуде диссертация қорғау оңай шаруа емес еді
Алайда білімді, өз ісін жетік меңгерген мамандарды мойын­дап, еңбектерін бағалап отыраты­нын да атап өткен жөн
Ресейлік ғалымдар Тілестің жұмысының өзектілігін, зерттеушінің тың ойларын атап өтіп, жоғарғы бағаларын берді
Жас ғалымның танымы, зерделілігі тәнті еткен ғалымдар оны Мәскеуде қалдыруға ниеттенгенмен, Тілес өзінің туған жерінде сейсмика саласындағы мамандардың жетіспейтіндігін ойлап, еліне қайтып келді.
Сол жылдардан бастап Төкең өзінің бойына жинаған ғылыми тәжірибесі мен үнемі жетілдіріп отыратын білімін жас ұрпақпен бөлісіп келе жатыр
Көп жылдық ұстаздық қызметін арнаған Қазақ сәулет-құрылыс академиясында жұмыс істеген еңбегінің жемісін көріп, «КСРО Жоғары мектебінің үздігі» атағына ие болды
Қазірге дейін шәкірттердің ғылыми жұмыстарына басшылық жасап келе жатқан Төкеңнің өз жұмысына, өзіне деген талабы бір кеміген емес
Көптеген ғылыми және әдістемелік еңбектер, сондай-ақ техникалық және жобалау-зерттеу жұмыстарын жарықка шығарды.Оның өзімен жасы шамалас келіп, бастарын ақ шалған шәкірттері де әлі күнге дейін ол кісінің алдында кішірейіп тұрады
Бұл ұстаз Төкеңнің жасына емес, біліміне құрмет деп білемін.
Кеңестік кезеңде конструкторлық білімі бар, ағылшын тіліне жетік мамандарды шетелдерге қызметке, дәріс оқуға жіберетін
Ол 1987-88 жылдары Үндістанның жоғары оқу орындарында таза ағылшын тілінде лекциялар оқыды, көптеген аспиранттарға жетекші болды
1996 жылы Төкең өзінің тікелей мамандығы бойынша нарық шебінен жол таңдап, өз саласының жетекші жобалау ұйымы – «KAZGOR» жобалау академиясына қызметке ауысты
Оның кәсіби және жеке кісілік қасиеттері, іскерлік таланты осы шепте айқын танылды.
Студент кезімізде Тілестің қазақ­шасы шалалау болатын – бәрімізге белгілі саясаттың әсері, сол кездегі білім беру жүйесінің талабы орыс тілінің қолданыс аясын кеңейтіп, ана тіліміздің босағадан сығалап қалғаны бәрімізге белгілі
Тілдің адамның санасына әсер ететінін, қай ұлттың тілінде сөйлесе, сол ұлттық сананы сіңіретінін ғалымдар дәлелдеп жүр ғой, бірақ Тілестің қазақ тілі шала болса да, ділі мықты болды: ол студент кезімізде қазақ мектебін бітіргендерге тым жақын болатын
Орыс тілі, математика, сондай-ақ техника ғылымдары (сопромат, теориялық механика) саласындағы тілі күрделі пәндерді орысшаға шорқақтау жастарды сабақтан кейін жинап алып, үйретіп жататын
Осылайша қазақ жастарымен жұбын жазбай араласа жүріп тілі сынды ма әлде ата-бабасының қанынан берілген тілдің ұйықтап жатқан мол қоры оянды ма, әйтеуір азғантай жылдың ішінде Төкеңнің қазақшасы едәуір жақсарды
Кейін балаларына бабалар тәрбиесін жеткізу, немерелерін халықтың мол қазынасынан сусындату мақсатында қазақша шығармаларды оқып, тіл байлығы арта түсті
Бүгінде көпшілік алдында, келелі жиындарда ана тілінде ақтарылып сөз сөйлеп, әдемі ойларын жақсы жеткізіп жүретінін көріп іштей қуанып жүремін
Төкең ана тілінің техника саласындағы қолданысын кеңейту жолында еңбек етіп келеді
Сәулет-құрылыс саласы бойынша бірнеше сөздіктер шығаруға атсалысты
ҚР Үкіметі қаулысымен 31 томның құрамында «Рауан» баспасынан жарық көрген «Сәулет-құрылыс қазақша-орысша және орысша-қазақша терминология сөздігі» авторларының бірі.
Адам баласы өзінің рухани болмысына көбірек алаңдаушылық білдіріп, оны байытып отыруға күш салады
Мұсылман болып туғасын, әрқайсымызға жүктелген парызымызды өтеуге ұмтылғанымыз жөн деп білеміз
Менің атам Тәтіғұл, Төкеңнің атасы Ақберді қажы атанып діндар, оқымысты адамдар болған
Сол кісілердің ізін жалғастырар ұрпақтарымыз, аталарымыз жүріп өткен жолды көру, мұсылмандық бір парызымыздың өтеу сәті 2013 жылына келді
Мекке-Мәдинаға бару сапары өрісімізді кеңейтіп, ерекше ұмытылмастай әсер қалдырды
Қазақ тарихында есімдері қалған Құнанбай, Ақберді сияқты ата-бабаларының қажылық жолын жалғастыру Тілес Жұматайұлы үшін заңды құбылыс сияқты.Келер ұрпаққа берер тәлімі, бөлісер білімі мен тәжірибесі өте мол, сонымен қатар үлкенге ілтипат, кішіге өнеге көрсете алатын адамгершілігі мол, білімі терең тұлға Ұлттық ин­же­нерлік академиясының академигі, про­фессор Тілес Ақбердин тектіліктің үлгісі болып табылады.
АЛМАТЫ
