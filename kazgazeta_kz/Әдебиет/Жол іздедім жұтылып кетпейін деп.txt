Елім деп өтемін
Жүректі жүрген жоқ сенделіп
Өмір ме?…
Шығады өңделіп.
Сүрленген солардың бірімін,
Тумағам кем болып.
Есерден естідім сан ызың,
Артымда, ағайын бар ізім.
Әлі де өтеліп бітпеген,
Мойнымда қарызым.
Осында жетілдім, түледім,
Бағымның барын да білемін.
Басқаға басымды имеймін,
Отаным – тірегім.
Шерленіп келсем де шетелден,
Ауырдың ауырын көтергем.
Өмірім үзіліп кеткенше,
Елім деп өтем мен.
Лайланса тұнбай ма тұнығым,
Келеді керемет ұлы күн.
…Қазағым қасқайып тұрғанда,
Қашанда тірімін.
Қарбаласқан тіршілік
Мақтан құмар ағайын мансап алды, мәз бүгін,
Қытымырдың қысы бар…
Жатырқапты жазды кім.
Жүрегінің жылуы жүйкелерге дем берген,
Жаны жайсаң жақсылар жасап
жатыр аздығын.
Өрекпіген, өмір-ай, неменеңді шайқайын,
Арманымды жетелеп ауылыма қайтайын.
Өлі сөзбен үйіріп, үміткерді үптеген,
Қағынды ма…
Қаптап жүр,
Қайсыбірін айтайын.
Селкілдеген сенімім…
Есіркеу ме?
Емге жоқ,
Шиеленген түйіндер тіреледі шенге кеп.
Есіктерді күзетіп, еңселері түскенде,
Шындығыңды таба алмай шырылдаған
пенде көп.
Қарбаласқан тіршілік…
Қатарынан кемдей кім,
Өз жарамды амалсыз өлеңменен емдеймін.
…Талаптыға таршылық жасамайтын тәңірім,
Өнер қуған ұланын ұмыта ма…
Сенбеймін!…
Мүмкін-ау…
Бағалайтын түрі жоқ барымызды бағы ірің,
Қауқарсыз ғып қазақты жаратып па тәңірім.
Санаспайтын болмыспен сана қандай көп еді,
Тоңазыған тілінің түсінбеген қадірін.
Таза қазақ ертеңдер туар мүмкін туса анық,
Қатып қалған қағида…
Жібітпедік су салып.
Нарығыңа намысты байлап тұрып бердік пе,
Бодандықтың лебіне әлі жүрміз бусанып.
Өз жерімде өгейлік…
Осы ма еді міндетім,
Азалыдай арманым аштырмайды бір бетін.
Маңыздыға неліктен мән бермейтін пендеміз,
Қонысынан айырылған теңдігі жоқ тіл жетім.
Асқақтаған биліктің арқамызда жоқ табы,
Ұлттығын ұмытқан тоғышардың тоқ бәрі.
…Аусарға да ақылды дарытуы мүмкін-ау,
Оқталмаған мылтықтың үңірейген оқпаны.
Бүкпесі бар…
Жемір уақыт…
Желмен кетті ұшығы,
Есіл еңбек…
Еленбеді түсімі.
Аштырмайтын қазанының қақпағын,
Қыңырлықтың қиын екен қысымы.
Көрінгенмен кететіндей құрып-ақ,
Дарын шықты додалардан тірі қап.
Қуаныштар көрсетпеді күлкісін,
Қуаттының құшағына кіріп-ап.
Салымдының сараңдыққа сай тобы,
Болмаған-ау босағалы бай тегі.
Қолдан келген қонышынан басар-ау,
Қара жаяу қалғандары қайтеді?!
Қиялыма қалай тұрам ендемей,
Құдіретім құнсызданған теңгедей.
Зерделінің ұлықтаған арманы,
Күңкілдекке көрінетін шөңгедей.
Бүкпесі бар бөлінетін топтарға,
Қуынғанда құрылатын сот бар ма.
Қалжыңымен қанжығасын майлайды,
Тоғышарың түспей жатып көкпарға.
Аңсаттырған аңызы мен жыры қап,
Есепшінің еншісінде ірі бақ.
…Қараулықтар сыйпап отыр қарынын,
Қазағымның қалқасында тұрып ап.
Елім бар деп…
Қанжарымның қатқан жоқ қан сабына
Жанбас па еді мерейім жанса мына.
Бұрқасында бұзылып кетпейін деп,
Бас ұрмадым байлық пен мансабыңа.
Сараладым…
Сенбедім сағымды арға,
Сорым бар ма, білмеймін, бағым бар ма.
Жол іздедім жұтылып кетпейін деп,
Аласұрған алапес ағымдарға.
Аңсағаным алыстау…
Қиырда әлі,
Өзегімде үміттің түйір дәні.
Ағайыннан алақол дәметпедім,
Жетіп жатыр құдайдың бұйырғаны.
Ескергенмін қуаныш, қайғы барын,
Жаратқанның сеземін жайды ұғарын
Теперіштен теңсіздік байқалса да,
Адалдықтың жолынан айнымадым.
Құштарлығы құтыртқан көлікті емен,
Қастерлеген қаламға ерік берем.
…Қасиетін қашанда ұмытпайтын,
Елім бар деп артымда сеніп келем.
Тұлпардың да тұлпары бар
Қақағанда қара боран – қарлы мұң,
Құшақтардың көрмеппіз бе тарлығын.
Аңғармасам айтпас едім…
Сан түрлі
Қыранның да қырандығы барлығын.
Сұғанақ па сүйреткендер дорбасын,
Тұрмыс солай…
Туылмап па бор басың.
Шындығың да бір қалыптан шықпаған
Көріп өстік жорғалардың жорғасын.
Қысылғанда табылмаған қымтары,
Сирек шығар сырлы өмірдің сұңқары.
Көрінбейтін күйік шалған көздерге,
Тұлпардың да бар емес пе тұлпары.
Сорақылық созбай ма екен қолды айға,
Адасқанды апармайды жол қайда.
Жағынумен жан бағатын, сірә да,
Өсекшінің өсекшісі болмай ма?
Өміріңе…
Өзгешелеу өң беріп,
Кім келмеген артық болып, кем болып.
…Қандай жақсы көрінгені көбірек,
Ойдағысы ұқсамайтын пенделік.
