Ежелден Жетісу өңірі – аты аңызға айналған, таңдайына өлең қонып, жыр ұялаған ақын-жазушыларға бай өлке
Қабан, Сүйінбай, Жамбыл сияқты дүлдүлдер шыққан жерұйық атанған бұл жерде бүгіндері де таланттар қаулап өсіп келеді
Ілияс Жансүгіров, Мұқағали Мақатаев, Жұматай Жақыпбаев, Есенқұл Жақыпбековтердің ізбасарлары – жас ақындар қай ауданға барсаң да өлең оқып, қарсы алады
Олардың тырнақалды өлеңдері аудандық, облыстық газеттерге жарияланды, тіпті кейбірінің жырлары республикалық басылымдарда басылып жүр
Алматы облысының әкімшілігі, облыстық Мәдениет басқармасы жастар шығармашылығына айрықша назар аударып келеді.
Ал Бердібек Соқпақбаев, Сайын Мұратбековтердей қазақ прозасы классиктерінің жалғасы болады-ау деген жас жазушылар қатары сиректеу
Проза жазу – көп уақытты қажет етеді
Сондықтан да қазақ әдебиетінің өзінде прозаиктер саны кемшін келеді
Дегенмен, бойында бұла талант бұлқынған жанкешті қаламгерлердің қашанда қаламы қолынан түспейді
«Гүл өскен жерге гүл өседі» демекші, әдебиет айдынында желкендерін жайған, келешекте үміт етерлік жас прозаиктеріміздің алғашқы қалам тартысы қуантады.
Өзіміз сүйіп оқитын «Ана тілі» газетінің жастар шығармашылығына айрықша көңіл бөліп, арнайы бет бұрып отыруы — өте қуанарлық та құп­тарлық жайт
Міне, бүгін белгілі ақын Нүсіп Әбдірахымның талғам-тал­дауынан өткен бір топ жастар шығармаларын оқырмандарымызға ұсынып отырмыз.
Жастар – біздің болашағымыз
Оларға әрдайым жемісті еңбек, шығармашылық табыс тілейміз.
Нағашыбек ҚАПАЛБЕКҰЛЫ, 
Қазақстан Жазушылар одағы 
Алматы облыстық филиалының директоры, 
Алматы облысының Құрметті азаматы
