Әубәкір Нілібаевтың философиялық пайымдаулары
Қазақтың белгілі ақыны, аудармашы, философ Әубәкір Дастанұлы Нілібаев 1928 жылы 20 сәуірде Шығыс Қазақстан облысы, Зайсан ауданы, Ертіс өзенінің жағасында Түйетас деген жерде туған
Зайсан қаласында педагогикалық училищені, әл-Фараби атындағы ҚазҰУ-дің филология факультетін бітірген
Еңбек жолын туып-өскен өңірде мұғалім, мектеп директоры болып бастаған
Алматы  облыстық «Жетісу» газетінде бөлім меңгерушісі, республикалық «Қазақ әдебиеті» газетінде поэзия бөлімінің меңгерушісі, Қазақстан Жазушылар одағында поэзия жөніндегі хатшы  қызметін атқарған.     Алғашқы өлеңдері 17 жасында газетке жарияланған
КСРО Жазушылар одағының мүшесі болған
1973 жылдан бері Қазақстан Жазушылар одағының мүшесі
Аудармалары мен өлеңдер жинағын есептегенде  33 кітаптың  авторы
12 кітап аударма, 21 кітап өзінің жыр жинақтары
Мәскеуден бір кітабы орыс тілінде жарық көрген

Ә.Нілібаев Эсхилдің «Бұғаудағы Прометей» дастанын, Вавилонияның «Гильгамеш» эпосын, зороастризмнің «Авестасын», буддизмнің каноны «Дхаммападаны», Қытайдың ұлы ойшылдарының философиялық тарктаттарын, Пәкістанның ұлы философ ақыны Мұхаммад Икбалдың таңдамалы шығармаларын, Үндінің әлемге әйгілі және адамзат тарихында ең көне эпостары «Махабқарата» мен «Рамаяна» эпостарын, Үндінің кемеңгер ақыны Рабиндронат Тагордың шығармаларын қазақшаға аударған

Ә.Нілібаев зейнетке шыққаннан соң Түркияны, Индияны, Пакистанды аралап, шығыс ғұламаларының, сонымен қатар Платон, Аристотель секілді адамзаттың ғылымы мен білімінің, ақыл-ойының дамуына орасан ықпал етіп зор үлес қосқан данышпандардың өмірі мен еңбектерін, философиялық көзқарастарын зерделеп еңбектер жазуға бет бұрған.
Соңғы жылдары Қытайдың ұлы философтары Лао-цзы, Конфуций, Чжуан-цзының шығармаларын тәржімалаумен шұғылданумен қатар, философиялық еңбектерін зерттеуге кіріскен
Қазірге дейін бес философиялық еңбегі кітап болып басылып шықты.
2004 жылы ол Үндістанның халықаралық Падма Шри сыйлығының, Пәкістанның Икбал академиясының Икбал атындағы Алтын ескерткіш сыйлығының иегері болған
Оның халқымыздың ой-өрісін, парасатын көтеруге бағытталған қыруар еңбектері туралы көптеген тақырыптарға жіктеп зерттеулер, сараптаулар жасауға да болады
Біз бүгін оның жуықта шыққан «Темперамент
Ғаламданудың философиялық проблемалары және дүниені жаңғыртудың жобалары» деген философия тақырыбына арналған үшінші кітабы негізінде әңгіме өрбітіп отырмыз.
Даналық бастауы
Әубәкір ағай «Келіп кетші, айналайын» деп телефон шалды
Ол кісінің жасы сексеннен асып, денсаулығы нашарлап жүргенін естіген сайын барып сәлем беріп, хал-жағдайын сұрап шығуға жұмысбасты болып мұршам болмай жүр еді
«Неге шақырды екен?» дегендей сұраққа тіреліп таңырқағандай болдым
Ол бұлай әсте шақырған емес
«Өте тығыз шаруасы болғаны ғой» деген ойға тіреле бердім
1970 жылдары Алматыға алғаш келгенімде ол «Қазақ әдебиеті» газетінде бөлім меңгерушісі болып істейтін
Оған ара-тұра өлеңдерімді апарсам үнсіз оқып шығып, «Сәті келсе шығып қалар» деп алып қалатын
Кейбір өлеңдерім жарияланатын
Менің жазғандарыма пікір білдіріп ақыл айтқан емес
«Аналайын, жаза бер» дейтін
Жиындарда «Менің шәкіртім» деп мені мақтаныш ететінін білдіретін
Расында да ол кісі мектепте сабақ берген ұстазым еді.
Әубәкір ағай шақырған соң дереу үйіне келдім
Алматы шетіндегі шағын аудандағы бір бөлмелі пәтерде тұрады екен
Сыртқы есікті өзі ашты
Аяғын сылти басып әзер жүр
Үлкен бөлменің бір жақ қабырғасы еденнен төбесіне дейін сықиған кітаптар
Кітапханасын баласының үйіне қалдырыпты да қолжазбаларын мұражайға өткізіпті
Мүлде қартайып жүдеп кетіпті
Мектепте 4-5 сыныпта оқып жүргенімде оның сабақ берген кездегі тұлғасы еріксіз елестеді
Сонда бізге егделеу болып көрінгенімен небәрі 20 жаста екен ғой
Сұңғақ келген, өткір көзді, аққұба жүзді ол өте сымбаттылығымен ғана емес мұғалімге тән ұлағатты сөздерімен де бізді баурап алушы еді
Содан бері қанша уақыт өтті десеңізші! Жарты ғасырдай болыпты-ау! Өңі жүдеп, кәрілік іздері өн бойын торлап алса да қос жанарының жарқылы өшкен жоқ
Қолындағы жуықта ғана «Өлке» баспасынан шыққан «Темперамент» деген сырты жақсы мұқабамен қапталған айтарлықтай үлкен кітапты маған көрсетіп, кеудесіне басты да қос жанары ұшқын ата қуанышын білдіре:
– Міне, ақыры менің тағы да бір айтулы еңбегім кітап болып шықты
Бұл ерекше кітап болады
Өмірдегі жиған-терген ақыл-ойымды ақыры кітапқа топтастырып, ұрпаққа қалдырып кетуге мүмкіндік туды
Осы кітапты саған аманаттай етіп сыйлайын деп  шақырдым, – деп мені шұғыл шақырған себебін айта бастады
– Менің жазғандарымды кітап етіп шығаруға мүмкіндік бола бермейтінін өзің де білесің ғой
Бұл кітапты айналайын Мереке Құлкен өзінің баспасында басып шығарды
Бұл үшін Мерекеге риза болып отырмын
Енді мүмкіндік болса бұл кітаптың екінші томы да сәті түссе шығып қалар.
Өмір-тірліктің өзге жағын сөз етпей өзінің туындысының ерекшелігін әңгімелеген Әубәкір ағайдың қуанышын да ұғынғандаймын
Ол қашан болсын халықтың мұң-мүддесі тұрғысынан ғылым-білім, әдебиет туралы сөз қозғайтын
Күндердің күйкі тірлігін, өз басының бейнетін, тауқыметін айтып, біреуді мақтап немесе біреуді ғайбаттап сөйлемейтін
Тіпті өзін өзгелердің жалаң мақтағанын жаны жақтырмайтын ол кімге болсын өзінің ойын ірікпей, бетіне тура айтатынын байқайтынмын
Бұл жолы ол аздап ашыла сөйлегендей болды.
– Қазір сексеннің сеңгіріне шықтым
Қартаймаймын десем де уақыт шіркін өз дегенін жасайды екен
Біраз жыл бұрын аяғым сынғанын білесің ғой
Сол сынған жері қақсап бастырмай жүр
Солай болса да әлі де біраз әуреленіп, толғандырған ойларымды қағазға түсіріп, жазған еңбектерімді жарыққа шығарып кетсем деп әлектеніп жүрмін
Көңілде ой көп
«Қартайдық, қайғы ойладық, ұлғайды арман» деп кемеңгер Абайдың айтқаны бекер емес екен
Енді қанша ғұмыр қалды
«Өлсем сүйегімді Қара Ертістің жағасындағы ата-бабаларым жатқан Түйетас топырағына тапсырыңдар» деп  балаларымды апарып, көрсетіп, аманат еткен едім
Әкем Дастанның сүйегі қайда екені беймәлім
Сенің әкең екеуі сырлас дос болғанын, әкем Қытайға кетерде екеуі жылап көрісіп қоштасқанын сенің шешең айтып отыратын
Шекара асып Қытайға өткенде қызылдар соңынан қуып барып, шекара асқандарды түгелдей қырып, әкемді де атып кетіп, анам Сақыпжамал 5 жасар мені құшақтап кері қайтқан ғой.
Осылайша қысқа ғана сөз қайырған соң әңгімесін қолында ұстап отырған «Темперамент» деген кітабының мән-мазмұнына бұрды
Бұл кітабына ғаламданудың философиялық проблемалары мен дүниені жаңғыртудың жобалары жөнінде ой-толғамдары, зерттеулері арқау болыпты
Философиялық сараптаулары, тұжырымдары қазіргі саяси ғылым үшін де тосын жаңалыққа толы осы кітаптың бетін парақтап отырғанымда оның өміріндегі ең басты бір мақсаты орындалғанын ұғынғандай болдым.
Жас кезімізде оның өлеңдер жинағын оқып, үлгі тұтатын едік
Ол Мұқағали Мақатаев, Қадыр Мырза Әлі, Жұмекен Нәжімеденов, Ғафу Қайырбеков секілді ақындармен аралас-құралас жүріп, жарыса өлең жазып, жыр жинақтарын жиі шығарып, елге кеңінен танымал болған еді
Сөйтіп ол да қазақ поэзиясында өзіндік орыны бар ақындардың бірі атанды
Оның да өз оқырмандары аз болмады
Тіпті сол кезеңде оңтүстік өңірде бір адам «Мен ақын Әубәкір Нілібаевпын» деп оның кітаптарын жинап алып, оқырмандармен кездесу өткізіп, сый-сыяпатқа бөленіп жүргені жайында газетте мақала жарияланғаны есімде қалыпты
Бұл туралы сұрағанымда осы жайтты ол есіне түсіріп «ақын Әубәкір Нілібаев мен боламын» деп жергілікті тұрғындармен кездесу өткізіп, заң органдарына суретімді, төлқұжатымды көрсетіп, ол кісінің алаяқтығы әшкереленіп, жауапқа тартылған болатын» деді
Осы оқиға да оның есімі ел ішінен кеңінен танылған сүйікті ақындардың бірі болғанын ұқтырса керек
Оның Зайсанға келіп, кездесу өткізуі жерлестері үшін үлкен мерекеге айналатын
Астына ат мінгізіп, иығына шапан жауып, жыр-дастандарын жастар жарыса оқып, жұрт оның поэзиясына деген құрметін білдірген оқиғалар аз болған жоқ
Алайда ол оқырман қауымның сүйіспеншілігіне бөленсе де поэзияда өзінің бойындағы дарын қуатын толық жұмсай алмаған еді деуге болады
Бұлай дейтінім, өзге қаламгерлерге қарағанда ол ғылым-білімнен хабары мол білімдар болатын
Оның мұндай ерекшелігін әйгілі әдебиет сыншысы Сағат Әшімбаев кезінде байқаған еді
Мұны мен оның өз аузынан естігенмін
Өткен ғасырдың 70-80 жылдары «Қазақстан» баспасында қызмет етіп жүргенімде Көктөбенің етегіндегі бір үйде пәтер жалдап тұратынмын
Сол кезде осы маңайда тұратын қаламгерлер мен шенеуініктер жұмыс күні аяқталған соң кешқұрым Медеу жақтан ағып шығатын өзенді жағалап Тереңкөр аңғарымен тау жаққа серуендеп қайтатын
Тұрған үйімнің жанында, өзен жағасында отырғанымды байқап қалса Сағат Әшімбаев топтан бөлініп қалып менімен әңгімелесетін еді
Кейде жанында ертіп жүрген 9-10 жастағы екі ұлын өзен жағасына ойнатып қойып қараңғы түскенше әдебиет, өнер, білім жөнінде менімен сыр бөлісіп, әңгіме соғатын
Сондайда ақын Әубәкір Нілібаев туралы айтқан пікірі есімде қалды
Сағат ол кезде «Лениншіл жас» газеті редакторының орынбасары болатын, оның сыни мақалалары жиі жариялана бастаған еді
Ол «Әубәкір ағайдың білімі аса мол, ішкі дарын қуаты да күшті, өкінішке қарай оны поэзияда қолдана алмай жүр
Мен ол туралы зерттеп мақал жазуды да ойлап жүрмін
Әубәкір аса сирек кездесетін небір керемет кітаптарды жинаумен шұғылданады екен
Оның үйіндегі кітапханасындай кітап қоры мол кітапхана ешкімде жоқ дегенді естимін
Ал ол кісімен әңгімелесе қалсам әсіресе, әдебиет пен философия жөнінде айтқандарына тәнті боламын
Шіркін, осындай мол білімді туындыларына жаратса ғой
Мен ол кісі туралы арнайы мақала жазғалы жүрмін» деген еді
Кейін Сағат «Қазақтелерадио» комитетіне басшы болған кезінде Әубәкірдің үйіне барып кітапханасы туралы, сирек кітаптар туралы, ғылым-білім, философия туралы пікірлерін айтқызып арнайы бір сағатқа жуық телехабар жасады
Алайда арнайы зерттеу мақала жазып үлгермей Сағат бақилық болып кетті.
Сағат бағамдағандай, Әубәкір ағай жас кезінен ғылым-білімге құштар болып, дарын қуаты тасқындап ақыры поэзиядан философияға алып келгенін оның жырларынан да байқалады
Оның 1967 жылы жарық көрген «Таңғы тыныс» деген тұңғыш жыр жинағының «Тыншымауды сүйемін» деген алғашқы өлеңі даналық жолына түсетінін болжатқандай екен
Бұл алғашқы өлең шумақтары мынандай:
Менің жаным әрқашанда тыншымайтын тынымсыз,
Жүре алмайды бір сәтке де жайбарақат тым үнсіз.
Мен сүйемін жең сыбанып қара терге түсуді, 
Жатқанда да босқа жатпай, қиял мініп ұшуды.
Сүйер жаным табиғаттың тентегіне ұқсауды,
Сол тентекпен жекпе-жек кеп, бұғау салып ұстауды.
Тау жаңғыртқан дауысы бар өзен болам бұрқаған,
Бал суымнан қанып ішіп риза болар жұрт оған.
Мұхит болам шетсіз, шексіз, ұлан-байтақ көсілген,
Биік аспан төңкеріліп тереңіме тесілген

Буырқанған долы күшпен уыстап ап суды атқан,
Дауыл болам зор мұхитқа жан бітірген, тулатқан.
Толқындарым көкке шапшып, құлап түсіп аһ ұрып,
Өршеленер қайта ұмтылып, арыстандай ақырып

Менің даусым сезімге өрт, таңғажайып айбынды,
Өр   төсіме   қонақтатам   аспандағы   Ай,  Күнді.
Қарап тұрсаң – бір тынбайтын қозғалыста бар әлем,
Ойлап тұрсаң – сол козғалыс әрі дастан, әрі өлең.
Heгe керек жалқау, ездік жайбарақат жат әні,
Тыншымайды жер екеш жер шыр айналып жатады.
Менің-дағы еш ұйқысыз өтеді әркез көп түнім, 
Асау арман мазалайды, бір жанымда жоқ тыным!
Шоғым жайнап, жалын лаулап, от боп кейде жанам кеп,
Қиналамын дүниеден өз орнымды табам деп.
О, табиғат, тіл жеткісіз неткен ғажап күй едің,
Өзіңнен де өршіл болып, тыншымауды сүйемін!
(Ә
Нілібаев
«Таңғы тыныс», «Жазушы» баспасы, 1967 ж., 3-бет)
Бұл өлеңді ол небары 20 жасында жазыпты
Сол кезеңдегі қазақ поэзиясының ең озық үлгісімен жазылған бұл тамаша өлең жолдарының мән-мазмұны автордың өмір бойғы берік ұстанымы болып келгенін қазір бағамдағандаймын
Иә, ол осындай дарын қуатымен көптеген өлеңдер мен дастандар жазып жиырмадан астам жыр жинақтарын шығарып оқырмандарға кеңінен танымал болса да, өзге қаламдас-ақындарға да, өзіне де көңілі толмайтын
Дүние жүзі әдебиеті, ғылымы, білімі жөнінде көп оқып көңіліне әлемдік ақыл-ойдың маржандарын тоқыған ол 60 жасқа келіп зейнетке шыққан соң даналық тереңіне бойлап, философиялық еңбектер жазуға бет бұрады
Бұл үшін әуелі мол дайындық қажет болғанын оның шығармашылық жолын зерделегенде ұғыну қиын емес
Ол әуелі Еуропалық қаламгерлер туындыларын қазақша аударса, соңғы кезде шығыс поэзиясын қазақша сөйлетумен шұғылданған
Ол тек аударма жасаумен шектелмей ғұламалардың еңбектерінің мәнін зерделеу арқылы бүкіл адамзат игілігіне айналған ақыл-ойларын сараптап, екшеп, өзіндік пікір түйіп, философиялық еңбектерін жаза бастаған деуге болады
Сөйтіп үнді мәдениетіне ерекше назар аударады.
Әлемде теңдесі жоқ «Махабхаратадан» Р
Тагорға дейін»
Америка ақыны Уолт Уитмен, тәжік ақыны, ақындардың атасы Рудаки, орыс Лев Толстой, Сергей Есенин, В.Брюсов, қазақ Абай, Ілияс, Мұхтар, неміс Гегель, Гете, Шлегель, иран Фирдоуси, грузин Шота Руставели, аргентин Хархе Луис Борхес, испан Хуан Рамон Хименес, литван Эруардас Межелайтис секілді әйгілі тұлғалардан бастап Әнуар Әлімжановқа дейін бәрі Индия мәдениеті мен әдебиетіне таңдай қаға тамсана жазғандарын зерделей оқып, өзі де осы елді құмарта зерттеуге кіріседі
Сөйтіп адамзат ақыл-ойының дамуы үнді жерінен бастау алғанына көзі жете түседі.
Индияны зерттегенде ең алдымен Гималайдың адам шыға алмас ақбас шыңдарындай, әлемде теңдесі жоқ ұлы эпостар «Махабхарата» мен «Рамаяна» эпостарын қазақшалауға тәуекел етеді
Түпнұсқасы жүздеген баспа табақ «Махабхарата» эпосын ықшамдап аударып бітіп, сараптаудан жоғары баға алғанымен, оны енді басып шығаруға ешкім демеу бола қоймайды
Сөйтіп қиналған кезеңде Индияның Қазақстандағы елшілігі осынау көлемді эпостың қазақша нұсқасын басып шығаруға демеу болады
2002 жылы Индия елшілігі кітаптың тұсаукесерін өткізіп, Ә
Нілібаевқа деген үнді халқының ризашылығын паш етеді
Тұсаукесер жиынында үнділіктер де,  қазақтың қалам қайраткерлері де эпостың қазақша басылуы зор оқиға екенін айтумен болды
Осы тұсаукесерге қатысып, Әубәкір ағайдың қолынан «Махабхарата» кітабын алып, біз де оның қуанышына ортақтасқан едік
Сонан кейін  ол «Рамаянаны» қазақшалады
Ал мұның өзі қандай зор еңбек десеңізші! Бұл үшін тек қабілет, дарын ғана емес, терең білім де қажет емес пе.
– Әлемдегі барлық мәңгі жасап келе жатқан ұлы шығармалардың философиялық аспектіде жазылғаны сияқты «Махабхарата» мен «Рамаяна» да философиялық парасатқа толы дүниелер – деп Әубәкір ағай әңгіме арнасын аудармасына бұрды
– Бұл эпос кең тынысты, шым-шытырық оқыс оқиғалы, терең толғамды, философиялық пайымдауға толы нағыз этикалық туынды
Сонау ықылым заманда туған осыншалық өрен өрелі, өрісті де келісті туындының дүниеге келгеніне таңданбасқа шараң жоқ
Шығарманың адамзатқа берер этикалық өнегесі де мол
Бұл теңдесі жоқ жыр тәңіріндей таңғажайып дастанның авторы аңыз-ақын, абыз-ақын Вьяса делінеді
Бұл неткен тегеурінді, текті ақын! 18 томдық, 100 мың жолдық ұлы дастанда философиялық терең ой, шалқар шабыт, шексіз фантастика, биік адамгершілік, айлакер алдампаздық, жойқын ерлік, кемелденген кемеңгерлік, кіршіксіз адал махаббат — бәрі-бәрі бар
Су түбінде отырып жер бетіндегі адамдармен сөйлесу, соғыстың барысын ғажап үлкен айнадан көріп отыру — қазіргі сүңгуір қайық, теледидар сияқты техникалық революция жаңалықтарын сол кезде аңғара алған ақын қиялы қандай керемет көрегендік! Қазір Батыс ғалымдары көне заманда бүгінгі ғылым мен техника жетістіктерін көрегендікпен болжаудың себептерін зерттеп «жүздеген мың жыл бұрын қазіргідей өркениет болды ма екен?» дегендей жорамалдарға тіреліп отыр
«Махабхарата» сонау ықылым заманда адам ақылы мен қиялынан дүниеге келген философиялық-этикалық өзгеше ерен эпос
«Махабхарата» кең диапозонды эпиканың да үлгісі
Поэзияның құдайындай «Махабхарата» мәңгілік поэзияның Эверестей шыңы болып тұра бермек
«Махабхаратаның» моралі – «өзіңе жаманшылық тілемейтінің сияқты, басқаға да жаманшылық тілеме» – деген болатын Джавахарлал Неру.
Үндістан – ежелден жер жүзіне өнеге көрсеткен ғибаратты гуманизм елі
Осынау алып   елдің моральдық мағынасын айтып тауыса алмайсың
Тамсанасың, таңғаласың, таңдай   қағасың.    Бұған    мысалдар   да жеткілікті.
Мен тәуекел етіп аударған «Рамаяна» эпосы да дүниежүзіндегі бірден-бір кең көлемді алуан қырлы махаббат эпосы
Үнді елінің ең ежелгі шығармалары «Ригведа» мен «Упанишад» өзіндік ерекшелігі мол индиялық даналық пәлсапасы
Бұған сол бір ықылым дәуірде дүниеге келген «Махабхарата» мен «Рамаянаны» қоссақ, дүниедегі басқа ешбір елде жоқ осынау күллі дүниенің төрт діңгегіндей төрт эпос Гималайдай теңдессіз биік те ғажап терең ойларды еріксіз мойындаймыз.
«Ригведа» ұйқассыз ақ өлеңмен жазылған, қасиетті поэзия
Алуан түрлі Қүдайларға арналған  әнұрандардан  бастап,  күнделікті қарапайым тіршілікке дейін жыр етілетін таңғажайып терең туынды нағыз өмір философиясы, нағыз өмір этикасы
Бейнелі де ойлы сөзбен сомдалған ойлау тереңдігі, нәзік те назды психология адам жанына шалқар шабыт дарытатыны өз алдына, егер шын түсіне білсең, өзіңнің сезіміңе де сыңғырлап сіңіп, баурап алады
Астарлы мағына, аз сөзге көп мән сыйғызу, аллегория, шығыстың шынайы даналығы, бәрі-бәрі осында орын алған.
Адам ойының сонау ертеден-ақ кемелденген кемеңгер екенін көрсететін «Ригведа» төрт веданың — риг, аджур, сама, атхарваведалардың синтезі
Бұл өте көлемді шығарма
Ол он мандалаға (циклге) бөлінген, барлығы 1028 гимннен тұрады
Жиыны 10мың 462 жол өлең.
Ал Рабиндранат Тагор шығармаларын қазақшаға аударуымның себебін де айта кетейін
Құдай Тагордың бір басына бәрін үйіп-төккен, ол — ақын, прозашы, драматург, философ, композитор, әнші, артист, музыкант, суретші, педагог
Осынау бір басына біткен он өнердің, әрқайсысын ол өрге сүйреп, дамыта білген
Оның жан-жақтылығы және өндіре жұмыс істейтіні соншалық, әлемде оған тең келетін тұлға кемде-кем
Тагор өзінің 80 жыл жасаған ғұмырында 1000-нан астам өлең жазған, 2000 әннің сөзін, музыкасын өзі жазып, өзі орындаған
Мұның үстіне ол 30 пьеса жазып, басты рөлдерде өзі ойнаған
20 роман, 200 әңгіме жазғаны тағы бар
Оның «Садхана» атты философиялық еңбектер жинағы мен көптеген терең мағыналы мақалаларының өзі бір төбе
Тагор Азия қүрлығында бірінші болып, 1913 жылы Нобель сыйлығымен марапатталды
Оның дарын қуаты алпыс жасында суретші болуға жетеледі
Сөйтіп ол өмірінің соңғы 20 жылында 2000 суреттер мен картиналарды дүниеге келтірді.
Тагордың педагогика саласындағы еңбегі де ересен
Ол өзінің қаражатымен Шантиникетон (әлем ғимараты) атты университет ашып, студенттерді оқытуға өзі тікелей атсалысты
Оның үстіне ол тағы бір ұлттық би мектебін ашты
Оның халқым деп соққан жүрегі осынша шығармашылық істердің арасында әлеуметтік-саяси іске белсене араласуға мәжбүр етті
Англияның отары болған Индияның болашағына алаңдап, публицистикалық, философиялық мақалалар жазып, халықты азаттық жолындағы күреске үндеді.
Зер сала қарасақ, Рабиндранат Тагордың философиялық ойлары сонау ертедегі Упанишадтың қайнар басынан туындағаннын аңғарамыз
Ол адамның өзін Қүдірет деп санады
Әрбір жеке Адам жоғары қайнар бастаудың өзі немесе Абсолют деп ұқты
Оның айтуынша Адамның танымының өзі үш қайнар бастаудан тұрады
Олар: түйсік, ақыл, сезім
Түйсігі арқылы Адам дүниені таниды, ақылының арқасында логиканың негізімен ғылымға, философияға, барлық болмысқа қол жеткізеді, ал сезімімен Жоғары Тірліктің мәнін аша алады.
Көзінің тірісінде-ақ Рабиндранат Тагор аңызға айналған адам болды
Ол дүние-жүзіндегі ең басты елдерді — Американы, Англияны, Қытайды, Жапонияны, Иранды, Иракты, Германияны, Кеңсе Одағын аралап көрді
Оның негізгі идеалы Ғаламдық Адам болатын.   Осы  арманына  жетіп,   өзі  де адамзаттық Ақын болып мәңгілікке қалды.
Конфуций мен Чжуан-цзы
Әңгіме арасында «қазір де шығармашылықпен шұғылданып жүрсіз бе?» деп сұрап едім
Әубәкір ағай көңілдене сөйледі:
– Адам өмір сүруі үшін үнемі қозғалыста болуы тиіс
Әсіресе қарттар
Ой еңбегімен шұғылданғандардың ми жүйесі жұмыс істеп, яғни ойланып-толғанып тұруы керек
Мен жұмыстан, шығармашылықпен шұғылданудан шабыт, күш-қуат аламын.
Мұнан кейін ол қазір қандай іске кіріскенін айта бастады:
– Бұл күнде жержүзінде халқының саны жағынан бірінші орын алатын, 1 миллиард 300 миллион адамы бар ұлы Қытай қазір мәдениеті де, экономикасы да өркендеген, көркейген ел
Қазір Қытай ғарыш державасына айналды
Экономикалық өркендеуі бүкіл әлемді тәнті етуде
Алдағы уақытта Американы басып озып бүкіл әлемге экономикалық ықпал ететіні даусыз
Мен өз басым осынау халықтың асқаралы көрсеткіштерге қол жеткізуі адам санасының сапасы жоғары болғандығынан, этикалық еңсесінің биіктігінен, ар-ұжданының беріктігінен деп ойлаймын
Ал сапалы сана, эстетика, ұяты бар елдің адамдары шетінен патриот, өз ұлтын шынайы құрмет тұта білетін еңбеккер, еңбеккер адам өнерлі, өнерлі адам әдепті, әдепті адам беделді болатынын мойындауымыз керек
Ең озық елдердің өзі алдағы жүз жылын ойласа, Қытай алғы мың жылын ойлап іс атқарады.
Меніңше, қытайдың ең терең ойшылы Конфуций емес, Лао-цзы
Лао-цзы бар-жоғы 5000 сөзден тұратын 81 өлең ғана жазып қалдырды
Осы «Дао-де-цзин» деп аталатын кітап тұнып тұрған дао
Қытайдың даосы бүкіл дүниенің мағынасы саналады
Лао-цзы 81 өлеңге бүкіл дүниенің сыр-сипатын, мән-мағынасын сыйғызып айтып берген
Қытайда эпос атымен жоқ
Бірақ мен Лао-цзының 81 өлеңнен тұратын кітабын 81 тараудан тұратын 81 томдық ұлы эпос дер едім
Ал Конфуцийдің ерекше еңбегі қытай халқының күллі идеологиясын жинақтап, өңдеп жетілдіріп, «Қытайдың он үш кітабы» деген канонды қалдырды.
Қытай халқының барлық мінез-құлқын, әрекетін ұлы үш ойшылдан-Лао-цзыдан, Конфуцийден және Чжуан-цзыдан іздегеніміз жөн.
Ақыл деген не?
Кітап бетін парақтап шолып отырған мені әңгімесі жалықтырды деп ойласа керек, Әубәкір ағай әңгімесін басқа арнаға бұрды.
–       Ал енді өзің көріп отырған «Темперамент» деген кітабымның ерекшелігін айтайын
Мұндағы «Ұяттан ұят» деген тақырып аясында ежелден бері философия ғылымында жете ескерілмеген, арнайы дербес зерттеле қоймаған мәселелерді қозғап отырмын
Сондай-ақ біз ақыл іліміне мұқтажбыз
Сондықтан біздің ұлтымыздың, оның ішінде ұлттың сүт бетіне шығар қаймағы деп аталатын зиялыларымыздың философиялық мәдениеті төменгі деңгейде
Мұны жасыру ар-ұятымызға сын
Ал философиялық деңгейімізді көтермей тұрып, мәдениет саласында ешқандай табысқа жете алмаймыз
Философиялық деңгейімізді көтеру үшін ең алдымен ақылға тізгін бергеніміз жөн.
Дүниежүзілік философия классиктерінің еңбектеріне қарап отырсақ, адамның адамдығының   алғашқы   адымы   –   ақыл
Менің бір пайымдағаным ақыл тақырыбына арнайы жазылған еңбектер тым аз екен
Енді солардың кейбіреулеріне үңіліп көрелік
Он жетінші ғасырда өмір сүрген  Рене Декарт  (1596-1650)  пен  он сегізінші ғасырда өмір сүрген Гельвеций (1715-1771)   еңбектерін   алайық.   Әлемге  әйгілі ұлы ойшыл Рене Декарттың «Ақылды    басшылыққа     алудың     ережесі» атты шығармасы аяқталмаған
Бар-жоғы жиырма бір ереже ғана жазып үлгерген
 Француздың  тағы   бір терең ойшылы Гельвецийдің «Ақыл туралы» деген еңбегі осы күнге дейін мол ауқымды, қарымды шығарма
Бұл еңбектен алар тағылым да жетерлік
Адам ақылы     жайлы     классикалық шығармалардың    бірі    неміс    философы Канттың (1724-1804) «Таза ақылдың сыны» атты еңбегі бар
1781 жылы жарық көрген
Бұл аса күрделі еңбек тек дайындығы мол оқырманға арналған десе де болғандай
Бітімі бөлек, архитектоникасы өзгеше еңбек адам ақылының физиологиясын парасаттылықпен пайымдаған, терең ойлылығымен, айтар сөзінің ірілігімен қоса құрылысының күрделілігімен ерекшеленеді.
Егер сенің көкірегіңе шынайы Ақыл ұяласа, ол сені қолды-аяққа тұрғызбайды
Басыңды тауға да, тасқа да ұрғызады
Адамзат Ақылының тарихына үңілейікші
Пифагор мен Платон тіршіліктің тұсауын бұзып, барша қызықтан безіп, дүниені кезіп кетті
Екеуі де Египетте талай жыл болып, Ақыл дариясына шомылып, еліне ұлы ойшылдар болып оралды, адамзатқа ой сыйлады
Бұлардың өздері өлгенімен, ойлары адамзаттың асыл қазынасы болып қалды
Конфуций өзінің ұстазы Лао-цзыға барып, одан дүние-мүлік емес, ақыл сұрады
Конфуцийдің өзі өлсе де, ұстазынан алған ұлы ақылы әлі күнге тек Қытай еліне ғана емес, адамзатқа жол сілтеп келеді
Әбунасыр әл-Фарабиді ақылы қолды-аяққа тұрғызбай, дүниені кезуге мәжбүр етті.  Ол араб  елдеріне  барып,  біліммен сусындап, бірнеше тілді меңгерді
Платон мен Аристотель шығармаларын зерттеп, ақыры өзі де солардай ойшыл данышпанға айналды
Әбунасыр әл-Фарабидің ақылы-ойы, білімі адамзаттың мәңгілік асыл қазынасы болды.
Дүниеде ақылды аз да, ақымақ көп
Ақылды Сократты ақылсыз ақымақтар өзін өзі өлтіруге мәжбүр етті
Сократ өлді, ал ақылы аңызға айналып, әлі тірі деуге болады
Міне, ақылдың құдіреттілігі осындай
Ал үнді халқының ұлы философы Свами Вивекананда: «Күллі болмыстың негізі философия, басқаның барлығы соған қызмет ететін тас көпірдің материалдары тәрізді» деген болатын
Демек, ақылдың ақиық асқары – философия
Әсіресе, шығармашылық адамдары – ақындар, жазушылар, суретшілер, композиторлар, т.с.с ақылдың асқарына шыққанда, одан әрі тек философияға ғана сүйенеді
Неміс ақыны Гете, Италияның әлемге әйгілі суретшісі Лонардо да Винчи, француздың атақты мүсіншісі Огюст Роден, орыстың ұлы жазушысы Лев Толстой, кемеңгер Абай атамыз соңғы туындыларында философияға терең бойлағаны бәрімізге мәлім.
Телегей теңіз ақыл иесі Лев Толстой күллі дүниені адам сенім арқылы емес, ақыл арқылы таниды деп түжырымдайды
Толстойдың айтуынша жалған ғылым бар, жалған таным бар
Өмір құбылысындағы осынау жалғандарды шындықтан айыра білу керек
Жалған таным – өмірдегі жалғандықтардан адам сезімінде пайда болады
Және жалған танымды қалың бұқара тез қабылдайды
Содан соң бұл жалғандықтан құтылу қиынға соғады
Жеңіл ойлы жалғандардың зияны сонша, ол адамды тез иландырып әкетеді
Мұндай жалғандыққа берілмеу үшін адам жан- жақты білімді, сезімтал болуы қажет
Интуиция, интеллектуалдық, міне, шындыққа жетелейтін қасиеттер осылар
Ал терең білімді, оқығаны да мол оқымыстыларды сен жалғандыққа иландыра алмайсың
Қазіргі заманда Ақыл, Ұят атқа мінбесе, билікті өз қолына алмаса дүние опат болуы әбден мүмкін.
Ұят деген не?
Ақыл секілді ұят тақырыбы да да бүкіл әлемді арнайы толыққанды зерттелмегенін Әубәкір ағай нақты анықтап, бұл жөнінде де тың пайымдаулар жасағанын әңгімеледі.
–       Ұлы ойшылдардың кейбіреулері ұят мәселесін үңіле, тереңдеп зерттемесе де, өз ойларын қысқаша айтып отырыпты
Лев Толстойдың 90 томдығын ақтарып отырсам, оның 58-томының 207-бетіндегі №5 «жазу кітапшасындағы» мына бір жолдарға көзім түсті: «Плохо коли богатым не стыдно, a бедным завидно
Хорошо тогда, когда богатым стыдно, а бедным не завидно»
Көрдіңіз бе, кемеңгер жазушы әрі философ өзінің өмірінің соңғы күндерінде ғана ұят проблемасына ой жіберіпті ғой
Және де ең келелі мәселеге – байлар мен кедейлер арасындағы ұят мәселесіне көңіл бөліпті
Лев Толстой қозғаған ұят проблемасының дәл осы тұсы бүгін де сол проблема қалпында қалып отыр
Қазақ атамыз «Өлімнен ұят күшті» деген ұстаныммен халқымыздың, дәлірек айтқанда қазақ азаматтарының адал, бауырмал болып келгені баршаға белгілі жайт
Үш ғасырдай бодандық бұғау қазақтың осы тамаша қасиетін әлсіретіп тоздырды
Абайдың күңіренісі осы кезең еді
Ал бүгінгі таңда ұяттан ада болу тіпті өршіді
Мәселен, ауылындағы ағайын, жекжаттары қайыршылыққа ұшыраған кезеңде қалалы жерде байып мәселен, Алматыда алтын сарайдай котдедждер салып ақшаны судай шашып шалқып жүргендер жерлестерінен, ағайын-туыстарынан ұялуы керек қой
Керісінше ұяттан ада болғандар мұндай байлығын мақтан етеді
Бүгін арамызда толып жүрген байлардың шетел банкілерінде қанша ақшасы барын бір Құдайдан басқа кім білсін?! Бірақ халықтың білетіні – осы байларда ұяттың жоқтығы
Қамшының сабындай-ақ қысқа ғұмырда   қанша   байлықты   ұрлап-жырлап жиғаныңмен, ертең екі метр ғана қара жерге кіргеніңде сол жиған байлығыңның қаншасын сыйғызар едің қойыныңа? Лев Толстой осындай жайтты нұсқаса керек.
Ұлы Абай да:
Ұятсыз, арсыз, еріншек,
Көрсеқызар жалмауыз, – деп кемеңгерлік тұжырым түюі бекер емес
Ұятсыздың арсыз да болатынын бекерден-бекер айтпаған болар
Қазақ ұғымында ұятсыз деген ең ауыр сөз екенін түсіне білген жөн ғой.
«Сен алдымен ұяттың не екенін біл, содан соң ғана философпын деп айт»
Бұл ұлы ойшыл Эпиктеттің сөзі
Көрдіңіз бе, Эпиктет те ұятты бірінші орынға қойып отыр емес пе.
Сөздің реті келіп тұрған соң айту керек, Достоевскийдің «Дүниені сақтап қалатын — сұлулық» — деген тұжырымы шындыққа жанаспайды
Сұлулық нәзік құбылыс
Сондықтан сұлулықтың өзіне қамқорлық қажет
Ал, шындығына келсек, дүниені сақтап қалатын Ақыл мен ұят.
Адамзат қоғамының қазіргі даму процесіне байыппен көз жіберсек, ұятсыздық адамзат санасына кеулеп, кең етек жайып кіріп бара жатыр
Бұл өте қауіпті күбылыс
Осы қауіпті құбылысты біз әсіресе, әлемдік киноөнерінен анық көреміз
Порнографиялық фильмдерден еркек пен әйелдің миллиондаған көрерменнің көз алдында жалаңаштанып жатқанын көріп, бетіңнен отың шығады
Міне, әйел затының ақ тәнін жалаңаштап, қасиетті омырауын ашып жүре бастағанының өзі неге әкеліп соғып отыр
Адамзаттың өсіп-өну сияқты аса қасиетті сәтін осыншама арзандату – мәдениет емес, арсыздық, барып тұрған ұятсыздық, эксгибиционизм
Адамгершілікке арсыздықпен шабуыл жасау.
Қазір бүкіләлемдік кино өнерінде, телеарналарда терроризмді, зұлымдықты насихаттау процесі жылдам қарқынмен жүріп жатыр
Көптеген фильм адамды қырып-жою процесін мадақтауда
Адам өлімінсіз бірде-бір фильм жоқ бұл күнде
Мұның өзі барып тұрған арсыздық, ұятсыздық емей немене? Адамның басқа жандыдан ең қасиетті өзгешелігі болып табылатын ұят категориясын бүкіл әлем философтары назардан тыс қалдыруы міне, осындай жауыздыққа, азғындыққа, соғысқұмарлыққа  жол ашты.
«Ұят» категориясы XXI ғасырда өте-мөте қажет болып отыр
Қазіргі адамзат қоғамында «ұят» категориясын анықтай түсу үшін оның қандай пайымдаулардан құралатынын мен былай жинақтадым:
1.Арың мен ұжданыңды таза сақтау
2.Адамгершіліктен айнымау.3.Туған еліңе, Отаныңа опасыздық жасамау
4.Досыңа, басқа адамға опасыздық жасамау
5.Махаббатқа опасыздық жасамау
б.Жеңіл жүріске салынбау
7.Өтірік айтпау
8.Іштарлық жасамау
9.Ата-анаңды сыйлау, олардың алдында үятқа қалмау
10.Үлкенді , кішіні сыйлау
11.Нәпсіңді тыю, нәпсі құмар болмау
12.Атаққұмар болмау
13.Мәнсапқор болмау
14.Араққұмар болмау
15.Есірткіге тәуелді болмау
16.Ұят болатын іс істемеу
17.Еріншек, ұйқышыл болмау
18.Біреудің жеке ісіне араласпау
19.Өзіңнен үлкен адамнан бұрын сөйлемеу
20.Ешқашанда шындықты жасырмау
21.Ешкімге жазықсыз жала жаппау
22.Ешқандай қылмысқа бармау
23.Намысыңды кіршіксіз сақтау
24.Ешкімді жазықсыз жылатпау
25.Ұлық болсаң кішік болу
26.Ешкімге дауыс   көтеріп өктемдікпен сөйлемеу
27.Кез келген істі орындардың алдында осы іс мені ұятқа қалдырмай ма? – деп ойлау.28.Ешкімге қысым, күш көрсетпеу.29.Ешкімге қасақана қастық жасамау.30.«Өлімнен ұят артық»
Халықтың осы даналығын естен шығармау
31 .Спид дертінен сақ болу
32.Біреудің сыртынан өсек айтпау
33.Біреудің тағдырына күле қарамау
34.Шәкірт болсаң ұстазыңнан ұял
35.Ұстаз болсаң шәкіртіңнен ұял
36.Патша болсаң халқыңның алдында ұятқа қалма
37.Ғалым болсаң адамзат алдында ұятқа қалма
38.Ашуыңды ақылыңа жеңдір
Ашу ұятсыз іске жетелейді
39.Дәрігер болсаң аурудың алдында ұятқа қалма
40.Заңгер болсаң әділдіктің алдында ұятқа қалма
41.Ұл болсаң шешеңнің алдында ұятқа қалма
42.Қыз болсаң әкеңнің алдында ұятқа қалма
43.Еркек болсаң әйелдің алдында ұятқа қалма
44.Әйел болсаң еркектің алдында ұятқа қалма
45.Шетелде жүрсең халқыңның алдында ұятқа қалма
46.Бай кедейдің алдында ұятқа қалмасын
47.Кедей байдың алдында ұятқа қалмасын
48.Мінезіңді кең ұста, ақылың мен ұятыңды тең ұста
49.Данышпан болсаң наданнан ұял
Надан болсаң данышпаннан ұял
50.Қу болсаң момыннан ұял! Момын болсаң қудан ұял! 51.Жағымпаздықтан, жалған сөзден без
52.Айлакер болма
Арыңнан ұял
53.Ғалым болсаң ғылымнан ұял
54.Өнерпаз болсаң өнерден ұял
55.Әділдіктен ұял
56.Шындықтан ұял
57.Рухыңнан ұял
58.Адамзаттан ұял
59.Құдайдан ұял
60.Өзіңнен ұял.
Осынау алпыс ақиқат жадынан шықпаған адам өмірден өз жолын дұрыс таңдап өмірден өзін өзі жазғырмай бақытты болып өтетіні күмәнсіз
Міне, көрдіңіз бе, адамның ұяты қандай күрделі құбылыс
Жоғарыда көрсетілгендей өмір-тіршілік адамның ұятына қандай ауыр жүк артады
Амал қанша, осыншама адам психологиясында, адам өмірінде, тіпті қоғам өмірінде аса маңызды философиядан тыс қалып келе жатыр күні бүгінге дейін
Мүмкін, адамның ұятына байланысты тәлім-тәрбие өз мәнінде жастайынан адамға берілсе тарихтағы неше түрлі қанқұйлы оқиғалар болар ма еді, болмас па еді? Ойланайықшы, қанеки.
Енді, «шынында да «ұят» категориясы неге осыншама қағажу көрген?» — деп өзімізге өзіміз сұрақ қояйықшы
Жиырмасыншы ғасырдың әлемге әйгілі данышпан философы Мартин Хайдеггер: «Біз әлі де шын мәнінде ойлай алмаймыз
Ал ойсыздық адамның нағыз зұлым жауы» (М.Хайдеггер
«Разговор на проселочной дороге» стр
103.М
1991) – деп тегіннен – тегін жазған жоқ
Шынында да кейінгі ғасырларда адам ойсыздыққа бой алдырған сияқты
Ақыл-ойдың даму тарихын зерделесек қазіргі философтардың пайымдауынша Үнді философиясы бірінші, Қытай философиясы екінші, Греция философиясы үшінші орын алады екен
Қазір Ресейдің және Қазақстанның насихат, білім-ғылым саласында тек грек философтары мен аңыздары ғана арқау болғанын аңғарасың
Ал Мысыр философиясы мүлде айтылмайды
Ежелгі мысырлықтар өресі биік, өзгеше өрен ой иесі екенін көрсетіп кеткен
Бұл өнер негізінен діни-философиялық негізге құрылған көркем әдебиет шығармалары, ғылыми ғибратқа, терең тағылымды этикаға, аса нәзік эстетикаға толы философиялық пайымдаулар, тапқыр нақыл сөздер болып келеді
Аристотель, Платондар осы Мысыр философтарын өнеге тұтып данышпан болған.
Адам мінезінің маңызы
Әубәкір ағайдың адам мінезі туралы да философия ғылымы әлемінде айтарлықтай тың тұжырымдары баршылық екен
Ол мұны қысқаша ғана айтып өтті.
– Гректің ұлы атомист-философы Демокрит жөнінде де аңыз көп
Ол 112 жыл жасаған деседі аңызда
Ол бір көргенде-ақ бұл адамның    мінез-қүлқы    қандай    екенін дәлме-дәл айтып беретін болған
Грекия философиясында адам мінезіне тікелей тоқталып, арнайы еңбек жазған Феофраст (371-287 б.з.д) деген философ болды
Оның «Мінездер» атты еңбегі бар (Феофраст
Характеры
Санк – Петербург
2010)
Феофраст адамның мінездерін былай тізбелеп көрсетіпті:
1
Сайқы мазақ, кекесін, келеке
2
Жарамсақ, жағымпаз
3
Мылжың, қырт
4
Ысылмаған, өмірді әлі көріп-білмеген
5
Көңілшектік, біреудің көңілін қалдырмаймын деп, өзін масқара ету
6
Өжеттік,қайсарлық
7
Сөзшең, мағынасыз жел сөзге құмарлық
8
Өсекшіл, сөз тасығыш
9
Арсыздық
10
Өрісі тар, боркемік
11
Ұятсыздық
12
Әдепсіздік
13
Бос әбігерлік, сабырсыздық
14
Топастық
15
Дөрекілік
16
Ырымшылдық
17
Ұрысқақтық
18
Ешкімге сенбеушілік
19
Ластық, салақтық
20
Мансапқорлық, атаққұмарлық
21
Мазасыздық
22
Сараңдық
23
Мақтаншақтық
24
Менмендік, кеуде қағушылық 25
Қорқақтық
26
Олигархияға адалдық
27
Жеңілтектік
28
Ащы тілділік
29
Жалған сүюшілік, опасыздық 30
Көзі тоймаушылық, ынсапсыздық.
Міне, Феофраст осы мінездердің әрқайсысына жеке-жеке тоқталып, терең талдау жасайды
Платонның шәкірті болған, кейін Аристотельмен айырылмас дос болып кеткен Феофрастың бұл еңбегі адамның мінез-құлқы жөніндегі ең алғашқы философиялық кітап болып тарихта қалды
Бірақ бұдан кейін оның бұл еңбегін ілгерлетіп ешкім зерттеп жалғастырмаған екен
Басқаша айтқанда ешкім мінез-құлық жайлы арнайы зерттеу еңбек жазбапты
Рас, мінез-құлық мәселесі ескерусіз де қалған жоқ
Әркезде әркім адам мінезі туралы өз ойларын үзік-созық білдіріп отырғаны шындық
Кеменгер Абай да бұл тақырыпқа тоқталып «адамның мінезін өзгертуге болмайды дегендердің тілін кесер едім» дегендей өткір ой айтып мінез де тәрбие арқылы қалыптасатынын меңзеген
Ғұламалардың мінез туралы тұжырымдарын оқып зерделеу барысында мен адам мінез-құлқының жағымсыз  бірнеше     түрлерін   өзімше   тізіп   көрдім
Олар мыналар:
1
Надандық
2
Ойсыздық
3
Намыссыздық
4
Махаббатсыздық 5
Айлакерлік 6
Қулық
7
3ұлымдық
8.Қаталдық 9
Сезімсіздік 10
Әділетсіздік 11
Іштарлық 12
Көреалмаушылық 13
Инабатсыздық 14.Ата-ананы сыйламаушылық 15
Талғамсыздық 16.Таяздық 17
Сабырсыздық
18
Шыдамсыздық
19
Пайымсыздық
20
Қатынжандылық
21.Мазасыздық
22
Талапсыздық
23
Дарынсыздық 24.Тар мінезділік
25
Қырағылықсыз
26
Сұңғыласыздық
27
Сергексіздік
28
Бейқамдық
29
Бойкүйездік
30
Ұйқышылдық
31
Тұрақсыздық
32.Тереңге үңілеалмаушылық
33
Қайратсыздық
34
Жасықтық
35
Өресіздік
З6
Талантсыздық
37
Үмітсіздік
38.Сағынышсыздық
39
Ұқыпсыздық
40
Жөнсіздік
41
Жауапсыздық
42
Батылсыздық
43
Отсыздық
44
Кекшілдік
45
Сақшылдық
4б.Сужұқпас
47.Сұрқия
48
Пысық-пасық
49.Сырты-дана, іші-надан
50.Сөзге ергіштік
51
Опасыздық
52
Қиянатшылдық
53
Ұстамсыздық
54.Жеңілтектік, ұшқалақтық
55
Кешірімсіздік
5б.Дүниеқоңыздылық
57
Астамшылдық
58.Арамзалық
59.Рухсыздық
60
Мәдениетсіздік
61
Әдепсіздік
62
Таңданусыздық
63
Берекесіздік
64.Босбеулік 65
Шарасыздық
66.Салақтық      67
Олақтық 68
Парықсыздық 69
Ақылсыздық 70
Салмақсыздық 71
Ұлтсыздық 72
Отансыздық 73
Ымырасыздық 74.Парықсыздық 75
Жүгенсіздік                      76
Мейірімсіздік 77
Аңсамаушылық 78.Биіксіздік 79.Жансыздық 80
Аямаушылық 81.Арамдық 82
Қызығусыздық 83.Тойымсыздық 84
Сыйымсыздық                           85
Тәуекелсіздік 86
Тексіздік 87
Әрекетсіздік 88
Епсіздік 89
Ессіздік                      90
Бассыздық 91
Жылпос 92
Еріксіздік 93
Сырты-жылтырауық, іші-қалтырауық
94
Сарандық 95.Тәкаппарлық 96
Дөрекілік 97
Ешкімге сенбеушілік
98
Жағымпаздық
99
Сырты-күлкі, іші-шикі.
Міне, адамның мінез-құлқының осындай жағымсыз жақтары әрбір адамда   кездесетіні   сөзсіз
Бірақ адам жүре-келе өзінің сана-сезіміне, ақыл-ойына байланысты жаман мінезден жиренеді, жақсы мінезден үйренеді
Абайдың тұжырымы да осындай
Жалпы алғанда,   меніңше   адамның  мінез-құлқы бүкіл тірлікте, бүкіл қоғамдық өмірде ең басты және жетекші күш болмақ
Сондықтан, біз, адамзаттың бүгінгі ұрпағы,  жиырма бірінші ғасырда адам    мінезіне   ерекше көңіл бөлуге міндеттіміз
Оны зерттеп арнайы оқытудың маңызы зор болмақ.
Абай даналығы әлемге ортақ
Жалпы «Темперамент» кітабын оқығанда мұны сараптап пікір толғау да оңай емес екенін ұғына түскендеймін
Бүкіләлемдік философия іліміндегі тың сараптаудың өзі маңызды жаңалық деуге болады
Мұндағы «ұяттан ұят, өрісті, өнегелі этика, ғаламзат және адамзат мінез-құлықтарының философиялық проблемалары, поэзия және философия, күн сөнбесе сөнбейтін» деген бөлімдерге жіктелген әр бөлім, әр тақырып аясында қаншама тың ой-тұжырымдар, адами қасиетке, ақыл-парасатқа бастайтын зерделеулер ғылыми зерттеулер мен қоғамдық пікірге жаңа бағыт, жаңаша көзқарас қалыптастыратынын ұғыну қиын емес
«Өрісті өнегелі этика» деген бөлімде ежелгі Мысыр этикасы, ежелгі Үнді, көне Қытай, Антика әлемінің этикасы, Сократ пен Платонның, Аристотель мен Пифагордың, Гете мен Уитмэннің, Шелли мен Толстойдың, жапондардың этикасы сарапталып, олармен қазақ этикасы сонау әл-Фарабиден бастап Абай мен Ахмет Байтұрсыновқа дейін тіпті, Махамбеттің отты жырларына дейін бүкіл адамзатты ақыл-ойға бастайтын құндылықтары нақты сарапталып зерделенген
Мұнда қазақта әл-Фараби мен Абайдан кейінгі ұлы тұлға Ахмет Байтұрсынов екені нақты дәлелденіпті
А
Байтұрсынов – публицист, жазушы, ақын, ғалым тюрколог.  Ұлт грамматикасының негізін салып, сөз өнерін ғылым деп дәлелдеді
Ұлтымызға жол нұсқаған ұлт ұстазы
Абайдан кейінгі кемеңгер
Қазақ Ахмет нұсқаған жолмен жүрсе адаспайды.
Сондай-ақ бұл кітапта Абай философиясына ерекше орын беріліпті
Абайдың адамзат тарихында теңдесіз ақыл-парасаттың асқар шыңы екенін ғылыми-философиялық негізде дәлелдеу үшін оның кеменгерлігінің алуан қырларын «Абай және Сократ пен Аристотель», «Абай және Әбунасыр Фараби», «Абай және Ибн Сина», «Абай мен Гете», «Абай мен Толстой» деген тақырыптар аясында жарыстырыла, жарастыра философиялық сараптау жасай отырып, ежелден бүгінге дейінгі адамзаттың бүкіләлемдік мәселелеріне де қозғау салынады
Абайдың даналық бастауларының түп-тамыры тек Батыс емес, Шығыс ғұламаларынан, тіпті тікелей Әл Фарабиден өрбігені барынша айшықты дәлелденіпті
Абай өзіне дейінгі бүкіләлемдік ғұламалардың еңбектерімен, көз-қарастарымен таныс болғанына нақты мысалдар келтірілген
Сондай-ақ «Абайдың қара сөздері» деген тақырыпты әлде біреу өлеңдерінен айыру үшін ғана қоя салғаны, шын мәнінде ешқандай мәні жоқ қара сөздер емес, оның тақырыбын «Абайдың философиялық трактаттары» деп өзгертуге қазақтың философ-ғалымымын дегендердің өресі де, батылы да жетпей жүргені де қадап айтылыпты
Тіпті Абайдың өлеңдеріне дейін әр жолы тұнып тұрған терең философиялық тұжырымдар екенін көз жеткізе дәлелдей келіп «әр сөзін философиялық  ойға орап айту жағынан әлем ойшылдарының ішінде Абайға тең келетін Гете ғана екен
Сондықтан неміс әдебиетін қарап отырсаңыз, бірде-бір ғалым, бірде-бір әдебиетші Гетеге соқпай, Гетеден мысал келтірмей кете алмайды» деп тұжырымдайды
Гетені Дантемен, Кантпен, Гегельмен, Конфуциймен,      Р
Тогормен салыстыра келіп, Абай да солармен тең екенін нақты дәлелдепті
Орыс философтары «Ницше – Гетенің бел баласы, ал Толстой болса – Пушкиннің туған ұлы» деген пікірге тірелсе, Ә
Нілібаев «Абай – Фарабидің өз ұлы» деп дәлелдейді
«Абай – феномен
Ол мың жылдан соң қайта туған Фараби» деп тұжырымдайды
Абайдың Әл-Фарабиден бастап Батыс пен Шығыс ғұламаларының еңбектерімен нақты таныс болғанын мысалдар мен болжамдар арқылы көрсетеді
Ал қазақ зиялылары мен философтары тіпті кезінде Абай оқыған Шығыс ойшылдарының көптеген еңбектерін оқымағанын, ал Батыс ойшылдарымен үстірт танысып, жаттанды пікірлерді қайталаудан аса алмай жүргендіктен де Абай даналығын жалаң насихаттаудан әрі аса алған емес
Тіпті шет жұрттарды былай қойып, қазақ зиялылары Абайды тек ақын ғана деп ұғатынын аңғару қиын емес
Осындай надандықтың зардабынан қазақ философтары Абай философиясын шет жұрттарға таныстыра алмай келеді
Әлемнің де, тіпті Ресейде шыққан философтар антологиясында Абайдың ұшыраспауы қазақтың қазіргі философия ғылымы  үшін өрескел олқылық екені нақты дәлелденіпті.
–    Біз философиялық ақылға зәруміз, – деп тұжырым түйіндейді Әубәкір ағай – Сондықтан біздің жазушыларымыздың, сыншыларымыздың, суретшілеріміздің, мүсіншілердің арасында бірде-бір философ болмай отыр
Бұл – ақиқат
Сол себептен бізде философиялық терең ойлы шығарма жоқтың қасы
Әсіресе, поэзия жанрында қазіргі заманғы озық үлгі бізде әлі жоқ
Мұны айқындап, қадап айтып отырған сыншы да жоқ
Марқұм Сағат Әшімбаев философ-сыншы болуға бейімделе бастаған еді
Қазір ондай дарынды, білімқұмар, ойшыл тұлғаны көре алған жоқпын.
«Ауруын жасырған өледі» дейді қазақ мақалы
Бойымыздағы мінімізді жасырмай, оны дер кезінде сылып тастап отыруымыз қажет
Біз ұлттық деңгейден аса алмай жүрміз
Қазір бізде жасанды классиктер қаптап кетті
Бұл өте зиянды қүбылыс
Жасанды классикті хан көтеріп, оның жасанды көптомдығын шығарып, тастан ескерткіш орнатып, соған ғана табынатын жұрт талғампаздықтан, әсіресе ақыл-ойдан айрылады
Ал талғамсыздану надандыққа әкеліп соғады
Түкке тұрмайтынды дәріптеп мақтай беру күлкілі нәрсе, бейшаралық, надандық.
Біз ұлттық шектенушіліктен аса алмай жүрміз
Қазақ төңірегінде ғана ойласақ, ойлау мәдениетімізді өсіре түспесек, алысқа, қиянға, қиынға ой жүгірте алмасақ, артта қаламыз
Бізден басқа артымызда алты миллиард адамзат тұр емес пе, ойлашы өзің… Біз әлемдік деңгейде ойлауға дереу көшуіміз керек
Күллі өнерімізге әлемдік өлшем қажет
Әлемдік өлшемдерге келетіндер ғана классик болуға тиіс
Қазіргі «жаһандық проблема», «жаһандану» деп даурығып жүргендеріміздің өзі осы мәселенің төңірегі болар.
Сөйтіп жалпы біздің қазіргі жұртымызда  ақыл-ой ғылымы да, әдебиеті де жалған мадақталып, мақтаншақтық дертіне ұрынғанын жұртшылық та жақсы сезінсе керек
Міне, соның салдарынан елімізде жалаң ұран мен даңғаза мақтан бел алды
Бұл құбылыс тек қазақ қоғамында ғана емес, бүкіл әлемде, әсіресе империяшыл басқыншылдық пиғылдағы АҚШ, Европа алпауыттары билеп отырған елдерді де жайлап алғаны философиялық тұрғыдан дәлелдеуге тырыстым
Абай қазақтың мінін сынай отырып, бүкіл адамзатқа ортақ олқылықтарды көзге шұқып көрсетсе, қазір қазақ жұртындағы мақтаншақтық дерт әлемге де ортақ деуге болады.
«Темперамент» кітабының осы тұсын оқығанда былтыр Мәскеуде орыстың озық ойлы зиялылары мен жастары Абай ескерткішінің жанына жиналып, Абай еңбектерін жатқа айтып, «қазіргі заманда Абай Ресейдің де, бүкіл әлем жұртшылығының да жол нұсқаушы шамшырағы, ұстазы» дегендей тұжырымдарын дәлелдей сөйледі
Мәскеуліктер тіпті мынандай тұжырымдарды қадап айтумен болды
Абай ел ішінде белең алған қазіргі келеңсіздіктерді дөп басып көрсетіп беретін нағыз кемеңгер, әлемде бүгінгі өмір құбылыстарын дәл осындай кемеңгерлікпен нақты болжап, көрсететін кемеңгер болған емес
«Абай бүгін де бізбен бірге!» деп ұрандатып: «Сондықтан да біз Абай еңбектерін орысшаға аударып, бастырып ел ішіне кеңінен таратуымыз керек
Қазіргі заманда Абай еңбектерін әлемге таратудың, насихаттаудың маңызы зор» дегендей мәнде ойларын білдірді
Бір таңғаларлығы, елімізде бұл оқиға жөнінде жартымды ақпарат жасалған жоқ
Журналистер ғана емес, ғалымдар да, философтар да, қоғамдық ұйымдар да үнсіз қалды.
Жалпы, қазіргі заманда әлемді жайлаған келеңсіздіктердің бәрі елді билеушілердің Абай секілді адамзатқа ақыл-ой сыйлаған ғұламалардың кемеңгерлі ақыл-ойын елемегендіктен болып отырғаны, мұның соңы әлі күнге дейін әлемде соғыс лаңы, басқыншылық, қантөгіс, зорлық-зомбылық үстем болып, мұндай қасірет бүркемеленіп, тіпті мадақталып, насихатталып келе жатқанына дейін ой жүгірте келіп, автор тіпті БҰҰ-да  сондайлардың шылауында келе жатқанын аңғартады
Сөйтіп, автор бүкіләлемдік мәселелерді қозғай отырып, адамзаттың өркениетіне ізгілікті жол ашатындай тұжырымдар түйіндейді
«Темперамент» кітабының басқаша айтқандағы атауы «Ғаламданудың философиялық проблемалары және дүниені жаңғыртудың жобалары» деп нақты көрсетілуі бұл еңбектің тек біздің еліміз үшін ғана емес, бүкіл әлем үшін маңызды туынды екенін ұғыну қиын болмаса керек
Жалпы айтқанда әлемдегі ең әйгілі, атышулы Нобель сыйлығын алғандардың шығармаларынан артық болмаса, кем түспейтін қазақ авторларының туындылары да бар екені жөніндегі пікірлер де бекер емес
Әрине, насихат пен ұсынушылар беделі жетіспейді
Егер Ә.Нілібаевтың бұл философиялық еңбегін Американың, Батыстың белгілі тұлғалары жазған болса оған Нобель сыйлығы берілуі де әбден мүмкін десек жаңсақ айтқандық болмас.
Тасада қалған жанкешті
Ә
Нілібаевқа «Махабхарата», «Авеста», «Гилгамеш» секілді көптеген күрделі туындыларды аударғаны үшін ғана Қазақстанда Мемлекеттік сыйлыққа ұсыну да ескерілген жоқ
Мұндай марапатты былай қойып, шет жұрттарда еңбегі бағаланып марапатталып жүрген Ә
Нілібаевқа халықаралық «Алаш» сыйлығы да, Қазақстанның еңбек сіңірген қайраткері, мәдениет қайраткері секілді атақтар да берілмегені, Президент стипендиясына ұсынылмағаны туралы қаламгерлер арасында қынжылысты пікірлерді де естіп жүрміз
Әубәкір ағай атақ, сыйлық үшін еңбектенбегенін, тіпті ондай марапатқа құмартпайтынын қайта-қайта қадап айтумен болды
Кеңес заманында республикалық «Құрмет» грамотасымен, 2005 жылы «Еңбектегі ерлігі үшін»   медалімен марапатталғаны оның қатардағы зейнеткер қаламгер ретінде ғана бағаланғанын ұқтырса керек
Қалай дегенмен де оның осы «Темперамент» кітабын шұғыл түрде орыс, ағылшын, т.б
тілдерге аударылуы қажет деген ойға тіреле бердім
Мұның өзі адамзат өркениетін де, қазақ қоғамын да ізгілендіруге өзіндік ықпал етуі де мүмкін ғой.
Зейнетке шыққаннан бері ширек ғасырға жуық жанкештілікпен бүкіл әлемге әйгілі, теңдесі жоқ шығармалар болса да, қазақ жұртына беймәлім туындыларды қазақшаға аударумен қатар, философиялық еңбектер жазып, том-том кітап етіп,  өз күшімен шығарып келе жатқан  Ә
Нілібаевтың тасада ескерусіз қалуы  «Алтынның қолда барда қадірі жоқ» дегенге сайса керек
Ғұламалардың өміріне үңілсек, осыған ұқсас оқиғалар жиі ұшырасып жатады екен
Яғни олардың денін өз заманы бағалай қоймайды
Тіпті әйгілі ғалымдар мен ғұламалардың ашқан жаңалықтары мен даналық ой-тұжырымдары замандастарын сескендіріп, шошытып азаптап, жазалауға дейін барған оқиғалар да кездеседі
Мәселен, Платонды тирандар екі рет құл ретінде сатқан
Аристотель қысымға шыдай алмай, өзіне-өзі қол салған
Сократқа у ішкіздіріп, өлтірген
Жалпы, ұлы адамдардың өмір-тірлігі көбінесе азаппен, жоқшылықпен өткені жөнінде мағлұматтар жиі ұшырасады.
Әубәкір Нілібаев болса жасы сексеннен асса да ешкімге жаутаңдамай, жалбақтамай бұйығы өмір кешіп, күндіз-түні еңбек етуден қол үзген емес
Кейінгі жастарымыз қандай бағыт-бағдар ұстануы керек? Әлем ғұламаларын құныға оқып, зерттеп, зерделеумен ғұмырын өткізіп қарттыққа бет алған соң кемеңгерлердің ой маржандарын  сүзіп, келер ұрпаққа мұра етсем деген ұстаныммен қолы қаламнан босаған емес
«Бұл үшін мен ешкімнен мадақ, марапат, қамқорлық күткен емеспін
Жазғандарым халық игілігіне айналса еңбегімнің жанғаны» – деп  пікір толғайды
Ол осы кітабында тек ғұламалардың даналық мәйегін ғана емес, өмір деректерін, данышпандық жолға қалай көтерілгенін де кеңінен әңгімелейді
Мұндай тақырыптарды оқу орындарында оқулық ретінде пайдалануға да болатын секілді
Тіпті оқу орындарының оқытушылары мен ғалымдарының көбі Сократ, Платон, Аристотель, Демокрит, Епикур, Гераклит, Геродот секілді ұлылардың ашқан жаңалықтары мен ақыл-ойларын, тұжырымдарын білгенімен, олардың жеке өмір-тірлігінен бейхабар екенін аңдауға болады
Платонның «Академия» деген, Аристотельдің «Лицей» деген мектептерінің атауын әлі күнге дейін бүкіл әлем қолданып жүр емес пе
Сондай-ақ кітапта мынандай қызықты деректер де аз емес: «Пифагор 60 жасқа келгенде шәкірттерін тастап, өмірден баз кешіп, қаланың шетіндегі бір үңгірге барып, тығылады
Осы үңгірде жатып, өз ойларын қорытуға, соны кейінгі ұрпаққа тастап кетуге бел байлайды
Ал оның жатқан жерін ең сенімді достары ғана біледі екен»… Мұнан әрі Пифагорды Фэано деген шәкірті болған сұлу қыз іздеп келіп, қуаласа да, кетпей қойыпты
Сөйтіп, Фэано Пифагордан екі ұл, бір қыз туып, өсіреді
Пифагор болса, 100 жасқа дейін өмір сүрген
Яғни ол осы кезеңде 40 жыл бойы «Пифагордың алтын жырлары» деген әлемге әйгілі кемеңгерлік тұжырымдарын жазып қалдырған
Ойлана қарасақ, Ә
Нілібаевтың да өмір сүру нышандары осыған ұқсас деуге болады
60 жасында зейнетке шыққан ол міне, 80 жастың ортасына келгенше ешкімнің қамқор, көмегінсіз әлем ғұламаларының еңбектерін қазақшаға аударып, кітап етіп шығарып, бүкіл адамзатқа ортақ ғұламалар мен кемеңгерлердің ақыл-ойына шомылып, өзінің жұртын да, ұлтын да, яғни қазақты да, сондай-ақ бүкіл әлем халықтарын да адамгершілікке, парасаттылыққа, білімділікке, ізгілікке  бастайтын тұжырымдар түйіп, еңбектер жазумен шұғылданып келеді
Ол да Пифагорға ұқсап, 100 жасқа дейін ғұмыр кешсе, әлі талай тың дүниелер туындататыны күмәнсіз
Лайым, солай болғай деп тілейік.
Қуанбек БОҚАЕВ
 
