2 шілде күні «Хабар» телеарнасында «Мемлекет басшысы» атты деректі фильмнің премьера­сы көрсетілді
Фильм барысында Қазақстан Рес­пуб­лика­сы­ның Тұңғыш Президенті Нұрсұлтан ­Назарбаев егемен еліміздің ширек ғасырлық тарихына көз жіберіп, осы жолдағы қиын кезеңдер мен жемісті жылдар жайлы ойын айтады. 
Деректі фильмде Президент өз қызметінің көпшілікке белгісіз қырлары – мемлекеттің бірінші тұлғасы көбіне күрделі таңдау алдында тұратыны және жоғары лауазымдарға кімді және не үшін тағайындайтыны туралы әңгімеледі
Көпшілікті толғандыратын келелі мәселелер дін, ұлттық сипат төңірегінде де ой-толғамдарын ортаға салды
Ата-бабамыздың сан ғасырлық арманы болған тәуелсіздіктің арқасында бүгінгі жастардың бақытты кезеңде өмір сүріп жатқанын айтты
Өмірінде өзіне үлгі болған адамдар туралы, отбасындағы қарым-қатынас туралы да ерекше ықыласпен әңгімелеп берді
Нұрсұлтан Назарбаевтың Мемлекет басшысы болғаннан кейін басты назар аударған мәселесі деп халыққа әлеуметтік жәрдемақы мен жалақыны уақытылы төлеуді айтуға болады
Бұл міндетті орындау үшін алдымен, тұралап қалған экономикаға қайткенде де жан бітіру қажет еді
Сол бір қиын-қыстау кезеңдерде Президент деректі фильмде айтып отырғандай, Қазақстанның даму жос­парын жасау үшін еліміздегі ең мықты, білікті деген мамандармен бірлесіп, сондай-ақ ресейлік, шетелдік сарапшыларды қатыстыра отырып, ешнәрсеге мойын бұрмастан әзірлеген
Елбасы таңдаған жол адастырмады, егемен елдің экономикасын көтеруге шетелдік инвесторлар тартылды, өндіріске жан бітті, халық жұмыспен қамтылды
Санаулы жылдардың ішінде Мемлекет басшысының бағдарламасы өзінің жарқын нәтижесін көрсетті.
Премьерасы сәтті өткен «Мемлекет басшысы» деректі фильмінде Қазақстан Республикасының Президенті «Ел басқарған адамның ең жақсысы – елді сақтаған адам» деген ойын айтты
«Көп жылдар бойы көптеген елдердің президенттерімен, корольдерімен, премьер-министрлерімен кездесуге тура келді
Олардың арасында ел басқаруға бейбіт уақытта бейбіт жолмен келгендер бар, ал кейбіреуі тіпті азаматтық соғысты көрді
Әртүрлі психология, әртүрлі адам, әртүрлі мінез, әртүрлі тәжірибе
Бірақ Мемлекет басшылары жетістікке жеткен адамдардың өмірін зерттегені дұрыс
Кімді жетістікке жеткен деп айтуға болады? Жетістікке жеткен адам дегеніміз – бір істі алып, халқының келешегіне арналған нақты бағыт-бағдарды айқындап, сол бағдарламаны орындап, оның нәтижесін көрген адам
Елін сақтаған және халқының жағдайын жақсартқан басшы ғана еліне сыйлы болады» дейді Елбасы.
45 минутқа созылған деректі фильмнің сценарийін тележурналист Ярослав Красиенко жазған
Көркемдік жетекшісі – танымал журналист Ерлан Бекхожин
Негізгі идеясын ұсынған және жобаның жетекшісі – Қазақстан Республикасы ақпарат және коммуникациялар министрі Дәурен Абаев
Тұсауы кесілген көркем дүние әлеуметтік желі арқылы қалың көрерменге жол тартты.
Ақбота ИСЛӘМБЕК
