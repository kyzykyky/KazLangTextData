
Соңына өшпес өнеге қалдырып кеткен ардагер жайлы  Алпысыншы жылдың басы
Қаланың шығыс жағында совхоз орталығы қоныс тепкен шағын үйлердің бірінде тұрамыз
Біз тұрған үйдің екінші жағында корей ағайындар орналасқан
Олар еңбекқор халық екен
Ертеден кешке дейін жермен айналысады
Қарсы беттегі қашыға жақын саз балшықтан иін қандырып басылған кірпіштен салынған биік үй тұр
Жұмысқа сол үй жанындағы жолмен жүреміз
Тамның іші қандай екенінен хабарсызбыз
Сыртының еш міні жоқ
Аппақ әкпен әрлеп тастаған осы үйге қызыға қарайсың
Аудандық газетке Чапаев дивизия­сы­ның жауынгерлері жайлы материалдар жинап, шығару қажет болды
Сөйтсек, сол кезде ауданымызда даңқты Чапаев дивизиясында жауынгерлік сапта болған оншақты кісінің көзі тірі екендігі анықталды
Солардың ішінде, алдымен, Нағашыбай Сәдіров ақсақалмен сұхбаттасудың сәті түсті
Күнде жанынан өтіп жүрген әсем үйдің иесі Нағашыбай атайдың үйі болып шықты
Ол кісі ұзын тұра келген, сұсты, мінезі қатал көрінді
Әр сөзін ойланып, нықтап айтады екен
Жаумен шайқастағы күндерінен нақты деректер келтіріп, елге аман-есен орал­ғанын тілге тиек етті
Сұхбат газетте жарияланып, оны оқығанына разы болды
Кейін осы ағаны көшеде көрсем де, есігінің алдында жүрсе де арнайы барып сәлем беріп, жағдайын сұрап тұратын болдым
Жаз айы
Күн ыстық
Тамның көлеңкесіне қойылған ағаш сәкі үстінде отырған Нәкеңе сәлем беруге бұрылдым
Ол кісі атымды атап, көптен танысындай жанына отырғызып, жағдайды сұраса бас­тады
Сөйткенше, бір аттылы кісі есік алдына атын байлап, Нәкеңе келіп қол берді
Мен де орнымнан ұшып тұрып, қолын алдым
Орта, бәкене бойлы, жауы­рынды, биязы, сары кісі шұрқырасып Нәкеңнің хал-жағдайын сұрап жатты
Үйден шыққан бәйбішесі де бұл кісіге иіліп келіп сәлем салды
Жағдай сұрасты
Аздан соң бұрылып маған қарады
– Ау, батыр, бұл жігітті саған таныс­тырайын
Аудандық газеттің жауапты қызметкері
Үйі бізге көрші тұрады
Сәлем беріп келіп отырғаны, – деді Нәкең
Мен батыр деген сөзіне қарап, қай соғыстың Батыры, әлде еңбектен алған батыр атағы болды ма? Ойға қалдым
– Шырағым, – деді маған бұрылып
– Бұл ағаңның аты-жөні Бермахан Мәшенбаев
«Батыр» деп отырғанымның да себебі жоқ емес
Сонау заманда Чапаев дивизиясына қабылданып, ақ гвардияшыларды пулеметпен баудай қырған кісі
Содан үдере қашқан олардың біржола көзі жойылды
Жаулармен арпалысқан тұста бұл ағаң үлкен ерлік көрсетті
Елге оралғаннан кейін де халық шаруашылығын қалпына келтіруде аянбай тер төкті
Еңбек батыры десе де артық емес
Содан бастап Бермахан аға жайлы, ол кісінің ақ гвардияшылдарға қарсы даңқты қолбасшы В.Чапаев дивизиясында болғаны жайлы зерттеулерден оқып, атқарған істеріне қаныға түстім
Бір ғажабы, 1963 жылдарда №25 Ча­паев дивизиясының жауынгерлері болған Қ.Қалымбетов, Н.Сәдіров, Б.Мәшенбаев, М.Г.Красноперовтердің көзі тірі уақыт еді
Осы кісілер жайлы аудандық газетте бірнеше мәрте қалам тартылып, олардың өткен өмір жолдарынан аудан халқы толықтай хабардар болды
Кейін Ғани Мұратбаев атындағы республикалық мұражай ашылғанда Қазалы өңірінен шыққан осындай абзал ағалардың азамат соғысы жылдары мен одан кейінгі уақыт аралығында атқарған тарихи кезеңдері мұражайға жинақталды
…Бермахан буын қабырғасы қатаймай тұрып, еңбекке ерте араласады
Қазалыда түрлі ұлт өкілдері қоныс тепкен ғой
Солардың бірі – Егоров деген кулакқа Бермахан он алты жасында жалшы болған
Байдың атын бағып, баптаған
Сөйтіп жүріп орысша тіл үйренеді, сауатын ашады
Көп ұзамай ақ гвардияшыларға қарсы соғысқа жауынгерлер алына бастайды
Солардың қатарында осы ағамыз да өкіметті қорғауға аттанған еді
Бермахан жаумен шайқасуға өз еркімен кеткен жоқ
Ата-анасы, бауыр-туыстары оның аман келеріне үмітті болса да көз жасын тыя алмай қоштасты
Жас жігіт іштей қиналса да жігіттік намысын жоғары ұстап, өзінің еліне аман оралатынына сенімді екендігін танытты
«Жыламаңдар, күні ертең жауды жеңіп қайтамыз» деп ағайын-туыстарын құшағына қысып тұрып жұбатқан еді
Бекең Чапаев дивизиясының 217-ші Пугачев атқыштар полкінің құрамына қабылданады
Ақтөбенің Ырғыз аумағын ақтардан тазартуда және Батыс майданында Колчак әскерлерін Сібірге ығыстыруда аса ерлік көрсетеді
Соғыса жүріп, Ресейдің «Леваза» қаласында оң иығына оқ тиіп, ауыр жарақаттанады
Жа­ралы жауынгерлерге дала дәрігерлері көмек көр­сетіп, Бермахан ағаны елге қай­тару жөнінде бұйрыққа қол қойылады
Бермаханның қуанышы қойнына сыймай көз алдына өскен ауылы, ата-анасы мен туыстары әлсін-әлсін елес береді
Жайдақ вагонда келе жатып көз шырымын алмай, сардалаға көз тігіп, жет­кенше асығады
Ақжайықтан өтіп, Ақтөбе жеріне жеткенде бұрынғы осы аймақ­та ақтармен айқасқа түскен кезеңін еске түсіреді
Жайдақ вагон солқылдап, тарс-тұрс жүйткіп келеді
Жаудан қайтқан жаралылар да ортақ қуанышын бөлісіп, еліне, отбасына аман жеткеніне ынтызар
Таңның бір мезгілінде паровоздың гудогы Сұлутам стансасына тоқтауға дабыл бергенде Бермахан жанындағылармен құшақ түйістіріп, қоштасып, қара шинелін сүйрете вагоннан түскен еді
Стансада жүргінші жоқ есебі
Рельстерден аттап өтіп, вокзалға таялғанда қаракөлеңкеде бір азаматқа жолығады
Қол беріп амандасады
Шинелді жігітті көрген әлгі азамат «Бауырым, Бермахансың ба?» деп құшақтай алады
Ел-жұрттың саушылығын Бекең екі жылдан соң сол кісіден есітеді
Ол жол бойында түнгі кезекте жүрген ағайыны болып шығады
Вокзал алдына дейін шығарып салып, «Ата-анаңа тез жет
Бірер күнде біз де барып қайтамыз» деп қол бұлғап қалады
Бекең жаяу жүріп келеді
Қала мен Сұлутам арасы едәуір жер
Оның үстіне, екі арадағы шалшық судан малшып жүріп, батпақ кешіп өтпесе, құрғақ жол жоқ
Таң бозарып, күн шығуға таянғанда арбаға ат жеккен жолаушыға қол көтеріп, арбаның артқы жағындағы мүйісіне құйрығын басады
Қалтасынан орамалын суырып, ертелі жаяулап тершіген маңдайын сүртінеді
Көп ұзамай қалаға да келіп қалғанын сезіп, Бекең арбашыға рахметін айтып, өз ауылына қарай соқпақ жолға түскен еді
Сөйтіп, Бермахан үйіне жетіп, ата-анасын, бүкіл туысын осылай қуантқан-ды
Соғыстан алған иығындағы жарақатының зардабы көпке дейін мазасын кетіреді
Жарақатына қарамай колхоз басқармасына жолығып, жұмысқа тұрудың қарекетіне кіріседі
Сауаты бар жас жігітті ауыл адамдары да қолдайды
Көп ұзамай аудандағы мал шаруашылығы кооперациясы төрағасының орынбасарлығына көтереді
Бекең одан әрі аудандық жер комитеті басқармасының орынбасары қызметіне жоғарылап, шаруашылыққа белсене араласады
№13 ауылдық кеңестің төрағасы қызметінде жүріп, елдің еңбекке араласуына, тиісті салығын дер кезінде жинап, мемлекет қазынасына қаржы құюда ұтымды жұмыстар атқарады
Сөйтіп, ол 1928-33 жылдарда ауданда колхоз құрылысының алға басуына елеулі үлес қосады
Кейін, он бес жылға жуық «Жаңаталап», «Аманкелді» колхоздарын басқарып, аудан экономикасын нығайтуға көп еңбек сіңірді
Ұлы Отан соғысы жылдарында колхоз басқармасы болған Бермахан халықты «Бәрі де майдан үшін, бәрі де жеңіс үшін» деген ұранмен еңбекке жұмылдыра білді
Ол өзінің жеке табысынан 100 мың сом ақшасын танк жасауға жіберіп, патриоттық бастама көтерді
Осы қызметі үшін Бас қолбасшы И.В.Сталиннен құттықтау жеделхат алады
Бұл жеделхат бүкіл ауданның алқалы жиынында жарияланып, алғыс білдіріледі
Бекең соғыстан кейін де ауданда ауыл шаруашылығын дамытуға ерекше күш жұмсайды
Ол кісінің еңбегі еленбей қалған жоқ
Омырауына Еңбек Қызыл ту, Құрмет белгісі ордендері тағылып, бірнеше медальдің иегері атанды
Бекең талай жас ұрпақтарға патриоттық тәрбие бере отырып, шаруашылық басқарған тұстарында көптеген маман кадрлар даяр­лап шығарды
…Зейнет жасына келсе де ол кісі жерден қол үзген емес
Аманкелді қыстағынан алты гектар жерге жеміс беретін алма бағын ұйымдастырды
Жергілікті тұрғындарды жеміс ағаштарын күтіп-баптауға үйрете білді
Қазірге дейін сол қыстақта жайқалып өсіп тұрған ағаштардың жапырағы айналасына бау-бақша өсіріп отырған қала тұрғындарына саялы көлеңке болып келеді
Қала шетіндегі тұрғындардың көпшілігі мал ұстайды
Олар малдарын балаларына «Бермахан талына» қарай айдап жібер» деп жатады
Соған қарағанда, «Артыңда мал қалғанша, тал қалсын» деген сөздің шындыққа жарасымды айтылғанын сезіну қиын емес
Бекең ағамыз екі қыз, бір ұл тәрбиелеп өсірді
Қызының үлкені Роза Шымкент қаласында балалы-шағалы
Екінші қызы  Полина Қапшағай қаласында тұрады
Ұлы Тілеулес Алматы шаһарында
Қазақ мемлекеттік қыздар педагогикалық университетінің доценті
…Тілеулес институт қабырғасында жүріп, Жетісудың сұлу қызы Зылихамен жұбайлық жұп құрады
Зылиханы Қазалыға келін етіп түсіргенде әкесі Бермахан қуанғаннан көзіне жас алған еді
Жалғыз ұлының өмірлік жарына көңілі толып, ауылда ат шаптырып той жасаған-ды
Бірақ Бекең ақсақалды екінші жағынан ойландырған да жағдай болған
Құдайдан тілек тілеп алған Тілеулесімді Жетісуға алып кетпесе болар еді-ау деген сиқырлы ой тамызықтай жылтылдаған-ды
Сыр елінде бір ыңғайсыз нақыл сөз бар
«Сырда мың бәле, қырда бір бәле» деген
Сырдағы мың бәлесі – маса мен сонаны айтқаны
Кім білсін, Қазалының гуілдеген масасы мен саз балшығына шыдамай ма деген ағайын арасында ой-күдік болған еді
Бөтен елге келін болып түскен Зылиха қасиетті Қазалының топырағында отырған халыққа белгілі Бермахандай құрметті ақсақалдың табалдырығын оң аяқпен аттағанына ерекше қуанды
Қанша дегенмен, текті жердің қызы екендігін танытты
Ата-енесін әлпештеп алақанына салды
Сырдың мың «бәлесіне» еш мүжілген жоқ
Ұстаздық қызметін атқара жүріп, үй шаруашылығын дөңгелетіп әкетті
Қазалының асыл келіні атанды
Екі ұл, бір қызды дүрдей азамат етіп өсірді
Атасы дүниеден өткенше алдынан кесе өтпей, ерекше құрмет көрсетті
«Атаңа не істесең, алдыңа сол келеді» деген қағиданы берік ұстанған Зылиха қазір әже атанып отыр
Бекеңнің көзі кеткенімен, оның аты Қазалы халқы үшін әрдайым құрметпен аталады
Өйткені ол кісі – өткен ғасырдың сексенінші жылдарына дейін аудан ауыл шаруашылығы саласында тегеурінді еңбек жасап, экономикасының алға жылжуына лайықты үлес қоса білген ардагерлердің бірі
 Киікбай Ізетұлы, Қазақстан Журналистер одағының мүшесі  Қызылорда облысы
