Бүгіндері еліміздің бас қаласы, елордамыз Астанаға барша әлем жұрты таңдана да, қызыға қарайтыны көпшілікке аян
Тіпті Қазақстан дегенде, ең әуелі Астананы аузына алып жатқан шетелдіктерді байқап жатамыз
Қазақ халқы сан ғасырлар бойы тәуелсіз ел болсақ, өз шаңырағымызды тіктесек деп аңсап, армандаған еді
Сол асыл арман, көксеген мұраттарға қол жеткіздік, тәуелсіз ел болдық
Астана сол  егемен еліміздің жүрегі, елдігіміздің бастауы іспеттес. 
Астана күні бүгіндері Қазақ елінің тәуелсіздігі мен елдігін ұлықтайтын халықтық мерекеге айналып отыр
Астана күні мерекесін тамашалау үшін жыл сайын еліміздің түкпір-түкпірінен, шетелдерден ағылған жұртта шек жоқ
Осыған орай Астана қаласынан бастап, еліміздің барлық аймақтарында мерекелік ауқымды іс-шаралар жоспарлануда.
Елордамызды көруге құштар болып жүрген шалғайдағы жұртшылық та Астана күніне орай өз сапарларын 6-шілдеге жоспарлайды
Мұның барлығы халықтың Отанға, Елордаға деген құрметін аңғартса керек
Туған еліміздің, қазақ халқының жалпақ әлемге кеңінен танылуы, аз уақыттың ішінде астанамыздың бой көтеруі әрине, елі, жері, туған Отаны үшін ерен еңбек етіп, сындарлы саясат жүргізіп келе жатқан  Елбасымыз Нұрсұлтан Назарбаевтың көрегендігі мен іскерлігінің арқасы.  Өзінің төлтумасына балаған Астана қаласы туралы толғауын Елбасы: «Жаңа астанаға көшу және оны салу туралы ой менде ертеректе, сонау алыстағы  — 1992 жылы туған еді, бірақ мен ол кезде мұны аузымнан шығармадым, өйткені Қазақстанның экономикасы ойлағанды іске асыруға мүмкіндік бермеді» дей келіп, «1992 жылы, Қазақстанның Президенттігіне бүкіл халық болып сайланғаннан кейін, мен Ақмолаға келдім
Есілден көлденең тартылған ескі көпірдің ортасында тұрып, өзенге қарадым
Маған қаланың ортасында ағып өзен жатқан болса, қашанда сол ұнайтын
Өзен қалаға ерекше бір көрік береді, мәртебесін көтереді
Мысалы, бізде Жайықтың бойын­да Атырау, Сырдарияның бойында Қызылорда, Тобылдың бойында Қостанай, Ертістің бойында Семей мен Кереку орналасқан
Ал әлемде қаншама астаналар ылғи өзен жағасына салынған! Санкт-Петербург – Невада, Мәскеу – өзі аттас өзенде, Париж – Сенада, Лондон – Темзада тұр
Оның үстіне Ақмола Қазақстан мен бүкіл Еуразияның орталығына орналасқан» деп жеткізді.
Осын­дай шебер ұйымдасты­ру­шы­лық, біліктілік нәтижесінде Қа­зақстаны­мыз аяғынан нық тұрып, Астанаға әлем назарын аударды
Екі құрлықтың түйісінде көсіліп жатқан кеңістік әу бастан астана болуға лайық екені белгілі болған
Тарихқа көз жүгіртсек, Астана ежелден діндердің, мәдениеттердің, ұлттардың және ұлыстардың басын қосқан орталық еді
Әлемге әйгілі Ұлы Жібек жолына дейін осы даламен Көне Эллада мен Қиыр Шығыс халықтары мен елдерін жалғастырған құба жол өткен-ді
Ал Ақмола болған кезінде бұл мекен Ресей мен Шығысты байланыстырушы көпір іспеттес болған
Қазіргі заманның тілімен айтқанда, Астана сол кездің өзінде инвесторлардың назарын аудартқан
Елбасының «Еуразия жүрегінде» атты еңбегінде Ақмола қаласы тарихының өрлеу кезеңдері сөз болады
Бірінші өрлеу кезеңі қазіргі Астана қаласынан бес шақырым жерде орналасқан ортағасырлық Бозоқ қаласының гүлдену кезеңімен байланыстырылады
Бозақ қаласы Қыпшақ хандығының астанасы болған
Осы аумақ арқылы ХVІ ғасырда Сібір – Орта Азия керуен жолы өткен
Тағы бір еңбегінде «Ортағасырлық Бозоқ қаласын Ақмоланың түпкі атасы деп санауға болады, ал оның соңғы мұрагері қазіргі Қазақстанның астанасы – Астана қаласы» екені айтылады.
Тәуелсіздік алғаннан кейін, 1992 жылы қалаға тарихи Ақмола атауы қайтарылып берілді
Мінекей, сол тұста Ақмоланың ел астанасы боларын ешкім болжай да алмаған
Бұл туралы тарих былай дейді: «Қазақстан бойынша ел астанасын ауыстыруға әлеуметтік-экономикалық көрсеткіштері, ауа райы, жер бітімі, сейсмикалық жағдай, қоршаған ортасы, инженерлік және көлік инфрақұрылымы, құрылыс кешені, еңбек ресурстары сияқты түрлі көрсеткіштер бойынша Ақмола қаласы ең лайықтысы болып шықты
1994 жылдың 6-шілдесінде Қазақстан Республикасының Жоғарғы Кеңесі Елорданы Алматыдан Ақмолаға көшіру туралы қаулы шығарды».
Бұл қаулы үш жылдан кейін ғана жүзеге асты.
1997 жылы тәуелсіз Қазақстанның Президенті Н.Назарбаев Елорданы Алматыдан Ақмолаға көшіру туралы шешім қабылдаған Жарлыққа қол қойды
Сөйтіп, қазақ тарихында тағы бір ұлы көш басталды.
Ел астанасының көшірілуі қыстың қақаған аязына дөп келді
Сондықтан Қазақстанның жаңа Елордасы – Астананың халықаралық тұсауы 1998 жылдың 10-шілдесі күні кесілді
Біз күні кешеге дейін Астана күнін дәл осы 10-шілде күні атап өтіп келдік
Кейін Астана күні ел астанасын ауыстыру туралы қаулы қабылданған 6-шілдеге ауыстырылды
Уақыт озған сайын Астана күнінің маңыздылығы артып, ол тек елордалықтар ғана емес, бүкіл қазақстандықтардың асыға күтетін мерекесіне айналды
Сол себепті, 2006 жылы Астана қаласы әкімдігінің қаулысына сәйкес және қалалық мәслихаттың шешімімен мерекеге – Астана күні атауы беріліп, оны атап өту – шілденің 6-сына бекітілді
Ал 2008 жылы «Қазақстан Республикасының мерекелер туралы» Заңына енгізілген өзгерістерге сәйкес, шілденің 6-сы – Астана күні мемлекеттік мерекелер тізіміне енді.
Еліміздің шетелдермен жоғары деңгейдегі ресми кездесулері, білім мен ғылым, мәдениет пен өнер, спорт пен туризм саласындағы іс-шаралардың бәрі біздің Астанамызда өтеді
ХХІ ғасырдағы бүкіл жаһандық үдерістердің бел ортасында тіршілік ету – әлемдегі кез келген ұлттың пешенесіне жазылмаған
Астана әртүрлі тарихи тағдыр тауқыметімен елімізге табан тіреген өзге халықтардың да мекені
Астана – біздің ортақ шаңырағымыз
Астана өзінің жаңа тарихында өзге ұлттарды ғана емес, бүкіл адамзатты бейбітшілік пен келісімге шақырып отыр және шақыра бермек
Еуразия жүрегінде орналасқан Астана қаласының жаңа тарихы – бұл тәуелсіздік тарихы, бұл мемлекеттілік тарихы, бұл ұлттық тарих
Ал Астана қаласының құрылысы – төл тарихымыздың жаңа беттерін құрайды.
Астана үлкен қалалар мен Халықаралық астаналар Ассамблеясына кірген
1999 жылы ЮНЕСКО-ның шешімімен Астанаға ең жоғары белгілердің бірі «Бейбітшілік қаласы» деген атақ берілген болатын
Бұл да жайдан-жай емес екені анық
Осымен бесінші рет Астанада Әлемдік және дәстүрлі діндер көшбасшыларының съезі өтті
Елбасы съезде өз сөзінде «Бір-біріне, діндер, халықтар мен мемлекеттер арасындағы бейбітшілік пен келісімнің ерекше маңыздылығын түсінуге қарай тағы бір адым жасалды
Діндердің өзара әрекеттестігі мен жаһандық дамудағы олардың рөлі жайлы ашық диалог жалғасын тапты» деп әлемдегі тұрақтылық пен қауіпсіздік үшін ынтымақтастыққа деген ортақ мүдделілік көрінгеніне ерекше тоқталған болатын.
Қала өркендеп өсіп келеді
Ол қайталанбас өзінің ырғағымен өмір сүруде
Деректерге көз салсақ, Арқа төсіне көшіп келген жылдары Астанадағы тұрғындар саны 290 мыңдай болған
Ал қазіргі есеп үш еселенді, 900 мыңға жуықтады
Жуықта өткен Баспасөз мәслихатында Елбасының өзі қала халқының саны осылай өсетінін болжамағанын, Астана қазір әкімшілік қана емес, еліміздің білім, мәдени, іскерлік, рухани орталығына айналғанын баса айтты
Ішкі көші-қон есебінен бас қаламызға қоныс ауыстырғандар саны 1999 жылдан бастап қарқын алды
Сол жылдары еліміздің түкпір-түкпірінен Елордаға 62 мыңға жуық адам көшіп келген
Астана халқының әлеуметтік-экономикалық жағдайының жақсарып келе жатқанын айта кеткен жөн
Ал қазір Астана ЭКСПО-2017 халықаралық көрмесіне дайындық үстінде
Жаңадан салынып жатқан нысандар қатары да көбейіп келеді
Елбасының өзі қаланың ары қарай даму келешегін салынып жатқан ЭКСПО-2017 аумағымен тікелей байланыстырады
Бұл жұмыстардың барлығы елімізде жаңа мегаполистің қалыптасуына негіз қалап, барша қазақстандықтардың игілігіне қызмет етпек.
Сөзсіз ғажайып шаһар тек біздің ғана емес, дүниежүзіне зиялылық нұрын төгетін тоғыз жолдың торабындағы Еуразияның сәулетті қаласына айналып отыр
Ендеше, Ас­танадай ғаламат қала қазақ елінің мәң­гілік жерұйығына айналарына сенім зор.
Ақбота ИСЛӘМБЕК
