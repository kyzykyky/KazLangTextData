Жуырда Түркістан қаласында Елбасының «Болашаққа бағдар: рухани жаңғыру» атты мақаласын талқылау мақсатында Түркі әлемі әдеби журналдары редакторларының VІІІ конгресі өтті.
«Түркістан – түркі мәдениетінің астанасы» мәдени жобасының аясында өткен конгресс жұмысына 19 елден ТҮРКСОЙ халықаралық ұйымының Бас хатшысының орынбасары ­Фырат Пурташ, Еуразия Жазушылар одағының төрағасы Якуб Омероглы, Қазақстан Жазушылар одағының хатшысы, «Жұлдыз» журналының бас редакторы, Мемлекеттік сыйлықтың иегері, ақын Ұлықбек Есдәулет бастаған отызға жуық әдебиет және мәдениет қайраткерлері қатысты.
Конгресс барысында Түркия, Иран, Ирак, Қырым (Украина), Әзербайжан, Өзбекстан, Қырғызстан, Алтай (РФ), Дағыстан (РФ), Татарстан (РФ), Башқұртстан (РФ), Кабардин-Балқар (РФ), Саха-Якутия (РФ), Косово, Македония, Солтүстік Кипрдан және Қазақстанның бірнеше қаласынан келген белгілі әдебиетшілер баяндама жасады
Түркі әлемінің болашағын бағамдап, әдебиеті мен мәдениетін сақтау, тілін, ділін, ынтымақ, бірлігін одан әрі дамыту мәселелерін көтерді.
Конгрессте Қазақстанның латын әліпбиіне көшу мәселесі қызу талқыға айналды
Осы ретте «ТҮРКСОЙ» Бас хатшысының орынбасары Фырат Пурташ латын әліпбиіне көшу қазақ тілі үшін жасалған игі қадам екеніне тоқталып, Президент Н.Назарбаевтың бұл бастамасы тарихта алтын әріптермен орын алатынын айтты.
Сондай-ақ Еуразия Жазушылар Одағының төрағасы Якуп Өмероғлу: «Қазақ елінің латын қарпіне көшуі бастамасын құптарлық дүние
Бұл дегеніміз Түркі елдерінің бауырластығы тек тілінде ғана емес, жазуында да жақындай түсетіндігінің белгісі» деген ыстық лебізін жеткізді.
Түркістан төрінде өткен конгресс жиыннан соң қаламгерлер Оңтүстік Қазақстан облысының әкімі Жансейіт Түймебаевтың қабылдауында болды
Облыс әкімі Түркі әлемі әдеби журналдары редакторларының VIII конгресінің табысты өтуімен құттықтады.
«Елбасымыз Нұрсұлтан Әбішұлы Назарбаев: «ТҮРКСОЙ» түркі әлемінің ЮНЕСКО-сына айналуы тиіс» деген болатын
Яғни біз ТҮРКСОЙ ұйымына мүше елдер арасында ынтымақ-бірлігімізді арттырып қана қоймай, мәдени және экономикалық, туристік тұрғыда соны серпін аларымыз, сергек тартарымыз сөзсіз
Кешегі өткен жиында салиқалы сөздер, ұтымды ұсыныстар айтылып, орнықты ойлар ортаға салынды деп ойлаймын» деді Жансейіт Қансейітұлы.
Кездесуде сөз алған қонақтар Түркі әлемі әдеби журналдары редакторларының VIII конгресінде айтылған ұсыныстар мен қозғалған пікірлер түркі тілдес халықтардың ортақ тарихын интеграциялауға зор ықпалын тигізеді деген сенім білдірді.
Нұршат ТӨКЕН
Оңтүстік Қазақстан облысы
