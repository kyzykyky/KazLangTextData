Ақын Жәркен Бөдешұлының «Жұлдызтас» жыр жинағы туралы пікір-тұжырым айтқанда, алдымен мен оны «ақынның көңіл-күйінің күнделігі дер едім»
Өйткені біріншіден «Жұлдызтас» жыр жинағында ақынның өзінің көңіл-күйі, яғни өзі болса, екінші онда қазақ тағдыры, үшінші тәуелсіз мемлекетіміздің өткені, бүгінінің шежіресі жазылып, оның ертеңге деген сенімі бар
Ақынның жыр жинағының оқырманды бейжай қалдырмайтындығының сыры сонда
Әйтпесе, сылдыр-сылдыр, сыңғыр-сыңғыр бос сөздер ұйқасынан тұратын өлең кітаптары аз дейсіздер ме? Бұны айтып отырған себебіміз, Жәркен Бөдешұлы туа бітті ақындық талантынан-ақ суреткер және өлеңнің поэтикалық көркемдігін бойына мол сіңірген ақын
Көркемдіксіз – жыр бос
Оның бірден-бір көрінісі ретінде жинақтағы «Арғы бетте…» атты өлеңге бір уақыт назар аударып көрейікші
Өлең:
Отырған ар жағында қара жалдың,
Жол түсіп ауылыма бара қалдым.
Жол түсіп ауылыма бара қалсам,
Шуылы естілмейді балалардың… – деп басталған тұстан-ақ, ақын қазақы әдемі қара өлеңнің үлгісін алға тарта келе, қазіргі қазақ тағдырындағы демо­графиялық жағдайдың қаншалықты қиындап тұрғанын аңғартады
Одан әрі ақын барынша сөзбен сурет салады
Мысалы, өлеңдегі:
Ұқсайды үй дегенім тас обаға,
Ой кешкен тас обада бас оңа ма?
Құлағы бұралмаған көне сағат,
Торсықтай салбырап тұр босағада – деген жолдарды оқығанда еріксіз езуіңізге жылы бір күлкі жүгіріп, «торсықтай салбырап, құлағы бұрал­маған көне сағатты» көз алдыңызға келтіресіз
Маған осындағы қазақы ұлттық өлеңге тән, күнделікті тұрмыс-тіршілікте пайдаланатын құлағы бұралмай үнсіз тұрған сағаттың торсыққа ұқсауы қатты ұнайды
Ұлттық көне тұрмыс-тіршілікте пайдаланатын ыдыстың, жаңа уақыт талабымен келген сағатпенен ұқсай келіп, поэтикалық қуат арқылы үндесуі нағыз ақындықтың көрінісі болса керек
Жыр:
Паш етіп бір шындығын әйгілі елдің,
Тұр белін қайыстырып қайғы жердің.
Кешқұрым босағадан сығалаған,
Келіндей қысыр қалған айды көрдім – деп аяқталады
Осындағы қазақы түсініктердің қарымдылығы сон­шалықты көз алдыңа жанды суреттерді келтіреді
Меніңше, оқырман Жәркен Бөдешұлының осынау жырын жоғарыдағы аталған жинақтан толықтай оқыса, көз алдарына көп ақындардың қолына түсе бермейтін «Қаймақ пен сүтке тойған қыли мысық, Ол дағы үндемейді тәңір атқыр», «Майсасы әлдеқашан қурап қалған, Ұқсаймын тулақ болған көне жерге» деген сияқты ұлт тағдырынан өрген сөз бен сөйлемдердің поэтикалық қуатын көрер еді.
Жалпы ақын Жәркен Бөдешұлы лирика мен эпиканы қатар алып жүрген шайырлардың санатына қосылады
Бұл тұрғыда, ол маған қыршынынан қиылған, дұрысы қыршынынан сталиндік зұлмат қиған жас ақын Павел Васильевті көз алдыма елестетеді
Осы бір Зайсанда туып, Павлодарда өскен орыс ақынының лирикалық жинақылығы мен эпикалық кең тынысы қазаққа қаншалықты тән болса, қазақ ақынының да осынау қасиеттерді бойына сіңіруі жерлес ақынымызбен үндесіп жатыр
Жәркеннің «Қаныштың картасы», «Исатайдың баласы», «От пен су», «Оң тізем, оң қабағым», «Жалғыз», «Құран Кәрім», «Асыққан ақын», «Жыр жорық», «Күн мен жырдың тұғыры», «Ұлар жырау» сияқты дастанға бергісіз туындыларынан эпикалық жырлардың тамаша үлгілерін көреміз
Олардың қай-қайсысында да ел-жұрт тағдыры бар
Осы тұста солардың ішіндегі қазақ өлеңіне формалық жағынан да, маз­мұн-мән және қазақы алымдылықпен жазылған жырдың бірі де, бірегейі – «Ұлар жырау»
Аталған жырдың «Ұлар жыраудың шекара бөлісіп жүргенде айтқаны» деген бөліміндегі:
Тарбағатай,
Алтайдың –
Теріскейі, күнгейі,
Еміп жатқан жыл бойы –
Аузымыздағы уыз толы
омырауым емес пе?!
Бесігіме пар таққан
қоңырауым емес пе?!
Омырауымда,
Қоңырауымды –
Салдырдың-ау бөліске,
Осыларың жөн іс пе?!
Қарға тамыр елдігімді жат көріп,
Аш бөрідей қос бүйірден тап беріп,
Айырдыңдар екіге
Бір жүректі қақ бөліп,
Піспегінен айырдыңдар сабасын,
Баласынан айырдыңдар анасын.
Ошағынан айырдыңдар қазанын,
Ақылынан айырдыңдар санасын.
Айырдыңдар дінінен, тілін – асылын,
Айырдыңдар балынан күміс қасығын, – деген жолдарды оқып отырып, тұтас бір ұлт тағдырындағы трагедияны байқауға болады емес пе? Қазақ басына түскен қасірет ақын жүрегінен өтуі арқылы поэтикалық қуаты күшті жыр жолдарына арқау болған
Ақын тілімен айтқанда:
Бүйрегіндей сиырдың –
Бөлшек-бөлшек хал, мынау:
Торығу,
Аңсау,
Зар жылау, – зарзаманы Жәркеннің бояуы қанық тілін шығарып, образды ойлау жүйесіндегі ұлттық нақышқа барынша кең жол ашады
Ұлар жыраудың жыры арқылы жеткізілген қазақ мұңы бүгінге дейін құлағыңда жаңғырып тұрса, Бөдешұлы сияқты ақындардың патриоттығынан болса керек
Осыны сезінген ақын:
Тойлары жатқан ылғи тойға ұласып,
Ауылда өстім қаладан мойны қашық.
Жып-жылы қойнымдағы жыр дәптерім,
Оқушым өз алдыңа қойдым ашып,
– дей келе:
Бір жолы – кісінейді арғымақтай,
Бір жолы – сыңғырлайды бал бұлақтай.
Бір жолы – бозінгендей боздап тұрса,
Бір жолы – маужырайды таңғы бақтай, – десе, неге таңғаламыз
Шындығы солай емес пе? «Төрт жолдан ыдырамас таспа тіліп, Қамшының өріміндей жыр құрадым» – деген ақынның қазақы ойлау жүйесіне еріксіз таңғаласың
Жәркен бар болмысымен осынау урбанизацияның адам жанын, әсіресе, оның ішінде қазақ жанын қалалық тыныс-тіршілікке тән қарым-қатынаспен тіл құдіретін сезінуден қалдырып жоғалтып бара жатқанына қарамай, қазақылықты алға тартады
Жалпы «Жұлдызтас» жыр жинағының авторы өзінің жазу мәнерінен бір танбай келе жатқан ақын
Ол мәнер, оның қазақылығында
Поэзияда туа бітті қасиетті сақтап қалу, кез келген ақынның пешенесіне жаза бермеген.
Жәркен Бөдешұлы қазақтың тілі мен образды ойлау жүйесін, әрі күнделікті қарым-қатынастағы сөйлеу мәдениетін бойына ерекше сіңірген ақын
Оның қай өлеңінде болмасын қазақтың иісі аңқып тұрады
Оны ақынның «Біздің көңіл» өлеңінен анық байқауға болады
Сонымен, «Біздің көңіл» не дейді дейсіз ғой
Ол бүй дейді:
Саржайлаудың қақ төріне тігілген,
Ірге, есігі саумал желмен түрілген.
Біздің көңіл – алқам-салқам қараша үй,
Қара домалақ балалары жүгірген.
Қара саба қымызға тұр толғатып,
Ұйып қапты қара астауға мол қатық.
Қара ошақта қара қазан қайнайды,
Қара домбыра – төрге ілінген зор бақыт.
Қара жерге ақ сырмағым төсегем,
Ақ сырмақты қағып салдым кеше мен.
Жез самауырын қара суым қайнатса,
Шай құямын алтын ернеу кесемен.
Қара сөзден ағызатын бал-бұлақ,
Төрімдегі қара шалға сал құлақ!
Қара бүркіт босағамда саңқылдап,
Кісінейді белдеуімде арғымақ.
Қараша үйге бауырмалдық жарасар,
Қонағым боп төріме ауна қаласаң.
Жұрт ескірсе көшіп кетем ертемен,
Аман болса боз іңген мен қара атан.
Көшкен жерде жұртым қалар қарайып,
Қара жұртқа қарға қонар далайып.
Құс жолымен алып өтіп көшімді,
Сонылатып қондырамын, халайық!
Біздің көңіл қылыш емес суырған,
Дауыл да емес жан апшысын қуырған.
Біздің көңіл – қарапайым қараша үй,
Қара домалақ балалары шұбырған.
Жоғарыдағы келтіріп отырған өлеңді толық алуымыздың сыры, осынау жыр жолдарында Жәркен Бөдешұлының бүкіл қазақы болмысы жатыр
Осы бір жырды қай тілге аудармасаңыз да қазақ өлеңі екендігі бірден байқалып тұрады
Бұл таза ұлттық ақынға тән қасиет
Қараша үйдегі қара домалақ балалардың улап-шулап, шұбырған көрінісін көз алдыңызға келтіру арқылы, тұтас бір ұлттың тағдырын көруге болады
Бұл бір кездері архаизмге айналатұғын көрініс болып қалар, соған қарамай келер ұрпақ өздерінің ата-бабаларын осынау жыр жолдары арқылы зерттеп-зерделейтіні, танитыны анық
Айтып отырмыз ғой, қазіргі айналасын әбжыландай жайпап келе жатқан ғаламдастыру мен урбанизацияның салқыны тимеген сала жоқ
Ол бұдан да әрі күшейе түседі
Соған қарамай, қазақ маңдайына қазақылығын жоғалтпаған Жәркендей ақынның біткеніне қуанасың
Ұлт тарихы осындай ақындардың жырлары арқылы жазылады емес пе? Мұнда қазақ тағдырымен бірге, оның тұрмыс-салты, әдеп-ғұрпы, бәрі-бәрісі жырдың көркем тілімен көмкеріліп жеткізілінген.
Енді бір сәт, ақын Жәркен Бөдешұлы Алшағыр атқа ақын көзімен қалай қарайды десеңізші
Ол айналасы жұп-жұмыр, мейлінше сөз бен сөйлемді үнемдеудің қадір-қасиетін осы жыр арқылы білдіреді
Көпсөзділіктен ада, жалаң баяндап, қара дүрсіндіктен бойын ала қашқан «Тұңғыш сурет» өлеңі соның бірден-бір көрінісі
Ақын айналдырған төрт шумақ арқылы Алшағыр ат пен қазақ табиғатын үндестіріп, лирикалық кейіпкер көзіменен әдемі бір суретті өлеңді алдымызға тартады
Енді, жырдың өзіне назар аударалықшы:
Ұзақ жолға алшаңдап жүргісі кеп,
Алшағыр ат белдеуде тұр кісінеп.
Шарайнадай көзінен жануардың,
Суретімді көрдім мен тұңғыш рет.
Тапса өмір өзінің жарасымын,
Жасыра алмас ақ көңіл бала сырын.
Жанарынан ап-айқын көрініп тұр,
Мөлдіреген мойылдай қарашығым.
Көрініп тұр көзінен дүйім дүние,
(Көріп тұрмын тіршілік күйін міне).
Оның сол бір жайнаған жанарынан,
Көріп тұрмын тау, дала, үйімді де.
Ұзақ жолға алшаңдап жүргісі кеп,
Алшағыр ат белдеуде тұр кісінеп.
Ол да менің тұңғиық жанарымнан,
Көрді ме екен мүсінін тұңғыш рет?
Міне, осынау өлең жолдарында тау мен дала, үй мен адамның тағдыры шарайнадай Алшағыр аттың көзінен анық көрінеді
Бұл жылқыны бір көріп немесе ипподромнан тамашалап жазған жыр емес
Онымен қоян-қолтық араласып, атты жақсы сезінетін Жансүгіров жырлаған Құлагердің қасиетін сезінетіндей ақынның қаламынан шыққан түйінді жыр
Мұндай өлеңдер Жәркен Бөдешұлының «Жұлдызтас» жыр жинағында көптеп кездеседі
Көз алдыңызға бір уақыт құстардың қайтып келе жатқан суретін көргіңіз келсе ақынның «Құс келгенде» өлеңін оқыңызшы
Онда ол:
Шеңберін көктем бұлты көлегейлеп,
Теңіздей буырқанады телегей көк.
Теңселіп келе жатыр қаз-тырналар,
Сең соққан қос жақтауын кемедей боп.
Келеді ұзақ жолдан арып-ашып,
Құстың да туған жерге жаны ғашық.
Серігім, тасташы анау тұмшаланған,
Есік пен терезенің бәрін ашып.
Түріп қой пердені де түсірілген,
Жаңғырсын босағамыз құс үнімен.
Қағылған қанаттардың лебі желпіп,
Тазарсын үйдің тымық іші бірден.
Жастықтың жарқылы бар әлі бізде,
Жарасар әзіліміз, әніміз де.
Шұбыртып ерте шықшы балаларды,
Кетейік құсқа айналып бәріміз де.
Кетейік аппақ-аппақ қазға айналып,
Сәуірдің шуағындай маздай жанып.
Балдырлы, балаусалы айдындарға,
Қонайық жұбымызды жазбай барып, – дейді
Қандай әдемі тілек
Мұндай тілекті адам мен табиғат байланысын сезіп, білетін ақын ғана жазса керек
Адам мен табиғаттың көңіл-күйін үндестіру нағыз ақынға тән қасиет
Блоктың «Ақын үндестік ұлы» деуінің сыры сонда.
Жәркен Бөдешұлының «Жұлдыз­тас» жыр жинағы – қаламы төселген, одан да ары кетсек, өзіндік стилін қалып­тастырған ақынның поэзиямыз­ға үлес болып қосылған шығарма
Одан біз ақынның көңіл-күйін ғана емес тұтастай ұлтымыз бен мемлекетіміздің өткенін, бүгінін көреміз
Шабыттың шалқыған тұсы да, осы бір бөліп-жаруға келмейтін ұлт пен мемлекет атты қасиетті ұғымдардың біртұтастығын көрсетеді
Қалай дегенде де, Жәркен Бөдешұлы қандай немесе қаншалықты болмасын сый-сияпатқа лайық «Жұлдызтас» жыр жинағының авторы
«Жұлдызтас» – жұлдызды жинақ.
Аманхан ӘЛІМҰЛЫ
