Елорданың 15 жылдық мерейтойы мен Мемлекет басшысы Нұрсұлтан Назарбаевтың туған күніне байланысты Қазақстан Президенті атына мемлекеттер мен халықаралық ұйымдардың басшыларынан, мемлекет және қоғам қайраткерлерінен, мемлекеттік, қоғамдық және коммерциялық ұйымдар өкілдерінен көптеген құттықтаулар келіп түсті.
Хаттарда Астананың аз уақыт ішінде салынып, ғажайып қалаға айналуы белсенді халықаралық қызметтің нәтижесі екені, сондай-ақ Қазақстан Республикасының Тұңғыш Президенті – Елбасы Нұрсұлтан Назарбаевтың тәуелсіз мемлекетіміздің қалыптасуы мен дамуындағы, оның әлемдік аренада беделін арттырудағы орасан зор еңбегі бар екендігі айтылады

Атап айтқанда, Ресей Президенті ­Владимир Путин Елбасына жолдаған құттықтауында Қазақстанның әлеуметтік-экономикалық дамуындағы табыстары мен еліміздің халықаралық ауқымда беделінің артуы, нығаюы Нұрсұлтан Назарбаевтың есімімен байланысты екенін жазған
«Мемлекеттік қызметтегі саяси көрегенділік, кемел білім және бай тәжірибе Сізді Отаныңызда және шетелдерде лайықты абырой-беделге бөледі» делінген құттықтауда.
Қытай Халық Республикасының Төрағасы Си Цзиньпинь Нұрсұлтан Назарбаевтың басшылығымен Қазақстанда саяси тұрақтылық және экономикалық дамудың жоғары қарқыны сақталып отырғанын, сондай-ақ елдің халықаралық мәртебесі айтарлықтай нығайып келе жатқанын атап көрсеткен.
Түрік Республикасының Президенті ­Абдулла Гүл өз құттықтауында екі халықтың игілігі үшін елдер арасындағы қарым-қатынастардың нығая беретініне зор сенімін білдіреді
Түркия Республикасының басшысы «Бауырлас Қазақстан өзінің дамуы жолында жылдан-жылға ұлы істерді жүзеге асырып, халықаралық аренадағы беделін нығайтып келеді
Бұл орайда Сіздің еңбегіңіз өте зор» деп еліміздің қарыштап дамуында Елбасының үлесі орасан зор деген пікірін білдіріпті.
Өзбекстан Республикасының Президенті Ислам Каримовтің құттықтауында да Тәуелсіз және Егемен Қазақстанның қоғамдық-саяси дамудың барлық саласындағы даусыз жетістіктері, табысы халықтың әл-ауқатын арттыруға ғана емес, елдің беделін нығайтуға бағытталған реформалар да Нұрсұлтан Назарбаевтың есімімен тығыз байланысты екені айтылған.
Әзірбайжан Президенті И.Әлиевтен, Армения Президенті С.Саргсяннан, Беларусь Президенті А.Лукашенкодан, Қырғызстан Президенті А.Атамбаевтан, Тәжікстан Президенті Э.Рахмоннан, Түркменстан Президенті Г.Бердімұхамедовтен, Украина Президенті В.Януковичтен, Ресей Премьер-министрі Д.Медведевтен келген құттықтауларда Елбасының қызметіне жоғары баға берілген.
Германияның бұрынғы Федералды канцлері Г.Шредер де өз кезегінде жылы лебізді құттықтау жолдады
Құттықтауда Қазақстан мен Германия арасындағы екіжақты қарым-қатынастарды дамытуға Елбасының қосқан үлкен үлесі үшін ризашылық білдірген
Г.Шредер жас Еуропа мен Азия құрлықтары арасындағы мәдени, экономикалық және азаматтық өзара түсіністіктің жарқын мысалына айналып келе жатқанын баян етіпті.
Интеграциялық үдерістерді жандан­дырудағы, мемлекетаралық ынтымақтастық­ты нығайту мен дамытудағы Қазақстанның жарқын жетістіктері, Елбасының орасан зор еңбегінің жемістері деп жоғары бағалаған халықаралық ұйымдар басшылары: БҰҰ Бас хатшысының орынбасары, БҰҰ-ның Женевадағы бөлімшесінің бас директоры Қ.Тоқаев, ТМД Атқару комитетінің төрағасы – атқарушы хатшысы С.Лебедьев, ТМД Парламентаралық Ассамблеясының бас хатшысы А.Сергеева, Еуразия экономикалық комиссиясының алқа төрағасы В.Христенко, ЕурАзЭҚ ПАА жауапты хатшысы П.Зверьев, ТҮРКСОЙ-дың бас хатшысы Д.Қасейінов, ТМД экономикалық сотының төрағасы Л.Каменкова, ТМД үкіметтері басшылары кеңесі жанындағы Интернационалист-жауынгерлер істері жөніндегі комитеттің төрағасы, Кеңес Одағының Батыры Р.Аушев, Мемлекетаралық авиация комитетінің төрағасы Т.Анодина, Ұжымдық қауіпсіздік шарты ұйымының бас хатшысы Н.Бордюжа, Кәсіподақтардың жалпыға ортақ конфедерациясының бас хатшысы В.Щербаков құттықтаулар жолдады.
Көптеген құттықтаулар Қазақстан Республикасының министрліктері мен ведомст­волары басшыларынан, облыстар әкімдерінен, Парламент депутаттарынан, елшілерден, ұлттық компаниялар мен өзге де мемлекеттік мекемелер, кәсіпорындар және ұйымдар басшыларынан келіп түсті.
Елбасы Нұрсұлтан Назарбаев келіп түс­кен хаттармен танысып, мемлекеттер мен үкіметтер басшыларына, халықаралық ұйым­дар жетекшілеріне, мемлекет және қоғам қай­раткерлеріне, шетел азаматтарына, сондай-ақ отандастарымызға жылы лебіздері мен шынайы құттықтаулары үшін зор алғысын білдірді.

Ақбота ИСЛӘМБЕК


Ақбота ИСЛӘМБЕК


