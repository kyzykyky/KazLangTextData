Қазақ қашанда төрт түлік малды ерекше қадірлеп, қастерлеген халық
Соның ішінде, әсіресе түйе малын барынша бағалаған
Оның сүтін шұбат қылса, етін азыққа, ал жүнін көрпе, төсек-орынға жаратып пайдаланған
Осы ретте түйе кәсіпшілігіне етене араласып, «түйешілік» секілді сирек кездесетін дала кәсібін еркін меңгерген ана-апаларымыз қаншама десеңізші
Солардың бірі де бірегейі, ғұмырын түйеші кәсібіне арнаған маңғыстаулық асыл ана бұл күндері 81 жасқа қадам басқан Оңай Төрекенқызын ерекше құрметпен атауға болады.
Ол 1932 жылы Маңғыстау ауданы, алыстағы Ақшымырау ауылында қарапайым отбасында дүниеге келген
Бала жастан мал десе ішкен асын жерге қояр, оның ішінде түйе, жылқыға деген көңілі алабөтен болып өскен Оңай ананың өмірі кіндік қаны тамған Ақшымыраудан ұзап өткен емес
Ауылдың аты ауыл ғой
Ауылдағы қоңыр тірлік қашанда адам баласын өзіне еліктірмей қоймасы анық
Күнделікті мал суару, түйе сауу, қора тазалау, малды өріске шығару секілді ауылға тән шаруаны бұғанасы қатпастан бес жасынан бастап-ақ еркін меңгерген Оңай ананы қалайша бұл заманның қаһарманы демессің
Ұлы Отан соғысы басталғанда небәрі 10 жастағы бойжеткен сол кездің өзінде-ақ біраз шыңдалып қалған кезі еді
Ол 12 жасында түйе сауу­ды, оны күзеуді, сондай-ақ тіпті жүн түтуді мейлінше меңгеріп алды
Қан майдан уақытында ауыл­дағы тыныс-тіршілік тек мал шаруашылығына тіреліп қалған кезде Оңай ана өз үйінің шаруасын дөңгелетіп әкете білді.
«Біздің көрмегеніміз жоқ қой, балалық шақты білмей өстік
Қазіргі балаларға қарап қандай бақытты, жастарға қарап қандай шаттықты ғұмыр бұл деп таңғаламын
Ол заманда теледидар, радио деген атымен жоқ
Біздің теледидар кең дала, ал радиомыз түйелер мен ботаның боздаған дауысы, жылқылардың кісінегені болды
Қара нанды да ұмы­тып қалып, тек қана шұбатпен отырған кездер де болды, қарағым
Қа­зіргі бейбіт өмірде, егемен елімізде жоқшылықтың исі де шықпай­ды ғой
Нанның да, астың да түр-түрі бар
Мен сол кездің өзінде, яғни бес жасымнан бастап еңбекке ерте араластым
Әкем марқұм «маңдай термен еткен еңбектің асы тәтті болады» деп айтатын, сол сөздер әлі құлағымнан кетер емес» деп көзінің жасын сүртіп, тебірене еске алды Оңай ана.
Оңай ананың арғы аталары Байсал пір Бекет атамен тұстас өмір сүрген
Оның өзінің де бір тарихы бар
Келер ұрпаққа өнеге болсын деп жазғанды жөн көрдім.
Бекет атаның Оғыландыдағы мешітін салуға үлес қосушылардың ішінде томаға-тұйықтау, әңгімеге үйір емес бір адам елеусіз күні-түні тас қашап жүре беріпті
Қасын­дағылар демалғанда, ол демалмапты
Олар кейде ауылдарына кетсе, ол кісі ешқайда кетпей сол жерде қалыпты
Осындай қарапайым ісі­мен бір күні Бекет атаның өзінің на­зарына ілігіпті
Бір сәтінде Бекет ата әлгі адамнан: «Қасыңдағылар де­малса, сен демалмайсың, күні-түні тас шабудан басқамен ісің жоқ
Бай­қасам, жүзіңде мұң, жүрегіңде қайғы ізі сезіледі, жасқанбай айтшы ойың­ды, Байсал құрдасым» деген екен.
Сонда Байсал:
– Жасым болса ойланатын жасқа келіп қалды, әлі бір перзент көре алмай келемін
Әуелі Алланың рақымынан, қала берді замандасым әрі құрдасым өзіңнің шапағатыңнан дәметіп тәубе етіп жүрген жайым бар, – деп көкірегі қарс айырылып, көзінің жасын сүртіп үнсіз қалыпты.
Байсалдың жан дүниесін айтпаса да түсініп отырған қасиетті Ата: «Иә, Байсал құрдасым, шын сүйген құлына Алланың берері көп
Құдай қаласа бір перзент сүйерсің көп ұзамай, біреу болса да мыңға татырлық ұрпақты боларсың» деп батасын беріпті.
Байсал құрдасы: «Уа, Бекет замандасым, батаңды Алла тағала қа­был еткей!» депті.
Құдайы беріп, Байсал ұлды болды
Атын Мыңкісі қойды
Мың­кісі жетіге жетпей-ақ үш түбек­ке аян болды
Міне, осындай қасиет­ті Мыңкісі атаның ұрпағы Төрекенқызы Оңайдың құр болмауы заңдылық.
Орта жасқа толар шағында Оңай анамызға сынықшылық қасиет дарып, Мыңкісі атасына ұқсап емшілік сынықшылықты кәсіп етеді
Мыңкісі атасының шөбересі Оңай анамыз бұл күнде Маңғыстау аймағына кеңінен таныс
Ол кісінің алдына келген әрбір жан шипасын алмай кетпейді
Өзге ұлт өкілдерінің де көлік апатынан немесе басқа да жайттар салдарынан жарақаттанған жағдайда Оңай ананың алдынан өтіп, жақсарып кетіп жатқандарын талай көрдік
Міне, ананың дара қасиеті де осы болар
Оңай ананың әкесі Төрекен де өлкедегі мықты сынықшылардың бірі болған.
Оңай анамыз ауылда түйе бағып жүрген шағында, 1951 жылдың жазында Қобдабай атты жас жігітпен көңілі жарасып, он баланы дүниеге әкелді.
Бұл күндері бақыты баянды, шаңырағы шаттыққа бөленген Оңай ана алты ұл-қызынан он бес немере, бес шөбере көріп, солардың қызығына кенелуде.
Аллаберген Қонарбаев,
Қазақстан Журналистер
одағының мүшесі
Маңғыстау облысы
