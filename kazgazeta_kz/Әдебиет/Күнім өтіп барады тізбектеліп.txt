Ілияс РАХАТҰЛЫ 
1983 жылы туған
Жамбыл ауданындағы Ақсеңгір ауылының тұрғыны

АНА
Тұрғандай сезілесің таяу ғана,
Жетелеп жүргендейсің баяу ғана.
Сан адамды көргенде той-думанда
Ішінен елестейсің, аяулы ана.
Ақ жаулық желбіретіп аналарым,
Жетелеп бара жатса балаларын,
Күтемін бір ізгілік дәл өзіңдей,
Шуақ боп мейірленіп қарағанын.
Болмайды-ау дәл өзіңдей басқалары,
Жанымды талай-талай жасқа малды.
Алыстан аңсап келсем орының бос,
Ұлыңның құрғамай жүр қос жанары.
Анашым, құшағыңды сағынды ұлың,
Сағына күтер көңілім жарым бүгін.
Иіскейін исің сіңген бешпетіңді,
Жанымды алдына сап жалын жырдың.
Артыңнан кенжең болып танылды ұлың,
Өзіңді түсімде, ана, тауып жүрмін.
Іздеймін, елес сағым жеткізбейді,
Амал не, сағындырдың, сағындырдың.
ІЗДЕДІМ БАҚЫТ 
СОҢЫҢНАН
Жаздарымнан, жайдары күздерімнен,
Қалқатайдың шат көңіл жүздерінен,
Басып өткен баяғы іздерінен,
Тапсам-ау деп бір бақыт іздедім мен.
Іздедім мен, бір бақыт іздедім мен,
Аққу қаздың сұрадым тізбегінен.
Баян сынды бақшадан қыз көріп ем,
Баяғы сол тынбадым ізденуден.
Қыз күлкісі сыңғырлап бұлақтардан,
Отырып ап оңаша сыр ақтарғам.
Өзіңді ойлап еріксіз жылап қалған,
Жауабы жоқ қажыдым сұрақтардан.
Жел ырғаған мұңымды құраққа айттым,
Тауларыма сан тылсым сұрақты айттым.
Ормандардан өзіңді сұрап қайттым,
Шатқалдарға шат барып, жылап қайттым.
Күнім өтіп барады тізбектеліп,
Жазды күттім, қыс өтіп, күзді өткеріп.
Бақытымды таба алмай тиянақты,
Іздеп кетіп барамын, іздеп келіп.
