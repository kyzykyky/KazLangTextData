Кәрібай Мұсырман
Үш есім
(Пір Бекет ата Мырзағұлұлының 
 260 жылдығына орай)
Сықырлап қарттың сүйегі,
Сәждеге басын иеді.
Алласын айтып алдымен,
Кемсеңдеп кетед иегі:
«Мединеде – Мұхаммед,
Түркістанда – Қожа Ахмет,
Маңғыстауда – Пір Бекет!..»
Оқыған атам дұғадан,
Осыны ғана ұға алғам.
Үш есім бейне үш жұлдыз,
Жырақтан сәуле шығарған.
Білуге бәрін құштар ем,
Баурап ап тылсым күшті әлем,
Шомылып иман нұрына,
Мен сонда құстай ұшқан ем.
Медине барып, Мұхаммед
Жан сырын жүрек ұққан ед.
…Көзімнің жасы ағылып,
Күнәмді жуып шыққан ед…
Түркістан барып, Қожа Ахмет
Тәлімін білдім, көп рахмет!
…Тәубеңді жүрсең ұмытпай,
Тірлік те – жұмақ, жоқ ақірет…
Маңғыстау барып, Пір Бекет
Басына түнеп, бір медет
Тапқан ем шыбын жаныма.
…Пір Атам, мені жүр жебеп!..
Аман- сау барда күш-есім,
Аузыма күнде түсесің,
Алладан кейін айтылар
Киелі, ғажап үш есім:
Мединеде – Мұхаммед,
Түркістанда – Қожа Ахмет,
Маңғыстауда – Пір Бекет!..
Дос едік біз…
Дос едік біз оқыған бір сыныпта,
Басқалар қызыққандай.
Қалушы едің сен кейде қырсығып та,
Мінезі бұзық жандай.
Жұдырығың мықты еді «қабанды» да,
Бір персең, құлататын.
Қыздар өзі түсуші ед саған «құда» –
Бір көрсе-ақ ұнататын.
Ғашық болдық бір қызға алайда біз –
Сүйкімді сыныптасқа.
Көтереміз біз досқа қалай дауыс –
Деп: «Оны ұмыт, таста!»
Екеуміз де сондықтан таласпадық –
Қыз өзі таңдар дедік.
Қабақ түйіп ешқашан қараспадық –
Біз асқақ жандар едік.
Бірақ ол қыз өзін тек қинағандай,
Еш таңдау жасамады.
Екеумізді тең көріп, қимағандай,
Достықтан аса алмады.
Жөнімізбен аттандық сосын біздер,
Қия алмай, қоштастық та.
Кез де туды өзіңдей досымды іздер –
Біз бекер достастық па?..
…Сыныптас қыз біз бірге ғашық болған,
Жары жоқ, жалғыз дейді…
…Бәлкім, бізден бір кезде «жасық» болған
Үмітін әлі үзбейді…
Жалғызтау болып қалайық!..
(Байқал ініме)
Ауылда өстік көкжиегінде мұнартып,
Жалғызтау тұрған қол бұлғап.
…Қамсақты сұлу әлдебір оған, кінә артып,
Ағады жылап, солқылдап…
Суреттен осы табиғат салған сыр ұғып,
Өстік қой, сірә, ақын боп.
Жалғызтау шығар дарытқан бізге ірілік,
Жанымызға тым жақын боп.
Жалғызтау
Оның ежелгі аты Бүркітті,
Самғаған қыран көгінде.
«Жамантау» деп біреулер жұртты үркітті,
Тіл-көзден қорғап, тегінде.
Жалғызтау бізге таулардан өзге қымбаттау –
Көзге ыстық туған жер көркі.
Сол таудай, бәлкім, жігітпіз біз де жұмбақтау,
Қыран-жыр – біздей ер көркі.
Ақ ару бұлттар асыға жетіп алыстан,
Аймалар таудың кеудесін.
Жалғызтау, біз де өзіңнен әсте қалыспан,
Сүйгізу, сүю – ерге сын!
Жалғыздық, бірақ Құдайға ғана жарасқан,
Жалғызтаудың тұр басында.
Кей кезде біздің басқа да төнген қара аспан
Түк емес оның қасында!
Жалғызтау-баба еңсесін ешбір түсірмей,
Тұр, әне, желдің өтінде.
Бізді де талай адамдар жүр-ау түсінбей,
Өкін не оған, өкінбе?!
Жалғызтау-батыр – ел менен жердің панасы,
Таға алмас оған Дала айып.
…Басқа тау болу жараспас бізге, шамасы,
Жалғызтау болып қалайық!..
Жылан жылы
Қалықтай ұшып қонатын шыңға
Қанатын бермей қыранның.
Қор болып, жаны толатын мұңға
Мен-дағы, бәлкім, жыланмын…
Өрмелеп келем бір шыңға мен де,
Өзімді-өзім сүйреумен.
Аяңдап жүрмін құлшынғанмен де,
Аса алмай жылан-иреңнен…
Ей, Жылан-мұңдас, жолсызда сені
Досымдай көрем қалаған.
Қайтесің шағып? Онсыз да мені
Бір сұм Ит қан ғып талаған…
Көкшенің қарттары бар
Көкшенің қарттары бар,
Көк тірер көкірегі.
Ілесіп арттағылар,
Түзелген көштің легі.
Кілең бір марқасқалар,
Көрсеткен ірілікті.
Інілер арқа санар,
Бірінен-бірі мықты.
Атына қайта қонар
Келгенде жан алқымға.
Ел сөзін айтады олар,
Қасқайып хан алдында.
Беу менің тектілерім,
Ардақты маған атың!
Кешегі Еркін Ердің
Ақ жолы – аманатың.
Шетінен батыр дер ем,
Көкшенің бұл қарттары –
Абылай қадірлеген
Қанай би ұрпақтары!
Мен де бір көбелек ем…
Сен ауылдың аруы ең еліктейін
Көздерің мөлдіреген.
Кеш түскенде мен қалай желікпейін –
Қайтсем де көргім келген.
Кешкілікте үйіңнен шыға алмасаң,
Салушы ең қайғы маған.
Сені аңсаған жанымды ұға алмасаң,
Мені аяп, Ай жылаған…
Торуылдап жүруші ем қара түнде,
Үйіңнің қасында мен.
Терезеңе сығалап қарағым кеп,
Талай рет асылған ем…
Түссем-дағы махаббат әуресіне,
Еріксіз көне бергем…
…Терезеңнің ұмтылған сәулесіне,
Мен де бір көбелек ем…
Қара бие
Ауыл неге түседі жиі есіме?
Мазалаған жанымды киесі ме?..
Анам жайлы ойласам, көз алдыма
Оралады үйімнің биесі де.
Қара бие балаған қара нарға,
Еркелеуші ед кекілін тарағанда.
Ұқсайтын ед елікке құлынында
Екі көзі жаудырап қарағанда.
Ат қойғанбыз Елік деп содан-дағы,
Бала біткен ұйғарып сол маңдағы.
Жұрт қызыға қарайтын тұлғасына
Төресі еді жылқының қотандағы.
Жазда арбаға анашым жегетін ед,
Салдырмай бір қамшыны желетін ед.
Елік десең, жалт қарап, анадайдан
Бірден танып, шауып, тез келетін ед.
Әкем қайтқан, еңбекқор анам ерен,
Шөп те шапқан бойда бар шамаменен.
Пішеніміз таусылып бірде қыста,
Сабан іздеп шықтық біз шанаменен.
Сабан таптық қар басқан дала кезіп.
(Онда менің кішкентай бала кезім).
Мен әперіп сабанды айырменен,
Шана үстінде жайып тұр анам өзі.
Бір мезетте бие үркіп әлденеден,
Сүйрей тартты шананы бар пәрменмен.
Анам байғұс абайсыз құлап түсіп,
Жәрдем бере ұмтылдым жан дәрмен мен.
Естен танып сәл уақыт анам жатты,
Зәрем ұшып, сілкінді санам қатты.
Қамшыны ала жүгірдім Елікке мен,
«Көрсетейін мен саған, арам қатқыр!»
Бүлдіргенін Елігім сезіп тұрды,
Оны маған кінәлі көзі ұқтырды.
Қолым батпай ұруға қамшыменен,
Ұрсып алдым ұялған «сезіктімді».
Сол сәтті мен есімнен шығармаймын,
Анам жайлы кеудемде тұрар қайғым.
Не көрмедің мен үшін, қайран шешем?!
Соны ойласам, морт етіп сынардаймын…
Анам өтті өмірден қызық көрмей,
Бұл тірліктің мәуелі күзін көрмей.
Елік те жоқ бүгінде ауылымда,
Кетпеуші едім келгенде жүзін көрмей.
Көкіректе кетеді-ау кей арманым:
Туыстарға: «Соймаңдар!» дей алмадым…
… «Қара бие еті ғой…» дегенде әпкем,
Бір түйір де дәм татып, жей алмадым…
Әулие тұту керек…
Ауылым, аянышты халің маған,
Тоз-тозың шығып, сорың қалыңдаған.
Көшкен үй жұрты жатыр үңірейіп,
Жаңадан бірде-бір үй салынбаған.
Кешегі аққу-қазы қаңқылдаған,
Көлің де қалмапты ғой сарқылмаған.
Қыран құс көзден ғайып болып мүлдем,
Көгіңде кілең қарға қарқылдаған…
Қайда елдің арқа тұтқан ағалары –
Қараған жұрт қызыға жағалары?
Жыртылып, жұлым-жұлым болғаннан соң
Бүгінде қалмаған-ау бағалары…
Қайда елдің өркеуделі жігіттері –
Қол созған ай-жұлдызға үміттері?
Тасжүрек тағдыр деген палуанның
Алдында бәрі тізе бүгіп пе еді?..
«Отан не деп сұрайсың, ботам, менен,
Ойлансаң, осы ауылың ғой Отан деген!»
Әкемнің осы сөзі ойға оралып,
Мұздап бір кетті менің жотам неден?..
Не жетер ақ қайыңды далама кең?
Құмарым қанша көрсем, қана ма екен?
…Ауылдан ағайынның бәрі кетіп,
Орнында зират қана қала ма екен?..
Кім тежер мынау өмір доңғалағын?!
Көрерсің кімнен бақ-құс қонбағанын?!.
…Әулие тұту керек осы ауылдың
Жұртында көшпей қалған соңғы адамын!
