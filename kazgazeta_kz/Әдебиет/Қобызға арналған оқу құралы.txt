Алматыда қобызшыларға арналған «KOBYZBOOK» атты электронды оқу құра­лының тұсаукесері өтті
«ҚР Тұңғыш Президенті – Елбасы қорының» қолдауы­мен жүзеге асқан тұңғыш инновациялық жобаның авторы – Т.Жүргенов атындағы Қазақ ұлттық өнер академиясы «Дәстүрлі музыкалық өнер» кафедрасының оқытушысы, Халықаралық және Республикалық байқаулардың лауреаты, қобызшы Мақсат Медеубек.
Қазақтың музыка өнерінде қобыз аспабы айрықша орын алатыны белгілі
Ғасырлар қойнауынан халықтың рухы мен болмысымен бірге қасиет дарыған бұл аспапта орындалатын күйлер аңыздармен астасып бүгінгі күнге жетті
Қазіргі таңда арнайы оқу орын­дарында ғана санаулы сазгердің енші­сіне бұйырған бұл жәдігеріміз бұдан былай жаңа технологиялардың көмегімен қазақ және ағылшын тілдерінде әлемге танылмақ

«KOBYZBOOK» – қобызшыларға, музыкаға деген қызығушылығы бар жалпы көпшілік қауымға арналған мобильдік қосымша және веб-сайт
Аталмыш жобаның тұсаукесерінде М.Медеубек «Электрондық оқулық 11 бөлімнен тұрады және мұнда 180-нен астам қобызға арналған күйлер, олардың шығу тарихы және атақты қобызшылар туралы аудио-нұсқалар жинақталған» деп тың жобаның ерекшелігін атап өтті
Веб-сайт арқылы күй атасы Қорқыт, Ықылас, Әбікей, Нышан, Ж.Қаламбаев, Д.Мықтыбаев және басқа көрнекті күйшілеріміздің өмірімен, шығармашылығымен танысуға болады
«Kobyzbook» ұялы телефон, планшет құрылғысына жүктеп алуға ыңғайлы.
Оқу құралында қобыз тарихынан бастап қобызды ұстау, тарту жайында мол мағлұмат берілген
Қорқыт, Ықылас сынды қобыз аталарының күйлерімен қатар қобызға лайықталған домбыра күйлері, бұрын-соңды қобызда орындалмаған халық әндері енген
Сондай-ақ әр туындының нотасы, орындаушылық-әдістемелік нұсқаулар қоса берілген
Заманауи таным мен талғамға сай жасалған жоба қазақ халқының аспаптық музыка мәдениеті туралы ағылшын тіліндегі тұңғыш оқу құралы болып табылады
Мұнда жүктеу, тыңдау, қарау бәрі тегін
Цифрлы технологияның мүмкіндігін пайдаланып, үлкен ғылыми-шығармашылық ізденіс нәтижесінде дүниеге келген жобаның іске асуына ІТ-мамандар көп еңбек сіңірген
Бағдарламалаушы Қанат Ереннің айтуынша, қазақ тілінде мобильді қосымша жасау қиын емес
Яғни бұл сәтті тәжірибе осы тектес жобалардың бо­лашағы зор екенін көрсетіп отыр
Мақсат Сағатбекұлы алдағы уақытта осы бағыттағы жұ­мыстардың одан әрі жалғасатынын айтты.
Тұсаукесерде жоба авторының ұстаздары – Т.Жүргенов атындағы Қазақ ұлттық өнер академиясының оқытушылары Б.Қосбасаров, Ә.Жұмабеков, А.Жұбанов атындағы музыка мектебін басқарған П.Момынов Мақсат Медеубектің бұл бастамасы қазақ өнерін насихаттаудың жаңа әдісі екенін айтып, келешегінен зор үміт күттіретін шәкірттеріне ақжол тіледі
М.Медеубектің үлкен істі қолға алуы ұрпақтар сабақтастығының үлгісі деуге лайық
Әсіресе оқу құралының қазақ және ағылшын тілдерінде әлемдік аудиторияға шығуы ұлттық музыкамызды ғана емес, ана тіліміздің де көкжиегін кеңейтіп, мәртебесін биіктетер игі іс болмақ.
Дана Халық
