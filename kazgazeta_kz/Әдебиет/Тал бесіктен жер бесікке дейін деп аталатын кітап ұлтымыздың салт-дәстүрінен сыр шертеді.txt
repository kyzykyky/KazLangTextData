Жуырда Алматы қаласындағы №4 кітапханада қаламгер Айып Нүсіпоқасұлының «Тал бесіктен жер бесікке дейін» атты қазақтың мыңжылдық тарихи салт-дәстүрі жөніндегі жаңа кітабының тұсаукесер рәсімі өтті
Бұл мәдени шараның мақсаты жастарды атадан балаға мұра болып келе жатқан халқымыздың мыңжылдық салт-дәстүрлері мен ұлттық құндылықтарды қастерлеуге, құрмет тұтуға, тәрбиелеуге бағытталды.
Жаңа кітаптың тұсаукесер рәсімі аясында оқырмандар «Оқырманға туған оңтайлы сәт» айдары бойын­ша арнайы шақырылған ақын-жазу­шы­лармен жүздесті
Олар — белгілі ақын, Қазақстан Жазушылар одағының мүшесі, Халықаралық «Алаш» әдеби сыйлығының лауреаты Оразақын Асқар, Қытай Халық Республикасынан арнайы келген кітаптың авторы, тарих­шы-этнограф Айып Нүсіпоқасұлы,  этнограф-тарихшы Тынышбек Дайрабай, ақын, Қазақстан Жазушылар одағының мүшесі, кітаптың редакторы Ғұсман Жандыбаев, жазушы-публицист, Қазақстан Республикасы Баспа және полиграфия ісінің үздігі, «Өнер» баспасының директоры Әшірбек Көпішев, журналист, этнограф, ақын, «Алтын арқау» мәдени-этнографиялық қоғамдық бірлестігінің төрайымы, Қазақстан Республикасы Білім беру ісінің үздігі Ғалия Кайдауылқызы,  «Өнер» баспасы директорының   орынбасары Қарлығаш  Оспанова, «Балдырған» журналының бас редакторының   орынбасары Серік Үсенұлы, белгілі журналист, қоғам қайраткері – ­Жаулыбай Иманәлиев   және «Балдырған» журналының қызметкерлері
Қонақтар халқымыздың салт-дәстүрлері туралы ой-пікірлерімен бөлісті.
Жаңа кітаптың тұсаукесерін қазақ әдебиетінің майталман ақыны Оразақын Асқар  ақ батасымен ашып берді
«Тал бесіктен жер бесікке дейін» деп аталатын бұл кітап алғаш рет жеке-жеке кітапша болып, 2002 жылы Үрімші қаласындағы «Шың­жаң – жастар өрендер» баспасынан араб қарпімен жарық көрген
Бұл жолы қаламгер туындысын қайта толықтырып, оқырмандарға тұтас бір том етіп «Өнер» баспасынан мемлекеттік тапсырыс бойынша шығарды
Айып Нүсіпоқасұлы кітапты шығаруға ерекше қолдау көрсеткен «Өнер» баспасының басшысы Әшірбек Көпішевке ерекше алғысын білдірді
Әшірбек Көпішев бұл жинақ талғампаз оқырманның көңіліндегі пернені дәл басып, халқымыздың ғажайып салт-дәстүрімен, әдет-ғұрпымен таныстыратын өте құнды асыл қазына екенін атап өтті.
– Халықтық дәстүр тәрбиесін нәр алған әрбір жас ұрпақ білімді болып өсіп, өздерінің ақыл-білім кенін кітаптан іздеп, ұлт мәдениетінің рухани қайнарынан, бастау-бұлағынан сусындайды
Кітап оқу арқылы жиған білім – ғұмырлық байлық, сондықтан да бұл кітап әрбір қазақ оқырманының төрінде тұруға тиісті тарихи жәдігер деп ойлаймын, – дей келе кітап авторының иығына шапан жауып, құрмет көрсетті.
Ақын, этнограф Ғалия Қайдауыл­қызы  аталған еңбектің қазақтың салт-дәс­түрі, әдет-ғұрпы, ұлттық ойындары, халықтық тәрбиесі туралы жан-жақты мол мағлұмат беретін туынды ретіндегі құндылығын жоғары бағалады.
Шара аясында оқырмандар «Қазақ­тың салт-дәстүрлері – асыл қазына» атты электрондық этно-фольклорлық викторинаға белсене қатысып, «Өнер» баспасынан шыққан құнды кітаптарды  сыйлыққа алды
Экраннан «Қазақтың салт-дәстүрі – ұлттық ұлы құндылық» атты слайд-шоу, фотоэтюдтар көрсетіліп, «Тарихы терең талбесік» атты кітап көрмесі де ұйымдастырылды.
Бір сөзбен айтқанда, «Тал бесіктен жер бесікке дейін» кітабы – қазақ халқының руханият бұлағы деуімізге болады
Ата-бабамыздан мұра болып  келе жатқан салт-дәстүрді ұлықтайық! Ұлттық құндылықтар туралы кітаптарды оқуға деген ынтамыз бен қызығушылығымыз ешқашан тарқамасын.

Мәдина Амантаева
