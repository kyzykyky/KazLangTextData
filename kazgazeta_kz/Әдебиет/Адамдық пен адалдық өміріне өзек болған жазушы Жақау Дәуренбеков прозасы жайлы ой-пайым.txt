Сейфолла ОСПАН, Халықара­лық «Алаш» сыйлығының лауреаты, «Құрмет» орденінің иегері
Өкшемізді басып келе жатқан жас ақындар мен прозаиктерді оқығанда, таптаурын ой мен уақиға желісіне кезіксек көңіліміз біраз қобалжып, ортайып қаламыз
Ал ара-арасында бір ойламаған тұстан өзіндік сөз өрнегі, ой желісі бар шырайлы шығармаларына тап болсақ, өз-өзіңнен марқайып өзің жазғандай қомпиып қалатынымыз тағы бар
Расында да, қазіргі қазақ прозасының, әсіресе өзіміздің өкшемізді басып келе жатқандар қатарында еңбектері біраз ауыз толтырып айтуға тұрарлық інілеріміз баршылық екен

Солардың бірі, қашан көрсең бір өзіне ғана тән жеңіл әзіл-қалжыңы бар Жақау Дәуренбеков ініміз
Былай сырттай осы ініміздің шығармашылық қалпына қарап, қолына түскен сонау қатардағы редактор кезіндегі туындыларымызға қойған талап-тілегіне қарап, тал бойын­да бір әділеттіліктің ізгілікті қасиеті жатқандай сезінетін едік
Енді, міне, бұл жігіттің өз шығармаларына да әділ пікір айтудың жөні туғандай

Иә, өз салаңдағы соныңнан ерген дарындардың лайым биіктен көрінгенін қалайтынымыз ақиқат
Оған оның тума туындылары жауап беріп жатса, әрине
Осыған орай басқасын қайдам, өзімнің қолыма түскен екі кітабындағы бірсыпыра дүниелерін оқып көріп едім, өзімді еріксіз тартқанына куә болдым
Бұл жинақтардың бірі, бір кездегі автордың жасөспірімдерге арналған жабық конкур­сы­ның жүлдегері атан­дырған «Күн ұясы» пове­сімен бірге, «Алақай атты балақай», «Қызғыш құстың мекені» шығармалары енген осы аттас кітабы
Ал екіншісі «Бір нәзік сәуле» атты әңгімелері мен повестер жинағы еді
Жинаққа енген қай шығармасын алсақ та өз оқырмандарын дән разы етіп жүрген жазушы еңбегінің шоқтығы биік шолпан жұлдыздай әсер еткенін жасыра алмаймыз
Шоқтығы биіктігі әрбір әңгіме, повестерінің айтары мол, жасандылығы жоқ, тілінің шұрайлылығы мен шығарма тіліндегі тартымдылық қазіргі өмірдің қасіреті мен қуанышы қат-қабат өрген көрінісі беретін
Менің бір таңғалғаным, жазушы жанының нәзік сезімі, сол нәзік сезімнен жол алған жұпар самал сияқты ақырын соғатын өмір желі, сондай-ақ әдемі де әсем уытты да қуатты тегеурін мен жазушы ойының шашаусыз шығуы еді
Мен бұл жазушының әңгіме-повестер өзегінен үш түрлі аса шеберлікпен жасалған қуат көзін көрдім

Оның біріншісі, әр әңгіме, не повестің өне бойында артық-кем сөйлемнің немесе ой жүйесіндегі сәл-пәл болса да кездесетін әттеген-айын байқай алмадым.
Екіншісі, әр шығармасындағы, тек Жақаудың өзіне тән қасиет деуге болады, үнемі қарапайым ғана басталатын туындыларының табиғатпен астасып көркем өріліп келіп, өзінің өн бойындағы өкініші мен шүкірлігін шымыр алып шығатын қас шеберлігі кімді де болса ырза етпеске шарасы жоқ
Табиғатпен астасып ақырын басталып, әр шығармасының тоқ етерінде тосын түйінмен аяқтап отыратындығы ғажап
Бұл жазушының өзіндік, тек қана өзіндік қасиеті десе де болғандай
Бұл жерде біз қай жазушы болмасын өз сезімін тербеп, ой-жүйесін толқытып шығарған әрбір шығармасының тал бойына шық жуытпай сылап-сипап оқырман сарабына жіберетінін есте ұстайық
Соны сезіндіре білуі де жаныңа жылу құяды ғой
Жазушының осы бір қасиеті көбімізде жетіспей жататыны тағы бар
Демек, жазушы өнегелілігі деп осындай жеке-дара қасиеттерді айтса керек.Үшіншісі, шығарма бойындағы ерекше уыттылықтың қуаты
Олай дейтініміз, жазушы шығармасындағы айтар ойдың бәрі айдарынан жел ескен қуаныш емес, әрқашанда өмірдің өзекті өксігіндей өртендіріп барып, өрт сөндіргендей басылып отыратын оқиғаларының өзектілігінде
Жазушыда өмірдің өзінде тосын кездесіп отыратын қасіретнаманың уытты шоғы қарып өткенше, соған сол кейіпкерін дайын­дайтын қасиеті тағы бар
Яғни өкініштің өртінде бірден лап етіп өшпей, өзіңді үнемі өкшелеп жүретін шерлі тағдырды шідерлеген қалыпта емес, шеменденген жарыққа тәнті ғып қоятынын қайтерсің
Қарап тұрсақ қанша кең дегенмен мына жарық дүниенің өзі де шеңберлі ғой
Осы бір тұспалды жазушы ініміз әрқашан темекінің дөңгелеп ұшатын сақиналы түтініндей ой­натып-ақ отырады
Сол сақиналы түтін болып елестейтін өмірдің күңгірт жағы үнемі жазушы шығармашылығындағы ерек­шелікті білдіреді
Әрине, бұл нұсқаның балаларға арналған «Күн ұясы», «Алақай атты балақай», «Қызғыш құстың мекені» сияқты повестерінде, балалық ойдың бауырына өмірдің улы зәрін төккісі келме­ген­діктен болар тура қолданбағанмен алыстан орағытып келетін тұспалдарды жас кейіпкерлердің көкірегіне лайықтап жылт етпе қуаныш пен реніштің ауқымында жиі көрсетеді
Бірақ мұның да бір тіні барып, өмір­дің өз жүйесіндегі өзекті арқауға ұласып отырады.
Қысқасы, жазушы адам тағды­рында жиі-жиі ұшырасып отыратын жайларды, өзінше жаңғыртып, жаңалықтан бетер жандандырып, жаныңа жақын тұтқызып жібереді
Мысалы, жазушының «Мұңайып батқан кеш» әңгімесін алайық
Осы бір шағын әңгімеде, ауылдық жерге барған мұғалима қыздың жаңа заманға лайық өзіндік талап-тілегі баяндалады
Сол талап-тілектің өңіріндегі ақылдылық парасаты мен аяныштылық қағидасы төңірегі қамтылады
Былай алып қарағанда, онша алып-жұлып бара жаткан ештеңе жоқ сияқты, бірақ, осы мұғалиманың өз тағдырындай күйде осы ауылға келіп, өзінің ұрпағын тастап, түрлі себептермен қалаға қайта кеткен мұғалиманың баласымен арасындағы өксікті, жанашырлық жібін қандай тамаша көркем кейіпте ашып берген жазушы
Сол мұғалима мен мектепті бәленбай жыл басқарған, бүгіндері тозығы жеткен тәрбиесінін тұманды сілемімен жаңа заманды жаңартқысы келетін басшы арасындағы жайсыздық, өмірдің өз көрінісін айқара беріп отырады
Демек, бұл ішкі мазмұнын қайтсем де өз мамандығымның өне­гесінен өріп шығарам деген жас маманның өресіндегі тегеу­рін­ділік тұсауы еді
Бұл да біз әлгінде айтып өткен сақиналы түтіннің бір парасы.
Немесе біз «Тағдыр» әңгімесін ала­й­ық­шы
Мұнда да біз сол қарапайым ғана бірде баяндау, бірде іс әрекетімен бір-біріне кереғар екі жолдың арасындағы тірліктің шаруасына куә боламыз
Бірі жастайынан елден кетіп, үнемі үлкен қызметтерде жүріп, ағайын-туған деген сезімнен ада болған шал мен енді бірі ауылдан іргесін үзбеген қағілез шалдың тағдырлары
Мұны жазушы тапқырлығы немесе жазушы аңғарымпаздығы десе де болғандай
Бұл әңгіменің арқауындағы екі қарияның бірін-бірі қанша жерден ұнатпаса да, екінші жағынан бір-бірінен онша алшақ кете алмайтындығын тамаша көрсеткен.
Тағы бір әңгімесі «Елес», «Өмірсерік» атты екі шағын тағдырдан тұратын «Жарық дүние» атты туындысы
Бұл әңгіменің негізгі арқауы қазіргі қыз балаларымыздың басында жиі кездесетін жайға құрылған
Әсіресе, «Елестің» жазылу формасы бөлекше
Мұндағы табиғат көрінісі, өкінішпен у жұтқан болашақ ананың тұтас өмірі тереңнен тартылған
Сыры мен сабақталуы шымыр да әсерлі
Осы шағын әңгіменің өн бойы толған толғаныс
Толғаныстың толымды нұсқасы сияқты, өксігі мол жырмен төгіліп жатады
Жалпы жазушының қай шығармасында да поэзияға бергісіз толғаудың тұнық та тұңғиық ортасынан шыға келетініміз қызық
Қызық дегенде анау-мынау ойыншық қызық емес, ойлантып өзегіңді өртей отырып өзіңді жұбатып шығаратын қызық
Яғни өмір талқысындағы азапты бастан-аяқ «Елес­пен» бере отырып, есіңді алып емдейтін құбылысты ұстаныпты жазушы
Мұнда да сол жазушымыз тағдыр­дың тәлкегіне салған кейіпкерінің тартар азабын жайма-шуақтық бесігінде әлди­летіп әкеліп, тағы да маңдайынан сипап жұбатқандай өз еркіне жібере салады
Осы кезде оқырман сен де сөз бен ой сиқырының арбауына түсіп алданып барып ойға шым батқаныңды білмей де қалатының тағы ғажап
Шындығында, ғажап емес нағыз азапты өмірдің үмітін үкі­лей ­қайыруы өзгеше құбылыс
Бұл жазушы же­тістігінң шырқау биігі десе болғандай қағида.
Жалпы жазушы шығармашылы­ғын­дағы әрбір туынды қадау-қадау биіктіктің нық тірегіндей қуатты танытатындығында
Ал мына «Жарық дүние» мен «Тағдыр» әңгімелері классикалық формадағы туынды екендігі талассыз деп білем
Әрине, біз бұл жерде жазушының әңгімелері төңірегіндегі ойымызды ортаға салдық
Соның өзінде түйдек-түйдек бейнелі сөз бен сөйлемнің ордалы ағысына әлдиленіп шыққандығымызды тағы да жасыра алмаймыз
«Жұмбақ сыр емес, жүрегінен жүзіп шығып жайыла түскен мұң секілді», «Қыстығып, құса жасты көмейіне іркіп ішінен тұнған талығушылықтан пайда болған ықылық секілді, екі иығы бүлк-бүлк етеді», «Айтпап па ем ертерек барып құтыл деп? Өзіңе де обал жоқ, айтқан тілді алмаған?» деп сыпылдаған құрбысы, сүрме қасын бір серпіп тастап, езуіне мысқыл моншағын ілген еріндерін жымқырып, жылмия қарайды» деген сияқты әңгімеге араласқан әр кейіпкердің өз табиғатын айнытпай салатын суретті сөз бен сөйлем жүйесі жазушының жан шуағы іспеттес.
Ал бірінен бірі өткен «Күн ұясы», «Алақай есімді балақай», «Қызғыш құстың мекені», «Соңғы вагон», «Бір нәзік сәуле» повестеріндегі жазушының айтар ойы әдемі өріліп келіп, өмір толғаныстарының мектеп өңірінде, одан тысқары өңірде, өз өркенін жайып, өрнекті тілдің өресін жазбайды, тоқиды; айтпайды, жан сезіміңді тебірентіп толқытады
Әдемі балалық қиял сені сол балалық ой жүйеңмен тұтастандыра келіп, өзіңнің тіпті ересектігіңді де ұмыттырып әлдилейді
Мұнда ащы мысқыл менмұндалап тұрмайды, тал бойыңа жәйбарақат күнделікті өміріңмен сіңеді
Сөйлем өрнектері сол баяғы жұтындырған жұмсақ қалыпта
Ой жүйелері сол бір өзіне лайық өресінде сіңімді қалпын сақтаған шама-шарқы жұғымдылығын ақтап оқырманын алға тартып отырады
Мұнда ащы запыранды тұрмыс адамдар арасындағы қарапайым қағытпалармен әсемделіп, безендіріліп отырады
Тіпті жазушы шеберлігі елден естіген халық даналығын да кейіпкерлерінің аузына табиғи салып, өзінің жүйелі ойының орамына тұздықтатып отыратыны да бар
Мысалы, біз мына сөйлемін алып көрейік «Күн ұясынан»: «Тоғай ішінде келе жатып, кейде тоқтатып қойып, қайсыбір шөпті, бұта желегін көрсетіп: «Мынаны танып ал» деп оның қасиетін түсіндіріп тәптіштейтін
«Қалақайдың жапырағы сырқырауды басады
Сасық шөптің қайнатпасы демікпеге дауа
Қызыл мияны ішсең жөтел басылады
Қаз отын шайнасаң тіс ауруы сап болады» деп ұзақ әңгімелеп қызып кететінін байқамай қалатыны да бар» дейді бір кейіпкері
Мұндай танымдық жайлар осы повестің өңірінде жеткілікті
Онда тек дәрілік шөп төңірегінде ғана емес, сонымен қатар адамдар арасындағы жайларда да, мысалы, «Бір нәзік сәуле» повесіндегі Седу етікшінің бүкіл жаратылысы ойлантқан, Көкінтайдың мектепте еркін тақырыпқа жазылған соны шығармасы қандай тамаша
Жазушының бір ғана шығарма жазу төңірегіндегі алған уақиғаны өрбітуі өз-өзінен өмірмен ұласа келіп адам жанын қатты тебірентеді
Қандай сәтті қайырым етіп алған десеңізші.
«Тамшы ұшында жылт еткен нәзік сәуле кең класс ішін жарқырата шуаққа бөлеп тұрған көл-көсір күн нұрының ішіне мүлде бай­қалмады» деген сияқты әр сөйлемі бүкіл өмірдің өз көрінісіндей құбылысқа әр беріп мазмұнды шығатынын қайтерсің.
Әңгімелері повеске бергісіз, повестері романға бергісіз мұндай жазушының жан-сезім өресі әрқашанда өз қабілет-қары­мының көркем шамасын үнемі тап басады
Бұл жазушыға біткен үлкен қасиет
Және шығармалараның әрқайсысы сахна жүзінде, тіпті қала берді, кино лентасына сұранып тұрғандай сырбаздық та жетіп-артылады.
Айта берсе Жақау ініміздің шығарма­шы­лық төңірегіндегі табысы құдайға шүкір бір басына жетерлік
Біз бүгінгі шағын мақаламызда оның бәрін толық қамти алмайтынымыз анық
Бірақ ініміздің осынша табыспен жазушылық төңірегін өзінше әшекейлеген жан дүниесіне деген ырзалығымызды білдіруді өзімізге парыз деп санадық
Біз ініміз дегенмен, өзінің үлкен танымымен әр шығармасының айтар ойын нық шегедей қадап берген еңбегі, елдегі болсын, қаладағы болсын оқырмандарына етене боп сіңіп кеткені және де әлі талай толымды тамаша шығармаларымен өз оқырмандарын қуанта беретініне сенімдімін.
Осы жерде айта кетер оның тағы бір туындысы бар
Ол – «Ойдауа» атты ойтолғамдар томдығы
Бұл тұтастай жазушының биік өресі мен парасатты пайымының салмағын сан қырынан танытатын салауатты да салиқалы ой жүйесін көрсетсе керек
Сонымен қатар бүгінгі таңдағы проблемалық мәселелерге еркіндей еніп, өзінің көзімен көріп, көкірегіне түйген жайлардың бәрін құр босқа құрғақ тізбектемей, оның бүгінгі заманауи ырғаққа үн қосуын талап ете отырып, қысқа-нұсқа түйіндеп беруі де таза көзі ашық адамның парасаттылығын паш етері ақиқат
Өмірдің бүгінгі ой шындығына бой ұрсақ, мұндай өз ойын түйіндей айту мәнері де ақырындап етек алып келе жатқан сияқты
Бірақ оған біз қуанбасақ ренжімейміз, өйткені бұл тек оқыған сауаттылардың арасындағы биік парасаттылықты білдірсе керек
Тек бір әттегене-айы болмаса
Онысы ой жүйесінің кейде шолақ кесіліп, кейде түсініксіздікке ұрынып, кейде сөйлем құрылыстарының өз дәрежесінде айтылмау салдарынан әлсіреп жатқандары ой өресіне онша мән бере қоймайды
Сол жағы болмаса, біреудің байқағанын, енді біреулердің байқамай жататыны тағы бар
Ал егер бәрі бірдей ойдағыдай болып жатса оған құба-құп қой
Қайта бірін-бірі толықтырып, байытып жатса оған айтар дауымыз жоқ
Осы жағынан келгенде де біздің Жақаудың айтар ой түйіндері жан-жақты жетілген парасаттылықты паш етеді
Сөзіміз дәлелді болу үшін бірнеше мысал да келтіре кетейік:
«Ұлылық деп жүргеніміз табиғатты қайта­лаушылық, соған ұқсауға тырысушы­лық қана
Айталық, суретшінің ұлылығы оның кенебіндегі бояудың жандылығына (ағаш, жапырақ, тау, бұлт, күн сәулесі…), ондағы нағыз өмір тынысының соға білуінде десек, табиғат одан әлдеқайда құдіреттірек емес пе? Әлгі суретшінің жанды деген кенебіндегі жапырақтағы өмір тынысы, табиғатты өз көзімізбен көргендегідей әсер бере алмасы айдай анық нәрсе
Табиғатта жапырақтың нағыз бояуын, оның желмен тербеліп сыбдыр салуының өзінен ләззат алуға болады
Демек, талант, ұлылық осы әсерді жеткізе білудегі белгілі бір дәрежеде қайталаушылық, елестетушілік боп шығады
Ол табиғаттың өзінен асып түсе алмайды әсте
Ұлылық дегеніміз – табиғат».
Бұған не дейміз
Шындығында да солай ғой
Оны елдің бәрі де біледі
Бірақ байқай бермесе керек
Тіпті әр-бірден соң байқаған күннің өзінде де соны қағаз бетіне түсіру ешкімнің ойына да келмес еді
Осыны табиғат біздің Жақаудың ойына түсіргені ұтып тұр
Жалпы адамзат пәлсапасы да, яғни ой-жүйесі де сонау әлімсақтан бермен қарай қарапайымдылықпен құдіреттенеді ғой
Олай болса біздің Жақау ініміздің осы бір ұтымды ой-жүйесінің тартымдылығы да өз бойында тұр деуге әбден болады.
Болмаса келесі бір екі көрініске мән қойып көрейік
Бұл екеуі де бүгінгі күннің көрінісі
Жалпы Жақаудың сөз саптауында жайбарақат салыстыра отырып, өзінің ойын жеткізу шеберлігі де баршылық
Мұның да бір жағы қарапайым болғанмен, екінші жағы қоғамның қазіргі замандағы көрінісін сол қалпында бере салуы арқылы, өзінің айтар ойын жеріне жеткізе беретіндігі де өз оқырманын жайбарақат қалдырмайды
Мысалы, өзінің Ана тілін қадірлеу жайындағы айтар ойы былай боп шыққан: «Өзін өзге жұртқа таныту мақсатында әрі ұдайы қалың қауымның назарында жүргісі келетін фирмалар, банктер, корпорациялар, мекемелер болмысы әншейін болғанмен, бояуы қанық, безендірілуі, дизайны көркем түрлі-түсті плакаттар мен күнтізбелер, күнпарақтар шығарып жатады
Кез келген мекемелер мен кеңселерге бара қалсаңыз көрнекті тұстарда, қабырғаларда жарқ етіп жанар жаулар ондай плакаттар да, күнпарақтар да көзге бірден шалынады
Атымызға көзі үйреніп, көңілі қаныға берсін дегендегісі
Санамызға олардың аты да, заты да осылай сіңіп жатыр.
Ойға қалдырар осы көріністен кейін оянған бір тілек: «Қазақ тілінің қауқары шамалы, қарымы қысқа, мәртебесі әлсіз деп шырылдағалы біраз жылдың жүзі болды
Қазақ тілінің кеңселер төріндегі осындай насихаты неге жоқ? Ана тілің – арың бұл!» дейтін тіліміздің қадір-қасиетін, құдіреті мен киесін ұрпаққа күнде ұлағаттай жеткізетін, айтып тұратын, патриоттық рухта намысқа шақырар түрлі мазмұндағы айшықты әсем плакаттарды кеңсе бөлмелерінен, қоғамдық орындардың қабырғаларынан неге көр­мейміз? Неге ұтымды пайдаланбасқа?» Бұдан артық не деуге болады
Жазушы Жақау осы ойын ел жеңіл оқысын дегендей ой ұғымын жұп-жұмыр ғып жазғанмен соған назар аударып жатқан түрлі саладағы мекеме басшылары да жоқ-ау деймін
Егер оқыған болса, әрбір зерделі басшылардың ойға қалып, өздерінің Ана тілдеріне деген ықыласы оянып, оны дереу қолға алар еді.
Ал енді біз сол мекемелер жайлы екінші бір көріністі тамашалайық
Мұнда да сол көрініс
Бұл жерде енді құзырлы мекеменің бір басшысының қабылдау бөлмесіндегі әттеген-айы
Жазушы көрген жайды ешқандай да қоспасыз бере салған
Былай алып қарағанда боямасыз өмір
Тұрған бойы пәлсапа, бұған не дерсің
Дәл осы жерден қоғамның қаншалықты дәрежеде өскендігін немесе өшкендігін, табыстылығын немесе намыстылығын, ақиқатын немесе жалғандығын қысқасы, адамға заман берген өмірге тән өксік пен өрекпіген дүниенің тұтас жаратылыс қалпын алдыңа келтіруге болады
Болмаса өзің де оқып көрші:
«Құзырлы мекемелерге бара қалдың екен
Алдыңнан әуелі атанжілік атпал күзетшілер шыға келеді
Бар өмірбаяныңды айтып, өйтіп-бүйтіп әрең ішке өтесің
Қаптаған есіктерге қарағыштап жүріп қабылдау бөлмесіне де жетесің
Асу белден өткендей деміңді енді баса бергенде бет-жүзіңе жақтырмай қараған хатшы зірк ете қалады
Жөн сұрамастан-ақ: «Бастық қабылдамайды!» дейді
Іште болса мүмкін қабылдар дегеніңе де қарамайды
«Адам бар!» дейді
Үміттеніп отыра бересің
Іште адам бар ма, жоқ па, құдайым білсін
Біреулер емін-еркін кіріп-шығып жатады, біреулер келе тікесінен кіріп кетіп жатады
Шыдайсың, күтіп отыра бересің
Телефон да безек қағып бастықты сұрап жатады
Хатшы қыз: «Сіз кімсіз?» деп анықтап алады да: «Бастық жоқ!» деп зірк ете қалады
Естіп отырған сенен ұялу деген жоқ
Ол аздай енді біріне: «Парламентке кеткен» дей салады
Үшіншісіне: «Министрлер кабинетіне кеткен, бүгін болмайды», – дей салады.
Бәріне өзің куә болып, көзің бақырайып отыра бересің амалсыз
Отырып-отырып осылай өтірікке тойып, кіре алмай қайтып келе жатқанда көңілің біртүрлі болады екен
«Ойпырмай, қысылып-қымсыну жоқ, ұят деген ұмыт болған-ау, бұл күнде
Елдің бәрі үмітпен қарайтын үлкен мекемелерде осындай, басқаларға не жорық?».
Ойымызды күдік кимелей түседі: «Қа­былдау бөлмесіндегі қып-қызыл өтірік­терден бастықтар да бейхабар бола қоймас.
Сірә, осының үнсіз дирижерлері олардың өздері боп жүрмесін?..».
Жаның өз-өзінен жаурап күйзеледі одан алыста жүрсең де
Ондай мекемелерге барғың да келмейді
Барсаң жарты өміріңді одан сайын жарымжан ғып қайтуың мүмкін
Бұдан кейін әп-әдемі адамға алаяқ болуы да түк емес пе деп ойлайсың
Ал алаяқ болсаң өмірдің не қызығы бар
Одан әрі адал адамға өмір сүрудің өзі дозақ қой
Сол дозағың осы емес пе
Ал ойланту жазушы парызы болса керек.
Қысқасы, Жақаудың осы «Ойдауасында» айтылмаған ой қалмаған сияқты
Бірақ бұл қанша айтқанмен бір-ақ адамның ой-жүйесі
Бұл жазушының әрбір ой түйіндерін оқып отырып, құдды бір өзің айтқандай жаның жай тауып отырады
Бұған кітаптың қай бетін ашсаң да куә боласың
Біз мінекей 15-ші бетті ашып қалып ек, мынадай ой түйіндер келді: «Бюрократ сөзден сағыз, қағаздан уағыз жасайтын «кәсіпкер»
Немесе «Ұлы Абайға жүгінген кезде ойың жүгеннен босағандай болады»
Болмаса «Күлесің бе, жылайсың ба? Кейде төрге таласқандар емес, кездейсоқ адасқандар шығып кетеді»
Байқап тұрсақ, қысқа да нұсқа осы үш сөйлемнің айтарының өзі сені ұшпаққа жеткізбесе де жан жараңды ұшықтап беретініңде сөз жоқ
Нағыз «Ойдауа» десе ойдауа
Осыған қарап отырып-ақ жазушы Жақау ініміздің өнегелі де ұлағатты еңбегі мен өзі ғұмыр кешіп жатқан өмірге деген өз таным пәлсапасына куә боламыз да жанымыз сүйсінеді.
Мезгілді баспасөзде тұғырлы тұлғалар Қасым-Жомарт Тоқаев, Иманғали Тасмағамбетов туралы портрет-эсселер, сондай-ақ қаламгерлер тұғырлы тұлғалар: Ғабиден Мұстафин, Қадыр Мырза Әлі, Үмбетбай Уайдин, Сейдахмет Бердіқұлов, Оразбек Сәрсенбаев, Нұрмахан Оразбеков, Баққожа Мұқай, Сағат Әшімбаев, Қуанышбай Құрманғалиев, Құрманғазы Мұстафин, Сейітқазы Досымов, Жанат Елшібеков, Ырым Кененбай, Мағира Қожахметова, Қайсар Әлім, Жанболат Аупбаев, Дархан Мыңбай, Шәмшидин Пәттеев, Самат Ибраимдар туралы жазылған әдеби эсселер рухани дүниеге қосылған, жазылу ерекшелігі мен эстетикалық ұстаным стилі бір-біріне ұқсамайтын сырлы да сырбаз әспеттелген шырайлы дүниелер
Енді бұл бөлек әңгіменің тақырыбы дей түрайық.
Мен Жақаудың қоғамдағы,оның біздің руханиятымыздың шебіндегі шабытты да табысты еңбегін атап өту ләзім деп білемін.Ол басқарған елімізге белгілі,қазақ тілінің өркендеуіне, өрлеуіне барынша шапағатын тигізіп қана емес, тікелей ұлағатты үлес қосып келе жатқан «Ана тілі» баспасына, міне, биыл жиырма бес жыл толады.Тәуелсіздігіміздің құрдасы,сонау азаттығымыздың таңы атып, көк туымыз желбіреген жылы үкіметтің арнайы қаулысымен құрылып, алдына абыройлы да ардақты міндет ана тілімізді қазақ тілін өркендетіп,мемлекеттік тілдің өрісі кеңейуі үшін қазақ тіліне қатысты кітаптарды көптеп шығару мақсаты қойылған баспа ісін басқарудағы еңбегі елеулі десек те болар
Мыңдаған тілашарлар мен сөздіктер шығарып, қазақ әдебиетінің сан алуан тақы­рыптағы әдебиеттерін шығаруда баспаның игі мұраты мен ұлы идеясын мықтап ұстап біліктілікпен өркендете білген Жақауды басшы ретінде де,майталман баспагер деп те ел жақсы біледі
Іскер де идеясы молдығының арқасында «Ана тілі» ұжымы іргелі баспа боп қалыптасты.
Ол бұл мерейтойлық мерейлі асу – абыройға тындырымды тазалығымен жетті
Ол авторларды қастерлей де, құрметтей де біледі.Авторларға кітап шығару ісі жеңіл-желпі көрінгенімен қолжазбаны иін қандырып барып қалыптау шырғалаңын басынан өткерген, қиындығын мойнымен көтерген ғана біледі
Осы қиындықтың қия жолына өзінің адалдығын тоса білген жан деп білемін
Осы қалып, кісілік қасиет, парасаттылық әсіресе баспагерлік жолында жан-жақты қырынан жарқын көрінеді
Оның іскерлігі өз алдында, ыждағаттылығы дәйім жарасымды.Бәрін байсалдылықпен, әділдікпен шешуді мақсат тұтады
Адами әділдігі мен кәсіби принципшілдігін қатарластарының бәрі жақсы біледі, сонысын мойындап бағалайды да.
Менің біліп көз жеткізгенім
Адамдық пен адалдықты ұстаным еткен ол өмірге тазалықпен қарайды, өмірді қанағатпен қабылдайды,әділдікпен бағалайды.Мен оның жанына жарасымды тағдырымен табысқан,қаламымен қабысқан осы қасиеті үшін құрметтеймін.
