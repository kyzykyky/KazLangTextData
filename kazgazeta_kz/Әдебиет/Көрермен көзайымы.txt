Осыдан бір жыл бұрын  қазақтың өнері мен мәдениеті, білімі мен  ғылымы бір арнада тоғысып, «Білім және Мәдениет» арнасы болып еліміздің ақпарат кеңістігінде өз жұмысын бастады
Бүгінде ол Қазақстанның ақпараттық кеңістігіндегі ең танымал арналардың бірі десек, артық айтқандық емес.
«Білім және Мәдениет» – жанр­лық телеарна
Сол себепті әзірге оған бәсекелес арна жоқ
Мәде­ниетті ұлтымыздың рухани құн­ды­лықтарының айнасы деп қа­рас­тырсақ, сол құндылықтар туралы сөз қозғаудағы мақсат та – қа­зақты тану және қазақты таныту екені белгілі.
Біздің тарихымыз бен мәдение­ті­міздің шежіресі сонау ғұндар, сақтар заманынан бастау алатыны анық
Демек, ежелгі замандардан жалғасып келе жатқан өркениетті бүгінгі уақыт тұрғысынан көрсете білу – асыл парыз.
…Ұлы даланы қобыздың қоңыр үніне бөлеген Қорқыт, дауылпаз күйші Құрманғазы, шертпе күйдің шебері Тәттімбеттен қалған ұлы туындылар бір ғана ұлттың емес, сонымен қатар дүниежүзінің де мәдени жауһарлары екені сөзсіз
Олай болса, «Білім және Мәдениет» арнасы ұлттық рухты сазбен, сөзбен, бимен танытудың ұлы дәстүрін бүгін төрткүл дүниеге техниканың заманауи әдістерімен таратып, насихаттап отыр
Ел мұрасын әспеттеп, оны келешек ұрпақтарға жеткізуді көздейтін «Білім және Мәде­ниет» арнасы бүгінде халықтық арнаға айналды деп айтуымызға болады.
Мысалы, «Кітапхана» бағдар­ла­масы өз еліміздің ғана емес, Моңғолия мен Қытайда тұ­ратын қазақ көрермендерінің қы­зығу­шылығын оятып қана қоймай, олардың сұрауы бойынша кітап болып басылып шықты
Онда 130-дай қаламгердің еңбектері талданып, бағдарламаға қатысқан 250-ден аса ақын-жазушы өз пікірін білдірген болатын
Хабардың кітап болып жарық көруін еліміздің мәдени-рухани кеңістігіндегі үлкен жетістік дер едік.
Иә, халқымыздың әдебиеті мен мәдениетіне, өнері мен өрке­ниетіне үлес қосқан тұлғалар өне­гесі «Кітапхана», «Қыл қалам», «Ғажайып туынды», «Үкілі домбыра» бағ­дарламалары арқылы насихат­талса, алыстаған сайын биіктей түсетін ұлттық құндылықтар «Архео­логия
Бабалар мұрасы», «Атакәсіп», «Асыл сөз» атты хабарларында көрініс тауып келеді.
«Легенды и мифы Оперного», «Ақсарай» бағдарламалары өнер тарландары ғұмырынан сыр шертеді
Ал «Ғылыми кеңес», «Өнертапқыш» «Мен – фотографпын» бағдарламасы бүгінгі білім мен ғылым, өнердің заманауи бағыттары жайлы қызықты да тартымды мағлұматтарымен көрерменнің көзайымына айналып отыр
Бүгінгі таңда «Білім және Мәдениет» арнасы еліміздің медиа нарығында бірегей мәдени-ақпараттық кеңістік құра отырып, адами құндылықтарды насихаттауда, көрерменнің эстетикалық талғамын қалыптастыру жолында білімді игерудің жаңа жобаларын ұсынып келеді.
Эфирге шыққанына бір жыл болған арна үшін бүгінгі жеткен жетістіктердің өзі аз емес
Дегенмен, мәдениетіміздің тек-тамырын, оның әлемдік өркениеттің дамуына қосқан зор үлесін көрсету мақсатында жасалған бағдарламалар қатары әлі де көбірек бола түскені жөн
Қалай десек те, біткен іске сыншы көп
Арнаның өрісін кеңейтіп, маз­мұнын тереңдетуге мәдениет саласында жүрген әрбір адам өз үлесін қосып жатса, құба-құп
Биыл 1 жасқа келетін, халық тағдырының кешегісіне үңіліп, бүгінгісін ба­ғамдап, ертеңгі өміріне мол рухани мұ­рағат қалдыруды көздейтін «Білім және Мәдениет» арнасының табыс­тары мен жетістіктеріне әрқашанда тілектеспіз.
Ақан Әбдуәлі,
Қазақстан Республикасының еңбек сіңірген
қайраткері, әнші
