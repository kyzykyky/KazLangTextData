Кеше Қазақстан Жазушылар одағының Әдебиетшілер үйінде «Тағзым» клубының ұйымдастыруымен қазақтың көрнекті қаламгері, Мемлекеттік сыйлықтың иегері, Қазақстанның халық жазушысы Тахауи Ахтановты еске алуға арналған «Шырағың сөнбесін» атты әдеби-сазды кеш өтті
Кешке белгілі қоғам және мәдениет қайраткерлері, ақын-жазушылар, жоғары оқу орындарының ұстаздары мен студенттері қатысты.
Тахауи Ахтанов қазақ прозасындағы шоқтығы биік тұлғаларымыздың бірегейі
Өмірбаяны туралы қысқаша сыр шертетін болсақ, қаламгер Ақтөбе облысының Шалқар ауданы, Шетырғыз ауылында дүниеге келген
1940 жылы Абай атындағы Қазақ мемлекеттік педагогикалық институтына оқуға түседі
Буыны бекімеген жас студент болса да өз қалауымен майдан шебіне аттанады
Әдебиеттегі тырнақалды туындылары майдан газеттерінің беттерінде жариялана бастайды
1948 жылы әскерден қайтқан соң, түбегейлі әдебиет саласына бет бұрып, өмірінің соңына дейін қаламын суытпай өтеді
Алғашқы өлеңдері «Жастар дауысы» деп аталатын ұжымдық жинаққа шықты
Әдебиетке ден қойған қарымды қаламгер сын жанрына да қалам тартады
Заманның биік талаптарын, тың ізденістерін әдебиет мазмұнына терең бойлату, сөйтіп адамды, оның ізгі жанын, сүйініш-күйініштерін жеткізу мәселелерін асқан парасаттылықпен, өзіне тән ой иірімдерімен толғайды
Дей тұрсақ та, проза мен драматургия жанры қаламгердің ірге ажыратпаған, шеберлігінің бар күшін молынан берген қалаулы жанры болғаны белгілі
Жазушының баспасөз бетінде көпшіліктің көкейіне ой салған «Күй аңызы» атты ең алғашқы шығармасы жарық көреді
1956 жылы әйгілі «Қаһарлы күндер» романы жазылды
Прозаиктің қалам қуатын сезінген жұртшылық Тахауи Ахтановтан жаңа әдеби туындыларды асыға күтті
«Дала сыры» повесі үшін авторға 1966 жылы Қазақ КСР-нің Абай атындағы Мемлекеттік сыйлығы берілді.
Т.Ахтановты еске алу кешін Қазақстан Жазушылар одағы басқармасының төрағасы, ақын Нұрлан Оразалин жүргізіп отыр­ды
Жиын барысында Қазақстанның Халық жазушысы, КСРО Мемле­кеттік сыйлығының лауреаты Әбдіжәміл Нұрпейісов, ҚР ҰҒА академигі, филология ғы­лымдарының докторы, профессор Серік Қирабаев, жазушы Оразбек Сәрсенбай, «Жалын» баспасының директоры Бексұлтан Нұржекеев қаламгер жөнінде естеліктер айтып, Т.Ахтановтың болмысын бүгінгі ұрпаққа жете таныстыра түскендей болды
М.Әуезов атындағы Әдебиет және өнер институтының бөлім меңгерушісі, филология ғылымдарының докторы Нұрдәулет Ақыш жазушы шығармашылығы жөнінде баяндама жасады
Өнер жұлдыздары ән мен жырдан шашу шашты.
Дәуіржан Жұмажанұлы
