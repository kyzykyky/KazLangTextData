Қазақ тарихындағы жеткілікті зерттелмеген саланың бірі – елдің қаржы-экономикалық жүйесінің қалыптасу жайы
Бұл мәселе ара-тұра Қазақстан банктерінің тарихын жазғанда айтылғанымен, ол бүгінгі күн тұрғысынан түбегейлі зерттелген жоқ
Әсіресе оның бастауында тұрған, банк жүйесінің қалыптасуына тер төккен қазақ азаматтары жайында әлі күнге білетініміз аз
Солардың бірі, қазақ елінің банк саласының бастауында тұрған ірі қаржыгер маман, қоғам және мемлекет қайраткері, 37-нің қанды қырғынының құрбаны – Төребек Османов. 
Төребек Османовтың қаржыгерлік және қайраткерлік қызметі туралы «Қазақстан» ұлттық энциклопедиясының 7-томында арнайы мақала басылған.
Төребек Османов 44 жасында жазықсыз ұсталып, «халық жауы» ретінде 1937 жылдың 4-қазанында атылып кете барған
Артында аңырап жары, шиеттей үш қызы қалған
Бұлардың да халық жауының әйелі, ұрпағы ретінде көрмеген қорлығы, тартпаған азабы қалмаған
Төребектің жары – ­Фатима «халық жауының әйелі» ретінде 1937 жылдың 16-қазанында тұтқындалып, 9 жыл түрме азабын тартады
Ал артында қалған шиеттей үш қызы – Айткүл, Лаура және Зарима еді
Сол кезде олардың алды тоғызда, ортаншысы жетіде, ал кенжесі үш жарым жаста ғана еді
Алайда орнында бар оңалар дегендей, Төребектің туыстарының арқасында отбасы сақталып қалды
Аналары кесімді уақытын өтеп, абақтыдан шыққаннан кейін қыздарын тауып алып, бірге өмір сүреді.
Қазір Төребектен қалған үш тұяқтың екеуі бақилық болып кетті
Жалғыз көзі тірі ұрпағы – Зарима Төребекқызы
Әкесі жайындағы барлық материал осы кісінің қолында
Зарима Төребекқызы еліміздің бүкіл мұражайларына сұрау салып, Төребек Османовқа қатысты материалдарды талмай жинақтаған
Әке-шешесінің сарғайған көне суреттері де осы кісінің қолында сақтаулы.
Биыл қазақтың тұңғыш банкирі, қоғам және мемлекет қайраткері, Алаштың арысы – Төребек Османовтың туғанына 120 жыл толады
Осыған орай біз Төребек Османовтың бүгінгі күні көзі тірі жалғыз ұрпағы – Зарима Төребекқызымен жолығып, әкесі жайлы әңгімеге тартқан едік.
– Әкемнің мерейтойына орай кітап жа­рыққа шыққалы жатыр, – деп бас­тады әңгімесін Зарима апай
Қазір сол кі­тапты дайындау үстіндеміз
Оған әкемнің қыз­метіне, шығармашылығына қатысты мұрағат деректері, әкемнің жарық көрген ма­қалалары енеді
Жалпы оқырман оның Қа­зақстандағы банк ісінің негізін салушы екенін нақты деректер арқылы білетін болады.
Әкемнің өмірі мен қызметі туралы Қа­зақстандағы банктердің тарихына арналған еңбектерде, «Қазақстан» ұлттық энциклопедиясында материалдар беріліп, бірнеше мерзімді басылым беттерінде мақалалар жарияланды
Астана іргесіндегі «Алжир» мұражайына, Алматы қаласындағы қуғын-сүргін құрбандарының мұражайына, Қызылорда, Орал қаласындағы мұра­жайларға Төрегелді Османов туралы мұрағат құжаттарының көшірмелері мен кейбір жәдігерлерін тапсырдым
Әкемнің мұрасын іздеушілер, еңбегін зерттеушілер шығып жатса көмек болсын дегенім ғой
Сол секілді екі деректі фильм түсіріліп, радиода арнайы хабар ұйымдастырылды.
Қазақтан шыққан тұңғыш банкир Төребек Османовтың есімін ұрпақ жадында қалдыру мақсатында Қызылорда қалалық ономастика комиссиясының шешімімен Қызылорда қаласының Титов қонысынан бір көшеге оның аты берілді
«ТұранӘлемБанк» АҚ басшылығының шешімімен банктің Қызылорда филиалы орналасқан ғимаратына ескерткіш тақта орнатылды.
– Бұл ерекше оқиға болды – дейді ­Зарима апай, – қатты толқып, тебірендік
Ол кезде апайым Лаура бар еді
Бұл туралы елдегі Аббас деген інім ескерткіш тақтаны ашу салтанаты 31-мамырда репрессия құрбандарын еске алу күні өтеді деп хабарлады
Туыстармен бірге Қызылорда қаласына барып, 31-мамырдағы шараға қатысып, журналистерге сұхбат бердік
Содан соң БТА банктің филиалы орналасқан ғимаратқа барып, ескерткіш тақта орнату шарасына қатыстық
Шараға Қызылорда қаласының әкімдігінің өкілдері, ардагерлер кеңесінің мүшелері, банк қызметкерлері, сондай-ақ туған-туыстар қатысты.
БТА банктің қызметкерлері ­Лаура екеуміздің иығымызға камзол жауып, басымызға орамал тартты
Басқа да сый-сияпаттарын жасады
Содан шығып әкемнің аты берілген көшеге бардық
Онда сол көшенің бойында тұратын кісілер жиналып күтіп тұр екен
Ол жерде жиын өтіп, ескерткіш тақтаның бетін ашты
Көптен көрмеген туыстарды көріп, өлгеніміз қайта тірілгендей ерекше қуанышты күйге бөлендік
Бұл үшін әкеміздің туған жері – қасиетті Сыр елінің халқына алғысымыз шексіз
Әсіресе Қызылорда облысының әкімдігіне, банк қызметкерлеріне, Ардагерлер кеңесіне ризамыз
Бұл әкемнің туған елінің жарқын болашағы үшін еткен еңбегінің шын мәнінде бағалануының басы болар деп шүкіршілік етеміз
Осы бағытта әлі де көптеген жұмыстар атқарылатынына сенеміз.
1937 жылы әкем ұсталғанда үш жарым жаста екенмін
Әкемнің бейнесі жадымда қалмапты
Шешемді ұстап әкеткеннен кейін бізді бөлек-бөлек балалар үйіне әкетті
Мені осы Алматы қаласындағы балалар үйіне қалдырыпты, ал екі апайымды Сібір жақтағы балалар үйіне жібереді.
Әкеміз Төребектің шаңырағының жойы­лып кетпеуіне әкемнің қарындасы Назым апамның сіңірген еңбегі зор
Біздің ата-аналарымыздың тұтқындалғанын естіген Назым апамыз Алматыға жол тартады
Алматыға келген соң күн сайын НКВД-ға барып, табалдырығын тоздырады
Ағасынан қалған біздің қайда екенімізді сұрайтын көрінеді
Ақыр соңында Айткүл мен Лаура жіберілген балалар үйінің мекенжайын алуға қол жеткізеді
Сөйтіп, ол менің екі апайымды іздеп Сібірге сапар шегеді
Орыс тілін білмейтін, өзі сауатсыз адамның жол бойы көрген қиындығын айтпаңыз
Ол тауар поезына мініп, Новосибирск, Барнауыл, Бииск қалаларын басып өтіп, бір ай дегенде балалар үйіне жетеді
Ол жерден Айткүл мен Лаураны алып Алматыға қайтады.
Ағасының екі қызын тауып алғаннан кейін, ол – Зариманы іздеуге кіріседі
Оны тек 1940 жылы ғана Алматы қаласының Дачной көшесінде орналасқан №1 балалар үйінен табады
Зарима мұнан кейінгі өмірін былай әңгімеледі:
«1953 жылы Қызылорда қаласындағы қазақ қыздар мектебін бітірдім
Сол жылы біздің мектепке Алматы медицина институтының өкілі келді
Ол Қаныш Сәтбаевтың кіші қызы – Сәтбаева Ханиза Қанышқызы болатын
Ол институтта оқитын балаларды үгіттеп жүр екен
Ол біздің сабақ үлгерімімізбен танысты, бізбен әңгімелесті, сөйтіп, «алдын ала институтқа түсу үшін өтініш беріңдер» деді
Мен бірден-ақ өтініш жаздым
Әуел бастан дәрігер болуды армандайтынмын
Біздің сыныптан мединститутқа түсу үшін шамамен 10 оқушы аттандық
Бірақ соның екеуі ғана оқуға түсті
Мен және Ахметова Алма
Ол педиатрия факультетіне, мен санитарлық-гигиена факультетіне оқуға қабылдандық
Қаражат болмағандықтан Лаурамен бірге аспиранттар жатақханасында тұруыма (рұқсат берілмесе де) тура келді
Лаура мені аспиранттық азын-аулақ қаржысымен асырады, өйткені басқа қол ұшын беретін адамымыз болмады
Болашақ күйеуім Лұқпанов Жалғаспен осы жатақханада тұрған кезде таныстым
Ол да аспирант болатын, Лаурамен бір курста оқыды
Үшінші курста біз бас қосып, отау көтердік.
1960 жылы мен Мединститут­тың санитарлық-гигиена факультетін тәмам­дадым
Әлеуметтік қамсыздандыру министрлігіне жолдама берді
Осы жолдамамен министр Бөлтірікова Балжан­ның қабылдауына кірдім
Ол кісі жылы қабылдап, кадр бөлімінің меңгерушісін шақырып, ертеңнен бастап жұмысқа шығуымды тапсырды
Зауытта дәрігер жоқ екен
Мені жұмысқа қабылдау туралы бұйрық дайындады
Мені Протез-ортопедия зауытына ортопед-дәрігер, протезист қызметіне тағайындады
1962 жылы медбөлім мен стационардың бас дәрігері етіп тағайындады.
Өз жұмысым өзіме өте ұнайтын
Содан да болар өз саламды жетік меңгеріп, өз ісімнің кәсіпқой маманы атандым
Жұмысымды шынайы атқарғаным үшін «Ерен еңбегі үшін», «Еңбек ардагері», «Ударник коммунистического труда», «Отличник социального обеспечения» секілді медальдармен, «Құрмет» грамоталарымен марапатталдым
Алматы қаласының Ленин ауданының 12 шақырылымының депутаты болып сайландым
Алайда зауыт директоры Байбуровтың қуғындауына ұшырадым
Ақыр соңында 1979 жылдың 25-сәуірінде өз өтінішіммен жұмыстан кету туралы арыз жазып, сүйікті жұмысыммен қоштасуға тура келді
Зауытта 19 жыл еңбек етіппін
1979 жылдың 25-мамырынан бастап Алматы қаласының Фрунзе ауданының СЭС-інде жұмыс істедім, ал 1981 жылдан бастап ҚР ІІМ санэпидстанциясына санитарлық дәрігер болып жұмысқа ауыс­тым
Осында 1998 жылдың 30-қарашасына дейін зейнеткерлікке шыққанша жұмыс істедім.
Әкем жайлы мәліметтерді іздестіруді 1994 жылы КГБ-ның архивінен бастадым
Әкемнің мұрасын жинауға алдымен әпкем Лаура кіріскен еді
Бірақ ол кісі бақилық болып кетті
Үш қыздан қазір мен ғана қалдым
1994 жылы КГБ-ның архивіне барып әкем туралы мәліметтерді іздестірдім
Сөйтіп, тірнектеп жүріп мұрағаттан әкемнің өмірбаянын тауып алдым
Өмірімде бірінші рет әкемнің қолтаңбасы мен қол қою мәнерін көрдім
Өте қатты толқып, ағыл-тегіл жыладым
Мұрағат құжаттары бойынша әкемнің өкпе туберкулезімен ауырғанын білдім
Дәрігерлердің кеңесі бойынша ол жыл сайын Қырым мен Кавказға курорттық емделуге барған екен
Әкемнің мұрасын іздестіруге түбегейлі кіріскен кезім 2001 жыл­дан басталады
Президенттің архивін ақ­тардым
141-фондты ашқанда әкемнің хат­­тарын, телеграммаларын, басқа да құжат­тарын көріп, өзімді-өзім ұстай алмай жылап жі­бердім
Ерекше тебірендім
Осы күнге дейін әкемді қыршынынан қиятындай не жа­зып еді, соны түсіне алмаймын
Оның елі үшін атқаратын ісі көп еді ғой деп ойлаймын…
Әкем Төребек Османовқа қатысты істерді архивтен алғаш көрген кезімде көп папка болатын, материалдар да қомақты еді
Кейінгі барғанымда оларды ықшамдап тастапты
Көп материалдар жоқ
Архив қызметкерлерінен «қайда?» деп сұрап едім, «бары осы» деп жауап берді
Алғашқы көргенімде барлық материалды көшіріп алмағаныма әлі күнге өкінемін
Ол материал­дарды жойып жіберуге не себеп болғанын біле алмадым».
Зарима Төребекқызы саяси қуғын-сүргін құрбаны болған әкесі туралы осылай толғанды
Сол зұлмат жылдары жазықсыз атылған әкесіне деген сағынышы бізді де толғанысқа түсіріп, жетімдік азабын көрген балалық шағы да оның әңгімесінен көзалдымызда тізбектеліп өтіп жатты
Осындай қасіретті оқиғалар қаншама адамдардың басынан өтті десеңізші
Ал бүгін жазықсыз жаза тартып опат болған боздақтарға да, оның ұрпақтарына да тағзым ету бәріміздің де парызымыз болуы тиіс екенін бүгінгі ұрпақ жан жүрегімен сезіне алғаны жөн.
Нұрлан АСҚАР
