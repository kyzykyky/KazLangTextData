– Райхан апа, күллі қазаққа мейірбан­дығымен, бауырмалдығымен, басқа да адамгершілік қасиеттерімен танымал болған, аты аңызға айналып, халқымыздың сүйіспеншілігі мен ыстық ықыласына бөленген ақын, Қазақстанның Халық жазушысы Әбу атамыздың өмірге келгеніне 110 жыл толғанын күні кеше Қазақстан Жазушылар Одағы атап өтті.
– Иә, зымырап жатқан өмір-ай десеңіз-ші! Ол кісінің өмірден өткеніне биыл 20 жыл болды
Осынша жыл өтсе де халық әкемді ұмытпапты
Туған жерімізден сайдың тасындай іріктеліп елге тұлға боп жүрген оншақты азамат келіп, мерейімізді арттырып, той салтанатына қатысты
Жазушылар одағының ұйымдастырушыларына да рахмет, алдын-ала жан-жаққа хабарландыру беріп, жұртшылықты тегіс құлақтандырған екен, залға халық жақсы жиналды
Әсіресе, белгілі қаламгерлер, республикалық белгілі басылымдар мен баспалардың басшылары, жастар көп болды
Бәрі де ықыласпен ден қоя тыңдап, қошемет көрсете қол соғып отырды
Кейбір іс-шараларда жұрт бір-бірін тыңдамай, бірі кіріп, бірі шығып, сапырылысып кететінін де көріп жүремін ғой
Бұл жолы олай болмады
Оларға Алла разы болсын
Әкемнің рухын сыйлағандары деп білемін
Әкем жұртқа жақсылық жасаудан алдына жан салмаған адам ғой
Ешкімді ұлтына, руына, жеріне бөлмейтін
Біреулердің ала алмаған зейнетақысын әперіп, сырқаттанып келгендерді ауруханаға жатқызып, жетім балаларды жетелеп жүріп, оқуға түсіріп, талантты жастарды көрсе, жазған дүниелеріне жүрегі жарыла қуанып, аталық ақ батасын беріп, әлі сиясы кеппеген дүниелерді дереу баспасөзге жариялатпақ боп, редакциялардың табалдырығын тоздырып жүретіні әлі көз алдымда…
Парламент Сенатының депутаты Сәрсенбай Еңсегенов деген азамат әкеміздің мерейтойы қарсаңында үш томдық кітабын мемлекеттік тапсырыспен шығаруға қол ұшын берді
Алматыға жолы түсіп келе қалса, әкемнің қара шаңырағына арнайы іздеп келіп, сәлем беріп, «Апа, туған жерге келіп қайтсаңызшы» деп елге шақырып жүретін
Соның сәті биыл түсті
Көктемде, мамыр мерекелерінің тұсында кіндік қанымыз тамған Атырау өңіріне, Қиғаш бойына барып қайттық
Атырау қаласы адам танымастай өзгеріп, құлпырып, сұлуланып кетіпті
Әсіресе, ұшақтан қарағанда бәрі алақандағыдай көрінеді ғой
Қиғаш өңірінің ең бір әдемі шағын көріп, көңілім толқыды.

– Атырау өңірі десе, білмейтін жұрт жал-жал шағыл құмдарды, мұнай қондырғылары мен маң далада жайылып жүрген түйелерді ғана көз алдарына елестетеді
Біздің Қиғаш өңірінің табиғаты мүлде бөлек қой, шіркін!
– Оның рас, Заря
Ең алғаш 1965 жылы көптеген танымал ақын-жазушылар әкемнің 60 жылдық мерейтойы кезінде «шашбауын көтеріп» елге бірге келді ғой
Сонда Әбдіжәміл Нұрпейісов ағамыз Қиғаш өзенін көріп: «…Ал енді Қиғаш десе, Қиғаш! Атырауға құятын сағаға келе бергенде Еділдің ұлы арнасын бұзып-жарып, қазақ даласына қарай қиғаш тартып кеткен тентек сала екен!» – деп тамсанып, «Қиғаш балықшылары жылына он мың центнер балық аулайды екен
Қиғаш бойына күріш егеді екен
Қауын, қарбыз өз алдына
Колхозшылардың қорасы толы алма, жүзім
Су беті ақ қаз» деп сүйсіне жазған еді
Қоғамда содан бері қаншама өзгерістер болып жатыр ғой
Бірақ елдің береке-бірлігі сол қалпы.
Шүкір, әкемнің атын ұмытпау үшін туған жерімізде игі істер тындырып жатқан азаматтар бар екен
Мақаш ауылындағы бір үлкен мектепке Әбу Сәрсенбаев аты беріліпті
Сол мектептің ауласына әкемнің еңселі ескерткіші орнатылыпты
Белгілі кәсіпкер, қаламгер, зейнет демалысына шыққанға дейін аудан көлемінде ауылшаруашылық жұмыстарына басшылық жасаған Өмірзақ Қажымғалиев деген азамат мектепке әкемнің атын бергізуге көп еңбек сіңіріпті
Өз қаржысын шығарып, ескерткішті Маңғыстау өңіріндегі бір шебер мүсіншіге жасатыпты
Өзі сол Әбу Сәрсенбаев атындағы қорды басқарады.
Аудан әкімі Амангелді Баракатов та кішіпейіл жігіт екен, қат-қабат шаруалар арасынан уақыт тауып, қабылдап, сый-құрмет көрсетті
Аудандық мұражайға әкемнің ұстап-тұтынған жеке бұйымдарын, түрлі марапаттау қағаздарын, құжаттарының көшірмелерін сыйладым… Аудандық кітапханада, мектепте оқырмандармен кездесу болды
Жасы ұлғайған кісіге жол жүру оңай емес қой, бірақ, көптен көрмеген жерлестеріміздің, туыстарымыздың ыстық ықыласы мен ілтипат-құрметін көріп, Алматыға қанаттанып, риза боп қайттым.
– Әбу атамыз тек кабинетінен шықпастан, бірыңғай шығарма­шылықпен айналысып отырмай, елге келіп, қарапайым халықтың мұң-мұқтажына құлақ түріп, халықтың көкейтесті мәселелерін баспасөз бетінде көтеріп, кезінде республика басшыларының назарын аударғанын білеміз
Бәлкім сондықтан да елдің ол кісіге деген ықылас-ілтипаты ерек шығар?
– Әкем жас кезінде Ресейдің Астрахан қаласында оқыған ғой
Біздің Теңіз (қазіргі Құрманғазы) ауданымен көршілес жатқан сол Астрахан облысында қазақтар көп
Бірақ олардың қазақша мектебі, театры жоқ еді
«Тамағы тоқ болғанымен, ұлттың рухани азығы жоқ болса, бұл қазақ қайда барады?» –деп, әкем аса бір жанашырлықпен, жаны күйзеле «Қазақ әдебиетіне» проблемалық мақалалар жазды
Содан соң ол жақта қазақша оқытатын мектептер, педучилище, қазақша хабар тарататын радио-телестудиялар ашылып, Қазақстаннан қазақша оқулықтар, әдеби кітаптар жіберілді
Алтынжар деген жерде ұлы Құрманғазының басына ақ ордадай күмбез орнатылды
Жасы тоқсанға тақап қалғанда әкем сондай үлкен істерге қозғау салғанына қазір қайран қаламын.
– Әбу атамыз өмір бойы күнделік жазған адам екенін білеміз
Сол күнделіктерінің ішінде ұлтымыз үшін құнды деректер жеткілікті шығар деп ойлаймын…
– Дұрыс айтасың, қарағым
Сөзім жалаң болмас үшін бірер мысал келтіре кетейін
Мәселен, 1976 жылы 15 қарашада жазған күнделігінде Әзер­байжан астанасы Бақыға (Баку) барған сапарын қағазға түсіріпті: «…Бақы, Бақы – бәрі өз халқы, бәрі өз тілінде
Ұлт тұтастығы, тіл тазалығы
Біздің республика жетекшілері де осы төңіректе неге бас қатырмайды екен
Қалмақтың, өзбектің, түрікпеннің қойларын бағып жүрген қазақтарды неге алдыртпаймыз
Оларға өз жерімізде жұмыс таптырмас па
Қалалық қазақ театрларын толтыра алмаймыз
Қазақ Республикасы дейміз, қазақта жігер де, намыс та, тұтастық та, өз халқының келешек тағдырын ойлар, соның үшін басын ауыртып, көзіне жас алар перзент те жоқ.
Көз алдыңдағыдан әріні болжай білмейтін соқырсың, қазақ! Келешек ұрпақ сені қарғайтын болады, бүгінгі буын.Сен артыңа ұлттық қасиетіңді танытар еш нәрсе қалдырмай көшесің, бүгінгі қазақ жолаушы.
Өткен түн бойы мен өзімді-өзім осылай соттап, жазғырып шықтым…» деп күйінсе, сол сапарда жазған күнделігінің бір бетінде: «…Жолай жиі-жиі шайханалар кездестірдік
Егделер ғана емес, жиырмаға толмаған бозбалалар да осында
Орталарында бір құман шай, сырласып отыр
Қандай жарасымды
Біздің жастар шарап, арақтан өзгені білмейді ғой
Ал бұнда ешбір ішкен, есірген адам көрмейсің
Оңатын халық осылай болса керек» деп сүйсінеді.
– Бұны нағыз тоқыраудың тоңы сіресіп тұрған, Қазақ еліне тәуелсіздіктің әлі исі де бармаған кезде, 1976 жылы жазған ба?! Міне, нағыз ұлтжанды, мемлекеттік деңгейде ой толғаған үлкен жүректі қайраткердің ойы.
– Аллаға шүкір, әкемнің елге шетте жүрген қазақтарды тартсақ деген бір үлкен арманы қазір орындалды ғой
Тәуелсіз елміз
Театрларымыз да көрермендерге толды
Жастарымыз да имандылыққа ниетеніп, арақ-шараптан қаша бастады
Ұлтымыздың санаулы жылда ұлттық намысы оянып, серпіліп, жігерленіп, өркениетті елдер көшінен қалмауға талаптанып жатқанына тәубе деймін
Әрине, Тәуелсіз Еліміздің әлі де алар асулары алда ғой.
Сұхбаттасқан 
Заря ЖҰМАНОВА, 
жазушы, Қазақстан Жазушылар одағының мүшесі
