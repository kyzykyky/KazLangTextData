Қазақстан Республикасының Ұлттық кітапханасының кітап­ханатану залында қазақ әдебиетінің көрнекті өкілі, белгілі жазушы Оралхан Бөкейдің туғанына 70 жыл толуына орай қаламгердің «ҚазАқпарат» баспа корпорациясынан «Әдебиет әлемі» сериясымен биыл жарыққа шыққан эксклюзивті таңдамалы шығармалар жинағының тұсаукесері өтті. 
Шараның ашылу салтанатында «ҚазАқпарат» баспа корпорациясының президенті, Қазақстан Республикасының еңбек сіңірген қайраткері Қонысбек Ботбай О.Бөкей журналист, жазушы, азамат ретінде әдебиет пен мәдениеттің өркендеуіне зор үлес қосқандығын айтты
Осыған орай баспаның жазушының таңдамалы шығармалар жинағын шығарудағы мақсаты жөнінде ой бөлісті
«Әдебиет әлемі» сериясы осыдан екі жыл бұрын Мұқағали Мақатаевтың жинағымен басталған болатын
Ақынның 80 жылдық мерейтойына ерекше тарту болған бұл кітабымыз оқырмандардан қолдау тапты
Олардан қазақ әдебиеті алыптарының бәрінің де осындай пішіндегі таңдамалы шығармалар жинағын шығарсаңыздар деген ұсыныс-тілектер көп түсті
Сосын өз мүмкіндігімізді саралап, Мәдениет министрлігімен ақылдасып 20 жинақ шығаруды жоспарлаған едік
Өткен жылы Ғабит Мүсірепов пен Қалижан Бекхожиннің таңдамалылары жарық көрген еді
Енді оның қатарына 70 жылдық мерейтойы қарсаңында Оралхан Бөкейдің кітабы қосылып отыр
Тамыз айының екінші жартысында Тәкен Әлімқұловтың, қыркүйекте Бердібек Соқпақбаев­тың жи­нақтары шықпақ» деді Қонысбек Ботбай.
«Жас өркен» ЖШС бас директоры, жазушы Жүсіпбек Қорғасбек: «Қазақ кітаптарының насихатын арттыру мақсатында 2013-2014 жылдары Қазақстандағы барлық баспалар мақсатты түрде қазақ классиктерінің жинақтарын шығаруды қолға алды
Бұл шара оқырманның жақсы кітапты талғап оқуына өз септігін тигізбек
Өйткені қазір нарықта безендірілуі жоғары деңгейде болғанымен сапасы ала-құла баспа өнімдері өте көп
Олардың арасынан қажетті кітапты айыру қиындап кеткен еді
Сондықтан бұл мәселе Мәдениет және ақпарат министрлігінде арнайы талқыланып, онда қабылданған нақты шаралар қазір өз жемісін бере бастады» деп атап өтті
Белгілі жазушы, «Ел-шежіре» қоғамдық қорының президенті Дидахмет Әшімханұлы әйгілі қаламгерлердің бұрын ешбір кітаптарына енбеген шығармаларын газет-журналдардан жинап, жинақ етіп шығару қажеттігін тілге тиек етті
Сонымен қатар ол «Әдебиет әлемі» сериясымен биыл жарыққа шыққан О.Бөкейдің таңдамалы шығармалар жинағының тұсаукесер лентасын қиды
Ақын, Қазақстан Жазушылар одағының І.Жансүгіров атындағы сыйлығының иегері, Шешенстан Мемлекеттік сыйлығының лауреаты Рафаэль Ниязбеков ­Оралхан Бөкейдің шығармашылығына тоқталды.
Нұрлан ҚҰМАР
