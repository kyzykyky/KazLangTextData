(Парижде болған лаңкестік  оқиғаға орай)
…Түршігіп кетті бойым да,
Сан түрлі сауал ойымда.
Қаншама өмір қиылды
Қанішердің қолында.
Апырмай, бұл сорым ба?
Париж бе жалғыз дүрліккен?
Халықты кімдер үркіткен?
Дүниежүзі дүрбелең,
Сұмдықты мұндай кім күткен?
Жан ауыртар үн жеткен.
Азия, анау –Арабым,
Бүлініп жатыр алабым.
Кеудемді кернеп ар-намыс,
Өкініш отын жағамын,
Ұрпағы ем Ұлы Даланың.
Ей, Адамзат!
Түйші салып санаңа,
Адам Ата – Хау Ана –
Бір Ата мен Анамыз,
Түсші кәне, сабаңа.
Өтті небір замандар…
Көңіл әлі алаңдар.
Он сегіз мың ғаламды
Бағындырар шамаң бар.
Не жетпейді, Адамдар?
Байлығың да бар баста,
Тыныш жүрсек болмас па?
Ешкімді де қорламай,
Жағасына жармаспай.
Ақыл-естен алжаспай.
Қиратылды қаламыз,
Мұң оранды даламыз.
Жүрек неге қара мұз?
Не үшін ойран саламыз?
Қайдан опа табамыз?
Өртенеміз, жанамыз,
Кімде қалар жаламыз?
Жазылмады-ау жарамыз,
Суып кетті-ау арамыз.
Адам, қайда барамыз?
Біріңді-бірің басынба,
Сұмдығыңды асырма.
Ашу-дұшпан, ақыл-дос,
Ашынба, Адам, ашынба!
Тасынба, Адам, тасынба!
Сақтансаң Тәңір сақтар шын,
Жолда бомба жатпасын.
Кезенбейік мылтықты,
Адамды Адам атпасын,
Адамды Адам сатпасын!
Жетіскен МӘКЕНАЛЫ,
ҚР Мәдениет қайраткері
Қызылорда облысы
