Айнала ақ қар
Көліктен жаңа түссек те, үй иелері сыртқы дарбазаның есігін ашқанша, бойымыз тоңазып қалды
Біз іздеп келген Күлбарам әже далада жүр екен
Үстінде жеңсіз кеудеше, қолында сыпыртқы
Аула сыпырып жүр. 
Біз іздеген адам 105 жасқа келген кейу­ана еді
Соғыс жылдарында Қаратау-Жаңатас теміржолын салысуға атсалысып, қара жұмыс істеген
Жарты ғасырдан астам уақыт кетпен шауып, тоған қазысып, әбден бейнет көрген жан
Жүзінен әр тайған, әл-қуаты кеміп, қартайған шағы
Әңгімеміз дұрыс өрбісе жақсы деп ойлағанбыз іштей
Сөйткен әжеміздің анау-мынау аязды да елейтін түрі жоқ
«Іздегеніміз шынымен осы кісі ме?»
Көкейімдегі сұрақты іркіп қалғаныммен, таңданысымды жасыра алмай: «Әжеміз аула сыпырып жүр ғой» дедім қасымдағы жол бастаушыларға.
Уақыт бәрінен үстем
Жылдар белгісіз өтпейді екен
Күлбарам әженің жүзін торлаған әжімдердің ізі тым айқын
Кезінде сұңғақ бойлы жан болған сыңайлы
Бірақ тағдыр өз тауқыметіне мойынсұндырмай қойсын ба?! Бүгінде еңкіш тартыпты
Құлағы да ауыр естиді
«Көз алдым буалдыр» дегенді өзі айтты
Әйтсе де, санасы сергек
Сексен-тоқсан жыл бұрынғы оқиғаны да ұмытпапты.
«Мен қырғыздың қызымын
Талас облысы, Киров ауданы, Маймақ деген стансаның өр жағындағы ауылда туғанмын
Шыңғыс Айтматовпен ауылдаспын деуге де болады
Сол кезде ауылсовет деген бар еді ғой
Әкем Берікқара сонда жұмыс істеді
Інісі Фрунзеде министрлікте қызмет атқарды
Кейін сол бауыры ұсталып, қамауға алынды
Бұл зауал бізді де айналып өтпеді
Әкемді де жер аударды
1938-1939 жылдары қазақ жеріне қоныс аударуымызға осы жағдай түрткі болды» дейді екі ғасыр куәгері
«Бабамыз Иманбек болыс болған
Оның есімі осы Әулиеата өңіріне де кең таралған
Кейін аумалы-төкпелі заман келгенде, кімнің қай жақта қалғанын білмей қалдық қой
Иманбек Орынборда қайтыс болды
Әкем Әулиеатада жүріп көз жұмды» деді тағы.
Маңдайыңа жазғаны бейнет болса, кісі одан қашып құтыла алмайды екен
Ол 1939 жылы Бірлесуге көшіп келіп, тұрмыс құрғанда «қиындықтан енді құтылған шығармын» деп ойлаған
Бірақ, тағдырдың сынағы мұнымен таусылмапты
1940 жылы ері әскерге алынып, содан хабар-ошарсыз кеткен
Бір жылдан кейін соғыс басталғанда бұл бүкіл елге келген нәубет екенін түсінеді.
Өзінің үш кластық қана білімі бар көрінеді
«Латын қарпімен хат жаза аламын» дейді
Бір таңғалғаным, Күлбарам әже өз өмірінде орын алған оқиғаның қай кезеңдерге тұспа-тұс келгенін жаңылмай айтады екен
Алғаш колхоздастыру науқаны жүргенін, соның салдарынан ашаршылық болғанын, кейін қуғын-сүргін басталғанын әңгімеледі.
«Соғыс жылдарында ел тарықты
Сонда да тынбай еңбек еттік
1942 жылы Қаратауға қарай теміржол салынатын болды
Көктем туған, ұмытпасам сәуір айы шығар
Он сегіз колхозды жұмылдырды осы құрылысқа
Әр колхоздан – он әйел
Сол онның ішінде кетпен арқалап жыл жарым тас төсеп, жол салуға қатыстым
Бір жылда теміржолды Қаратауға, содан соң Жаңатасқа жеткіздік
Кейін тас жолдың құрылысына да көмектестік
Ол кезде алдымен топырақ үйіп, үстінен бастырып, құм тасып, шағыл тас төседік
Сол жолды қазір әр жерін жамап-жасқап әлі пайдаланып жатыр ғой
Мына іргедегі Сеңгірбайда көл бар
Жұрт бүгінде соның жағалауына барып, демалатын болып жүр
Сол көлді 1944 жылы суды бөгеп, қолмен қаздық
Жұмыс қаңтарда басталған, наурызда бітірдік
1945 жылы Көксай тоғанын қазуға апарды
Әйтеуір, қандай жұмысқа салса да, белжазбай еңбек еттік» дейді қария.
Оның жүзіне көз тоқтата қарадым
Мұңайып, күрсінбейді де
Балалық, жастық шағы зұлмат жылдармен тұспа-тұс келгенін жазмыштың жазуы деп қабылдағандай
Осы күніне де шүкіршілік етеді
«Ауданның құрылғанына 70 жылдан астам уақыт өтіпті
Осыншама уақыт еңбек еттік
Өмір бойы кетпен шапқанның арқасы ма деймін тұрып жүргенім
Қарап отырғанды суқаным сүймейді
Қолымда үлкен қыздың баласы мен келіні тұрады
Солардың екі-үш бас уақ малы бар
Соған қараймын, шөп саламын
Ыңқыл-сыңқыл болмаса, көп ауырған емеспін
Дәрігерге де жиі бара бермеймін
Ауырмау үшін еңбек ету керек» деп сыр шертеді әже.
Күлбарам әже аздап бізбен әңгіме-дүкен құрғанына разы
«Қатарым сиреп қалды
Алла маған ұл бермеді
Екінші рет тұрмыс құрған қосағымнан екі қыз тудым
Қыздың қолына қарап қалғым келмеді
Алты жыл бұрын мына өзім салған үйді жиен немеремнің атына жазып бергем
Бір бөлмелі пәтер сұрап, әкімге өтініш айтып едім
Жылы суы, дәретханасы ішінде болса дегенмін
Ауданда ондай мүмкіндік жоқ екен
Енді қанша жасарымды кім білсін
Әйтеуір, біреуге салмақ салмасам деймін» деп ішкі ойын жеткізді.
Бір ғасырдың шежіре тарихын тыңдағандай әсер алдым
Жүзден асқан әже әңгімесі осылай еркін өрбігеніне қуандым
Екі ғасыр куәгері қоштасарда батасын берді
«Менің жасымды берсін, бірақ мен көргенді сендерге көрсетпесін
Еліміз тыныш болсын!» деді тебіреніп
Иә, лайым солай болғай!
Ардақ Үсейінова
ТАРАЗ
