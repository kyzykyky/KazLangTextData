Жуырда Жетісу өңірінің батыс жақ түкпіріндегі Шилібастау елді мекені маңында айтулы оқиға болды
Газ және газбен жабдықтау саласындағы ұлттық оператор «ҚазТрансГаз» акционерлік қоғамы еліміз тарихында көгілдір отын тасымалдаудың ірі жобасын осында іске қосты
«Қазақстан-Қытай» магистралдық газ құбырының «С» желісі салтанатты жағдайда пайдалануға енгізілді
Мереке қарсаңындағы жан жадыратарлық бұл оқиға – энергетикалық және өңірлік әріптестік саласындағы ірі халықаралық жобаның қорытындылаушы кезеңі.
Елбасы Нұрсұлтан Назарбаев энергоресурстарды жеткізудің жаңа тиімді бағыттарын құруды және оларды әртараптандыруды тапсырған болатын
Мемлекет басшысының интеграциялық сая­сатына сәйкес аталған жоба Түркі­менстан, Өзбекстан, Қазақстан және Қытайды «достық көпірімен» жалғайды
Себебі осы газ құбыры арқылы Қытай бағытына Түркі­менстан, Өзбекстан және Қазақ­стан газы тасымалданады
Елбасы жүктеген міндетті абыроймен орын­даған «ҚазТрансГаз» АҚ барлық әлеуетін пайдалана отырып, жаңа экспорттық бағыт ашу ісін сәтті жүзеге асыра білді.
«Қазақстан-Қытай» магистрал­ьдік газ құбырының «С» желісінің пайдалануға беріліп, бүгінде осы газ құбырының барлық үш желісінің жұмыс істеуі Тәуелсіз еліміз тарихындағы ең ірі халықаралық газ тасымалдау жобасы болып табылады
«А», «В» және «С» желілерінің жобалық өнімділігі жылына 55 млрд текше метрді құрайды
«Тиімді экспорттық бағыт ашу стратегиясы әлемдік экономиканың тұрақсыздығы жағдайында да біздің инфрақұрылымдық дамуды қамтамасыз етуімізге және жаңа жұмыс орындарын құруымызға мүмкіндік береді
Мәселен, бір ғана «С» желісін салуға 4 мыңнан астам маман жұмысқа тартылды» дейді «ҚазТрансГаз» АҚ басқарма төрағасы Қайрат Шәріпбаев
Оның айтуынша, тек 2008-2015 жылдар аралығында мемлекеттік бюджетке 1,2 млрд доллардан астам қаржы төленген.
Көгілдір отын желісінің салтанатты ашылуы кәсіпорын аумағында өтті
Жиналғандар назарына алдымен аталған жоба туралы бейнефильм көрсетілді
Көпшілік алдында облыс әкімінің бірінші орынбасары Махаббат Бигелдиев, ҚР Энергетика вице-министрі Мағзұм Мырзағалиев, «ҚазТрансГаз» АҚ басқарма төрағасы Қайрат Шәріпбаев, «ПетроЧайна» компаниясының вице-президенті Люй Гунсюн маңызды экономикалық және геосаяси мәнге ие жоба жөнінде лебіз білдірді
Жобаға қатысып отырған қытай тарапы нысанның жоспарланған мерзімінен бұрын тапсырылғаны үшін алғыс білдіріп, құбыр төсеу және компрессорлық стансаларды тұрғызу жұмыстарының сапасын жоғары бағалады.
Салтанатты шара жоғарыда аталған лауазым иелерінің лента қию рәсімімен жалғасты
Одан кейін олар ішке еніп, желіні іске қосу түймесін басты
Екі ел арасындағы стратегиялық ынтымақтастықтың жарқын көрінісіне куә болу үшін арнайы келген бұқаралық ақпарат құралдары өкілдерімен баспасөз мәслихатын өткізді
Журналистер алдында сондай-ақ Энергетика министрлігінің Газ өнеркәсібін дамыту департаментінің директоры Ғалым Нұрғазиев түсініктеме беріп, Қазақстанның энергетикалық тәуелсіздігі еліміздің оңтүстігінде толық қамтамасыз етілгенін атап өтті
Тілшілерге отын газын дайындау, сүзу, жылыту, көмірқышқыл газын шығару қондырғылары орналасқан компрессор станса­сы­ның жұмысы таныстырылды
Түркімен­стан – Өзбекстан – Қазақстан – Қытай трансшекаралық газ құбырының жалпы ұзындығы 7,5 мың шақырым болса, оның құрамдас бір бөлігі «С» желісі – 1303 шақырым
Магистральдің бұл бөлігі бүгінгі таңда барлық технологиялық сынақтардан табысты өтіпті
Ол «А» және «В» желілерімен бір техникалық дәлізде орналасқан және құбыр бойындағы Оңтүстік Қазақстан, Жамбыл, Алматы облыстарының тұтынушылары үшін газалу мүмкіндігі қарастырылған
Демек, газ тасымалдау саласындағы әйгілі жобаның шарапатын,бұйырса Мәтібұлақ селолық округі сияқты елдің шетінде, желдің өтінде тіршілік кешіп жатқан жергілікті тұрғындар да көрмек.Шараға аудан әкімі Ж.Далабаев қатысты
Ашылу салтанаты шағын концертке ұласты.
Батыс пен Шығысты байланыс­тырған ежелгі Ұлы Жібек Жолы бағытында енгізілген игілік ұзағынан сүйіндірсін.
Серік САТЫБАЛДИЕВ
Алматы облысы
Жамбыл ауданы
