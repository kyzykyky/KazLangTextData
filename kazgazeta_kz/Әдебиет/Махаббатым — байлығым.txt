Жайлаубай ҚАЗИЕВ
Курсымыздағы үлкен-кішінің бәрі ол кісіні Жәкең дейді
Тіпті кураторымыз Рахымбай Сатаев, профессор Тауман Амандосов, деканымыз Темірбек Қожакеев ағайларымыз да солай атайтын еді.
Курсымыздағы ең жасы үлкен ағамыз мектеп партасынан кейін, араға сегіз жыл салып оқуға түскен
Сөйтіп, Жәкеміз – Жайлаубай Қазиев ағамыз бізбен бірге бес жыл оқып, диплом алды
Содан соң «Жазушы» баспасына қызметке орналасты
Осы баспадан және «Жалын» баспасынан жарық көрген әлденеше жыр жинақтарына топтама өлеңдері енді
Бертінде «Әлдилеп өтсем деп едім» деген жеке кітабын оқырмандарға ұсынды.
Жәкең – ақын
Ойын қозғап, жүрегін тербеген тақырыптың бәрін өлең етіп өреді
Өзінше кестелейді.
«Жаза беріңіз, Жәке, жырлай беріңіз!» дейміз кездескен сайын.
Алайда ол кісімен жиі жүздесе бер­мейміз
Олай болатыны, Жәкең денсаулығына байланысты емін-еркін жүріп, тұра алмайды
Өмір шіркіннің ауыр соққысына жарық дүние есігін ашпай жатып ұшыраған
Достарымен доп қуалай алмайтын, тай-құлындай тебісіп бірге жүре алмайтын халде мектеп есігін ашты
Жетіге жетер-жетпес шағында арқа сүйер әкесінен айырылды
Содан соң бар сүйенері анасы болып қалады
Жігіт жасына енді іліктім деген шағында аяулы анасынан да көз жазады
Не дерсің енді?.
Маңдайына жазылған өмірі осылай болғандықтан көнді, бар ауыртпалыққа арқасын тосты
Алайда жасып, жасқанбады
Қандай қиыншылыққа да қасқайып қарсы тұрды
Ертеңге деген үміті мен сенімі, талпынысы мен таудай талабы жігеріне жігер қосты
Бақтыгүлдей өмірлік сыңарын тапты
Бес бірдей ұрпақ сүйді
Екеуі оларды ешкімнен кем қылмай өсірді
Осының өзі бүгінгі қиыншылықты әлдеқандай көріп, өмірдегі орнын таба алмай түңіліп жүрген жастарға өнеге емес пе?
Біз, курстастар, Жәкеңдей азаматпен бірге оқығанымызды мақ­тан етеміз, арқа тұтамыз
Ағалық сөзіне әрдайым құлақ түреміз
Жәкең бізге сол бір студенттік шағымызда «шырағым» деп сөйлеуші еді, әлі де солай
Арамызда орныққан сыйластық қатынас күшейе түскен
Ол кісі жақында жетпіске толды
Оған бәріміз бір кісідей қуандық
«Туған күнін ілік етіп, кездессек қайтеді?» деп ой салды шымкенттік курстасымыз Иса Омар
«Жәкеңнің жыр кітабын шығарып, тарту етейік» деді Сәбит Дүйсенбиев
Ол Жәкеңмен жатақханада бір бөлмеде жатқан
Сонда бөлмелес болып, бөлке нанды бірге бөліп жегеннің бірі Дүрәлі Дүйсебаев болса, ол да қуана құптады
«Жәкең үшін зейнетақымнан елу мың теңге беремін
Қажет болса және беремін, қалайда кітабын шығарайық» деді
Оны Мейрамбек пен Дәуітәлі, Қайнар мен Қайыммұнар, Қали қуана құптап, әрқайсысы қалталарынан елу мыңнан теңге шығарды.
«Шіркін, арамызда Жұмабек болғанда, осының бәріне бастамашы болатын еді» деп мұңайды бәрі де…
Осылай Ж.Қазиевтің «Махаббатым – байлығым, биіктігім!» атты таңдамалы жыр кітабы жарық көрді
Оны қаржыландыруға бүкіл курс жұмылды
Әркім шама-шар­қында үлес қосып Жәкеңді қуандырған кітапқа енген бір топ өлеңін «Ана тілі» ар­қылы өздеріңізге жеткізгенді жөн көрдік.
ҚазМУ-дың 1981 жылғы түлектері 
атынан Талғат АЙТБАЙҰЛЫ,
публицист-жазушы
СЫР САНДЫҒЫМ
Бекерге,
Жыр жүрегім тіл қатпаған.
Алтындай,
Қыз өсірдің бұлғақтаған.
Ақылың мен ойыңды,
Әр күніңде.
Сыр сандыққа тек өзің,
Құндақтаған.
Бұл өмір,
Бір-ақ сәтте өтер деймін.
Есімде,
Шың басына көтергенің.
Егер де,
Өзің маған жолықпасаң.
Мен бәлкім,
Шын тентіреп кетер ме едім?
Ұмытпан,
Тұңғышыңдай мәпеледің
Өзіңе,
Құдай қосқан жар болсам да.
Кей-кейде,
Сүйсініп сен «әкем» дедің.
Маған деген құрметің,
Шексіз жаным
Алла саған,
Сый-құрмет әкеледі.
Қалайша,
Тұрар екем ақтарылмай.
Жұпар исің,
Гүлзардың бақтарындай.
Нұр құйған,
Өн бойыма көкте күнсің.
Түнімді,
Жарық еткен аспанымдай.
ЖҰБЫМЫЗ ЖАЗЫЛМАЙ  БІР ӨТСЕ ДЕЙМІН
Тағдырым
Кей-кездерде өктем деймін.
Бәрібір
Сескенбеймін, көкке өрлеймін.
Бас аман, жан сау болса болды маған,
Кеше берем өмірдің өткелдерін.
Байлығың да
Құр бекер жалған деймін,
Қымбат маған
Әр күнгі арман керім,
Қай істі де
Бастайтын кездерімде,
Артамын ең алдымен саған сенім.
Десеңіз
Қазақтағы ырым мықты,
Қайтеміз
Бұл жалғанда ірілікті,
Жағадан бас,
Бір жеңнен қол шығарып,
Дейсің бірге
Жасайық біз тірлікті.
Кей-кезде
Сәл нәрсеге өкпелейсің,
Бірақ та
Кек тұтпайсың көпке дейін.
Алладан, өзіңнен де сұрайтыным,
Жұбымыз жазылмай
Бір өтсе деймін.
БІР ЖАСТАСЫҢ
Сен ол кезде ес білмес пішінде едің,
Не боп жатты тірлікті түсінбедің.
«Көргім келед ғажайып дүниені,
Өмір сүрем мен бақыт үшін» дедің.
Әкесі жүрегінен жыр бастасын,
Мына жұрттар ұйып-ақ тыңдап қалсын.
Еркемді еркелетші ақ мамасы,
Ақ құсым еркін өссін, бұлғақтасын.
Достар ғой тойға келген мұның бәрі,
Ботама арнап оқыр жырым дайын.
Біз жасайтын әрқашан той-думанда,
Бәрің де бірің қалма, бол ылайым.
Ұрпақ бұл талай жылдар армандағам,
Көрдіңдерме жеткізді арман маған.
Розам апыл-тапыл аяқ басып,
Әкесі мен шешесі жайраңдаған.
Сен тудың, көңілім де бүтінделді,
Қуаныштан жүрегім лүпілдейді.
Сенің әкең ақынжан, мақтаншақтау,
Далаға сыймай кейде күпілдейді.
Бір жас пен екі жастың шамасында,
Сәби сөзін бастайтын мамасынан.
Менің айым әуелі «папалады»,
Әкесі айналмай ма баласынан?!
ЫРҒЫЗЫМ
Ырғызым менің нұр далам,
Қырыңда өскен мен балаң.
Сәулетіңе шаттанып,
Шабыттанып жыр жазам.
Ұл-қызы гүлдей жайнаған,
Ырғызымның әр таңы.
Еңбекпенен қайнаған,
Байлықтың ырыс шалқары.
Ақтылы қойым мыңғырған,
Табыстың үні күй-думан.
Мен туған жер баласы,
Деулетіңді жыр қылам.
Тарыдан отау тігілген,
Айналаң ән боп төгілген.
Ырғызым менің Ақ ордам,
Айналдым туған елімнен.
АҚЫН МІНЕЗІ
Сен ақынды қадірлей біл,
Ол көңілшек баладай.
Жаны нәзік, жүрегі гүл,
Пейілі кең даладай.
Сәл нәрсеге қалса кейде,
Жан-тәнімен жабығып.
Қанат қаққан талай өрге,
Асау жырға табынып.
Жыр нөсерін ақтарғанда,
Асып-тасқан ағысы.
Ақын күліп шаттанғанда,
Шалқып жатар шабыты.
АНАМА СЕРТ
Уа, анам, қиындықтан жасқанбадың,
Балаңды өсіру боп басты арманың.
Мейманның бірі кетсе, бірі келіп,
Жиналмайтын береке, дастарқаның.
Наданды сескендірдің айбатыңмен,
Мені өсірдің қажырлы қайратыңмен.
Қашанда қабағыңды шытпайтынсың,
Жүрсем де от басына пайдам тимей.
Шайқалмай шаңырағым тұрсын менің,
Жалғызым аман-есен жүрсін дедің.
Әкемнен жас жесір боп қалсаң-дағы,
Қынжылып, қапа болып күрсінбедің.
Ұлыңның тасытып бір жігер күшін,
Дүние-ай, көз алдымда жүрермісің.
Ұлыңның қасында сәл жүрген болсаң,
Дариға-ай, қызық дәурен сүрермісің…
Кеңейттім өзің жайған керегеңді,
Көрмедің-ау тәтті тіл немереңді.
Отыңды жақты келін, жалғастырды.
Уық бекіп, шаңырақ шегеленді.
 
