Шымкент қаласының 2012 жылы бекiтiлген бас жоспарына сәйкес Сайрам, Төлеби, Ордабасы аудандарынан қырық елдi мекен облыс орталығының құрамына енген
Осылайша облыстағы бас қаланың жер аумағы 40,8 мың гектардан 117 мың гектарға ұлғайды
Дегенмен, бұл Шымкент қаласын дамытудың бас­тамасы ғана болатын
Алда Шымкент агломерациясын қалыптастырудың 2030 жылға дейiнгi бағдарламасын жүзеге асыру жоспары тұр.
Жалпы, агломерация дегенiмiз не? Оның тұрғындар үшiн пайдасы қандай? Ендi осы жағына аз-кем тоқтала кетсек деймiз.
Агломерация — экономикалық, мәдени және тұрмыстық жағынан бiр-бiрiмен тығыз байланыс­ты елдi мекендердiң (әсiресе, қалалардың) шағын аумаққа топтануы, шоғырлануы деген ұғымды бiлдiредi
Бұл негiзiнен индустриалды дамуы қарқын алған аймақтарға қолданылатын тәсiл
Iрi қалалардың төңiрегiне топтастырылған елдi мекендерде бiрiншi кезекте өнеркәсiп орындары, яғни еңбек ресурстарын дамытумен қатар бiлiм, мәдениет, әлеуметтiк мәселелердiң қат-қабат дамуына үлкен мән берiледi.
— Елiмiз бойынша Астана, Алматы, Шымкент, Ақтөбе және Ақтау қалаларында агломерацияларды дамыту арқылы өңiрлiк және әлемдiк нарықтармен ықпалдастырылған ұзақ мерзiмдi экономикалық өсу орталықтарын қалыптастыру мiндетi тұр
Бұл өз кезегiнде ауылдарды дамытуға, бәсекеге қабiлеттiлiгiн және халықтың экономикалық әлеуетi мен қоныстандыруды ұтымды ұйымдастыруға, өңiрлердi қаржылық қолдауға септiгiн тигiзетiнi сөзсiз, — дейдi Оңтүстiк Қазақстан облысы әкiмiнiң бiрiншi орынбасары Дархан Сатыбалды.
Агломерация аумағы өңiрдiң негiзiн құраушы орталықтан көлiкпен қатынағанда 1,5 сағаттық қашықтықта орналасқан елдi мекендер мен қалалардың шекарасын есептеу негiзiнде қалыптасады
Яғни Шымкент агломерациясының ықпал ету аймағына Арыс қаласы, Бәйдiбек, Түлкiбас, Қазығұрт, Төлеби, Ордабасы және Сайрам аудандары да енедi
Биыл облыс әкiмi Б.Атамқұловтың тiкелей ықпал етуiмен Шымкент қаласының бюджетi 22 миллиард теңгеге артып, 105 миллиард теңгенi құрады
Бұл қаражат республиканың үшiншi қаласын заман талабына сай дамыту үшiн бөлiнiп отыр.
Халық санының көбеюiне байланысты әлеуметтiк-тұрмыстық мәселелердiң туындайтыны анық
Әсiресе, Шымкент агломерациясына кiретiн ауылдарда заман талабына сай инфрақұрылымдар жүргiзу iсi күн тәртiбiне шығады
«Бұл мәселенi шешуде де жан-жақты талдау жасалып, жоспар түзiлдi
Мысалы, ауызсу мәселесi агломерация аумақтары үшiн маңызды және тiршiлiк көзiнiң ресурсы болып табылады» дедi Дархан Амангелдiұлы
Сол сияқты индустрияландыру картасы аясында Шымкент агломерациясының аумағында 2015 жылы 41,1 млрд теңгеге 2050 жұмыс орнымен 15 инвестициялық жоба iске асырылса, 2016 жылы 26 млрд теңгеге 735 жұмыс орнын құрайтын 13 инвестициялық жобаны жүзеге асыру жоспарланып отыр.
Өңiр басшысы Б.Атамқұлов Шымкент қаласы әкiмдiгiнiң алдына бiрқатар нақты ­тапсырмалар қоюда
Бұған дейiн де баспасөз беттерiнде айтылғандай, бiрiншi деңгейдегi Астана, Алматы, Шымкент және Ақтөбе қалаларын агломерациялау iсiне ел қазынасынан 730 ­миллиард теңге жұмсалмақ
Ал екiншi деңгейлi қалалар сапына, яғни облыс орталықтарына 2020 жылға қарай Семей және Түркiстан қалалары кiретiн болады
Бұл аталмыш шаһарлардың да экономикалық-әлеуметтiк әлеуетiн жақсартып, дамуына даңғыл жол ашады деген сөз.
Ж.ЖАЙЛАУБЕКҚЫЗЫ
Шымкент
