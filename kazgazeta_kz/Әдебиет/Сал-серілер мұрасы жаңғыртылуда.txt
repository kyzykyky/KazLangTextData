Көкшетауда «Сал-серілер» сериясының алғашқы кітабы «Ақан сері» жинағы жарық көрді
Кітап «Рухани жаңғыру» бағдарламасының аясында облыс әкімдігінің қолдауымен шықты.
Кітапта Ақан сері Қорамсаұлының өлеңдері, айтыстары топтастырылып берілген
Оны жазушы-драматург, Қазақстанның еңбек сіңірген қайраткері Жабал Ерғалиев құрастырған
Басты мақсат – атақты серінің бай мұрасын кеңінен насихаттау, әдеби мұрасын ұрпақ санасына сіңіру.
«Ақан сері бабамыздың бай мұрасын бүгінгі ұрпаққа жеткізу – парызымыз
Ол жайлы аз айтылып, аз жазылған жоқ
Жерлесіміз Сәкен Жүнісовтің «Ақан сері» трилогиясы, классик жазушы Ғабит Мүсіреповтің «Ақан сері – Ақтоқты» драмасының өзі қазақ әдебиетінде лайықты орнын алғаны бәрімізге мәлім
Сондықтан мұндай мұралар қашан да өз жалғасын таба бермек» деді Ж.Ерғалиев.
«Сал-серілер» сериясымен Ақан сері мұраларынан бөлек, Біржан сал, Ыбырай Сандыбайұлы, Нұрмағанбет Баймырзаұлы және Иманжүсіп Құтпанұлы сынды қазақ халқы мәдениетінің ірі өкілдерінің өшпес мұраларын да кезең-кезеңімен шығару көзделіп отыр
Сонымен қатар алдағы уақытта өңірде Ақан сері, Балуан Шолақ, Біржан сал, Кенесары Қасымұлы, Үкілі Ыбырай Сандыбайұлының ескерткіштері орнатылады
Бұл туралы кітаптың тұсау­кесер кешінде облыстық мәдениет басқар­масының басшысы Рустем Бекенов айтты.
Еске сала кетейік, биылғы жылы «Рухани жаңғыру» бағдарламасы шеңбе­рінде Ақмола облысы әкімдігінің қолдауы­мен академик, батыр әрі ғалым Мәлік Ғабдуллиннің 11 томдығы, «Мәлік Ғабдуллин – қазақтың Оқжетпесі», «Жер жәннаты – Ақмола» фотоальбомдары, Сәкен Жүнісовтың «Заманай мен Аманайы» Лондонда ағылшын тілінде, Қадыржан Әбуовтың кітаптары және жақында Жабал Ерғалиевтің «Әлемге! Ғарышқа! Болашаққа жол ашқан Тұңғыш!» атты кітабы шығарылды.
Майя МҰРАТБЕК
