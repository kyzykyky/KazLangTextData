Жуырда Елордада «Сыр – Алаштың анасы!» атты Қызылорда облысының мәдениеті мен өнері күндері өтті
Сыр өңірінің мәдениетін, жыраулық-орындаушылық деңгейін, жалпы аймақтағы өнердің дәрежесін елордалықтарға таныстыру мақсатында өткен екі күндік мәдени бағдарлама бойынша қызылордалық 250 өнерпаз Астана жұртшылығына қазақтың дәстүрлі төл өнерін тарту етті
Өткен жылы мәдени күндерін Алматы қаласында өткізген облыс 1 жыл жан-жақты дайындалып,  Астанаға арнайы ат басын бұрған
Жуырда ғана торқалы тойларын дүркірей өткізген қызылордалық ағайындарға Елбасымыз “Сыр — Алаштың анасы” деген еді

 «Сыр – Алаштың анасы!» атты жоба аясында алғашқы күні Л.Н.Гумилев атындағы Еуразия Ұлттық университетінде “Дидар”, “Ақмешіт” фольклорлық-этнографиялық ансамбльдерінің концерті, Конгресс-Холл сарайында өткен “Армысың, ару Астана” атты өнер кеші үлкен әсер қалдырды.
Ал М.Горький атындағы орыс драма театрында Қызылорда облыстық Н.Бекежанов атындағы қазақ музыкалық-драма театрының Ж.Аймауытов пен Б.Майлиннің шығармалары желісінде, режиссер Әмір-Темір Хұсейін сахналаған “Аласапыран” траги-фарс қойылымы, режиссер Серік Жұмат сахналаған 2 бөлімді «Вампир күйеу» комедиясын және Рахымжан Отарбаев шығармасы негізінде «Қандыөзек» новелласы сахналанды
Қазақ ұлттық музыка академиясында Тұрмағамбет атындағы халық аспаптары оркестрінің концерті, Президенттік мәдениет орталығында “Жақұт жырдың арнасы, өнердің Қызылордасы” атты жыршы-орындаушылар мен әнші-күйшілердің мерекелік жыр шашуы да Сыр елі – жыр елі екенін және бір рет паш етті
Мерекелік шаралардың соңы Конгресс-Холл сарайында “Сыр-Алаштың анасы” атты қызылордалық өнер шеберлерінің қорытынды кешіне ұласты.
“Бәйтерек” медиа-орталығында өткен баспасөз мәслихатында қызылордалық өнерпаздарды бастап келген мәдениет пен өнердің бір топ өкілдері, Қызылорда облыстық мәдениет басқармасының бастығы Берік Жүсіпов, Н.Бекежанов атындағы қазақ музыкалық-драма театрының көркемдік жетекшісі Әмір-Темір Хұсейін, Қорқыт Ата атындағы Қызылорда мемлекеттік университетінің кафедра меңгерушісі, белгілі жыршы Алмас Алматов, музыка колледжінің кафедра меңгерушісі Қарагөз Ақдәулетова дәстүрлі өнердің бүгінгі жағдайы жайлы ойларымен бөлісті
 Астана аспанын жырмен тербеген Сыр елінің күндері есте қаларлықтай әсерлі өтті

Бейбітгүл ИСАЕВА
