ҚазҰУ-дың журналистика факультетінде «Сұңқар» студенттер кәсіподағы» қоғамдық бірлестігінің қолдауымен баспа ісі және дизайн кафедрасының 4-курс студенті, «Фотоөнер» қоғамдық бірлестігінің мүшесі Досжан Балабекұлы­ның ҚазҰУ-дың 80 жылдық мерейтойына орай «Қыр гүліндей жайнаған ҚазҰУ қызғалдақтары» атты  фотожинағының тұсаукесері өтті
Жинаққа университеттің білімді, парасатты да ибалы сексен сұлуы енгенін айта кету керек
Бұл Досжанның фотоөнер саласындағы алғашқы еңбегі
Жас журна­листің өзі білім алып жатқан оқу ордасына деген құрметі осы ізденісі арқылы байқалады
Бұл университет студенті шығарған алғашқы фотожинақ.
Журналистика факультетінің сту­дент­тік баспасөз орталығында өткен тұ­саукесерге «Фотоөнер» қоғамдық бір­лестігінің президенті Асылхан Абдраим, журналистика факультеті деканының ғылыми-инновациялық жөніндегі орынбасары Қарлыға ­Мысаева, М.Барманқұлов атындағы телерадиокешеннің директоры Молдахан Абдраев, баспа ісі және дизайн кафедрасы меңгерушісінің оқу-тәрбие жұмысы жөніндегі орынбасары Бақыт Әсембаева, «Сұңқар» студенттер кәсіподағы» қоғамдық бірлестігінің төрайымы Айдана Сыдықова қатысты.
Тұсаукесерде алғашқы болып сөз алған журналистика факультеті деканының орынбасары Қарлыға Мысаева «Кез келген ұстаз өзінің шәкіртімен мақтанады
Сондықтан да ең алдымен Досжанды факультет ұжымы атынан осындай үлкен табысымен құттықтаймыз
Фотоөнер – қазақ журналистикасында өз орнын толығымен таба алмай келе жатқан саланың бірі
Сондықтан да бұл еңбек – осы саланы студенттер арасында дамытуға жол салған ерекше туынды деп қабылдауға болады» деген ойын жеткізді.
Ал «Фотоөнер» қоғамдық бір­лес­тігінің төрағасы Асылхан Абдраим «Фотоөнер саласымен кез келген адам айналысады
Өйткені бұл сала қы­зықты және адамдардың өз ерік­тері­мен дамып келе жатыр
Бүгін Досжан Балабекұлының портрет жанрына ал­ғашқы қадам бастауы оның алда осы са­лада үлкен жетістіктерге жететіні­не сенім мол» деп жас өренге сәттілік тіледі.
Автордың ұстазы, баспа ісі және дизайн кафедрасының аға оқытушысы Бақыт Әсембаева болса Досжанды мектеп кезінен жақсы танитынын айтты
«Мектеп кезінен өзінің жеке журналы, газеті болды
Газеттерде жарияланған мақалаларының өзіне сан жетпейтін
Біз ұйымдастырған «Болашақ баспагер-редактор» байқауының жеңімпазы атанды
Біздің кафедраның ең белсенді студенті
Студент бола жүріп, 1-курста «Баспагер» газетінің редакторы, 2-3 курста «Шуақ» жастар журналының бас редакторы сынды оқу -тәжірибелік басылымдарға басшылық жасай білді» деп еңбекқор, талапшыл студентінің бастамасына ризалығын білдірді.
Фотожинақ авторы Досжан Бала­бек­ұлы өз кезегінде қолдау көрсеткен ұстаздарына алғысын білдіріп, фо­тоөнер саласына жақын болуына анасы Жеңіскүлдің ықпалы зор болғанын айтты
Осы жобаға алғаш ой тастаған «Қазақ университеті» газетінің бұрынғы фотосуретшісі Мамыржан Ботабеков екен.
Университеттік «Қазақ универси­теті» газеті редакторының міндетін атқа­рушы Әйгерім Әлімбекова ұжым аты­нан ақ тілегін жеткізіп, сый-сия­пат­тарын табыс етті
Сонымен бірге  тұсау­кесер рәсіміне келген студенттер ав­торға тілектерін білдіріп,ойларымен бөлісті.
Кітап «Сұңқар» студенттер кә­сіпода­ғы» қоғамдық бірлестігінің де­меу­­шілігімен Алматыдағы «Асыл кітап» баспаханасында басылды.

Қарлығаш МЕРГЕНБАЕВА,
Баспа ісі және дизайн кафедрасының аға оқытушысы
