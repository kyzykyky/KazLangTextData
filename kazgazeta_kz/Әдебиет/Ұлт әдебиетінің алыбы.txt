Ауыз әдебиеті мен классикалық әдебиеттің, батыс пен шығыс көркемсөз мұ­расының дәстүрін жете меңгеріп, әлемдік әдебиеттің озық үлгілерін өз шы­ғармаларында шебер кестелеген заңғар жазушы Мұхтар Әуезовтің туға­ны­на 120 жыл толуына орай Алматыдағы Ғылым ордасында «Мұхтар Әуезов және ұлтымыздың рухани жаңғыруы» атты халықаралық симпозиум болып өтті. 
Аталған жиынға елімізден және алыс-жақын шетелдерден келген ғалымдар мен әдебиеттанушылар қатысты
Симпозиум жұмысы алды­мен Ресей, Түркия, Татарстан, Беларусь, Өзбекстан, Қырғызстаннан кел­ген меймандардың М.Әуезов ес­керткішіне гүл шоқтарын қою рә­сімінен басталып, Абайдың «Жи­дебай-Бөрілі» мемлекеттік тарихи-мәдени және әдеби-мемо­риал­дық қорық-мұражайының көр­ме­лерін тамашалауымен жалғасын тапты.
Басқосуда М.Әуезовтің шығар­ма­шылық және ғылыми мұра­лары жөнінде және оның заманауи ғылым мен әдебиетте алар орны туралы сөз қозғалды
М.Әуезов атындағы Әдебиет және өнер институтының директоры, ҰҒА академигі Уәлихан Қалижанов «Мұхтар Әуезов әлемі және рухани жаңғыру» атты баяндамасында замана сынынан сүрінбей өтіп, қазақтың классикалық әдебиетінің үздік үлгісіне айналған әдебиет алыбының өміршең мұралары туралы жан-жақты талдау жасады.
Халықаралық деңгейдегі іргелі жиын жұмысына сәттілік тілеп, сөз алған Алматы қаласының әкімі Бауыржан Байбек симпозиум тақырыбына сәйкес ұлттық руханияттың ұшар басындағы алыптар қатарында тұрған М.Әуезов пен бүгінгі рухани жаңғыру кезеңінің ұлы мұратын әдемі ұштастырды
Ол Елбасы Н.Назарбаевтың ұлт классигі Мұхтар Омарханұлы туралы айтқан «Мұхтар Әуезов тума дарындылығымен қатар өзі өмір сүрген дәуірдің трагедиялық жағын да танытып кетті
Ол – жарқын публицист, танымал очеркист, талантты драматург
Қазақтың ойшыл-гуманисі Абайдың өмірі мен қызметі жайлы жазу арқылы қазақ халқының өмірлік энциклопедиясын әлем әдебиетіне танымал етті
Өзі де шексіз даңққа бөленді
Ол көшпенділер тарихын шебер суреттеу нәтижесінде өзін де Абай кешкен дәуірдің заңды жалғасы етіп көрсете білді» деген сөзін негізге ала отырып, ХХ ғасырдың басындағы ұлы өзгерістер тұсында ғұмыр кешкен ғұламаның тағдырлы мақсатының бүгінгі күннің ұлы арман-аңсарымен астасып жатқанын айтып өтті.
М.Әуезовке арналған «Талқы» кітабының авторы, алаштанушы ғалым Тұрсын Жұртбай алаш идеясымен тамырлас тағдыр кешкен М.Әуезовтің күрескерлік қасиеті туралы бірнеше мысалды алға тартты
Сондай-ақ ол М.Әуезовтің 50 томдық академиялық жинағын жобаға енгізіп, оның алғашқы 13 томын шығаруға атсалысқанын, 50 томдықтың толық­тай басылып шыққанын, оның энциклопедиялық басылым екенін, көптомдықтың жалпы қазақ тарихынан алатын орнының үлкен екенін айта келе, «50 томдықтың рухани салмағын екшеп көрсетуге арналған арнайы ғылыми конференция ұйым­дастырылса» деген ұсынысын жеткізді.
Қырғыз Республикасы Ұлттық ғылым ака­демия­сының вице-президенті, профессор Абдыл­да­жан Ақматалиев «М.Ауезов және кыргыз ада­биаты» деген тақырыптағы баяндамасында М.Әуезовтің қыр­ғыз әдебиетін насихаттап, таны­тудағы еңбе­гін айырықша атап өтті.
Абылайхан ЖҰМАШЕВ
 
