Мұрат МҰҚАШЕВ
ҮМІТ АЛҒА БАСТАЙДЫ
Өмір деген ертегі емес,
Өмір – ғылым білгенге.
Бүгін анық, ертең елес,
Өте шығар бір демде.
Алға асығып ұмтыласың,
Мың сүрініп, мың құлап.
Білгің келіп ынтығасың,
Әр күн сайын – мың сұрақ.
Бірде баяу, жанға жайлы,
Бірде аямай ұрады.
Сонда-дағы таңғажайып,
Білгің келіп тұрады.
Бірде тәтті, бірде кермек,
Дәмін татып көресің.
Бірде алмақ, бірде бермек,
Басқа салса көнесің.
Қанша қиын болса-дағы,
Үміт алға бастайды.
Басыңа кеп қонса бағың,
Алла жазса, қашпайды.
«ҚАЛТАФОН» ДЕГЕН….
Жастарды жаппай жайлаған,
Жағымсыз әдет зерттелді.
Өзіне жіпсіз байлаған,
«Қалтафон» деген «дерт» келді.
Әсері көзге бар мұның,
Зиянды сәуле тарайды.
Десе де қоймай барлығы,
Тесіліп соған қарайды.
Аласың сатып жүз мыңға,
Қиын жай болды бұл өзі…
Тәртіпті ұл мен қыздың да,
Өзгеріп кетті мінезі.
Істемей қалды бастары,
Сөйлесең сөзді ұқпайды.
Қазақтың барлық жастары,
Желіден қазір шықпайды.
ҚЫЗДАРДАН 
ҚУЛЫҚ АСПАЙДЫ
(әзіл өлең)
Өтірік өрге баспайды,
Қыздардан қулық аспайды.
Өтірік айтқан жігітке,
Сұлулар сырын ашпайды.
Қыздар да жақсы алдайды,
Өтірік күліп арбайды.
Жағдайы жақсы жігітке,
Жабысып алса, қалмайды.
Ескеріп, елеп бар жайды,
Алдағы күнді барлайды.
Тұрмысы нашар жігітке,
Күйеуге қыздар бармайды.
Жігіттің жайы белгілі,
Жүрмесін дейді ел күліп.
Құса боп іштен тынады,
Намысқа бәрін жеңдіріп.
Демейміз мұны тосын жай,
Болған соң ұғым осындай.
Сүйгенмен сұлу қыздарды,
Жүргендер көп-ақ қосылмай.
Сөйлейміз біздер тосылмай,
Көңілің қайдан болсын жай…
Айтқанмен мұны не пайда?
Қазіргі жастар осындай…
АТА ЖОЛЫ ӨЗГЕРМЕСІН
Ата жолы өзгермесін,
қалсын дейміз сақталып,
Аға ұрпақ көш бастаса, кімдер бізді бөгейді?
Бірақ, бірақ, шындығы сол,
керек емес ақталып,
Бата десең, тост айтатын қариялар көбейді!
Сын айтамыз ойланбастан,
жастар дейміз кінәлі,
Жастар – біздің ұрпағымыз,
кімге кінә тағайын?..
Қызға қарап қутыңдаған шалдар
барда күнәлі,
Ұрпақ үшін біздер ғана кінәліміз ағайын!
Қыз өсірсең тәрбиелі, баулып жақсы әдетке,
Әулет үшін, елің үшін абыройдың бірі сол.
Бірақ, долы әйелдер бар…
ондайлардың әдетте,
«Ә» дегенге «мә!» деп сөйле –
ақылының түрі сол…
Ондай үйде өскен қыздың
мінез-құлқы белгілі,
Ол ешкімді сыйламайды,
қарамайды көңілге.
Ондайларды сырттан сынап,
айтып жүрер ел күліп,
Ондай қыздар жолы болмай,
қиналады өмірде.
Тәрбиеге әрқашанда ересектер жауапты,
Үлкендердің қылығына жастар қарап өседі.
Өмірдегі үлкен ісің болсын десең сауапты,
Сабақ болсын шалыс басқан
әр қадамың кешегі!
Өз-өзіңді жөнге келтір, тәрбиеле, ерінбе,
Мінезіңді түзей алсаң, оңай болар қалғаны.
Ол үшін тек иман ізде,
Құран тұрсын төріңде,
Тәрбиенің мәні сонда, сүйе білсең Алланы!
ІЗГІЛІК НҰРЫ ЖҮРЕКТЕ
Әсерлі сезім – қимастық,
Жұптасқан мына тірлікте.
Өмірдің мәні – сыйластық,
Өмірдің мәні – бірлікте.
Зымырап күндер барады,
Уақыт деген қас-қағым
Сағыныш болып қалады,
Қызықты дәурен жас шағың.
Сондықтан барды бағала,
Тәуба де азды-көптіге.
Бір ғана Алла Тағала,
Қолдасын дәйім деп тіле.
Біреуге байлық керегі,
Біреулер мансап сұрайды.
Бір Алла бәрін береді,
Пендесін солай сынайды.
Сынаққа кімдер шыдайды,
Ол жағы үлкен әңгіме.
Ұмытқан пенде Құдайды,
Тозаққа кетер мәңгіге.
Тағдырды өзі таңдар кім?
Ізгілік нұры жүректе.
Иманы кәміл жандардың,
Жетеді бәрі тілекке.
ТІЛЕК
Құбылаға қарап тұрып бір Алладан тіледім,
Қабыл болса екен дедім менің осы тілегім.
Елім аман, жерім тыныш
болса екен мәңгіге,
Тарих болып қалса екен соғыс
жайлы әңгіме.
Біз соғысты көрген жоқпыз,
ұрпағымыз көрмесін,
Ондай зұлмат қасіретті енді басқа
бермесін.
Ашық болсын, әнге толсын
қазағымның аспаны,
Ешқашанда таусылмасын бейбіт
өмір дастаны.
Ісің жүрмей, жол табылмай,
қамыққанда көңілің,
Соған төзбей, кейде налып,
«қиын, – дейміз, – өмірім».
Шындығында біздер нағыз көрмей
жүрміз қиынды,
«Соған тәуба!» дедім іштей,
Жаратқанға сыйындым.
Төзіп тағдыр тәлкегіне,
тартқан өмір азабын,
Ең алдымен аман болсын
дарқан елім – қазағым!
Елмен бірге бар тілеуім –
амандығы әулеттің,
Әке-шеше, бала-шаға,
туған-туыс – дәулетім!
Барлық жанның тілейтіні осы болар әманда,
Бақыттысың бауыр бүтін,
елің-жұртың аманда!
Қалғанының бәрі сынақ, уақытша, өтпелі,
Тек Ұлы күш жебеп жүрсін бәрімізді көктегі!

Алматы

Алматы
