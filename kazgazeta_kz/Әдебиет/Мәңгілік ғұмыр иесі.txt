«Сен – менің жүрегімнің бір тамырысың» дейтін әкемнің жарық дүниемен қоштасқанына биыл 10 жыл болды
Жер басып жүргенінде алдағы жылы 70 жасын атап өтер едік
Бірақ 60-ты да еңсермей кетті
Жазмышы солай болса керек.
…Әжемнің қызы болдым
Туған әке-шешеден бөлек өстім
Бірақ әжемнің маған берген тәрбиелік тәлімін бәрінен жоғары қоямын
Өр мінезді, анау-мынау адамды мойындай қоймайтын әжем мен үшін Адам атты ұғымның ең биік өлшемі болды
Бұл«Туған әке-шешені мойындамау» деген сөз емес
Бәлкім, менің тағдыр жолымның қиындау болып өрілгені сол бөлек өскендіктен бе екен деп те ойлағам
Өйткені әжем «Қызға қырық үйден тыйым» деген ұстаныммен қаталдау тәрбиелей отырып, еркелеу қылып өсірді
Ешкім бетіме келмеуі тиіс, мектептегі сайыстарда да, сабақта да әркез тек алда, бірінші болуға тиіспін деген ой маза бермейтін
Мен сөйлегенде, сабақ айтқанда өзгелер тыныш отырып, тыңдауы керек деген берік ұстанымым болды.
Кейде бізден бөлек тұратын, әжемнің айтуынша, апа-жездем саналатын, папам мен тәтемнің («тәте» деп атап, әпкем ретінде көрген адамымның туған шешем екенін мектеп бітірер сәтте ғана білгем) үйіне бара қалсақ, дастарқан басында тек өзім сөйлеп, өзгеге дес бермейтінмін
Әжем үнсіз тыңдап отыратын, ал тәтем не кекеткені не құптағаны белгісіз кейіппен «иә, со-о-дан?» деп күле қарайтын
Үнемі жұмысбасты боп жүретін папам ­болса, тезірек тамағын ішіп, жұмысына ­кетуге асығып отыратын
Ал үйдегі өзге ­балалар ауыздарын ашып, маған сонша таңданыспен қарап, тыңдайтын.
Сондай бір күні дастарқан басында әлдене жайлы тоқтамай сөйлеп отыр едім, «тоқта!» деген дауыс саңқ ете қалды
Қарасам, папам екен, үстелдің арғы бетінде маған қарама-қарсы отырған еді, түсі адам танымастай боп өзгеріп кетіпті
«Біз тамақ ішіп отырмыз ғой» деді
«Ұялған тек тұрмас» дегендей үнсіз қалудың орнына «мен ұят нәрсе айтқан жоқпын ғой» дедім
Жүзі одан сайын қатулана түсті
Сол сәтте «Әншейінде үнемі көңілді, күліп жүретін сияқты еді ғой» деген ой келді
Ашуланғанда өңі мүлде сұрланып, қатуланып кетеді екен.Қолындағы қасығын үстел үстіне қойды да «Ас – адамның арқауы» деген, ас ішіп отырғанда ұзақ сонар әңгіме айтпақ түгілі, сөйлеуге болмайды
Алдыңдағы асыңды ішіп алып, айт айтатыныңды
Ал жалпы қыз баланың дастарқан басында көп сөйлегені, үлкендермен сөз таластырғаны жараспайтын қылық, әдепсіздік болады
Қыз бала ибалы, әдепті болуға, сөйлейтін жерін білуі керек» деп, әжеме қарады
Әжем үндемеді, қолындағы кесесін айналдырып, шайын сораптай берді
«Түу, әжем де әбден шөлдеп қапты, бірдеңе десе ғой»
Тәтеме қарап ем, ол да үн-түнсіз, ­шайын құйып отыра берді
Жүзінен күйеуін құптап отырғаны байқалды
Бағанағы ­ауыздарын ашып, көздері бажырайып, қарап отырған балалар да жоқ
Қашан тұрып кеткендерін?.
Не керек, намыстанып, әрі қарай шай ішуге зауқым болмай, орнымнан тұрдым
«Тамағыңды ішпей қайда барасың?» деген папамның даусы тағы саңқ етті
Сол кезде барып әжем ара түсіп: «Өз балаларыңды тәртіпке сал! Менің қызыма бір рет айттың, болды енді!» деп жекіп тастады
«Ух, әйтеуір әжем сөзімді сөйледі ғой» деп, папама жақтырмай бір қарап, орныма отырдым.
Кейін тағы бірде папамның үйіне жиналдық
Дастарқан басында Ленин ­туралы (әлдебір газеттен оқығанмын) айта бастадым
Ешкім үндемеді
Демек, бәрі мені тыңдап отыр деп ойлап, тамағымды жөткірініп қойып, сөзімді жалғай беріп едім, қарама-қарсы бетте отырған папама көзім түсіп кеткені
Жүзі түтігіп, маған қарап қалыпты
«Қазір бірдеңе десе, осы жолы тұрып кетемін, сосын бұл үйге қайтып келмеуге тиіспін» деп ойлап үлгердім
Алайда ештеңе демеді
Үнсіз отырып, асын ішіп, жұмысына кетті
Өзге балалар әдеттегідей апыл-ғұпыл тамақтарын ішіп, әлдеқашан тұрып кеткен
Үстел басында әжем, тәтем, мен – үшеуміз ғана қалдық
Енді қалай сөйлесем де өз еркімде деген оймен, манағы әңгімемді жалғай беріп едім, тәтем сөзімді бөлді
«Күнделікті сабағыңнан, әдеби кітаптардан басқа газет-журналдарды да көп оқитыныңды білдік
Бірақ келесі жолы мұндай әңгімелерді папаң бар кезде, әсіресе ас ішіп отырғанда айтпағаның жөн
Ол – ер адам, жұмыстан шаршап келеді
Ал әжең екеумізге айта беруіңе болады
Ал енді сөйле!» деді
Басқа мені тыңдамаса да, екеуінің тыңдағысы келетінін байқап, қуанып кетіп, жастыққа жантайып алып, әңгімемді жалғадым
Шай ішіп боп, әжем екеуміз өз үйімізге қайттық
Бірақ әлгі көрініс есімнен кетпей қойды
Уақыт өте келе өз бұрысымды түсіндім
Тым білгішсініп кететінімді іштей мойындадым
Мектепте 10-класта оқып жүрген кезім еді ғой
Кейін әлгіндей жағдай қайталанбады.
Өзінен жырақ өсіп, бойжеткен мені папам әкені сыйлауға, құрметтеуге, сөзін бөлмеуге, бейберекет сөйлемеуге шақырған екен
Әкеге ғана емес, жалпы ер адамға қатысты мендегі құрмет сезімі сол сәттен бастап қалыптаса бастаған секілді
Кейін папам өзі сөз бастамаса, басқа түгілі әжемнің де үндемейтінін, папамның алдына түспейтінін байқадым.Алайда папам уақыт өте келе өз үйіне Алматыдан не Қызылордадан не басқа қаладан тарихшы, ақын, жазушы келсе, әжем екеумізді де қоса шақыратын болды
Барғым келмей қиқаңдасам, әжеме байқатпай, үйіне келген қонақтың тарих, ел, жер туралы қызықты әңгімелерді көп білетінін, тыңдауым қажеттігін айтатын
Өйткені «Бұл сенің жездең, оның балаларымен бірге ойнап жүріп, сен де оны солар құсап «папа» деп атап кеткенсің» дейтін әжем күйеу баласы үйге жиі келе берсе, жақтырмай қалатын
Алайда марқұм әжем көзі тірісінде «Ол сенің әкең» деп айтпаса да (айта алмаса керек), өзінің папама құрметпен қарайтынын ұдайы аңғартатын
«Сен де құрметтеуге тиіссің» дегенді басқаша жеткізетін
«Біздің Сәндібек ақкөңіл, ақеден, жарқылдақ, нағыз азамат қой», «Сәндібектей азаматқа кезігіп, қызымның бағы жанған» деп отыратын
Папам ауырса, мұңайып үнсіз қалатын, тілеуін тілейтін
Әлде­біреулерді «Әкеден тәк-тәк, шешеден мектеп көрмеген ғой» дейтін
Ал мен әкеден алғаш рет тәк-тәкті сол кезде естіген екенмін…
…Бірде тәтеме ренжігем
Ренішімді оған айтуға батпай, папама барып: «Әжемнің қызы болғасын, мені өзге балалардан бөлектейсіңдер, өліп қалсам да мен үшін алаңдамайсыңдар» деп ренішімді айтып, тостағанымды жуғам
Қабағын түйіп, тыңдап отырды да: «Өз бойымда жақсы бір дүние не қасиет болса, қайта басқа балаларға қарағанда саған сіңіруге тырыстым, бар жақсымды саған бердім
Сені үйдің үлкені, ақылдысы, өзінен кішілерге жол көрсетеді деп ойладым
Қандай жағдайда да, қандай көзқараста, ой-пікірде болсаң да, мен сені әрдайым жақсы көремін, қолдаймын» деді
Сол бір ауыз сөз мені өзімнен кішілерге ғана емес, адам баласына кішіпейілділікпен, кешіріммен, мейіріммен қарауға, кеңдікке үйретті.
Ел жаққа барған әр сапарымда ауыл адамдарынан, тіпті кейде басқа қалада тұратын таныстардың өзінен папамның жасаған жақсылығы, адамгершілігі, азаматтығы, қамқорлығы жайлы көп естимін.
Біреуге оқуға түсуге, біреуге үйленіп, үйлі-баранды болуға, енді біреуге өмірден өз орнын табуға кеңес беріп, жай ғана жол көрсетіпті
Көп жыл көрмеген сыныптасым бірде: «Папаңның айтуымен ата-анам кезінде ағайынының жетім қалған алты баласын асырап алды
Папаң басшылық қызметте жүріп, мемлекеттік көмектің, жәрдемақының берілуіне, әлгі балалардың мектепте оқуына қол ұшын беріп тұрды
Бүгінде олар үйлі-баранды, басқа қалада тұрады
Анам екеумізге қолғабысын тигізіп, қамқор болуда
Ал мен өзімнен үлкен апаларымның, іні-қарындастарымның бар екендігіне қуанамын
Білесің бе, өмір өзі қызық, бәлкім сынақ сияқты
Бір күні жұмыста жүргенімде анам хабарласып: «Жаңа туған сәбиінен бір жас ана бас тартыпты, асырап алсақ қайтеді?» деді
Сол сәт кезінде сенің папаңның алты баланың қаңғып кетпеуіне себепші болғаны есіме түсті де, анама: «Асырап алайық» дедім
Сол бала бүгінде ержетіп келеді» деді.
«Жақсының аты өлмейді» деген рас екен ғой
Папамның өмірден озғанына он жыл болды
Артында ұрпағы, жазған дүниелері, жақсы деген аты қалды
Оның әр жақсы ісі туралы ел аузында әрдайым айтыла бермек.
Иә, менің әкем – жақсы адам! Оған Раббым ешкімдікіне ұқсамайтын, мәңгі өлмейтін ғұмыр берген
Ол әлдеқашан ел жүрегінің бір тамырына айналған
Әнеки, бір лүпілді естіп тұрмын
Ол өзі жақсы көрген, өзін жақсы көрген жандардың кеудесінде бүлкіл қағып, соғып тұр…
Жанар НҰРҒАЛИ,
ақын, журналист,
Қазақстан Журналистер 
одағының мүшесі
