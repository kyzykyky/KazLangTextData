Жуырда «Қазақстан» ұлттық телеарнасы жаңа маусымының тұсаукесерін өткізді
Осы орайда телеарна ұжымы өздерінің қолға алған жобаларын таныстырды
Олардың арасында ақпараттық-сараптамалық, деректі-танымдық жобалар, жаңа ток-шоулар мен көңіл жадырататын ойын-сауық және музыкалық сазды бағдарламалар бар. 
Жаңа маусымның жай-жапсары туралы кеңінен баяндаған «Қазақстан» РТРК АҚ Басқарма төрайымы Нұржан Мұхамеджанова: «Елбасының тікелей тапсырмасы бойынша барлық хабарды мемлекеттік тілде таратып келе жатқанымызға биыл 1 қыркүйекте 5 жыл толды
Ұлттың зиялы қауымының қаймағы Алматыда топтасқан соң біз қазақ тіліндегі жаңа және жаңарған бағдарламаларымызбен енді түсіріліп біткен телесериалдарымызды өздеріңіздің ақ баталарыңызбен бастағанды жөн көрдік» деді.
Телевизияның хабарлары берілуіне қарай күнделікті, апталық және бір жолғы болып бөлінеді
Күнделікті берілетін бағдарламалар «Таңшолпанмен» басталып, «Түнгі студияда Нұрлан Қоянбаевпен» аяқталатыны көпшілікке белгілі
Оның арасында «Бірге таңдаймыз!» бен «Әйел бақыты», «Айтуға оңай…» бағдарламалары және бірнеше рет жаңалықтар топтамасы қайталанады
Бұл бағдарламалар жаңа мау­сымда да жалғасын таппақ
Көрерменге билікті неғұрлым жақындату биылғы жылдың басты ұстанымы болып отыр
Бұған апта сайын шығатын «Серпіліс», «Қоғамдық кеңес» және «Сұхбат» бағдарламалары дәлел бола алады
Елбасы ел алдына қойған Бес институттық реформаны жүзеге асыру бойынша қазір барлық аймақтарда қоғамдық кеңестер жұмыс істейді
Мұнда талқыланған тақырыптар «Қоғамдық кеңес» атты жаңа бағдарламаның өзегіне айналады деп күтілуде
Әркім өз көкейінде жүрген сауалға тура жауап алуы үшін осы айдан бастап «Сұхбат» атты тікелей эфирде өтетін бағдарламаны тамашалау мүмкіндігіне ие болады
Жаңа маусымда талантты ақын Қалқаман Сарин жүргізетін «Ой-толғау» бағдарламасы эфирге шығады.
Сондай-ақ, бірнеше жылдан бері Ұлттық арна отандық телесериалдар түсіруді қолға алғаны белгілі
Көрермен жылы қабылдаған «Сырғалым», «Қарашаңырақ», «Көк тарландары», «Аяулы арман», «Әпке» сынды сериалдар әбден таныс
Телеарна үстіміздегі жылдың басында ақын Жамбыл Жабаев туралы төрт бөлімді деректі де көркем фильм түсірген
Оның бір жарым сағаттық нұсқасы кинотеатрларда көрсетілді.
Алдағы күндері эфирге шығатын отандық сериалдар «Шекара шебінде» және көп сериялы «Айман-Шолпан» телехикаялары да көзі қарақты көрермендерден өз бағасын алмақ.
Н.Мұхамеджанова өз сөзінде «Қазақстан» Ұлттық арнасы өз төрін тек ұлтымыздың өнерлі, талантты тұлғаларына ұсынатынын, биылғы маусымда «Ұлы Дала баласы» атты жоба табысты жүріп жатқанын айтты
Бүгінде ел Тәуелсіздігінің 25 жылдығына арналған бұл арнайы жобаның көрсеткіші жоғары болып отырғанын тілге тиек етті
Ұлттық өнерге деген қамқорлықтың және бір көрінісі жақын күндері экранға жол тартатын «МузАРТ LIVE» жобасы да көрермен назарына ұсынылмақ.
А.Жұмашев
