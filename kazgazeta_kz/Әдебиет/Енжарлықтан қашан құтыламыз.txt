Уақыт өткен сайын тілімізге, Әнұранымызға, салт-дәстүрімізге деген қасақана шабуыл үдеп келеді
Осы бір жан ауыртар әрекеттерді қазақ басылымдары дер кезінде көтеріп, көпшіліктің назарын аударды.
Мені бүгінде толғантатын ең басты мәселе – туған тілімнің жағдайы
Балтық елдерін айтпағанда, айналамыздағы өзбек, тәжік мемлекеттері өз тілдерін тежейтін өзге тілден біржолата іргесін ажыратты
Қырғыз елінің өзі алпауыт Ресейден айылын жимай, өз Конституциясынан «орыс тілі – ресми тіл» деген жолдарды алып тастады
Өйткені, Жогорку кенеш депутаттары халықты қырғыз тіліне көшірудің басты тетігі – жоғарғы биліктен бастау керек екенін дер кезінде түсінген тәрізді
Қырғыз елінде ендігі жерде «Мемлекеттік тіл туралы заң талаптарын орындамаған жеке тұлға екі мың сом, ал заңды тұлға жиырма мың сом, ал шенеуніктер екінші рет заң бұзса, онда жеке тұлға да, заңды тұлға да 200 мың сом төлейді
Тіпті, заңсыздыққа жол берген кәсіпкерлер айыппұл төлегені ештеңе емес, жұмысынан қуылатындай заң шыққалы жатыр
Сонымен қатар, барлық қаржылық, техникалық, ғылыми құжаттар ең алдымен қырғыз тілінде жарық көруін қадағалауда.
Үстіміздегі жылдың ақпан айында Латвияда мемлекеттік тілге байланысты референдум өтті
«Орыс тіліне екінші мемлекеттік тіл мәртебесі берілсін» деген сауалға дауыс берушілердің 24,88 пайызы «иә» десе, 74,8 пайызы «жоқ» деп қарсы шықты
Оны айтасыз, латыштардың кейбіреуі «Бұл мәселені референдумға шығарудың өзі-намысқа тиетін нәрсе
Референдум өткізу – Ресейдің Латвияға саяси тұрғыдан ықпал етуге тырысуының «нәтижесі» деп ашық наразылығын білдірді.
Ең бастысы, Латвия президенті Андрис Берзиньш референдум соңында өз туған тілдеріне дауыс берген латыш отандастарына ризашылығын білдіре отырып: «Мемлекеттік тіл мен Латвияны қорғап, дауыс бергендеріңіз үшін алғыс айтамын
Латыш тілі тек осы елде ғана өмір сүреді және осы тіл елдің нағыз патриоттарын бір мүддеге тоғыстырады» деп ағынан жарылды.
Ал бізде қалай? Ата-аналар баласының қай тілді сөйлеп жүргеніне назар бөлмейді
Халық қалаулыларының да біразы мемлекеттік тілді меңгермеген
Күнделікті тұрмыс-тіршілікте базарға бара қалсаңыз, дүкен аралай қалсаңыз, түрлі көпшілік орындарға жолыңыз түссе, мемлекеттік тіл – қазақ тілінің қағажу көріп тұрғанын байқау қиын емес
Мен мұның бәрі өзіміздің немқұрайдылығымыздан деп ойлаймын
Мұндай немқұрайдылық қашанға созылар екен?!
Ақерке АУҒАНБАЙ,
Алматы қаласы,
№9 мектеп-интернаттың
11 сынып оқушысы
