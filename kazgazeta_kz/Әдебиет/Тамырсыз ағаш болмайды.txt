Қытайдағы қазақтар бала жастан Қазақстанда басылған оқулық-кітаптарды, сол арқылы Абай, Мұхтар, Ғабит, Сәбит сынды қаламгерлерді оқып өсті
Сондықтан Қазақ еліне, атажұртқа деген сағыныш, асыл арман бала кезден санаға ұялай бастады
Өкінішке орай, «Мәдениет төңкерісінің» әсерінен байланыс үзіліп, ауыр күндерді бастан кештік
«Батар күннің атар таңы бар» дегендей екі елдің қарым-қатынасы жақсарып, біздің атажұртқа оралуымызға мүмкіндік туды
Бұл 1989-жылдың қоңыр күзі еді
Қазақ қаламгерлерінің қарашаңырағы – Қазақстан Жазушылар одағының әйелдер кеңесі мол дастарқан жайып, бізді ықыласпен қарсы алып, атажұрттың аңқылдаған ақеділ пейілін көрсеткендігі әлі күнге көз алдымда.
Сол кезде Тұрсынхан Әбдірахманова, Алтыншаш Жағанова, Күләш Ахметова, Зейнеп Ахметова, Шәрбану Құмарова, т.б апайларымыз бен сіңлілеріміздің көрсеткен сый-құрметі, қамқорлығы тұтас Қазақ елінің аялаған алақанындай болып сезілді.
Жақын тұрып аралық алыстаған,
Туыс тұрып өзара барыспаған.
Әудем жерге жете алмай зар болдық-ау,
Шығып жатқан кездерде ғарышқа адам, – деген өлеңімді оқығанда сонда отырған қаламгерлердің бірнешеуі көздеріне ыстық жас алып, мені қайта құшақтап «қайтсын-ай..» деп өздерінің мұңдас, һәм қамқор екендігін танытқаны әлі күнге есімде.
Зейнеп Ахметова мені құшақтап, кіш­кентай қызым Жанатты ыстық бауырына басып елжірегені, Зекеңмен ағынан ақтарылып әңгіме айтқаны жадымда жатталып тұр
Міне бұл өміріміздегі үлкен бір тарихи кезең ретінде есте қалды.
Қазақстан – шетелдердегі қазақтардың мақтанышы, қамқоры
Ал Жазушылар одағы – қазақ қаламгерлері киелі орда санайтын зиялылардың қасиетті қара шаңырағы.
Мынау бір киелі орда құт дарыған,
Ұшатын жыр аспандап, жұпталып ән.
Осында мәңгілікке үлгі қалған,
Қазақтың Абайынан, Мұхтарынан.
Талайлар сол үлгіні ұстаныпты,
Қаламы сол үлгімен ұшталыпты.
Бәрі де бір-бір таудың биігінен,
Өнердің айдынына құс салыпты, – деп жырыма қосқан одақта Зейнеп Ахметовамен болған таныстығым сырлас, сыйлас болуға ұласты
Бір күні Зейнеп Бауыржан атамыздың Таразда өтетін 100 жылдық мерей тойына шақырды
Шақыруды қуана құп көріп жолға шықтық.
Алматы аңғарын бойлап батысқа қарай бет түзедік
Көрінісі көз тартқан көрікті мекен жүрген сайын қызықтырды
Айбарлы Алатауы, ұшы қиырына көз жеткіссіз кеңбайтақ шұрайлы даласы бар дархан өңір жанымызды жадыратып келеді
Түс әлетінде Қордай жотасына жеттік
Қордай – желді өңір екен
Алатаудың батыс сілемі мен Шу аңғарының түйіскен жері болғандықтан, Қордай желі жыл бойына оқтын-оқтын соғып, борандатып, қысты күні қарлы бораннан қатынас тоқтап қалатын көрінеді
Жүре келе бабалардың қанды ізі қалған Қарабалта өзеніне салынған көпірге келіп аялдадық.
Мен көлікті әдейі тоқтатқан аяулы жарым, белгілі этнограф-қаламгер Зекеңнен-Зейнолла Сәніктен «мұнда неге аялдадық?» деп сұрадым.
– 250 жылдың алдында, – деп Зекең сөзін арыдан бастады
Қазақтар мен қырғыздар арасында сұрапыл соғыс, қанды қырғын болған
Соғыс ата-бабаның кегін қайтару жолында жүргізілген.
– Қалайша?
– Қазақтың Абылайы мен Қабан­байы бастаған қалың қолы 1740-1750 жылдар аралығында әуелі қазақтың оңтүстік өңі­ріндегі қалаларын жоңғар шапқын­шы­ларының қолынан азат етіп, сосын арқа жерінен аластап, 1750-жылдардың орта шеніндегі «Алакөл шайқасында» хан Доржыны­ тұтқындап, оларды қазіргі Бұратала жеріне дейін өкшелеп қуып барып бір сәт аял жасапты
Бұл сәт қазақтардың соғыстан әбден қалжыраған кезі еді
Қазақтың жаңадан азат болған жеріне көзі түскен қоқандар қырғыз манаптарының қолтығына су бүркіп қазіргі Алматы облысының көп жерін басып алып арқа жеріндегі Қабанбай еліне ауыз салады
Сол елдің бір бұтағы болған қарақұрсақ ауылын шауып, тұқымға тұяқ қалдырмай қырып кетеді
Қабанбай батыр қатты қамығады
«Шынымен тұқымға тұяқ қалмағаны ма?» деп шапқылап жүргенде төңкерілген қазанның астынан құрсағы күйелеш-күйелеш бір бала шығады
Қуанған Қабекең(Қабанбай батыр) дереу баланы құшағына басып бәйбішесіне апарып тапсырып: «Арыс ауылынан қалған жал­ғыз қарақұрсақты көзіңнің қарашығыңдай қорғап қатарға қос», – деп аманат етеді екен
Әсі­лінде Байжігіт атты бабамыздан: Жұмық, Тоғас, Мәмбет, Арыс атты төрт ата тарайды
Сол себепті Қабанбай ата жырында бұл оқиға:
– Жел соғар құбыладан бетке жұмсақ,
Батыр жоқ Қабанбайдай ойлап тұрсақ.
Қожақұл, Өмір, Дәулен бәрі де аман,
Шабылған жалғыз ауыл қарақұрсақ, – деп жырланады екен.
Бұл кезде біз едәуір жерге барып қалғанбыз
Мен артыма қайта бұрылып, сол өңірдің қандай екендігін көз алдыма елестетіп, Зекеңнің сол жерге аялдауының мән-мағынасын енді толық түсінгендей болдым
Әлдеқандай ойға кетіп, сәлден соң Зекеңе қарап:
– Өмірдің өзі үлкен мектеп қой, адам бір сапардың өзінен біраз сабақ алып қайтады
Өмір тіпті қалам ұстамаған адамды да қалам ұстауға жетектейді
Осы өңірді ақындар:
– Жетісу – Алатаудан нұр алады,
Жетісу – бір Жамбылдан жыр алады.
Балқаш пен Алатауды аймалаған,
Жетісу – бір өзеннен құралады, – деп жырлаған екен
Сол Алатаудың нұры мен Жамбылдың жырлары менің бойыма қуат беріп, шабыт шуағын шашып келеді
Мал дәрігерлікті оқыған Шыңғыс Айтматов пен геологияны оқыған Олжас Сүлейменовті әдебиетке жетектеп әкелген де осындай қуат пен шуақ болса керек.
Зекең менен қайтар жолда «осы сапардан не түйдің»? – деп сұрады
Мен сиясы әлі кеппеген өлеңімді оқып бердім:
Баукеңнің елі, Баукеңнің жері,
Ақындықпенен ерліктің кені.
Шалқыған күйің, қалқыған әнің,
Әкетті-ау баурап сүйінтіп мені.
Осындай елге келдік біз,
Иіліп сәлем бердік біз.
Шерхандай данасы бар ел,
Бақытжандай баласы бар ел.
Сан ғасырлық тарихқа куә,
Тараздай тарлан қаласы бар ел.
Жауына боран, еліне көктем,
Батырдың таныс еліне көптен.
Зейнептей асыл келіні бар ел,
Атасы күндей шуағын төккен.
Осындай елге келдік біз,
Иіліп сәлем бердік біз.
Ерлігін көріп халқымның,
Жыр құйылды ойыма.
Атаның алтын іздері,
Қуат берді бойыма.
Сөздерін естіп алтындай,
Даналығын аңғардым.
Салтын көріп дәстүрлі,
Даралығын аңғардым.
«Тамырсыз ағаш, бастаусыз су болмайды»
Ұлтқа ұйтқы болған ұлыларды топырағына аунатып, төсінде тербеткен батыр Баукеңнің туған жерінен өр рух пен өткір намысты сезініп, қазақтың небір ділмар, зиялы тұлғаларымен дәмдес, пікірлес болып, елдік пен ерліктің ізін көріп марқайып қайттық
«Жаны жайсаң ағаның етегін баспа жолын қу, болайын деген баланың бетінен қақпа белін бу» демекші, жаңа буын, жас ұрпаққа өзіміз көрген осындай өнегелі оқиға, салиқалы сапарларды айта жү­рсек тәрбие-тағылым беріп, ой саларымыз анық.

Шәмшабану ХАМЗАҚЫЗЫ, 
ақын, ұстаз, Жазушылар 
одағының мүшесі

Шәмшабану ХАМЗАҚЫЗЫ, 
ақын, ұстаз, Жазушылар 
одағының мүшесі
