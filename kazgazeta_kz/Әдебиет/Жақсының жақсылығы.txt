Нақты айтсам да, бейнелеп айтсам да Мереке Әбдешұлы Құлкеновты 40 жылдан бері білемін
Алғаш танысып, қызметтес болған жылдарда бір әдемі күлкісі болатын
Тіпті күлкіге жетіңкіремейді де, жұмсақ жымиыс
Жасөспірім бозбаланың күлкісіндей ашық, риясыз, айналаға сеніммен қарайтын адамның ақжарқын жымиы­сы
Одан бері не заман?! Өзі есейді, өмірдің қызығын да, шыжығын да бір адамдай басынан өткізді. 
Өзі мақсат еткен биіктердің біразын бағындырып тоқмейілситін кездері болған шығар
Көз алдында тұрғанмен қолы жетпеген өкініштері де болған шығар
Қолынан келе тұрып жүзеге асыра алмаған әттеген-айлары бар шығар
Біле тұрып бас тартқан қадамдары да болуы мүмкін
«Ештеңе істемеген адам ғана қателеспейді» дейді
Мұндай қоғамда жылдар бойы көпшіліктің көз алдында белсенді қызмет істеген адамның басынан қилы-қилы сәттер өтуі заңды
Соған қарамастан Мерекенің 40 жыл бұрынғы ақпейіл күлкісі сақталған
Айналасына шуақ шашатын беймарал жымиыс
Бір сәтте тіршіліктің бүкіл мәселесі шешілгендей жаның жадырап қалады
Демек, бұдан 40 жыл бұрынғы жас жігіттің өмірге сенімі, болашаққа ашық көзқарасы өзгерген жоқ.
Өткен ғасырдың соңғы ширегінде қазақ баспасөзінің «Қазақстан пионері» деген алақандай газетіне Мереке Құлкенов атты жас жігіт қызметке келді
Әскерде болған, бұл жерде баспахана цехында істеп жүрген жерінен ауысыпты
Ол кезде полиграфияда арнайы оқуын бітірген мамандар аз
«Ұлы халық» деген дақпыртқа дандайсығандар полиграфияның қара жұмысының өзіне басқаларды жолатпауға тырысады, болса да түртпектеп, түймедей қатесін түйедей етіп көрсетуге, сөйтіп, шеттеуге бейім тұрады
Мереке сондай құқайды көзімен көріп, керек жерінде дәлелдеп, сенімге еніп, партияға өтіп келіпті
Өмір мектебінің сабағы болар, өзі әділетсіздікке мүлде төзбейді.
«Бәрі де бар еді, кенет… бәрі де жоқ» болып кеткен сол 90-шы жылдарда Мереке жеке баспасын ашып, шағын баспахана (минибас­пахана) сатып алды
Ол бұған дейінгі біздің көзіміз үйренген зәулім цехтардағы абажадай машиналар емес
Немістің тиімді де пайдалы мақсатта жасалған, барлық техникалық қызметтері бір аппаратқа топтастырылған шағын ғана техника болатын
Бірақ өзінің жекеменшігі еді.
Сол «Өлке» баспасы қазір қабырғалы өндіріске айналып, көптомдықтар шығаратын дәрежеге жетті
Ол баспадан кітап шығару әжептәуір мәртебе
Баспаханасы қаншама адамдарды жұмыспен қамтып отырған беделді өндіріс орны.
Баспа ашу деген сөз – анық пайда табуды ойлау деген сөз
Оған заң да солай қарайды: өндіріс пе, демек, пайда әкелетін болғаны, салық та солай салынуы керек
Ал сол баспадан тегін кітап шығарып беретін болса – ол жомарттық
Жомарттық деген бұл заманда қасқалдақтың қанындай қат
Өзім білетін бір ғана мысал
Мағзұм, Қыдуар Мертенов деген журналист жігіттер болған
Батыс Қазақстанның Орда ауданынан, яғни бөкейліктер
Мереке сол Қыдуар ағаның үйіндегі Райхан жеңгеміздің кітабын шығарып берді
Райхан жеңгем қатты мұқабамен шыққан шағын ғана естелік кітабын аялай сипап қойып, үлкен ризалықпен «Еңбегі Алладан қайтсын» деп күбірледі.
Бұл бір ғана мысал
Сондай-ақ, мен оның жастау кезінде дүниеден өтіп кеткен атыраулық ақын жігіттің кітабын шығарып бергенін білемін
Жәрдем Кейкиннің өнегелі тәрбие туралы жазбалары да сол қатарда
Сағи Жиенбаевтың артында қалған мұрасын жинақтап бастыру үшін, сол үйдегі жеңгеміз Уәзипа «Мерекемен ақылдасайын деп келіп едім» деп редакцияға барғанда кездесіп қалғаным бар
Бұлардың бәрін өзім анық білетін болған соң айтып отырмын
Және алдына келгеннің бәрін жарылқайтын жомарт еді деп дақпыртын асырайын деп те отырғаным жоқ
Мұны мен Мереке­нің жомарттығын көрсетейін деп қозғап отырмын.
Кезінде «Ана тілі» газетінің басшылығы Мереке Құлкеновке сеніп тапсырылды
Қазақ тіліндегі салалық басылымның деңгейі оның басшысының да, басқасының да деңгейін көрсетуі керек еді
Оқушы қауымның бағына қарай Мереке осы жерде нағыз ұлтшыл интеллектуалдың өресін көрсетті
Газеттің соған дейін жинаған беделін одан әрі көтеріп әкетті
Бұл жерде ол мерзімді әрі салалық баспасөздің мәнісі мен міндетін жан-жақты айшықтай көрсетті.
Баспасөзде істегендердің бәрі біледі – «Әр нөмірде оқылатын бір материал болу керек» деген қағида бар
Бұл қазіргі түсінікте рейтингті көтеруге қызмет ету керек
«Ана тілінде» басшылық еткенде осы принциппен газетті жан-жақты рухани қажеттілікке жеткізген Мереке, кейін «Жалын» журналын басқарған кезде де бұл әдісін ұтымды пайдаланды
Сөйтіп, академик Зейнолла Қабдоловтың «Менің Әуезовім» роман-эссесі «Жалынның» бірнеше нөміріне түгел жарияланды
Яғни бұл шығарманы оқушыға бірінші таныстырған «Жалын» журналы.
Жалпы, Мерекенің баспасөздің мәнісі мен бизнестің табысын қабыстыра алатын біліктілігін, уақыттың талабына қарай көрегендігін өз басым өте жоғары бағалаймын
Бірақ біздің тәуелсізбіз дей тұра саясаттан шыға алмайтын қоғамда оның жақсы жобалары түсінік таппады немесе әдейі бұра тартылды, тіпті әлдеқандай қызғаныш араласса да таңданбаймын
Дегенмен, құрамына «Ана тілі», «Уйғур авази», «Ақиқат», «Мысль» газет-журналдары және өзі ашқан «Экономика» газеті мен жас шығармашыларға арналған «Үркер» журналы кіретін «Қазақ газеттері» Жауапкершілігі шектеулі серіктестік, қазақ баспасөзіндегі қабырғалы ұжым ретінде Мереке Құлкеновтің іскерлік мектебінің нақты мысалы деуге болады
Уақыт өтеді, адамдар өзгереді
Тіпті қоғам да өзгереді
Бірақ елің үшін еткен еңбегің қашан да өз орнында қалады
Және оның үлкен, кішісі болмайды, бәрі де құрметке лайық.
Ал баспагер ретінде Мерекенің жобалары бірінен бірі оза, оқушыларымен қауышып жатыр
Махамбеттің 200 жылдығына шығарған 20 томдық «Махамбет» кітапханасы және үш тілді (қазақ, орыс, ағылшын) «Махамбет елі» кітап-альбомы, «Букеевской Орде – 200 лет» айдарымен шыққан 6 кітап, Гүлсім Мұқышевамен бірігіп құрастырған қазақ поэзиясының 10 томдық антологиясы тек қана баспагер кәсіпкердің еңбегі емес
Бұл нағыз ұлтшыл, көреген, шығармашыл адамның еңбегі
Өйткені бұл басылымдар қазақтың рухани қажетіне бүгін де, ертең де, келер уақыттарда да қызмет ете береді
Бұлар оның көп жобаларының бір парасы ғана.
Мен таныған Мереке ағалыққа да жарайтын, әсіресе інілікке де жарайтын, айтқан сөзіңді тыңдай білетін, өз сөзін өткізе алатын, орынсыз уәде бермейтін, өз сенімінен айнымайтын мінезді азамат
Бастаған ісін нәтижелі межеге жеткізетін кәсіпкер
Қамқорлыққа зәру жандарға қараса білетін сезімтал, өзін сыйлата білетін, өзгені сыйлай білетін жүректі тұлға!
Сөз басында газетке қызметке келді деп едік
Жаза білетін адам ғана газетке келеді және жазу үшін келеді
Яғни айтары бар, өзгемен бөлісер ойы бар адам жазсам деп ниеттенеді
Сондықтан Мерекенің де арнайы қалам ұстағанына 40 жылдай болып қалды
Содан бері жазып келеді
Әңгіме, публицистика, зерттеу, жолжазба, ой-толғамдар… Өзінің баспасы бар адамның кітаптарына бұл қалай деуге болмас
Бірақ… Бірақ Мерекенің кітаптары соншалықты көп те емес
Осыдан біраз жыл бұрын туған күніне байланысты шай үстінде Мұхтар Мағауиннің: «Мереке, бір жақсы кітап шықпақшы еді, көрінбейді ғой?…» деп қалғаны бар
«Шығады ғой, сәл бітіңкіремей…» деген жауап естідік
Одан бері Мұхаңның өзі басқасын былай қойғанда, «Шыңғысханның» 3 кітабын бас­тырып үлгерді
Ал Мерекенің біраз дүниесі әлі де «сәл бітіңкіремей» жатқандай
Өйткені науқаншылдығы жоқ
Жазбауға болмайтын кезде ғана жазады, айтпауға болмаған кезде ғана айтады.
«Жақсының жақсылығын айт, нұры тасысын!» деген халқымыз
Пенде болған соң, кемшіліксіз болмайтын шығар
Бірақ мен Мерекенің пенделігінен гөрі жақсылығын көбірек көремін
Оның бойында өз көзқарасына сенімді тұрақтылық, соны қорғай білетін табандылық, әлдебір мәрттік бар
Сөзімді дәлелдеп көрейін
Жазушылар одағында Жұмекен Нәжімеденовті еске алу кеші өтті
Сөйлеушілердің дені Жұмекен данышпан еді, көреген еді, міне, Әнұранның авторы болды деп көпсітіп әкетеді ғой
(Шын ниетімен оқып, құрметпен еске алушыларға рақмет)
Мереке болса сахнаға шығып алып: «Жұмекеннің прозасына назар аударыңызшы
Міне…» деп үзінді оқып береді
Тағы бір жиын­да тағы солай
Жұрт өлең оқып, күй деп, елпілдеп-желпілдеп кетсе, бұл романнан үзінді оқиды.
Сөйтіп, Жұмекеннің прозасына назар ау­дартады
Шынымен, Жұмекеннің прозасы өлеңге сыймаған, немесе өлеңде айта алмаған, тіпті өлеңге қимаған бір бөлек сала­дағы шығармалары сияқты
Ақынның өзі «Сю­жеттері пышыраған, мен де жаздым үш роман» деп кекеткенімен, осы пышыраған сюжеттерде көтерілмеген қалың қыртыс жатыр
Соны табанды оқушы Мереке жұрттың қыр соңынан қалмай көрсетеді
Араларында тікелей байланыс бар-жоғын білмеймін, бірақ 2015жылы қазіргі көрнекті философ Ғарифолла Есім «Жұлдызды Жұмекен» (Жалғыздық философиясы) деген кітап шығарыпты
Жұмекеннің үш романынан түйген философия
Демек, Мерекенің жақсы бастамасы рухани құндылыққа айналған.
Көп адам аға деп сыйлайтын, өзі көптеген жайсаңдарға іні бола білген, ұстағалы бері қаламының қадірін кетірмеген, сөз қадірін түсірмеген Қаламгерге бұдан артық қандай құрмет керек! Оның толып жатқан мақтау-марапаттары, атағы мен сыйлықтары осыларға қосымша ғана
Нұрың тасысын, айналайын!
Сара ЛАТИЕВА,
өнертанушы
