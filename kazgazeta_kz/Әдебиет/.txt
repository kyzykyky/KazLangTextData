Тағдыр соқпағының қиырман да шиырман екендігін білесің, біле тұра әлдеқандай себептен-себеп тағы бір еске түскенде бұл тіршілігіңнің соншалықты опасыздығына қайран қалатының бар… Қатарымызда жоғы Серік екен…
Ел-халықты ұйқы-тұйқы жусатып кеткен соғыстан кейін Серікпен бір сыныпта оқып жетілдім
Екеуміз де жақ жүніміз үрпиген сары едік, екеуміз де кедей отбасынан ек
Серіктің кедейлігі менен де басым
Өйткені ол тым ерте жетім қалған-ды
Әкем теміржолшы болғандықтан, мен стрелочниктің пормасында, ол поездан балық пен жұмыртқаға айырбастап алған солдаттың пормасында.
Мектеп қабырғасында тайдай тебісіп жүргенімізде атын атаған болармын, ес білгелі оны Сережа дейтінмін
Сергей Есенин бауырлас оқырмандарына – Сережа
Бұл атта еркелік мағына бар екендігі бір бөлек, тағы бір мәні – көп жағынан біздің кластасқа үндес, тағдырлас келетін Сергей Есенинді еске салады
Қыршын кеткен ақынды өзі де ұнататын, еліктеп те қоятыны бар-ды.
Әскерден келген қысқа қара тонды дөңмұрын Ақниет десе ақниет ұшып-қонып жүретін «өшетіл» орыс тілінен сабақ бастасын
Станса бастығы Хрущевтан айнымайтын Быковтан өзге орыс көрмеген бізге өзге тіл жат
Бірақ сөй­леу керек, адам болған соң үйрену ләзім
Тіл жүрмейді
Сымп еткізіп ауызша боқтап жіберу болмаса, әрірегін түсінбейміз
Ағайымыздың түсіндіріп-түсіндіріп ертеңіне сабақ сұрайтыны бар
Алдымен: «Кім айтады?» дейтін сауал бар, қол көтеретін адам жоқ
Өлі тыныштық
Өшетілдің қабағы түйіліп, бөксесін орындыққа егеп, әй бір бұзылады-ау
Тұнжырап қаламсапты уқалап әрі отырады, бері отырады, қырық бес минут болса біздің пайдамызға сыртылдап өтіп жатады
Тағы сұрайды
Сыныпта үн жоқ
Дайындалып келген бір пенде табылмайтыны анықталған кезде барып: «Өшетіл, «По долинам, по взгорьямды» айтайыншы» деген дауыс естіледі сырт жақтан
Бұл Серіктің дауысы
«Үһ, тәңірі жарылқасын сені
Құтқардың»
«Читай» дейді өшетіліміз
Серік тақтаға маңғаздана шығып, қызара бөртіп тұрып әлдеқашан өтіп кеткен «По долинам, по взгорьямды» аңыратады-ай
Тақтаға шығуы, мұрнын тартуы, кебеже сүйегі көтеріліп, басылып айтуы, одан қайтуы бар, оншақты минутты неге алмасын
Барынша созып, ұзақ айтса екен деп тілейміз іштей
Өлеңі құрымағыр тез-ақ таусылып қалады, бірақ қырық бес минуттың біразының төбесіне су құюға бұл да сеп
«Өшетіліміздің» өңіне жылылық еніп, аз да болса қан жүгіреді
Тағы да «бес»
Бұл өлеңнің бесін бұрын да талай алған
Ұмытпасам, осы «По долинам, по взгорьям» бізді бір тоқсан асырады.
Класымызда екі үздік оқушы бар-ды
Бірі – Жаданов Нұрмағанбет те, екіншісі – Сейітмағамбетов Серік
Нұрмағанбетте өзіне шап-шақ пәлто деген әп-әдемі киім бар, әкесі мектеп директоры, бізге қазақ тілінен сабақ береді
Кейін Ташкентте оқып, инженер болды
Шаруашылықтарда қызметтер атқарды
Қазір зейнетте
Мен мектепке стрелочник әкемнің ескі күпәйкісімен келемін
Қолдарымды шығара алмайтындықтан абыройға нұқсан келтіретін мұрынға пайдаланатын екі жең сіресіп тұрады, сол жақ жұқа, оң жағы қалыңдау, қозғалғанда сықырлап тұрады
«Қазақстан пионеріне» «Біздің библиотекамыз» деген мақала жазғаным болмаса, қара көбейтіп жүрмін, жеті жылдықта көзге түсіп алға шыққан жерім жоқ.
Жетінші класта-ау деймін, озаттар комсомолға өтуі тиіс дейтін дүрбелең шығып, у да шу болдық
Сонда Серіктің комсомолға қабылдауға жасы жетпей, қостырып жазып, ебіл-дебіл боп жылап жүріп, ақыры өткені көз алдымда
Бізде комсомолға сұранарлық жай жоқ
Серіктің шын туған жылы 1940 жыл емес, бәлкім 1941, анығы 1942 жыл болуы тиіс.
Жеті жылдық тәмамдалған соң жол айрығы келді
Мен енді колхозшының баласы болып, пансиондық интернатқа орналасып, Аралдағы №15 жаңа мектепте оқи бас­тадым
(Стрелочник әкем мені колхозшы інісіне өткізген
– М.Қ.).
Балалықтың базарындамыз, дос іздейтін ақыл да, мәдениет те жоқ.
Орта мектеп те тәмамдалып, сәті келіп жақсы адамдардың демеуімен 1958 жылы әупірімдеп Шымкент педагогикалық институтына түскенмін
Ұмытпасам, 1959 жылы «Озеро» деп аталатын аялдамадан сатып алған «Лениншіл жас» газетінен Серігім көзге оттай басылсын
Бір топ өлеңдерін беріпті, өзі әскери киімде
Әрине, есейген
Оның да әдебиетке бейімділігі әрі қуантып әрі қызықтырып тастады
Студенттерге көрсетіп, кластасым деп марқайып қалдым
Қатынаса қоюға ара алыс.
Елге келіп, жұмысқа орналас­қаннан-ақ ауылдастардан білдім, ­Сережа әскерін бітіріп, Қызылор­дадағы педагогикалық институтқа түсіпті
Әскерден бұрын Қазалы қаласындағы ауылшаруашылық техникумында оқып та көрген.
Қызылорда Қазалыға таяқ тас­там
Оның үстіне облыс орталығы
Жас болған соң қоғамдық істерге киліктік
Жиналыс деген ырғын
Қызылордаға бармайтын айымыз жоқ
Барсаң да барасың, бармасаң да барасың
Іссапарға бір жол түскенде пединститутқа арнайы іздеп барып, тауып алғам
Балалық доспен табысып, апақ-шапақпыз
Пәленбай жылдан кейін есейген
Сонан кейін іргелес Арал, Қазалы аудандарында қатар қызмет атқарысып, өле-өлгенше арамыз үзілген емес.
Сатирик ақын, кейін радио, мәдениет салаларында көп жыл қызмет атқарған, ауызша әңгіменің шебері, әсіресе қыңыр әңгіменің бабын келтіретін Жанұзақ Қожабергеновтың үйінде тұрды Серік
Теміржолдың солтүстік беті
Ауызша «Шанқай», ұмытпасам Чкалов 80-үй
Анамыз қабақ шытуды білмейтін жайсаң жан болатын, қолынан талай дәм таттық
­Сережа арқылы танысқан Жәкеңмен достасып кеттік, арамыз бүгінге дейін үзілген емес
Көненің көзінен қалғандардың бірі осы шал Жанұзақ Қожабергенов.
Қызылордаға бір жол түскенде Сережаның туған күніне дөп келіппін
Шәкіртақы болса да жетпейді
Суыртпақтап жағдай айтқан соң, осы Жанұзақтың үйіне бес-алты адам жинап, «день рождениесін» өткізіп бергенім есімде
Қақаған қара суық болатын.
Қызылордадағы дәурен Сережа­ның өміріндегі бір өркешті елеулі кезең болды
Әдебиеттің тірі кезі
Бұнда әдеби орта, сөз қадірін білетін ақын-жазушылар бар
Жастарды айтпағанда, Асқар Тоқмағамбетов, Зейнолла Шүкіров, Нәсіреддин ­Сералиев, Қомшабай Сүйінішев, Саид Баязитов, Жанұзақ Қожабергенов
Барлығы да Сережаны еркелететін
Сережа да бәріне ерке еді
Облыстық газет­те шығарма талқылау, студенттер, оқырмандармен кездесу, мерейтойлар, спектакль талқылау тәрізді өзге де дүбірлі мәдени-әдеби оқиғалар құрғамайды
Серіктің де қанаттанып ке­ле жатқан дәуірі
Бұның тіршілік кө­зі – шәкіртақы ғана
Ол кезде қа­ламақы төленетін жер облыстық радио мен «Ленин жолы»
Бұлар шәкіртақыдан кейінгі Сережаның жүрегін жалғайтын екінші бұлақ
«Ленин жолындағы» алғаш Нәсіреддин, кейін Қомшабай ағаларымыз өлеңдерін бастырып, қаламақы бергізіп тұрады
Тиынның да құны бар кез
Ашқұрсаққа айтарлықтай демеу
«Өзімді асыраған Нәсір ағам» дейтіні сол Сережаның
Зейнолла Шүкіровпен тіпті жақын болды
Аға өлімі бұны қатты жетімсіретіп, Зекең­нің монологы ретінде шығарған өлеңі бұл күндері ауыздан түспейді.
Қос тізесін сабалап мәз-мәйрам боп айтып отыратын
Бес жыл бойы ақындық леппен ұшып-қонып жүрген студент мемлекеттік емтиханда оңтайы келіп бір сұрақ­қа айтарлықтай салмақты жауап қайтарса керек
Ондайды күтпеген Әукең – Әуелбек Қоңыратбаев аң-таң қалып:
– Осы біздің Серік те мұғалім болып кетуі мүмкін-ау, – дейтін көрінеді.
Творчествоның қадір-қасиетін білетіндіктен, оның үстіне екеуі де көңілдің адамы, Әукең мен Сережа өте тату болатын
Ұстаз бен шәкірт кәдімгі қатарластардай емін-еркін әзілдесіп, пікірлесе беретін
Серік Әукеңе әкесіндей еркелейтін.
Оқу тәмамдалған соң Арал ауданына келді
Алғаш Құмбазарда, кейін Ұялы, Қаратереңде мұғалім болып, өлеңдері мен мақалалары маза бермеген соң, күндердің күні жазарманның табиғи кәсібі «Толқын» газетіне ауысты
Аудан орталығы, бір ауданның үні тұншығып жүрген Сережаға айтарлықтай өріс болды
Ұзақ еңбек етіп, мәпақа тауып, бала-шағасын асырап, елге танылған қарашаңырағы – «Толқын» газеті
Ойы ұшқыр, шалт мінезді ақын газетпен үйлесе кетті, бұл да аянған жоқ, барын салды
Ұжым да Серіктің қадірін білді.
Сережа бала тәрізді, тым ақкөңіл, кісіге сенгіш, қулық-сұмдық атаулыдан мақұрым, жұрттың бәрін өзіндей көретін және болмашыға өкпелей қалатын
Соған сай қайтымы да тез
Менің өмір бойы араласып жүріп бір түйгенім, оған мүлде өкпелеуге болмайды екен
Өмірде өкпе жүрмейтін де адамдар болады
Ондайлар екеу болса, біреуі – Сережа
Ағайынаралық қатынасқа пәлендей мән бермейтін
Оған мұрсасы да, қаржылық мүмкіндігі де жоқ еді
Мынадай жайт есімде
Хабарласып тұратын Серігім күндердің күні тым-тырыс болды да қалды
Ұзап бара жатқан соң телефон шалып: «Әй, не болып қалды саған? Амансыңдар ма?» демеймін бе
Сөйтсем: «Анада звондағанда: «Иә, Серік пе едің?» деп телефонды қоя салған жоқсың ба» дейді
Түсінсем бұйырмасын
Үйімізде әке-көкелеп жүріп әрең құрғызған теміржолдың телефоны болатын
Бір желіде бес үй
Біздікі артық жамау, фонический деп аталатын жұрттардікіндей шылдырламайды, маңырайды
Көршілерімнің сөздерін тұтқа көтермей-ақ естіп отырамын
Кейбір кездері қоңырау бәрімізге қатар түсіп жарыса көтереміз
«Көршілердің бірі да
Бізде сондай бола береді» деп әрең түсіндіргенім бар.
Қызылордада Надежда Лушни­ковамен қатар оқып, дүрілдеген комсомолдық той жасап, Надежданы ұзатқанда тойдың бел ортасында жүрді
Серіктің сондағы жазған өлеңі ақынның қолында әлі сақтаулы
Айтып мәз боп отыратын
Күндердің күні әлдебірдеңеге Сережа кілт етіп өкпелеп қалыпты
Арада біраз уақыт өткен
Аялдамада тоқайласып қап, қызға қарамай, теріс бұрыла беретін көрінеді
Сонда Надя өзі жақындап келіп:
– Өй, шешеңді… Соған бола әлі өкпелеп жүрсің бе! – дейтін көрінеді
Әрине, Серік жайыла кетеді.
Күндердің күні Аралдан жақсы хабар жетті
Сережа үйленетін болды
Бір қызбен сөз байласқан
­Дайын отырған қызды Қаратереңнен екеуміз алып қашуымыз керек
Ақын, автоинспектор Мешітбай Құттықов ағамыз машина дайындаған
Дереу Аралға жеттім
Мешітбайдың уағдаласқан машинасы аяқасты болмай қалып, күйеудің бұнда қалып, қолда жеңгетайға бір көйлек, бір келі кәмпит, Қаратереңге менің ұшып кетуім, енді қос қанатты айырпланға мініп, оталып ұшқалы тұрған кезде, кинода болатын еді ғой мотоциклге мінген қарулы үш неміс, тап сол еңгезердей жеті-сегіз жігіт үш бірдей «Уралмен» келіп, ауылнай қатынның қашып бара жатқан қыздың қолынан ұстап, жетектеп алып қалуы, бұдан бейхабар Сережаның Қазалыдан өң-түс жоқ күтіп алуы, қашатын қыз Қаратереңде, шабаданы менде, Адольф деген жүргізушімен тап сол жерден бірден Қаратереңге қайта тартуымыз, Күләйді дәл сол күнгі апақ-сапақта алып қашып, асығып жүргенде бір мал қораға сүңгіп кеткеніміз, дария өтіп, Қазалы асып, одан құмға батқанымыз, қайтадан Бөрлі көпірінен өтіп, таң қылаң бере әйтеуір Бекбауылға жетуіміз шағын қағазға сыймайтын бөлек бір хикаят
Киноға жарайтын хикаят.
Қаратереңнен әкеліп беретін сол Күләй бұл күндері ұл-қыз өсіріп, Сережаның түтінін түтетіп отырған сарықарын бәйбіше, адуынды әже
Сол бір қызық сәттерді еске алып күледі бәйбіше
Бұл күндері Күләй бала тапқыш, нан жапқыш қана болып қалмай, жарының жоқтаушысы, қалған мұрасын түгендеуші де
Еңбектің қайтқаны.
Соғыс жылдары туған біздің «сыбағамыз» өзгелерден мүлде бөлек еді
Дәуірдің бізге арнайы бөлген сол тауқыметін Сережа түгелдей бастан кешті
Қайта оның тауқыметі біздерден де басым болатын
Жалаңаш та, ашқұрсақ та болды
Қызылордадағы студенттік кезді талай қақаған қыста жағының жүні үрпиіп, бес жыл бойы қабажақтай плащпен өткізді
Өмірбойы да иіні бүтін киім кие алмады
Әйтсе де ондайға мойымайтын, дүние жағын уайым етпейтін, ашпын, жалаңашпын, қызметтен өспедім дегендерді аузына алмаушы еді.
Сексенінші жылдары Сережаның Аралда өзіне-өзі келіп, оң-солын таныған кезінде республикалық «Жалын» баспасының «Өркен» редакциясын басқардым
Редакция бүкіл республика бойынша прозасы, поэзиясы, сатирасы бар, тұңғыш кітаптарды шығарумен айналысатын
Авторларды жеке кітаптарының алдында жинақтарға енгізіп, жұртқа таныстырып алу дәстүрі болды
Талай айтқанымда ол осы мүмкіншілікті де пайдаланбады
Салақтық па? Тіршілік күйбеңінен қол босата алмады ма? Қолдың қысқалығынан ба? Әйтеуір айтсам болды, мұрнын тартып жіберіп кейін сырғыта беретін
Мен ойлаймын – ол поэзияны тым биік қойды
Әлі де шыңдала түссем деп ойлады, өзіне көңілі толмады
Өлшеулі өмір, сағаты санаулы ғұмыр ондай салбөкселігіңді көтере ме?!
Сөз арасында Сережаның айтқан бір жайты есімде
Ақындардың бір басқосуында талапкер жас жігіт Асекеңнің (Асқар Тоқмағамбетов) өлеңінде әлдебір ұйқастың ақсап тұрғанын аңғарады
Сонда Асекең: «сол жерді жөндей салшы» деп, жас ақынның өзіне тапсырған көрінеді
Серік болса: «Өлеңге де сөйте ме екен?» деп қатты ренжіп отыр.
Серіктің өзінің мойындауында:
«Алматыға кетпедім,
Үйін іздеп баспаның.
Жыр сандығын ашпадым,
Кітабы жоқ қасқамын».
Халқына құлдай қызмет атқарды, ештеңе міндетсінген емес
Көкірек кермей, тобырдың соңында бұқпан­тайлап қана өмір кешті
Бізде бұндай сорттың қадірін біліп, қолтығынан демейтін мәдениет қайдан болсын…
Ол қатардағы қарапайым дос­тарынан қуат алып өмір сүрді
Солардың демеуін медет тұтты
Сережаның өмірі барға қанағатшыл пенденің өмірі.
Соғыс түлегі Сережаның таланына екі бірдей сор – жетімдік пен ке­дейшілік мөрдей басылған
Екеулеп оның өрісін жаздырмай, үнемі желкелеп отырды
Ақыры кедейшіліктің меншікті дерті – құрт ауруы жеңіп тынды, перзенттерін жетілдіремін деп дұрыстап емделуге де мұрсасы болған емес.
Күндердің күні суық хабар жетті
Алматыда оқып жатқан Толқынды жатақханадан алып, жол бойы сыр бермей Аралға келдік.
Тумысында шағын адам шөкімдей болып қалыпты, жеп-жеңіл
Өмірге жұпыны күйінде қалай келсе, сол жұпыны күйінде кетті.
Тіршіліктегі қадір тұтқан ағасы Зейнолланың қасына жетті
Дәтке қуаты жазған-сызғаны, перзенттері, дүниеге келгенде жүрегі жарыла қуанған өзінің аузынан түскендей ұлы Асқары.
Биыл қат-қабат шаруалар етекбасты болып бара алмадым
Өткен жылы Бекбауыл орта мектебінің оқушыларына «Туған жерім – тұғырым, туған тілім – ғұмырым» тақырыбымен бәйге ұйымдастырғам-ды
Бәйгенің үш шартының бірі Серіктің өлеңдерін жатқа оқу болатын
Шарт орындалып, талай өлең жатқа оқылды
Оқушылардың қай-қайсысы да жерлес ақынның шығармаларын қадірлейді екен
Бұл ақынның қайта тірілгендігі
Тынысы тарылған шақтағы:
«Ендігі менің демімді,
Жырларыма бере гөр»
деген соңғы тілегінің жерде қалмағандығының бір көрінісі
«Ақынның хаты өлмейді».
Бұл сөзімізге тағы бір айғақ – жуыр­да ақынның туған ауылы Бекбауыл бе­кетінің азаматтары жерлесте­рі­не Құ­ран бағыштап, жарасымды кеш өткізді
Одан бұрын қаламдас достары мен замандастарының естеліктерін жинап, арнаулы кітап шығарған
Бұл шараға жер-жерден арнайы келген көз көргендер мен туған-туыстары бар, дос-жаран, замандастары, үрім-бұтағы басқосып, ақын аруағын қайта тірілтті
Аудан аспанын Серік өлеңдері еркін аялады.
Ақын хатының өлмейтіні осы да.
Молдахмет Қаназ
