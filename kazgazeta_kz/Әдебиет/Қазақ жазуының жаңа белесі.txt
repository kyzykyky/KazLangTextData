Бүгінгі таңда қазақ тілін латын әліпбиіне көшіруге байланысты облыс орталықтары, елді ме­кен­дерде тіл мамандарының, ғалымдардың жұртшылықпен жүздесулері өтіп жатқаны белгілі
Осындай шаралардың аясында Батыс Қазақстан облыстық  тілдерді дамыту басқармасының және «Самұрық-Консалтинг» ЖШС ұйымдастыруымен «Қазақ жазуын латын қарпіне көшірудің өзекті мәселелері»тақырыбында республикалық ғылыми – тәжірибелік конференция өтті.
Аталған шараның алдында «Qazaq kitaptary 1929-1940» атты латын әліпбиімен жазылған кітаптардың көрмесі өткізілді
Шараның негізгі мақсаты – Мемлекет басшысы Нұрсұлтан Назарбаевтың «Болашаққа бағдар: рухани жаңғыру» атты мақаласында айтылған кириллица негізіндегі қазақ әліпбиін латын әліпбиіне көшіру бастамасына қолдау білдіру
Көрмеге қазақ зиялы қауым өкілдерінің 1929-1940 жылдары шыққан еңбектері қойылды
Елбасы Нұрсұлтан Назарбаев: «Латыншаға көшудің терең логикасы бар
Бұл қазіргі заманғы технологиялық ортаның, коммуникацияның, сондай-ақ ХХІ ғасырдағы ғылыми және білім беру процесінің ерекшеліктеріне байланысты» деп атап өткен болатын
Латын әліпбиі негізіндегі қазақ әліпбиін жасау идеясын отандық ғалымдармен қатар шетелдік ғалымдар қолдады
Қазіргі уақытта қоғам талқысына салынып, халық тарапынан қолдау тапқан бастамаға «Қазақстан – 2050» жалпыұлттық қозғалысы да үн қосып отыр
Көрменің ашылу салтанатында бірқатар азаматтар сөз сөйлеп, ой-пікірлерін ортаға салды.
Конференцияға тоқталатын болсақ, басқосуға Астана және Алматы қалала­рынан қазақ жазуын латын графикасына көшіру жұмыстарының басы-қасында жүрген белгілі ғалымдар, сала мамандары шақырылып, жергілікті тілші мамандар, ғалымдар, зиялы қауым және БАҚ өкілдері, аудан әкімдерінің орынбасарлары мен мемлекеттік органдардың басшылары, орта және жалпы, жоғары білім беру ұйымдарының оқытушылары қатысты
Сөз сөйлеген мамандар латын әліпбиі қазақ тілінің жаңа көкжиегі екенін, әлемдік ақпараттық кеңістікке еркін кірігуімізге жол ашатынын, сонымен қатар тіліміздің бәсекеге қабілеттілігін арттыратынын айтты
Бұл өміршең, бүгінгі уақыт талабымен ұштасып отырған қажетті бастама деген тұжырымдарын ортаға салды.
Ғылыми-тәжірибелік конференция­ның мақсаты – Елбасының «Қазақ тілі әліпбиін латын қарпіне көшіру туралы» 2017 жылғы 26 қазандағы №569 Жарлығын қолдау, латын әліпбиіне көшудегі алда тұрған міндеттерді, қазақ әліпбиінің тарихы және жаңа әліпбиді меңгерту мәселелерін, тілдік ұстаным және латын қарпі негізіндегі қазақ әліпбиіне сәйкес емле ережелер жасақтаудың ерекшеліктерін, ұлттық төл дыбыстарды таңбалауда ескерілетін проб­лемаларды және оның шешу жолдарын талқылауға арналды
Ғалымдар жаңа әліпбидің қолданыстық мәселелеріне де назар аударды.
Конференцияның пленарлық мәжі­лісінде ҚР Мәдениет және спорт министр­лігі Тілдерді дамыту және қоғамдық-саяси жұ­мыстар комитеті төрағасының орынба­сары Ғалымжан Мелдешовтің, А.Байтұрсынұлы атындағы Тіл білімі институтының бас ғылыми қызметкері, Ясауи атындағы Халықаралық қазақ-түрік университетінің профессоры, филология ғылымының докторы Әлімхан Жүнісбектің, Ш.Шаяхметов атындағы тілдерді дамытудың республикалық үйлестіру-әдістемелік орталығының ғылыми қызметкері Дана Оспанованың, «Еуразия» ұлттық университетінің доценті Омар Темірбековтің, Облыстық қазақ-түрік лицейінің аға оқытушысы Бүлен Шахиннің, «Мемлекеттік қызметшілерді қайта даярлау, біліктілігін арттыру және мемлекеттік тілді оқыту орталығы» РММ директорының міндетін атқарушы Болат Өтеғалиұлының баяндамалары тыңдалды.
Әрі қарайғы талқылаулар «Латын графикасына көшудің ғылыми негіздері» және «Қазақ жазуын латын графикасына көшірудегі негізгі жұмыс бағыттары және жаңа әліпбиді меңгерту мәселелері» тақырыптары бойынша секциялық отырыстарда жалғасты
Бірінші секциялық мәжілісте республикалық және жергілікті ғалымдар латын графикасына негізделген жаңа әліпбидің емле-ережелерін қалыптастыру мәселелері жөнінде ой бөліссе, екінші секциялық мәжілісте тіл саясаты саласындағы өкілетті органдар өкілдері мен жергілікті атқарушыоргандардың қызметкерлері латын қарпіне көшудегі негізгі жұмыс бағыттары мен жаңа әліпбиге көшудің кезеңдерін талқылады.
Жамал СӘРСЕНОВА
Батыс Қазақстан облысы
