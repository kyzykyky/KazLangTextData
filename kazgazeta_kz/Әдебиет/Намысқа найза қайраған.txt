(Тілеу Айтұлы тарихтан өз орнын алуы керек)
Әрине, біреулер сөзуарлық дер, бі­реулер экзотика қуалаушылық дер, бірақ осы күнгі журналистиканың сірескен ресми тілімен емес, сонауда-сонау заман тілімен сөйлер болсақ, сол заманда осынау ұлан-ғайыр ұлы далада ғұмыр өткізіп, осында жар құшып, перзент сүйіп, ұрпаққа ұрпақ жалғаған бабаларымыздың небір қарһәлләзи күндерін көз алдыңызға елестетіп көріңізші!Дүние-ай дейсіз сонда, қоянын қойдай өргізген, сағыз бен көсік тергізген, жазда – сая, қыста – пана, қызыл жыңғыл, боз дүзген иірде шиыр қамасқан, шиырдан жоғын іздесе, ат мінген адам адасқан; толқын да толқын топ селеу бүк түсіп жатқан бұйраттан толқып бір соққан самалға шашағын төсеп ширатқан жаздың жібек кешінде жұлдыздай жайнап айналаң, шіркейі шоқтай жайнаған, қоңырқаз, үйрек, ша­ғала салатын сайран жағада дерлік, думанды бір дүние өркеш-өркеш боп өтіп жат­пай ма?! Енді Алла Тағаланың шетсіз-шексіз шеберлігімен салынған осынау ұлы суреттің, ұлы көріністің қалың ортасында тарғыл жон таудың тасына дейін тарлан аттың тұяғымен шарт-шұрт шақтырып, қасындағы сере сирақ, салпы ауыз, шетен кеуде, шегір көз, қара ауыз құмайға қалыңнан түлкі қақтырып, иір мойын, ирек бұт сусыма сүлік қараға ақ шәйі жабу жаптырып, Үргеніштегі ұстаға үлектің құнын бергізіп, өмілдірігін лағылменен өргізіп, таралғы, тартпа, төсайыл тоға­сына алтын жалатқан, күмісбас шеге қадатқан, үйрекбас ердің үстінде көпсітіп көпшік төсетіп, кеудесін желге көсетіп, ізгілікпен үндесіп, қарһәлләзи күн кешіп жүрген бабаларды ой көзімен тағы бір шолып шығыңыз
Солардың бірі – сөз саптаған терең менен алыстан, құс-қиялы ғасырлармен жарысқан, біздің мына болашақты болжаған Әлімнің Шектісінен тарайтын, арада ғасырлар өткенде айтқаны айнымай келіп отырған данышпан әулие Мөңке бидің әкесі Тілеу батыр Айтұлы-тұғын
Ұлы дала әулиесі, өзі дүниеден озғасын жүздеген жылдар өткенде ұлтының, елі мен жерінің, ұрпағының қандай пұшайман күйге түсерін көзбен көріп, қолмен ұстаған Мөңкені көзі ашық, өзін қазақпын дейтін екінің бірі біледі
Бірақ оның туған әкесі Тілеу батыр туралы, кезінде атағы мына жағы Жетісу, мына жағы Атырауға жайылған, даңқы жер жарған Шекті Тілеу батыр туралы бүгінгі ұрпақтың білері әлі де кемшін екені рас
Атам қазақ «әкесінде жоқ арғымақ, анасында жоқ арғымақ, оған қайда қарғымақ» деп немесе «түп атасы текті ғой», «текті, дегдарлы тұқым ғой», «оқу қонған, өнер қонған тұқым ғой» деп бекер айтпайды
Бұл – әлі де батыл іске кірісе қоймаған генетика ғылымының да заңдылығы
Өйткені…
Иә, өйткені ешқашан тұғырдан – тұл­пар, сауысқаннан – сұңқар тумайтыны сияқты әкесі дін мен тіл намысы, ұрпақ һәм бүкіл қазақ ұлтының намысы сынға түсіп, қария-даланың басына қаралы күн туғанда екі жүзді ақ семсер-балдағы қолда қалғанша, ат басындай сом жүрек-от болып лаулап жанғанша, мөлдіреген қос жанар жұмылып қанға толғанша ата жаумен шайқасып өткен Тілеу Айтұлы болмаса, Мөңке – Мөңке би, әулие Мөңке болар ма еді.
Айтатыны жоқ, Тілеу батыр Айтұлы «Иә, Алла қартайып, қазан-ошақтың ба­сында, қатын-баланың қасында қаңта­рылып отырып өлгенше ата сақалым ау­зыма шыққанша ежелгі дұшпанмен ат үстінде арпалысып өлсем арман жоқ» деген нағыз дала перзенті, нағыз дала батыры еді
Өйткені мына жағы отаршыл орыс (Ресей), мына жағы жауынгер Жоңғар мемлекетінің қақ ортасында жатқан нағыз дала перзенттері ол заманда әлдебір елдердің саудагерлері ұсынған «нарықтық экономикамен» немесе «елімізге келген жат дінді кәпір атаулыға толерантты болайық» деген күнкөрістік қағидамен емес, қайта:
Күнде жасып жүргенше
Көздегі шерлі жас кепсін.
Құлдықпен өмір сүргенше
Қанжығада бас кетсін, – деген ұран­мен күн кешкен еді
Жоғарыда айтып өттік, тұғырдан – тұлпар, сауысқаннан сұң­қар тумайды
Ал негізі алты ата Әлімнің Шектісінен шыққан Тілеу батырдың арғы ататегі сонау Ноғайлы заманының хандары мен батыр, бектерінен, яғни бүкіл «аузы түкті кәпірді» уысында ұстаған, Ресей кінәздері қара басы мен бүкіл орыстың қамы үшін алым-салық төлеп отырған Алтын Ордаға иелік еткен Едіге, Мұса, Орақ Мамай, Қарасай-Қазилардан басталады
Бұл туралы руханиятымыздың жанашыры, қайраткер әрі ғалым Мұхтар Құл-Мұхаммед: «Кіші жүз шежіресін­де Жаманақ бабамыздың Шыңғыс есімді баласы айдалада талықсып жатқан 10 жастағы Қалу (мүмкін Мәку) есімді ер баланы тауып алады
Ол ержетіп, азамат болады
Шежіреде Қалудың 35-40 жасын­да ажалы жетіп, қайтыс болатыны жазылған
Қалу өлерінің алдында Шыңғысқа өзінің Ноғайлы жұртынан екенін хабарлайды
«Мен – Едігенің тұқымымын, атам Мұса деген хан, әкем – Сейтақ» – дейді
Осылай дей келіп, ғалым ата-баба жарыстырудың қазір бәсекеге айналғанына, шежіре соның құралына айналғанына қынжыла келе: «Алайда тарихи есті қайта қалпына келтіру үшін хан, батыр, билерді қайсыбір руға, аймаққа сіңірген еңбегі үшін немесе хандық, сұлтандық тегіне қарап емес, қазаққа сіңірген еңбегіне қарап бағалаған жөн», – деген ұлағатты түйінсөз айтады.
Иә, Кіші жүзде Тілеу Айтұлынан тараған Тілеу атты өсіп-өнген тайпа бар
Бірақ тұлғаны тарихтан бөліп қарауға болмайды екен
Осы Тілеу бабамыздан тарайтын тайпадан арғы тарихты түгел қопармағанның өзінде исі қазаққа аты мәшһүр Қаражігіт молла Бектауұлы, Шыманның ұлы Мырзағұл би, Тәңір­берген ұлы Достан би, өлеңдерінің көп­шілігі орыс отаршылдығына қарсы азаттық күресіне ашықтан-ашық шақы­рып, әр жолы отқа оранып тұрған Сары­шо­лақ шайыр Боранбайұлы, өзегін қыз Қо­санға деген құштарлық бір, орыс отар­шылдығына деген өшпенділік екі өртеп, ақыры орыстың қолынан опат болған сері, батыр, әнші, сазгер Сары Батақұлы, ақынай (поэтесса – М.К.) Таразы, көркемсөздің кемеңгері Тахауи Ахтанов, осы күнгі тереңі толқын саясаткер Марат Тәжин, тағы басқалары сияқты ұлтқа ұран боларлық ұрпақтың ешқайсысы мен алтын қалпақ, жез телпек хан тұқымы едім демей-ақ әрқайсысы қазақтың бетке ұстар бейнелісі болды
Әттең…
Әттең, біз өзімізге Алла Тағала тар­тулаған жарық дүние дидарына шаң түсір­мей алақандап өсірген ата-баба­лар­­дың, оның ішінде Тілеу батыр Айтұлы сияқты ардақтыларды айтулы ұлт кемең­герлерінің қатарына қосуға келгенде әлі де сеңсоқты болған балықтай самсозданып, керітартпа керенаулықтан арыла алмай келеміз
Оның орнына орыс генерал-губер­наторы Колпаковский мен ата-ба­басы кім екені беймағлұм «Битлз»-дерге ес­керткіш қойып, намысы бар адамның ұяттан қызармаған жерін қалдырмайтын іс істейміз
Рас, әр істі әуелі Алла деп бастайтын және жан дүниесі аруақ аттамау­ға тәрбиеленген бірсыпыра азаматтар елдің елдігі, Алаштың азаттығы жолында баласы Жолдыаяқ пен інісі Қалдыбай батырды ертіп, 17 мың әскер жинап, күші басым қаһарлы жауға қарсы шауып, өзі де, баласы да опат болған Тілеу батырды ел тарихының биік тұғырына көтеру үшін арысы Астана, берісі Алматы, ортасы қасиетті Түркістанға шапқылап, толып жатқан құжаттар, деректер жинап, құзырлы орындардың есігін тоздырып жүргеніне де, міне, 10 жылдың жүзі болды
Бұл ретте бүгінде ел ақсақалы атанған Кемейдулла Төлебаев, Ақтөбе облысының әкімшілігінде қызмет істейтін өте бір жігерлі азамат Қанатбай Елеусізовтің еңбегі ерен
Қанатбай Елеусізов – өзі әрі ақын, әрі тарих пен шежіренің біраз қойнау-қабатынан хабардар, өте көзі ашық жігіт
Оның бір істі бастаса соны әбден пісенттеп, ақырына жеткізгенше жаны тыным таппайтын ел­гезектігіне, тындырымдылығына қарап, шіркін-ай, идеология саласына осындай әрі ұлтжанды, әрі ұлттық педагогика мен ұлттық тәрбиеден әбден сусындаған жігіттерді тартса ғой деген ой қылаң беріп өтетінін қайтерсің
Қасиетті Түркістан демекші, біз бұл жерде асыл текті Тілеу бабамыздың Бостандық, Дербестік, Азат­­тық деген бірнеше атауы бар алдияр тақсырдың жолында түн қатып, түс қа­­шып жортуылмен өткізген жорықты ғұ­мырын түгел қамти алмаймыз
Біздің айтпағы­мыз – оның киелі Сайрам мен Түр­кістанға қарай қара құрттай қаптап жасанып келген қалың жауға қазақ даласының бір уыс топырағын да таптатпаймын деп 17 мың әскермен сонау Ақтөбе өңірінен атқа қонып, сол қан­қасапта көрсеткен ерлігі мен қасиетті қазасының өзі-ақ қазақ деген халық жер бетінен жойылып кетпей аман жүрсе, әлі де ұрпақтан ұрпаққа үлгі боларлық ұлы қаһарман екені
Және оған Ақтөбе, Сайрам қалаларында мүмкіндігі болса баласы Жолдыаяқпен бірге уафат болып жатқан сәтін бейнелейтін ескерт­кіш қою мәселесі ғана
Және бұл мәселе­нің көтерілгеніне біраз уақыт өтсе де осы бір тарихи дерлік үлкен шаруа қолға алынбай келе жатқаны жанға батады.
Сонау жылдары, яғни 2000 жылдың мамыр айында Тілеу бабаның бір топ ұрпағы жиналып, Түркістан қаласында Қожа Ахмет Ясауи Қорымында жерленген баба рухына зиярат етіп қайтты
Ясауи кесенесіндегі ескерткіш тақтадағы осында жерленгендер тізімінен Тілеу батыр, оның баласы Жолдыаяқ есімдерін оқығанда талайдың жанарына жас үйірілді
Солардың басы-қасында осы күні Ақтөбе облысы әкімшілігі басшысының орынбасары әрі ақын жігіт Қанатбай Елеусізов, сонау жылдары аудан, облыс деңгейіндегі басшы қызметтерде болған Пана Оралбаев, Кемейдулла Төлебаевтар бұл сапардың соншалықты сәтті болғаны, ал қаһарман бабамызға Түркістанда көше беріліп, есімі елге танымал болуына бүгінгі мемлекет қайраткері Аслан Мусиннің, ғалым Мұрат Жұрыновтың да зор үлес қосқаны туралы тебірене әңгімелейді
Әсіресе, Тілеу батыр туралы үлкен ғалым Мұрат Жұрыновтың пікірі­нен үзінді келтірудің ұтыры келіп тұр:
– Ақтөбелік бауырлар! Сіздердің қа­­сиетті де киелі Түркістанға келетін­де­ріңізді естіп, зор қуанышпен қарсы алып жатырмыз
Батырлар елінің азаматтары осылай жасаса игі деп риза болып отырмыз
Әрбір адам елінің тарихын білуі тиіс
Тарихты инженер Мұхамеджан Тыныш­баевтан бастап, өзге ғылымдар салала­рындағы адамдар да зерттеп шұғыл­дан­ғанын білеміз
Қалмақтар Жетісудан бастап, көзіне көрінгенді қырып-жоя отырып, Сайрам қаласына тірелді
Осы тұста қазақ даласының батысынан қол бастап келген Тілеу бабамыз сіз-біз деп бөлінбей, елдің болашағы үшін соғыста баласы – Жолдыаяқпен бірге шейіт болды
Егер осы бабаларымыз болмаса, олар елді қасық қанын аямай қорғамаса, қазақ халқының болашағы не болар еді? Ұлт тағдырына қауіп төнген уақыттарда тарихта бір шешуші кезеңдер болады
Міне, осы бір ерекше шешуші кезеңде Тілеу батырдың алатын орны ерекше дер едім
Тілеу батыр осы уақытқа дейін неге дұрыс бағасын алмай келді, – мұның ретін тарихшылар айтатын болар.
Қазақ елінің алғашқы іргетасы қала­нып жатқан кездегі ұлы ұрыста ерлік көрсетіп, қаза болған қазақтың ең бірін­ші батыры кім дегенде, мен осы Тілеу батырдың атын атау керек дер едім
Өйт­кені қалмақтардың қолында Сайрам кетсе, Түркістан кетсе, қазақ елі не болар еді? Иранға, Парсы еліне сіңіп кетер ме еді? Кім білген.
Қазақтың жеке-дара хандық құрып, халық болып отыруына, ерліктің, елдіктің туы көкке көтеріліп, жеңіске жетуіне, ұрпақтардың бүгінгі күнге аман жетуіне Тілеу атамыздың қосқан жанкешті ерлігі орасан.
Қазақ халқының басына тағы бір қара бұлт үйірілгенде, 1723 жылғы «ақтабан шұ­бырынды» заманында қазақтың әй­гілі ханы Әбілхайыр қазақ елінің туын құлатпай аман ұстап қалды
Осындай шешуші кезеңдерде батыс өңірдің халқы үлкен рөл атқарып, көзсіз батырлық көр­сетіп отырды.
Келешекте Тілеу батыр туралы мә­ліметтерді жинақтап, университеттің сту­денттеріне біліп жүретіндей, біле жүре насихаттап жүретіндей жағдай жасаймыз
Еліңді сүйсең осы Тілеу батырдай сүй, баласын да аямай, өзін де аямай қазақтың болашағы мен келешегін сақтап қалған батырдың өмірі жастарды тәрбиелеуде кең орын алатын, өнегелі үлгі болатын тұлға – осы Тілеу атамыз деп есептеймін.
Тарихшылардың назарына: Осында Отырар жақта Қалаш деген қала болған, мына Арыстың қасында, кішкентай ғана теміржол бекеті
Ертеректе: «Қайда барасың? – Қалашқа барамын, Қалашқа бардым» дейтін
Ол кезінде Сайрамнан да үлкен қала болған
Сол Қалаштың қасында Тілеу деген ауыл болған, осыны зерттеу қажет
Тілеу баба Қожа Ахмет Ясауи мазарына жерленгесін, осында аял­дап қалған сол кісінің ұрпақтары шығар
Ті­леу Түркістанды жан-тәнімен қорғады ғой
Біздің парызымыз – ол батырға өз ор­нын беру, атын шығарып, рухын көтеру
Біздің университет ұжымы Тілеу батыр туралы арнайы бағдарлама енгізіп, студенттерге дәріс беретін болады
Оған сеніңіздер дейді көрнекті ғалым.
Иә, қарап отырсаңыз, ұлт дегеніңіз де ұлын – ұяға, қызын – қияға қондыру­ды армандап, сол ұл-қызының абыро­йы – асқақ, арманы – биік, қиялы – ұшқыр және де ел басына екіталай күн туса жел жағына – пана, ық жағына қала боларлық нағыз ержүрек ұрпақ болғанын Алладан тілеп отыратын ұлағаты мол бір ата-ана сияқты
Біздің қазақ ұлты, міне, дәл сондай ұлт
Тілеу батыр Айтұлы да Алла Тағаланың қазақтың алдына қойса–ажары, дұшпанға салса тажалы дерлік, әрі от ауызды, орақ тілді бір баласы еді.
Біз осы күні бүгінгі ұрпаққа тағылым-тәрбие, ұлтшылдық, отаншылдық рух беру керек деген лепестерді жиі айтамыз
Ол дұрыс та
Алайда осындай игілікті істің өзінде де біз тарихи тұлғаларды ұрпаққа таныстыруда «ала қойды бөле қырқатын» әдетімізден арыла алмай жүргеніміз­ді байқатып аламыз
Қазір мектептерде, жоғары оқу орындарында тарих пәнінен дәріс оқылатын оқулықтарды қарап отырсаңыз, елімізге қатер төнген сәттерде қазақты аман алып қалған 2-3 батыр екен деп қалуға болады
Теледидардан, радиодан берілетін хабарлар мен көрсетілімдерде де солардың аты аталады
Олардың атын атап, түсін түстеп жатпай-ақ қоялық
Жамағат өзі түсіне жа­тар
Бұл бүкіл қазақтың рухын көтеру үшін емес, бір жүз бен екінші жүздің арасына салқынын салатын әрекет екенін көп жағдайда аңғармай келеміз
Ал Шекті Жақайым Байжан бидің баласы Сартай батырдың 15-16 жас арасындағы мың баладан жасақ құрып, Бұланты, Беленті бойында Әбілхайыр ханның әскеріне өз еркімен келіп қосылып, жауына қырғын салғаны ше? Осындай өрімдей 1000 бала мұндай ерлік көрсеткені қай халықтың тарихында бар? Егер бар болса орыстар не басқалар сол 1000 балаға мың ескерткіш қояр еді ғой
Сол 1000 баланың ішіндегі батырлығы мен билігі, дегдарлығы мен тектілігі, ұлтым мен жұртымның жолына жаным құрбан деген Жанғожа, Жылқаман, Жылқыайдар, Тойғожа, Бүкірек, Сартайлар туралы орыс мұражайларында деректер жеткілік­ті
Ал біз соларды зерттеп, зерделеп, ұрпақ зейініне салудың орнына болған-болмағаны белгісіз, не жалғыз ауыз дерек жоқ біреулерді ол батыр болған, ол патшаға қарсы күрескен, ол композитор болған деп жершілдік пен жүзшілдіктің жалбыр туын желп-желп еткіземіз.
Бүгінгі тоқсан ауыз сөздің тобықтай түйінін айтар болсақ, қазір ақтөбелік азаматтар, аузы дуалы ақсақалдар біраздан бері көтеріп келе жатқан мәселені, яғни елім деп еңіреп өткен, сонау батыс өңірінен жан дегендегі көздің қарасындай сүйікті ұлы Жолдыаяқты, оған қоса 17 мың қол сарбазды бастап, асу да асу бел асып, оңтүстік өлкені қарақұрым қалың жаудан қорғауға келіп, сол қылышпен қидаласып, семсермен сермесіп, найзамен түйрескен қиян-кескіде баласы да, өзі де уаарат шаһид болған Тілеу батырға Сайрам мен Ақтөбеде ескерткіш қою мәселесін жуық арада шешу – елдігімізге сын
Бұл 70 жыл бойы тоналған тарихымызды толықтыру, қазаққа Тілеудей ұл тартулаған Аллаға және бүкіл қазақтың қазақтық-халықтық қасиетіне бас ию болар еді.
Бұл да күні кеше дерлік:
Ретті жерде ұмтылмай,
Орынсыз босқа сыңсыдық.
Мойынға қамыт кигенше
Өлейік, халқым, жұлқынып, – деп өткен Сарышолақ шайыр сынды жауынгер аталардың аманатына адалдық, аруағына бас ию болар еді.
Мырзан КЕНЖЕБАЙ
