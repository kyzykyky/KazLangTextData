Сонау көз ұшынан жасыл желегі желмен ойнап, құлпырып тұрар қасиетті мекен Сарайшықтың Мәдениет үйінде қаламгер Тарас Наурызәлінің шығармашылық кеші өтті.
«Сарайшықтан ұшқан аққу-жыр» деп аталған бұл шараны ұйымдастыруға ұйытқы болған Сарайшық селолық округінің әкімі Алмажай Мәстекова және селолық кітапхана мен Мәдениет үйі
Тарас Наурызәлі оқырманға «Сарайшық саздары» атты жыр жинағымен белгілі.
Оның қаламынан туған дүние­лердің ерекшелігі сонда, ақын өзінің табанының ізі, балалық шағының көркем елесі қалған туған ауылын, ондағы ізгі жүректі, жаны жайсаң адамдарды жыры мен прозасының кейіпкерлері етеді
Мәселен, «Сарайшық», «Алма бақтың жанын­дағы үй», «Қазынатал» және басқа өлеңдерінде өзінің кіндік қаны тамған мекені мен өзінен жүрек жылуын аямай, талантын, қабілетін ұштаған аяулы ұстаздары туралы толғанады
Әңгімелеріндегі кейіпкерлердің де прототиптері осы Сарайшықтың адамдары.
Белгілі айтыс ақыны Серік Қойшығұлов жүргізген бұл кештің өзге осындай поэзияға арналған салтанаттардан айырмашылығы – ақын өзінің өмір жолын түгелдей жыр жолымен өрнектепті
Осы 50 шумақтан тұратын, тұтас бір өмірбаян деуге тұрарлық шығарманы ақынның жерлестері Алмагүл ­Алтай, Азат Саматұлы, Маржан Сима­но­ва, Маруся Ысқақова, Серік Қойшығұловтардың жатқа оқығаны сүйсінтерлік жайт болды.
Өзі өлеңдерінде жазғандай, оның химик емес, ақын болып туғанын ұққан ұстаздары да оған кешіріммен қарап, тәй басқан қадамына сәттілік тілеген екен
Сол бір балапан кезінен өзі армандаған әдебиет деген тылсым дүниенің азабын бір кісідей арқалап жүрген оның жырларында өткен күндерге деген сағыныш, мұң басым
Сарайшықтың әрбір тал-терегі, Жайық өзені ақынның өлеңдерінің басты нысанасы
Өзіне өнегесімен үлгі болып, арманын алға жетелеген ұстаздары туралы да сол бір таза да сыршыл поэзия тілінде бір күрсініп, бір жұбанады
Елуге келсе де сезімі қасаң тартпай, сағынышпен күн кешіп келеді.
…Осынау ұлы даланың,
Сарайшық, сенсің биігі, – деп өзі жырлағандай, оның өнер жолында алар асуы әлі алда
Тек сол жолда өз ауылыңның, тал бесігің алақанға салып аялап, жырларыңа немқұрайлы қарамай, әр оқушының жадына тоқып алғаны қаламгер үшін бақыт
Өз жерлестерінің махаббатына бөленіп, оларға жырдан шапағат төккен Тарас Наурызәлінің жыр-керуенінің жолы болғай…

Гүлзада НИЕТҚАЛИЕВА,
филология ғылымының 
кандидаты, ақын
