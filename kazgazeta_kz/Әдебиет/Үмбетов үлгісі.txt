Бұл кітап елімізге танымал қайраткер азамат, ұлт жанашыры Серік Әбікенұлы Үмбетов туралы
Кітаптың аты – «Жетісудағы жемісті жылдар».
Бұл күнде Қазақстан Республикасы Парламенті Мәжілісінің депутаты Серік Үмбетов соңына ел сүйсінерлік жарқын істер қалдырып жүрген абыройлы азаматтардың бірі
ҚР Президентінің Іс басқарушысы, Парламент депутаты болар алдында алты жыл Алматы облысына басшылық жасады
Міне, мына кітап Секеңнің сол уақыттардағы елге жасаған жақсылықтары жайлы сыр шертеді.
«Атқа міндің, ажалға міндің» деген сөз бар
Басшы болудың, ел басқарудың оңай еместігін осы сөздерден-ақ аңғаруға болар
Алайда Серік Әбікенұлы Алматы облысы секілді еліміздегі іргелі аймаққа басшылық жасаған жылдары жұртшылық сенімінен шыға білді
Халыққа адал қызмет етті.
Үмбетовтің бір ерекшелігі қаламгерлер қауымына, өнер адамдарына жақын жүреді
Бір әкімдер болады журналистерден бойларын аулақ салады немесе қалам иелерін менсіне қоймай, өркөкіректік, кеудемсоқтық танытады
Ал Үмбетовтің саясаты басқа
Керісінше, тілшілермен кездесуге жаны құмар
Негізі, БАҚ-пен, журналистермен арадағы түсінікті қарым-қатынастың газет бетінде не электронды ақпарат құралында шынайы дүниенің жарық көруіне ықпалы мол болары анық.
Секең қаламгерге жақын жүреді деп жатырмыз ғой
Бұл кітапта да азамат жайлы жылы лебіз білдіргендердің дені – журналист-жазушылар
«Күңкіл-сүңкіл сөз болуы мүмкін, бірақ Үмбетовті ашық ұнатпайтын адамды мен кездестірген жоқпын
Нарық қиыншылығы кезінде Жамбыл облысын аяғынан тұрғызып кетті
Біраз жылдан бері Алматы облысының да шаруасын дөңгелетіп жүргізіп отыр
Жүрген жерінде мешіттен бастап, ескерткіштерге дейінгі имангершілік нысандарын түгендеп, жоғының орнын толтырып, қалпына келтіріп беретін әкімге әлеумет те разы
Қандай ортада болмасын көңіл ауанын тамыршыдай басатын мәмілегер тұлға» дейді жазушы Жүсіпбек Қорғасбек
Ақын Рафаэль Ниязбек былайша ой өрбітеді: «Соңғы жылдары қатты сырқаттанып, бетімнің бері қарағанын Серік Әбікенұлы жақсы біледі
Көңілімді сұрай келіпті
Амандық-саулықтан басталған әңгіме желісі арна тауып, өрістей келе сырлы сұхбатқа ұласты
Ел жайлы, тарих жайлы, әдебиет пен өнер жайлы киелі сөз болды
Сөйтіп, әсерлі әңгіменің соңы әдемі жыр кешіне ұласқандай сезілді.
Қуанғанда көзімде күн күледі,
Бақытты ақын шығармын, кім біледі?
Серік әкім үйіме келгенде іздеп,
Көңілімде бір аспан күркіреді.
Қуат жиып даланың жол, құзынан,
Азамат ер қашан да бақ ұсынған.
Туған елдің орманы көктей берсін,
Өміріңнің бұрқанған ағысынан, – деп Серік Әбікенұлына ізгі тілегімді білдіргім келеді».
Жүрекжарды мұндай лебіздер кітапта мол ұшырасады
Жалпы ел басындағы, басшылық тізгінді қолға ұстап жүрген азаматтардың бұл кітапты оқып шыққанын қалар едік
Сонда Үмбетов үлгісінің не екенін аңғарары анық.
Нұрперзент Домбай
