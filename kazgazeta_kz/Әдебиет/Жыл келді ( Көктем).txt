Күлімдеп қасын керіп келді жылым,
Сұлудай ақық ерін, алтын тұлым,
Көркейіп, көңілінен кетті кірбің,
Көргенде кім де болса мұның түрін.
Жел есіп өңбенінен исі әтірдей,
Көтеріп барлығы да қалды мұрын.
Жай болып жан-жануар, жайнаңдады,
Әлдилеп ана алғандай алдына ұлын.
Шат болып шамадан тыс шалқытады,
Шашқандай шашу қылып інжу, дүрін.
Жайғандай жасыл қамқа жасарып жер,
Жіберді жарқыратып көздің нұрын.
Толқындап теңіз тасып, бұлақ қайнап,
Буланып бау мен шарбақ шашты гүлін.
Түнде – шық, күндіз – қара нөсерменен,
Көк те тұр кетірумен гүлдер кірін.
Саһарда1 сандуғаш пен бұлбұл сайрап,
Қой қоздап, туып жатыр жылқы құлын.
Аспанда ел біткеннің екі көзі,
Есітіп қаңқылдаған қаздар үнін.
Қуанып: «Құтылдық, – деп, – қыс күнінен!» –
Түлкілер төкті түгін, малдар жүнін.
Қыбырлап құрт-құмырсқа қаптай өріп,
Тазалап тышқандар да қойды інін.
Мәз-мейрам мақұлықаттар болып қалды,
Уайым ұмытылып өткен бұрын.
Мың түрлі минутында гүл құбылды,
Қыздардай күйеулері келген ұрын.
«Етсін, – деп, – мезгілінде халық пайдасын!»
Ұзартты табиғат та тағы күнін.
«Жатсын, – деп, – жанның бәрі рақатта!»
Сияқты құс мамықтай етті түнін.
Дегендей: «Сый сатулы», сендер де шаш
Бар болса каптарыңда арпа, сұлын!

1 Саһар – таң сәрі, ертеңгі мезгіл.
Ақыл – тон, аңдағанға тозбайтұғын,
Ғылым – кен, күнде өніп қоздайтұғын.
Иелік екеуіне еткендердің,
Жаны жоқ жержүзінде озбайтұғын.
Адамды әрлі-берлі үйрілдіріп,
Сияқты тұрмыс – толқын, қозғайтұғын.
Өнер мен кен ғылымға, уақытың барда,
Себеп не қол сыбанып созбайтұғын?!
Қатарың қалмай шауып бара жатса,
Арқаңның ауруы не қозбайтұғын?!
Көшке ермей өз бетінше қаңғалаған,
Бота да боз тақырда боздайтұғын.
 
