Әл-Фараби атындағы Қазақ ұлттық университетінің доценті, тарих ғылымдарының кандидаты Гүлнәр Мұқанованың  «Публицистика Смагула Садвокасова» («Смағұл Сәдуақасовтың публицистикасы») («Қазақ университеті» баспасы, 2013 ж.) атты кітабы жарық көрді
Бұл еңбек көрнекті мемлекет және қоғам қайраткері өмірден ерте өткен Смағұл Сәдуақасұлы Сәдуақасовтың тарихи-философиялық көзқарасына, әдеби шығармашылығына және ғылыми-публицистикалық мұрасына арналған.
С.Сәдуақасовтың жасампаздық күш-қуаты­ның, саяси көре11гендігі мен теориялық-методо­логиялық тұрғыдан кемелдігі 1925-1928 жылдары кеңінен ашылды
Осы жылдары ол «Еңбекші қазақ» газетінің редакторы, Республика Халық ағарту комиссары, РКП (б) Қазақ өлкелік комитетінің бюро мүшесі, Ташкенттегі қазақ педагогикалық институтының директоры қызметтерін атқарды.
Гүлнәр Мұқанованың бұл зерттеу кітабы Қазақстан Республикасы Президентінің мұрағатындағы қорлардан тапқан аса құнды мұрағаттық материалдарға және басқа да деректерге сүйеніп жазылған.
Бірнеше ұрпақ «Сәдуақасовшылдық» деген ұғымды насихаттайтын оқулықтарды оқумен болды
Еліміз тәуелсіздік алғалы, Қазақстанның болашағы үшін жанын қиған осындай тұлғалардың есімдерін жарыққа шығару қолға алынды
Омбы ауыл шаруашылық училищесінің және Сібір ағаш өндірісі институтының түлегі Сәдуақасов өзінің табиғи қабілеті мен өздігімен көп оқып ізденуінің және жанына пікірлестерін топтастырып, күш біріктіруінің арқасында мемлекет басшыларының бірі дәрежесіне дейін көтерілді.
Қазіргі қазақ жастары Смағұлдың Қазақ­станның дамуына арнап көптеген мақалалар жазып, оларды Қазақстанда және Мәскеу газет-журналдарында жариялап отырғанын білулері керек
Кезінде халық оның мақалаларын зор ынтамен оқыды, әсіресе, оның іс қағаздарын мемлекеттік тілде жүргізу, ұлттық театр, жоғарғы оқу, индустриализация, т.б
туралы оппоненттерімен жүргізген пікірталастарына үлкен қызығушылық білдіріп, қолдап отырды.
С.Сәдуақасовтың ынтасымен, сол кездегі бірінші басшы Голощекиннің қарсылығына қарамастан, елімізде жоғары оқу орындары ашыла бастады.
Сәдуақасовтың Орта Азияда ұлттық – ау­мақ­тық жер бөлу туралы мақалалары да өте қызық­ты да құнды материалдар
Бұл орасан күр­делі әрі болашағы зор жұмыс барысында ол С.Асфен­дияров­пен, С.Қожановпен, т.б
бірге болды.
Смағұл бірқатар пьесалардың авторы
Оның ойынша, әйгілі Абылай ханның, Шоқан мен Ыбырай Алтынсариндай ағартушылардың есімдері тарихтан мәңгілік орын алуға тиіс
Ол Міржақып пен Мағжанның сенімді досы болды
Тарих бәрін де өз орындарына қойды
С.Сәдуақасовтың өз кезіндегі мемлекеттің дамуы туралы пікірлері бүгін де өз құндылығын жойған жоқ
Доцент Г.Мұқанованың кітабы өткен тарихты қалпына келтіруге қосқан үлес деп ауыз толтыра айтуға болады.
С.Сәдуақасов – әйгілі тұлға
Ол өмір бойы бар білімі мен күш-жігерін туған еліне, қазақ халқына пайда келтіруге жұмсады.
Қ.НАЙМАНОВ, 
Қазақстан Республикасының 
Мәдениет қайраткері, 
Қазақстан Журналистер одағының мүшесі
