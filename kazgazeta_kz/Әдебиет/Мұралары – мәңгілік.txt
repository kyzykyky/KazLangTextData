Биыл ел жүрегінде «Шұғаның белгісі», «Тар жол, тайғақ кешу», «Құлагер» шығармаларымен аты қалған, үш бірдей алып бәйтерегіміз – Бейімбет Майлин, Ілияс Жансүгіров және Сәкен Сейфуллиннің туғанына 125 жыл толып отыр
Арыстардың ұлт әдебиетінің дамуына серпіліс әкелгені барша халыққа мәлім
Осынау айтулы жылда қабырғалы үш қаламгердің шығармашылығы мен өмір деректеріне азды-көпті зер сала кетсек дейміз.
Бейімбет Майлин қазақ әдебиетінің проза, поэзия, драматургия жанрларына тың жол салып, өз шеберлігін мойындатып, өмірдің терең шындығын танытқаны белгілі
Қазақтың ұлттық театрының репертуарына «Шаншар молда», «Ауыл мектебі», «Көзілдірік», «Неке қияр», «Қос қақпан», «Жасырын жиылыс», «Келін мен шешей», «Талтаңбайдың тәртібі» атты пьесалары енді
Қазақ драматургиясындағы комедия жанрының негізін қалаушы ретінде де аталып жүр
Б.Майлин 1937 жылы 22 қазанда НКВД нөкерлері тарапынан тұтқынға алынып, өмірден өткен соң, кейін 1957 жылы 16 сәуірде КСРО Жоғарғы Соты оның ісін қайта қарап, қылмысы жоқ деп тауып, «ақталды» деген шешім қабылдаған.
Ал Ілияс Жансүгіровтің қаламгерлігі жайында әңгіме қозғағанда, қайраткердің қоғамдық-саяси, әлеуметтік мәселелерге белсенді атсалысқанын атап кеткен жөн
Оны соңында қалған мол мұрасынан аңғаруымызға болады
Ілиястанушы Қажет Андастың айтуынша, Жансүгіровтің тұтқындалу себебі мен ақталу барысы әлі күнге дейін толық зерттелмей, ашылмай келеді
Атақты «Тар жол, тайғақ кешу» романының авторы, ұлт ақыны Сәкен Сейфуллинге тоқталар болсақ, ол 1922-25 жылдары Қазақстанның үкіметін басқарғаны белгілі
Осы жылдар ішінде бірнеше игі істердің бастамашысы болды
1923 жылы «Қазақты қазақ дейік, қатені түзетейік» деп айбатты мақала жазып, кейін елдің атын Қазақстан деп өзгертуге септігін тигізді деп айтуға негіз бар
Бұдан бөлек, қазақ тілінің кеңсе, яғни басқарушы тілге айналу керектігі жөнінде де батыл ойын айтты
Қайраткер мұрасын зерттеуде Т.Кәкішұлының еңбегі зор
Ол «Сәкен аялаған арулар» еңбегінде: «Сәкеннің ақындығына келгенде түйіп айтар тұжырым – ұлы ақын, төңкерісшіл, дауылпаз ақын
Қазақтың жаңа жазба әдебиетіне негіз қалаған Абайдың жаңашылдық рухы, әсіресе Сәкенге жұққан, Сәкенде күшті…» деген тұжырым жасаған.
Қажет кезде қоғам игілігі үшін тер төккен арыстарды әрдайым еске алып, санамызда қайта жаңғырту – біздер, яғни жастар үшін парыз
Осы орайда Алматы қаласы Қоғамдық даму басқармасының тапсырысы бойынша «Мәңгілік Қазақстан» қоғамдық қорының ұйымдастырған «Үш бәйтерек» атты әдеби-сазды шығармашылық кештің тағылымы да айрықша
Кешке жоғарыда аталған ұлы тұлғалардың ұрпақтары арнайы қонақ ретінде шақырылып, оларға құрмет көрсетілді
Осындай игі шаралар елі мен жеріне өлшеусіз қызмет еткен арыстардың есімдерін әрі қарай да ұлықтай түсуге негіз болатыны сөзсіз.
А.Бағдолла
