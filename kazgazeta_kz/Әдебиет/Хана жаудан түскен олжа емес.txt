Жазушы Жұма-Назар Сомжүрек «хана» жұрнағынан құтылайық» деп ұран тастапты («Ана тілі» №15 21.04.2010)
Жалпы, қоғамда жағымсыз нәрселер көп қой, апырай, енді тілдің кішкене бір бөлшегі жұрнаққа да жеттік пе деп алғашқыда тосырқап қалғанымыз рас
Дегенмен ойланып көрейік
Тілшілердің айтуынша, пәлеқор, нашақор, өнерпаз, дауылпаз, шеберхана, кітапхана сөздеріндегі жұрнақтар – кірме жұрнақтар.
Әйтсе де олардың жаман иісі өңменімізден атып тұрған ештеңесі жоқ, бауырлас тілдерден енген дүниелер, етене сіңіскен
Тіпті ұлы ұстазымыз Абайдың өнерпаз, әсемпаз сөздерін қолданғаны көпке аян
Жұма-Назар айтады: «Айтқанда тамақ қырнайтын осынау «хана» жұрнағын бұрын да ұната қоймайтынбыз
Енді бүгін ол көзге шыққан сүйелдей көрініп қана қоймай, ұлттық намысымызға тиетін жағымсыз сөзге айналды»
Оның шымбайына бататыны – бұл сөздің тым жиі қолданылатыны ғана емес, оның орыс тіліндегі «саудасы бітті, құрыды» деген мағынасы
«Өздерін-өздері құртып мына қазақтарға не болды деп орыстар біздерді келекелеп жүр, осы мазақ болғанымыз да жетер, «хана» жұрнағынан қалай да құтылуымыз керек» деп түйіндепті жазушы
Уәж ретінде «Жигули» сөзінің итальян тілінде жаман сөз екенін ескеріп, орыстардың «Жигули» автокөлігін «Лада» деп өзгерткенін келтіріпті
Біздің білетініміз: «Жигули» деген арзанқолды машина болды, оны жетілдіру мақсатында итальяндықтармен бірлесе біріккен кәсіпорын құрылды
Сол кезде «жигули» сөзінің итальян тілінде ыңғайсыздау екені ескеріліп, көліктің  экспортқа шығады-ау деген қымбаттау түрін «Лада» деп өзгертті, елде қалатындары күні кешеге дейін сол «Жигули» күйінде өндіріліп тұрды
Шынын айтсақ, орыстардың «Жигули» сөзін лексиконнан шығарып тастау ниеті болған емес, өйтсе «Жигули» қыратының атын өзгертер еді
Еділ бойындағы «Жигули» қыраты дін аман, сол күйінде, оны картадан көруге болады.
Айта кетейік, қазақ тілінде сиректеу кездесетін «хана» (иран сөзі: үй, бөлме, «Диалектологиялық сөздік», Алматы, 2007) деген сөз бар, «-хана» жұрнағы да содан тарағаны көзге ұрып тұрған жоқ па
Орыстың «ханасы» да – әдеби қорға кірмейтін, ауызекі тілде, одағай түрінде сирек айтылатын сөз.
Жақсы, Жұма-Назар мырзамен келісейік, «ханадан» құтылдық дейік
Бірақ бізде жұрнақтар көп қой, мысалы, жиі кездесетін жазушы, оқытушы сөздеріндегі –шы жұрнағы басқа бір тілде, айталық, қытай тілінде жаман сөз болып шықса, не істемекпіз?! Оны да ойланайық, ағайын
Абзалы, ешкімге жалтақтамай, тілдің ішкі заңдылықтарын дамыта бергенге не жетсін
Өзге тілдерде де біздің құлағымызға жат, ұяттау естілетін сөздер жетіп-артылады
Оларда біздің шаруамыз жоқ.
Енді мәселенің екінші қырына тоқталайық
Жазушы «ханадан» құтылу үшін төмендегідей 10 жаңа сөз ойлап тауыпты: дәріхана – дәрімек, асхана – әзірас, дәмхана (кафе) – дәмәзір, емхана – емдауа, мейрамхана (ресторан)  – сауықжай, зертхана – зерттеулік, шеберхана – шебермет, шайхана – шайлау, наубайхана – наубай
Қалған «ханаларды» да  осылайша алмастырып, тілге тоғытып жіберсек, қолымызға сөздік ұстап жүретіндей күлкілі жағдайға ұшырамаймыз ба? Онсыз да халықаралық терминдерді аудару жиілеп кетіп, кенеттен келген сөз легін бірден игеру қиындығы туындағаны байқалып жүр.
«Қой ақсағымен мыңға толады» депті бұрынғылар
«Ханалар», т.б
жалғаулар, шылаулар, одағайлар – бәрі де тіліміздің құрамдас бөлігі, тіл байлығының қайнар көзі, оларды біреуге ұнады, ұнамады деп шеттетпей, дамытып, қолдану – парызымыз
 Ал бір сөзді жиі қолданып мезі қылмай, сөз жасау мүмкіншіліктерін сарқа пайдалану – мүлде басқа, құптарлық пікір.
Сабыр Ғабдолкәрімұлы
Атырау облысы,
Құлсары қаласы
