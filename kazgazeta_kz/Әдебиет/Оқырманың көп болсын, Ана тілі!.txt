Қазақ мемлекеттік қыздар педагогикалық уни­верситетіндегі Қазақ ­филологиясы мен әлем тілдері факультетінің ұйым­дас­­тыруы­мен «Мәңгілік елдің – мәңгілік тілі» атты дөңгелек үстел өтті
Бұл бас­қосу­дың ерекшелігі оған «Ана тілі» газеті бас редакторының бірінші орынбасары Нұрперзент Домбай бастаған аталған басылымның бір топ қызметкерлері – бөлім ре­дакторлары Ақбота Исләмбек, Нұрлан Құмар, фототілші Азамат Құсайынов қатысты
Бір қарағанда дөңгелек үстел газет редакциясы мен факультет ұжымы арасындағы кездесу түрінде өтті десе де болады
Басқосуды қазақ филологиясы және әлем тілдері факультетінің деканы, филология ғылымының докторы, профессор Алтынай Тымбаева жүргізіп отырды.
Жиын барысында «Ана тілі» ұлт газеті редакциясынан келген өкілдер мен Қазақ мемлекеттік қыздар педагогикалық университетінің Қазақ тіл білімі кафедрасының ғалымдары мен студенттері қоғамдағы тіл мәселесіне қатысты, өр мінезді, биік рухты қазақ халқының ұлттық мұраты жөнінде, ұлттық болмысымыз, ұлттық сана-сезім туралы, «Ана тілі» ұлт газетінің бетінде жарық көрген тіл мен ділге қоса мәдениет, әдебиет, руханият мәселелері жайында ой өрбітіп, пікірлерін ортаға салды.
Сөз алған Қазақ тіл білімі кафедра­сы­ның меңгерушісі, филология ғылымының докторы, профессор Қаламқас Қалыбаева қазақ тілі және «Ана тілі» газеті тақырыбында кеңірек сөз қозғады
«Ана тілі» газеті тек мемлекеттік тіл ғана емес, ұлтқа қатысты кез келген күрмеулі мәселелерді көтеріп келе жатқандығын, қазақтың тілі, қазақтың ауылы, қазақ мектебі, балабақшасы, қазақ жастары, қазақ ғылымы, т.б
көптеген тақырыптарда жазылған мақалалардың оқырман ойынан шығып жүргенін тілге тиек ете келе, басылым кеңестік дәуірде үзіліп қалған қазақ тілінің қордаланған мәселелерін қайта жарыққа шығарып, ұлт үшін үлкен қызмет атқарып отырғанын айтты.
– Тәуелсіздігімізді алуымызбен байланысты қайта тұғырына қонған тіліміз осындай басылымдардың атсалысуымен шын мәнінде ұлтымыздың жасампаздығы мен мәңгілік ғұмырының басты көрсеткіші болып қала берері сөзсіз
Осы жолда ерен еңбегімен ерекшеленіп келе жатқан «Ана тілі» басылымына айтар алғысымыз шексіз
Ана тіліміздің тылсым сырлары мен құпия қырларын сөз ету арқылы қазақ оқырманының ұлттық өресінің өсуіне, тіліміздің өз тұғырында тұрақтауына өлшеусіз қызмет етіп келе жатқан «Ана тілі» басылымына ұрпақтан-ұрпаққа жалғасар ғұмыр тілей отырып, редакция алқасындағы әріптестерімізге «Қанаттарыңыз талмасын, қаламдарыңыз шыңдала берсін!» дегіміз келеді, – деді Қ.Қалыбаева.
Профессор сондай-ақ ұлттық мүд­деге талмай қызмет етіп келе жатқан мемлекеттік тілдің бірден-бір жоқшысы, үні, айбары бұл – «Ана тілі» газеті, респуб­ликадағы тіл тақырыбында шыға­тын ресми жалғыз басылым екендігін атап өтті.
– Мемлекеттік тіл мен ұлт руханиятына қатысты мәселелерді көтеріп қана қоймай, бұл жолда қалтқысыз қызмет етіп келе жатқан басылымдардың бірегейі – «Ана тілі» газеті
Әдетте әр басылымның өзіндік бағыты, соған сай оқырманы болады
«Ана тілі» газетінің ғалымды да, оқушыны да, жас пен қартты да қызықтыратын, осынша кең аудитория­ны қамтуының сыры неде? Алдымен, газеттің өзі ат қойып, айдар таққан «Ұлт газеті» болуында
Ұлт газеті болу – ұлтқа қызмет ету
Ұлтқа қатысты мерейлі, мәртебелі сәттер мен проблемалар газеттің назарынан тыс қалмайтынын қалың оқырман жақсы біледі,– деді Қазақ тіл білімі кафедрасының профессоры Тыныштық Ермекова
Сонымен қатар ол «Ана тілі» газетіндегі «Сөзтаным» арнаулы бетінің оқырманды қазақ тілінің қайнар бұлағымен сусындатып келе жатқанын айтып, «Сөзтанымдағы» бірқатар сөздердің мағынасына, шығу тегіне тоқталды
«Мен мынадай ұсыныс айтқым келеді: БҰҰ ұйымының ресми 6 тілі бар: ағылшын, араб, қытай, француз, орыс, испан
28 қыркүйек – Елбасымыздың арқасында БҰҰ мінберінен қазақ үні естілген, қазақ тілі үшін мәртебелі күн болды
22 қыркүйек – Қазақстан халықтарының тілі күнін апталық ретінде өткізу дәстүрге айналған
28 қыркүйекті есте қалдыру үшін апталықтың соңғы күнін Мемлекеттік тіл күні ретінде атап өту туралы біздің ұсынысымызды көпшілікке жеткізсеңіздер екен» деді Т.Ермекова.
Пікір алмасуға қатысқан университтегі «Қазақ тілі» қоғамының төрайымы Жәмила Омарбекова, оқу орнындағы медиа орталық жетекшісі – баспасөз хатшысы Дәрмен Смайыл, факультеттің 2-курс магистранты Райхан Әбішова да тіліміздің тұғырын, ұлт басылымы мен арадағы байла­ныс­ты нығайтуға қатысты жүрекжарды лебіз­дері­мен бөлісті.
Жиынға студенттер де белсене қатысып, тілге байланысты өз ой-пікірлерін білдірді
Қазақ филологиясы және әлем тілдері факультетінің 3-курс студенттері Ағымжан Еркінбекова, Мадина Бекарысова, 2 курс студенттері Раушан Байжарыққызы, Ақерке Бауыржан, Ақтоты Сапаралы, Алтынай Қаныбек газет бетінде жарық көрген мақалаларға талдау жасап, пікірлерін ортаға салып, мемлекеттік тілдің дамуын тежеп тұрған кедергілер, үш тұғырлы тіл жөнінде сұрақтар қойып, тілді қорғау, тілдің қолдану аясын кеңейту, мемлекеттік тілдің мәртебесін арттыруға байланыс­ты ұсыныс-тілектерін жеткізді
Айдана Ибраймова табан астында «Ана тілі» ұлт газетінің ұжымына арнап өлең шығарды
Шумақтары шымыр, ой мен сезім астасып жатқан жыр жолдарына қонақтар ғана емес, оқытушылар мен студенттер де дән риза болды.
– Қазіргі таңда жер-жерде баспасөзге жазылу науқаны жүріп жатыр
Бұл істің маңызын жақсы түсіне отырып, шын жүрегіммен: «Оқырманың көп болсын, менің сүйікті «Ана тілім»! деймін, – деді ол арнау өлеңінің соңында.
«Бұл шара кешегі ұлылардан қалған, хәкім Абайдан, әулие Шәкәрімнен, ұлт жоқшысы А.Байтұрсыновтардан қалған ел мүддесін ойлау деген ұлы істің жалғасы
Тәуелсіздікті қорғау тілді қорғаудан басталатынын ұмытпасақ екен» деп жиынды қорытындылаған факультет деканы Алтынай Тымболова ұлт мүддесі жолында еңбек етіп жүрген «Ана тілі» газетінің ұжымына алғыс айтып, Қыздар университеті атынан арнайы сый-сияпаттарды тарту етті.
Факультет өнерпаздары ана тіліне деген шынайы сүйіспеншіліктерін әнмен де жеткізді.
Ұлттық сана-сезімі жоғары, рухы биік, елін, ана тілін өз ата-анасынан кем сүймей­тін отаншыл жастарды тәрбиелеу мақсатын­дағы мұндай мәні зор кездесулер алдағы уа­қытта да жалғаса берсе дейміз.
Бибігүл СҰЛТАНОВА, 
Қазақ тіл білімі кафедрасының 
оқытушысы
