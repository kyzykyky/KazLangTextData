Мен Тұрсынбек аға Кәкішұлынан үш жас кішіректеумін
Тоқсанына таяқ тастам жер қалғанда бақиға аттанған асыл ағаның бейнесі күні бүгінге дейін көз алдымнан кетпейді
Ол осыдан 65 жыл бұрын ұлттық университеттің филология бөлімшесін, ал мен сол жылы Абай атындағы педагогикалық институттың тіл-әдебиет бөлімшесін тәмамдаған едім
Екі жоғары оқу орны да көрші қоныстанған, бұрынғы Совет (қазіргі Қазыбек би) көшесі бойында болатын
Университет ректоры Төлеген Тәжібаев, ал біздің институттың басшысы Серғали Толыбеков тұғын. 
…Сұрапыл соғыстан кейінгі кез, халық тұрмысы мүшкілдеу
Тілдей қағаз-карточкаға қараған шақ
Беретін 400 грамм қара нан
Ашқұрсақ студенттер соған да тәуба дейтінбіз
Атақты Мұхтар Әуезов әлгі екі жоғары оқу орнында қатарынан дәріс беретін
Бізде қазақ әдебиеті теориясының авторы, профессор Қажым Жұмалиев, әйгілі лингивист Сәрсен Аманжолов, әдебиетші-ғалымдар Темірғали Нұртазин, Қайнекей Жармағамбетовтер ұстазымыз болды.
Тұрсынбек ағаның көзі тостағандай, шашы қап-қара көмірдей, қоп-қою, келбеті келісті еді
Сол тұста университетте Зейнолла Қабдолов, Әзілхан Нұршайықов, Мырзабек Дүйсенов, Жұмағали Ысмағұловтар оқыса, біз Серік Қирабаев, Бердібек Соқпақбаев, Айқын Нұрқатов, Баламер Сахариев, Ғафу Қайырбеков, Шәмшиябану Сәтбаевамен бірге оқыдық
Осы аты аталған үркердей топ кейін келде қазақ әдебиеті мен ғылымының аса көрнекті өкілдері болып қала берді.
Әдеби кештерде үнемі бас қосып, мәре-сәре болып жүретінбіз.
…Бір күні Кеңес әдебиетінен дәріс беретін Қаныш Сәтбаевтың күйеубаласы, әдебиет үйірмесінің жетекшісі Қайнекей ағамыз:
– Кешкі сағат 19-да ҚазПидің клубында Қазақстанның көрнекті ақын-жазушыларымен кездесу болады
Кешігіп қалмаңдар! – деп ескертті.
Институттың жиын жайында ине шаншар жер жоқ
Екі жоғары оқу орнының әдебиетті сүйетін ұстаздары мен студенттері тоқайласқан.
Институт басшысы Серғали Толыбеков:
– Кәне, қошемет көрсетіңіздер! – деп сахна төріне қаламгерлерді шақырып, ізет білдірді.
Текше мұртты, басына тақия киген, то­лықша, орта бойлы Сәбит Мұқанов өзі бастап келген топта: Әбділдә Тәжібаев, Жақан Сыз­дықов, Тайыр Жароков, Жұмағали Саин, сыншы Есмағамбет Ысмайловтар…
Сәбит Мұқанов әдеттегідей тамағын кеней, даусы қарлыға шығып, жазушылардың жай-жапсарлары, кейінгі кезде қандай шығармалар жазылып, жарыққа шыққаны хақында баяндады.
Бізге таяу отырған Тұрсынбек аға:
– Охо-қо! Нағыз нарқасқалар келіпті ғой, – деп мәз болып отырды.
Жақан Сыздықовтан кейін Әбділдә Тәжі­баев, онан соң Тайыр Жароков өлеңдерін оқыды
Әсіресе, тыңдаушылар Тайыр ақынның асқақ дауысына қайран қалған еді.
– «Жапанды орман жаңғыртты» поэмасынан үзінді, – деп кірісіп кетті
Дауысы көтеріңкі де ерек­ше, Маяковскийдің өлең оқу мәнеріне еліктей сілтейді.
Көрдің бе Орал қырларын,
Жері қандай жап-жазық.
Бір жағында құм Нарын
Бір жағында Ақ жайық.
Ешбір жанды елемей,
Бұлтқа бойлай бір емен.
Орманның генералындай
Қасқая қарап тұр емен!…
Бұл поэманы Тайыр ақынның таяуда Мәс­кеу­де болып өткен Бүкілодақтық большевик­тер партия­сының Орталық Комитетінің кезек­ті пле­нумында Сталиннің ұзақ сөз сөйлеп, құр­ғақ­шылықты болдырмау, орман алқап­тарын жасау, көгалдандыру, шөлейт жерлерді сулан­дыруға байланысты айт­қанына орай жазғанын білетінбіз
Шағын көлемді поэма «Социалистік Қазақстан» газетінде басылған болатын.
– Е, бәсе, Мұхтар Әуезовтің «Басым үнді Тайыр» дегені осыдан екен ғой, – деп Тұрсынбек аға ра­қаттанып отырды
Үлкен ақындар өлең­дерін оқып болған соң Сәбит Мұқанов жиын жайға қарап:
– Ғафу Қайырбеков бар ма? – деп сұрады.
– Бар…бармын! – деп орнынан ұшып тұрды Ғафу.
– Кәне, Сен де бірер өлеңіңді оқы…
Ғафу «Қызбел қыясында» деген тақырып­пен әдебиет журналында жарияланған топтама өлеңінің екеуін оқыды.
– Ауыздығымен алысқан арғымақтай нағыз алысқа шабатын ақынымыз осы Ғафу! – деп Сәбит аға әзілдесе де шынын айтып, қолын шапа­лақтап қойды
Жұрт та жапа-тармағай қолдарын соқты.
– Бердібек ақын шықсын, Сәбе, – деп қолқа салды Қайнекей.
– Соқпақбаев па, е, ол өлең де жазады екен ғой… – Сәбит таңдана қарады.
– «Өлең» деген өлең, – деді Бердібек
Жұрт дуылдап кеткен еді.
– Тыныш… – деп Сәбең қаламсабымен столды тоқылдатып қойды.
Өлеңде мінезі бар жас баланың,
Жылатып алам ба деп жасқанамын.
Өлең – нәзік ішегіндей домбыраның
Үзіп алсаң үлкені масқараның.
– Бәрекелді, мынау ғажап өлең екен! – деді Сәбең дауыстап.
– Керемет! – деді Тұрсынбек аға да жиынжайдан мақұлдай қол соғып.
– Осылай жаза берсең Әбділдә мен Қалижан­дарды қанжығаға байлайтын түрің бар ғой, ей, – деп әзілдей дауыстады Сәбең.
– Солай, солай, – деп Зейнолла Қабдолов та қол шапалақтап жатыр.
…Мен бұл естелігімде Тұрсынбек ағамыздың жеке басы, оның адами тұстарына тоқталмақпын
Өз басым асыл ағамен көптеген мектеп, колледж ұжымында, өзі «Сәбит оқулары» деген айдармен дәріс жүргізген мұражай үйіндегі басқосуларда үнемі бірге болдық
Талай жол сапарларға бірге шыққан кездеріміз де есімде
Анау бір жылдары Ғабит Мүсіреповтің ЮНЕСКО шеңберінде өткізілген 100 жылдық тойында сапарға бірге шықтық
Қасында Құдай қосқан қосағы Күләш жеңгеміз бар-ды
Қазақстаннан сапарға шыққан жазушылар мен мәдениет, өнер қайраткерлеріне екі вагон берілген еді
Серік Қирабаев зайыбы Әлиясымен, Еркеғали Рахмадиев, Камал Смаилов, өзге де көптеген қаламгерлер, артистер бар-ды
Біз сол кездегі Мүсірепов атындағы жастар театрының Бас режиссері Нұрғанат Жақыпбаев екуміз бір купеге орналастық
Көршіміз Тұрсынбек аға мен зайыбы Күләш болатын.
Жол ұзақ
Екі тәуліктей жол жүру қажет
Уа­­қыт­ты қысқарту қаракетіндеміз
Әңгіме-дү­кен, әзіл-қалжың айту, бір-бірімізді қонаққа шақыру…
Қарағанды қаласына пойыз тоқтасымен перроннан у-ду болып Ұлытаудан (К.Смаиловтың туған жері) бір топ ағайындар бір саба қымыз, бір тоқтының етін пісіріп әкеліпті
Аялдама уақыты 20 минут
Ол аз болғандай қарағандылықтар бір жәшік сыраны мықшия көтеріп алып алдымызға қойды
«Шөлді басу үшін және жерлесіміз келе жатыр деген соң» деп желкесін қаси қуақылана қарап қояды қасқабас біреуі.
– Әу, қымыз тұрғанда сыраға жол жоқ шығар, – деп әзілдеді Тұрсынбек аға.
– Жоқ, олай демеңіз, байқаулардың жеңімпазы карагандинский өзге сыралардың көкесіндей, – деп қойды тағы біреуі.
– Мейлі, қалдыра беріңдер, көре жатармыз, – деді Камал күле сөйлеп.
Тобылғымен ысталған, ішінде кесек-кесек тайдың желкесі көзге шалынатын балдай қымыз жан сарайыңды ашқандай ғажап
Жүрдек пойыз түске таман Ақмола теміржол стансасына келіп тоқтауы сол екен, біздің вагонымызға асығып-аптыға кірген үш адамды көзіміз шалып қалды.
– Тұрсынбек, осы вагонда ма екен? – деп дабдырлай сөйлескен кісілер Тұрсынбек ағамыздың туыс, жегжаттары көрінеді.
– Біз мұндамыз, – деп Тұрсекең мен Күләш шығып мәре-сәре болып жатты.
– Мынау дәмді әдейі пісіріп әкелдік, алыс жолдан шаршаған шығарсыңдар, кәне, тойып алыңыздар, алыңыздар, алыңыздар, – деп қояды аумақты табаққа салынып буы бұрқыраған қазы-қарта, жал-жая салынған етті әдейі жеткізгендер.
– Әу, ағайындар, дереу біздің купеге бас сұ­ғыңыз­дар, арнайы астан дәм татыңыздар! – деп Тұрсынбек ағамыз көтеріңкі даусымен көршіл­ерінің бәрін шақырып жатыр.
– Бір тайпа елге жететін тамақ екен! – деп Камал таңырқай қарап қалған.
– Табақ осында қалады
Қарындарыңыз ашқан шығар, Қызылжарға дейін етке мықтап тойып алыңыздар, –деп Тұрсынекең ағайындарының бірі ағынан жарыла, ақ тілектерін білдіріп жатыр.
…Әне-міне дегенше «тақ-таққа» басқан пойыз Қызылжар қаласына алып келді
Қарсы алушылар гүл шоқтарын ұсынып, «Қош келдіңіздер!» десіп қояды.
Кешкісін тойға келген қонақтарды қабылдаған облыс әкімі Смирнов мырза арнайы сөз сөйледі
Соңынан қонақасы берілді
Ғабеңнің зайыбы Рая Мұхамедиярқызы екі қызымен, Жұмабек Кенжалин, Нұрғанат, мен бір столға жайғасып, дастарқандас болдық
Жұмабек екеуміз қонақүйдің бір бөлмесінде түнеп шықтық та, таңертең ертерек Ғабеңнің туған ауылына – «Жаңа жолға» қарай сапарға аттандық.
Қазақ әдебиетінің классигі дүниеге келген ауылдағы той көңілдегідей өтті
Кешікпей кері қарай оралдық.
***
…Сонау бір жылдардың тамызында ҚР Президенті іс басқармасына қарасты орталық ауруханада жатқан едім
Бірінші терапияда марқұм Рахманқұл Бердібаев, Тұрсекең және мен болдым.
– Әй, Мыңбыш, түскі тамақ кезінде біздің палатаға келесің, – деп ескертті Тұрсынбек аға.
– Құп болады, – деп айтқан уақытында келсем, кең палатада алқақотан отырған қаламдас әріптестерім Рахманқұл, екіншісі терапияда жатқан Шота Уәлиханов, Софы Сматайұлы, өзге де бір топ әріптес таныстар
Айтыскер ақын Кәпұлы Дәулеткерей мен Күләш жеңгеміз нән табақтағы қазы, қартаны турап әлек.
– Қажы атануыңызбен! – деп бұрнағы күні Тұрсынбек ағамызды жапатармағай құттықтаған едік.
– Мынау дастарқан Меккеге барып, қажы атанғанымызды жуғаным, — деп есептеңіздер деп мырс етті де, ағамыз қырлы стакандарды толтыра сұйықтықты құя бастаған-ды.
– Стаканды толтыра құймаңыз, ләйлітеді ғой, – деп ем.
– Тек-әй, Мыңбыш тыныш отыр, қасиетті зәм­зәм суын тентек суға теңеуге болмайды! – деп басып тастады.
– Жөн, жөн Тұрсекең дұрыс айтып отыр, – деп Әбдіхамит Нарымбетов ағамыз да, басқалар да құптап қойды.
– Қайдағыны шығарып отырасың, сықақ­шы­­лардың бәрі сендей емес шығар, сірә, – деп Тұр­секең маған қарап көзін қысып қойды.
– Ештеңе етпейді, әзіл-қалжың араласқанда дәм бойыңа жақсы сіңеді, – деп күліп қойды Күләш жеңгеміз.
…Қайран Тұрсынбек ағам-ай десеңші, соңғы кездері бір көзім суқараңғы болды, – деп жүруші еді, енді бақиға біржола аттанып кеткенін қарашы
Әрине, өзекті жанға бір өлім бары рас десек те, Тұрсынбек ағамыздың орны бөлек еді
Бетің бар, жүзің бар демей, шындықты шырылдай айтатын, ойы терең еңбектері ерен, нағыз ұлтжанды азамат екенін абыз ойлы ақынымыз, Қазақстанның халық жазушысы, тоқсаннан асқан, Тұрсекеңнің құдасы Мұзафар Әлімбаев нақылға құрылып жазған эпитафиясында керемет тебіренткен еді
Мен Мұзағаң ұстазымнан асыра айта алмаспын.
Тұрсынбек ағамен жыл сайын жиі кезде­сетін орнымыз Сәбит Мұқанов пен Ғабит Мүсіреповтің мұражайы үйінде болатын.
Осыдан жеті жыл бұрын мұражайдың 30 жылдығы атап өтілерде маған телефон шалып:
– Әй, Мыңбыш, сағат түскі екіде мұражай үйінің мүшел мерекесіне келуді естен шығарма, Сәбең, Ғабеңдердің дауыстарын салып күлкіге бөлеуді де ұмытпағайсың, – деді.
– Жо-ға есімде, неге ұмытайын, алдын ала хабарлап қойған.
– О, бәрекелді, онда сабақты ине сәтімен, көріскенше…
…Мұражайдың мүшелі мейрамына келушілер көп болды
Әндер шырқалып, күйлер шертілді.
– Ал, ендігі кезек сенікі? – деді Тұрсынбек аға маған жымыңдай қарап.
Екі бірдей ұстазым олар туралы қысқаша әңгімелеп, дауыстарын салдым
Келгендер күлкіге бөленді.
– О, бәрекелді, ағаларыңды орындарынан бір-бір аунаттың бүгін, – деп Тұрсынбек аға ра­қат­тана күліп, арқамнан қағып қойды.
…Үстіміздегі жылдың көктемінде Сәбит Мұқанов­тың туғанына 115 жылдығын атағанда Тұрсекең келе алмады
Сырқаттанып жүр екен.
– Қап-ай, – деп қапаландым
Кешікпей мүлде айырылдық…
Тоқсан ауыз толғауымның тобықтай түйіні – Тұр­­секеңнің төрі пейіш, арты кеніш, топырағы тор­қа бол­сын деп, мына өлең жолдарымен тәмам­дайын:
Әу дегеннен ғылым торын ерттедің,
Ақтаңдақтар ақиқатын зерттедің.
«Садақты» да суырып-ап сілтедің,
Төл тарихың – шежіредей шерткенің,
Ел тарихын тереңірек білсін деп,
Тау тұлғалар ұмытылмай тұрсын деп,
Сәкен, Мағжан, Ахметтерді ақталған
Ұрпақтары ұлағаттап жүрсін деп…
Тура бидей турап айтқан Тұрсынбек,
Парасаты, парқы бөлек Тұрсынбек,
Тізбеленген төбелердің ішінде –
Асу бермес асқақтаған шыңсың! – деп…
Сызат жердің топырағын тұйықтап,
Ағатайым, кеттің неге ұйықтап?!
Төралқада орының тұр ойсырап,
Толтыра алмас пысықайлар «иықтап».
Бақи жаққа аттансаң да, Тұрсынбек,
Қалған мұраң жүректерде дүрсілдеп,
Соғуынан мәңгі бақи жалықпас,
Рухыңды ұрпақтарың білсін көп.
Мыңбай РӘШ
