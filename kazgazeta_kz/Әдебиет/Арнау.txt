«ҚазАқпарат» баспа корпорациясынан белгілі жазушы, халықаралық «Алаш» әдеби сыйлығының лауреаты, «Қазақ әдебиеті» газетінің бас редакторы Жұмабай Шаштайұлының «Сарғайған парақтағы сағыныш» атты кітабы жарық көрді.
Біз төменде осы кітаптағы «Арнау» деген тақырыппен берілген автор сөзін оқырман назарына ұсынып отырмыз.
Журналистік өмір жолымның сорабы әжептеуір ұзақ екен қарасам
Бірінен бірінің жорғасы бардай екі бірдей аудандық газетте жұмыс істегеніме қазір сенер-сенбесімді білмей таң-тамаша қалатыным бар
Бақандай сегіз жыл ғұмырымды сарп қылғанша, бірден неге Алматыға қоныс аудармадық екен
Осы ойдың шаң беретін себебі сондағы жазған-сызғандарымның бірін де кәдеге жарата алмай қиналғаным еді
Оны жасырып-жапқанда келіп-кетер не
Дұрыс бағыт сілтеп, жөн-жоба көрсеткенде неден бастап, немен шұғылданудың ретін білетін бе едім
Есесіне бір күндік мансап, лауазым иелері мен күнбағар құлықты ұстағандардың ықпал өрісі шығармашылық ой дегенді ұмыттырып, аудан дәрежесіндегі қызметті көксейтін ергежейлі қалыпқа дейін құлдыратып жібере жаздағаннан аман сау қалғаныма шүкіршілік ететінім бар
Асылық ойлап, артығырақ сөйлеп жіберсем Құдай өзі кешірсін
Дуалы ауыздардың сипаттауында тумысы өзгеше кісілер сегіз қырлы алмасқа теңелетін
Сегіз қыры тұрмақ, ең құрығанда бір құбылысын көзбе-көз отырып көрмеген соң жарқ ете қап қарықтырып өтетін мезетін ғана елестетесің
Көлеңкені қанжардай тіліп өтетін төтенше сиқырлы сәуле жанарыңнан сұрапыл бойлап барып, бүкіл бас сүйек құрылысының қуысына дейін жарық түсіріп, ақыл-санаңды шайдай ашып жіберетін құдыреті бардай
Сөздің құйылысы да тура сол сияқты көкейіңе қонақтап, едәуір уақыт әсері тарқамастан ойыңды тербейтін әдеті емес пе
Кеңес Одағы кезіндегі идеологиялық құрсау мық шегедей нық қағылды десек те, талғам мен таңдау, өмірлік ұстаным түгелдей пешенеңе тиемел екеніне көз жеткізе түскен соң ба, өзіңді барынша сынық та кішік ұстауға тырысасың
Соны аңғарып, адамшылыққа балағандар жақсы лепесін аямаса, көзге ұрып тұрған кемшілік санағандар – мінің ретінде бетіңе шыжғырып тұрып басып, екі күйдірген жағдайы да жоқ емес.
Ұзынағаш – Алматының иегінің астында, одан сәл ұзасаң, тұтас бір кеңістік Қопа жазығы – сонау Аңырақайдан асып, тұмсығын Шуға дейін апарып бір-ақ тірейді
Шыңғыс Айтматовтың жер мен ғарыш арасын байланыстырып тұрған Сарыөзек әдебиеттегі түзілген көркем бейне
Қопа жазығы да сұлу суретті мінез-кейіпке өзінен-өзі сұранатындай
Күндердің бір күнінде қиядағыны шалатын қиялы ұшқыр жазушы туа қап, осынау өңір ерекшелігін керемет суреттейтін шығарманы жарық дүниеге әкелетін шығар әлі.
Жерлес ағам Орысбай Әбділ­даұлы­­ның қол ұшын созған қамқорлы­ғының арқасында жастар газеті «Лениншіл жасқа» тура отыз жасымда әдеби қызметкер болып орналастым
Өткен ғасырдың сексе­нінші жылдарының басында зиялы жұртшылықты мойын­датып үлгірген әрі өзімнен бір жас кіші жігіт – бастығым
Жоғары оқу орнының өзін жанталаса арпалысып жүріп сырттай оқыған, Алматы салтынан алыстау пақырда қай бір жетіскен мәдениет бар дейсің
Отырыстарда қозғаған әңгіме үстінде сөз бола қалсам менен бір жас кіші сол бастығым оғаштау қылықтарымды әлі күнге дейін ұмытпай есіне алатын көрінеді
Мейлі ғой, әркімнің ішіндегісі өзіне мәлім
Сол қалпымнан өзгеріп, төрт түлігім сай, төрт құбылам түгелдене қойған ештеңесі де жоқ
Теңі – жаңадан оқу бітіріп келіп жұмысқа тұрған бота тірсек бозбалалар, өне бойы солармен тағы жұбын жазбай қатар жүретін сойталдай неменің тап бұл қылығы көңіліне сыймағанында тұрған не бар
Қатарларымның көбі бөлім тұтқаларынан ұстап үлгірген соң атақ-дәрежесі жоғары көрінді ме, өзімнен жасы кішілердің кейбіріне «сіз» деп кішіпейіл тіл қататыныма ыңғайсыздана қап; «сен дей бер» деп айтпайтын сабаздар да кездесті
Осы мінезімді сыртымнан бақылап жүрді ме, бір күні Сейдахмет Бердіқұлов қабағын ашпай түйіле қадалған қалпы: «Сен осылардың бәрінен кішісің бе?» дегені
Сол сөзді кейде есіме алсам, мұнысы ренжігені ме, жоқ риза болғаны ма, тура мағынасын айы­ра алмай дал болатыным бар
«Өмірдің шапшаңдығы таң атып, кеш батқанға шейінгі аралық» деген алдыңғы толқын ағалардың ескертпелері әсерге бөлегіш гиперболадан бір кем естілмейтін сияқты еді
Ағысы баяу көрінетін тіршілік барысында өмірдің өтпелілігін өзгеше халде сезініп, жалғанның жалғандығын ақындарша мойындамасқа амалың қайсы
Әсері ауыр, сергіп, серпілудің өзі қиынға соғып, кәрі құдаңдай иектеп алған түңілісті ойларды қазбалап, одан ары қаузауға кіріссең – құлазудың неше атасы атып-атып шығып, жан-жағыңнан қаумалап тұрып алатындай
Елуіңде толысып, кемелдене түспеген ақыл, алпысыңда алысқа ұзай қоймайтыны екі бастан белгілі
Қас өнердің шыңына өрмелеп шығып, дүние құбылыстарын бейнелеу келісімін лайықты таппаған соң барға қанағат, жоққа салауат қылғаннан басқа амалың бар ма
Қырық жылдан астам араласқан қызмет, тіпті аздаған дәреже жаныңа шуақ болып төгілмейді де, көңіліңді желпінтіп, желіктірмейді де
Кеңес Одағы кезінен шығатын қазақ баспасөзінің «Жұлдыз» журналынан басқасының есік-төрін түгел көріп, дәм-тұзын татыппын
Қазақ жерінде табаным тимеген пұшпағы да қалмаған шығар
Жүрген-тұрған жерді күн-түн демей қағазға түсіріп, жариялағанның бәрін тізсең – том-том кітапқа айналар еді
Соларға шұқшия үңіліп, сұрыптап таңдап, суырып алып назарға ұсынатындығымның бары мен нары осы ғана
Журналистикада қалам тартпаған жанрым жоқтың қасы екен аңдасам
Сәттілігі жөнінен соның бәрі інжу-маржанға татиды деп асылық ойласам Құдай барды
Дүниеден көшкен атпал азаматтардың бірен-сараны болмаса – көбінің есімдері ауызға алынбайтынына қарап: «Арттағыға сөз қалсын» деп Абайша толғанып, өзіме-өзім сенім артуға хақым да жоқ екен, бақсам
Дәл осы тұсқа дейін оқуға шыдамыңыз жетсе – «іштен шыққан шұбар жыланыма» оң көзіңізбен қарарсыз деген баяғы үзілмейтін ескі үміт
Ары қарай сырымды ақтара бермей, сөзімді осыменен доғарайын.
Жұмабай ШАШТАЙҰЛЫ
