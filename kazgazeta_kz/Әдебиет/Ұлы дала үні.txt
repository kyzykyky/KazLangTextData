Кеше Астанада ұлттың үні – «Қазақ радиосының» құрыл­ғанына 95 жыл толуына арналған іс-шаралар өтті
Салта­натты жиынға Қазақстан Республикасы Ақпарат және комму­никациялар министрі Дәурен Абаев қатысып, құттықтау сөз сөйледі
«Қазмедиа орталығында» ұйымдастырылған мерейтой алдымен «Халықаралық байланыстар орнатудағы ұлттық радионың рөлі» атты халықаралық ғылыми-тәжірибелік конференциядан басталды. 
Тарихы 1921 жылдың қазан айынан бастау алатын ұлттық радио хабарлары сол сәтте әуе толқынына Орынбор қаласынан таратылған еді
Ал, одан кейін хабарларын тұрақты түрде беруді 1926 жылдың 3 қазанынан бастап Қызылорда қаласында жалғастырды
Алматыдағы радиостанциясы болса, 1931 жылдың 1 мамырында ашылған
«Жалпы, 30-жылдар Қазақ радиосының даму кезеңі болды» дейді «Қазақстан» РТРК» АҚ Басқарма төрайымы Нұржан Жалауқызы
Өзінің ілгерілеу сатысын осылайша басып өткен бас радиомызды қазір «Отаu TV» арқылы және ғаламтордан online режимінде әлемнің кез келген нүктесінде тыңдауға болады.

Кезінде біраз орта буын қазақ журналистерінің ұстазы болған Шерхан Мұртаза: «Қазақ радиосы» – республика мәдениетінің бел омырт­қасы
Жылдамдығы жағынан газеттен де, теледидардан да шапшаң
Дүниенің түкпір-түкпірінен неше алуан хабарларды жеткізетін радио
Ол қазақ әдебиетін, өнерін насихаттауда, өркендетуде қайыспас қара нардай жүк көтеріп келеді
Халық радионы сүйеді» деген еді
Қасиетті қарашаңырақтың қазіргі ұжымы өздерінің алдағы уақытта да сол биіктен табылатындықтарына сенімді
Себебі, «Қазақ радиосы» – кешегі батырлар мен өнер майталмандарының әралуан үндері сақталған алтын сандық
Бүгінгі біздің де, өткендердің де үндерін келер ұрпаққа жеткізеді» (Қасым Қайсенов).
Конференция барысында алғаш рет ұлттық радио туралы ғылыми зерттеу жазған ардагер журналист Намазалы Омашев оны «қазақтың рухани тірегі» деп бағаласа, Нұржан Жалауқызы биыл ұжым Елбасының алғыс хатымен марапатталғанын атап өтті.
«Еліміздегі электронды ақпарат құралдарының қарашаңырағы – «Қазақ радиосының» эфирге шыққанының 95 жылдығы Қазақстан Республикасы Тәуелсіздігінің 25 жылдығымен тұспа-тұс келіп отыр
Осы қос мерекемен баршаңызды құттықтаймын! Тәулік бойы эфирге шығатын «Қазақ радиосы» – аудиториясының ауқымы жағынан Қазақстандағы радиостанциялардың ішіндегі абсолютті көшбасшы
Радиомыздың биылғы мерекелік жылы Бұқаралық ақпарат қызметкерлері күніне орай Қазақстан Республикасы Президенті Нұрсұлтан Назарбаевтың алғыс хатымен марапатталуы – ұжымның еңбегіне берілген жоғары баға деп білеміз
Әрдайым «Қазақ радиосы» қосулы болсын!» – деді Басқарма төрайымы.
Сонымен қатар 95 жылдық мерейтой салтанаты «Қазмедиа орталы­ғының» киноконцерт залында IV Ха­лықаралық «Ұлы Дала дауысы» радиофестивалінің гала-концертіне ұласты
Ескерте кетсек, биыл бұл фестивальге Қазақстан, Түркия, Ресей, Украина, Беларусь елдерінен 60 үміткер қатысқан болатын
Кеше солардың ішінен 16 жеңімпаз таңдалып, ән додасының «Ұлы Дала дауысы» сыйлығымен және арнайы дипломдармен марапатталды
Жүлдегерлердің басым көпшілігі – өз отандастарымыз
Атап айтқанда, «Ринго» тобы, Айқын Төлепберген, Нұрғали Тұрлыбеков, Мөлдір Әуелбекова, Ардақ Балажанова, Армат Исламғалиев, Зүлфия Баймырза, Жарас Сатыбалдиев, Саян Ақмолда, «Сарыарқа» ұлт аспаптар ансамблі және «Ұлытау» рок тобы көш бастады
Сондай-ақ, қазақ әндерін нақышына келтіре шырқаған өзге ұлт өкілдері де елеп-ескерілді
Олар – «Ана туралы жыр», «Бозторғайым», «Айналайын», «Сүйген жүрек», «Қарлығаш» әндерінің орындаушылары Марсель ­Кутуев, Ян Костырко, Чингиз Ли, Оксана Войтешик және Жем Гүрдал.
Гала-концерт кешке «Қазақ радио­сы­ның» әуе толқынында тікелей эфирден берілді.
Еркеғали БЕЙСЕНОВ,
«Ана тілі» газетінің 
меншікті тілшісі
АСТАНА
