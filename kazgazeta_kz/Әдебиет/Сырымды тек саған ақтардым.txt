Манарбек ҚЫДЫРБАЙ

1991 жылдың 26 қыркүйегінде Моңғолия Республикасының Баян-Өлгей аймағында дүниеге келген
2005 жылы атажұртқа оралып, Көкшетау қаласындағы Ақан сері атындағы Көкшетау мәдениет колледжін тәмамдады
Бүгінгі таңда Астана қаласындағы Қазақ ұлттық өнер университетінің 3 курс студенті.
Түс көргім келеді…
Өзіңе қол созған үмітпен,
Періште сезімді жылаттың.
Жүрсең де басқамен күліп сен,
Мен сені сонда да ұнаттым.
Жүректің түндігін түріп кең,
Басқаның бағында гүл аттың.
Қайырылмай кетер деп біліп пе ем,
Орнатып көңілге бұлақ мұң.
Ып-ыстық жалындай сезіммен,
Бұрқанып теңіздей тасынам.
Құшқым кеп болаттай төзіммен,
Мың мәрте оқталып басылам.
Сыр ұғып қарақат көзіңнен,
Мен саған жетуге асығам.
Өңімде тілдеспей өзіңмен,
Түсімде арнадым ғашық ән.
Қиялдың көлінде табысып,
Аршын төс аққудай мүсінмен.
Тәп-тәтті ерніңнен бал ішіп,
Тек сені көремін түсімнен.
Таң ата тәтті түс ауысып,
Кететін құр елес пішінмен.
Тағы да мұңыммен қауышып,
Оянам сені аңсап ішімнен.
Түбі бір мен саған ұнармын,
Айым деп, күнім деп еркелеп.
Бүгінде көретін шығармын…
…Cол үшін жатайын ертерек.
…Түс көргім келеді!!!
Сары қыз

Сары қыз!
Сарғалдақ сезімдей гүл атқан,
Күлгені аумайтын бұлақтан.
Сары қыз…
Не түйдік осынау шақтардан,
Ниеттер ақ болсын ақ қардан!
Сары қыз…
Сөнбесін шаттығың санаңнан,
Айналдым ақ жүрек анаңнан.
Сары қыз….
Даламның жайқалған гүлісің,
Ақынның ең көркем жырысың.
Сары қыз…
Жамалың жұп-жұмсақ мақтадай,
Жырламай жүрмекпін, ах, қалай?
Сары қыз
..
Бейкүнә, сүйкімді балапан ,
Күлімдеп атса ғой жаңа таң.
Сары қыз…
Санамда сен мәңгі сақталдың,
Сырымды тек саған ақтардым!
Сары қыз…
Бұл өмір өткінші елес қой,
Жұлдыз да мәңгілік емес қой.
Сары қыз
..
Біздер де кетерміз келмеске,
Ештеңе қалмайды-ау енді есте.
Сары қыз…
Тек сонда қалады бақта мұң,
Сарғайған жапырақ хаттарым…
Сары қыз…
Мұңайып, қайтеміз қамығып,
Қауышар күн тусын сағынып….
Өзіңе жетелеп апарар,
Әр сенім, әр үміт!
АСТАНА
