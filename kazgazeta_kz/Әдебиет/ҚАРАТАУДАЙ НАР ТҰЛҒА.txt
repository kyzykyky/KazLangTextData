Қазақ халқының өмірінде өрлеу де, қиындықтарға тап болған шырғалаңды кезеңдері де көп болған
1930 жылдары тарихта «Қызылдар қырғыны» деген атаумен қалған қасіретті кезең бар
1931-1932 жылдардағы қолдан жасалған аласапыран аштықта халқымыздың тең жартысынан астамынан айырылып қалғанымыз тарихтан белгілі
Сол кездегі шетінеген сәбиде есеп жоқ шығар…
Сондай зұлматты заманда өмірге келіп, аман қалған балалар өте аз
1934 жылы 2-ақпанда Жамбыл облысының Жамбыл ауданындағы Жасөркен ауылында бір нәресте жарық дүние есігін ашқан екен
Ол кейін еселі еңбегімен, қажырлы қайраткерлігімен, адамгершілік қасиеттерімен елге танылатын, халқының ыстық ықыласына бөленетін Қаратай Тұрысұлы екенін дәл сол сәтте ешкім де білген жоқ, әрине.
Жамбыл ауданының жері таулы, яғни Қаратау мен Қырғыз Алатауының түйіскен жері, қыратты, солтүстікке қарай жазық болып келеді
Қаратай кішкентайынан Қаратаудың қасиетін бойына жинап өскен жанның бірі деп ойлаймын
Киелі Қаратауға атасы мен әкесіндей арқа сүйеп, күш-қуат алған шығар
Қай қалада, қандай қызметтерде жүрсе де, әр уақытта елдік істерге қадам жасағанда, қасиетті Қаратауды есіне алып, арқаланған шығар… Өйткені өзі де ғылымға қосқан үлесі мен елге сіңірген еңбегінің арқасында Қаратаудай нар тұлғаға айналды!
Қарекеңнің аумалы-төкпелі заманда бастан кешкен балалық шағы туралы өзімен интернатта бірге оқыған досы, Халық жазушысы Шерхан Мұртаза «Қазақтың Қаратайы» атты еңбегінде жазды
Тараз қаласындағы Жамбыл қазақ орта мектебінің жанындағы интернат-пансионатта тәлім алған балалардың ішінде Қаратайдың сабаққа зеректігі айтылады, кейін мектепті медальмен бітіріп, Мәскеуге аттанады.
Назар аударып қарасақ, Қарекеңнің өмірі кезең-кезеңнен тұрады
Мәскеудегі геологиялық барлау институтын бітіріп, елге оралып, өз мамандығы бойынша еңбек жолын бастап кетеді
Геолог болып еліміздің қазба байлықтарын іздеп, Қазақстанның табиғи байлығы мол өңірлерін түгел аралап, картаға түсірген адамның бірі
Шерағаң өз туындысында «Қарекеңнің өрлеу жолы сол Қарағандыдан, Қарағайлы дейтін геологтар экспедициясынан басталды» деп жазады.
Кейін партиялық қызметке шақырылып, жауапты қызметтерді атқарды
Қаражал қалалық, Торғай облыстық партия комитеттерінің хатшысы болды
Осы қасиетті Торғай өңірінде бол­ған жылдары өз алдына бір кезең сияқты
Сол тұста жаңа ашылған Торғай облысында Өзбекәлі ­Жәні­беков, Мақтай Сағдиев, Қаратай Тұрысұлы сияқты қазақ­тың майталман азаматтары тізе қосып еңбек етті
Бұл азаматтардың есімін торғайлықтар ерек­ше құрмет тұтады
Мақтай аға өз естелігінде: «біз Торғайды, ал Торғай бізді көтерді» деп жазыпты
Кейінірек Мақтай аға да, Қарекең де Мәжіліс депу­­таты болған кезде де, Торғай өңірін естен шы­ғармай, азаматтарының өтініштерін аяқсыз қал­дырмай, өңірдің дамуына тілектестігін білдіріп отырған.
Журналистерге берген сұхбатында Қаратай Тұрысұлы: «Мен қай уақытта, қай жерде болса да жұмысты беріле істедім
Партиядағы жұмысымның өзі экономикамен байланысты болды
Далада жүріп, Ақшатау, Қаражал секілді қала салдық
Торғай облысын құрдық
Осының бәрі ел үшін жасалды» деп өз ойын білдірген екен.
Қаратай Тұрысұлы Қазақстан Республи­касы­ның Тұңғыш Президенті Нұрсұлтан Назарбаев­тың сенімді серіктерінің бірі болды
Нұрсұлтан Әбішұлы 1984 жылы Қазақ КСР Министрлер Кеңе­сінің Төрағасы қызметіне келген кезде Қарекең Қазақстан Компартиясы Орталық Комитетінің хатшысы (1984-1986 жылдары) қызметін атқарды.
Әр жылдар жаңа парақшасын ашқан сайын өз ке­зеңін ұсынды
1986 жылы Мәскеуге жаңа қыз­метке шақырылғанын жаңа бір кезеңнің басталуы деп пайымдағанымыз жөн
1986-1990 жылдар ара­лы­ғында Бүкілодақтық Кәсіподақтары Орталық Коми­тетінің хатшысы болып, сол кездегі алып ел – Кеңестер Одағының басқару жүйесіндегі халықтың әлеуметтік мәселелерін шешумен тікелей айналысатын үлкен бір саласын басқарды
Шетелдік кәсіподақтармен байланыс орнатып, ынтымақтастықты арттыра түсті
Қ.Тұрысұлы 1987 жылы 30-қыркүйекте Біріккен Ұлттар Ұйымы Бас Ассамблеясының 42-сессиясында сөз сөйледі
Ол БҰҰ-да сөз сөйлеген тұңғыш қазақ ретінде тарихта қалды.
Елімізде тәуелсіздіктің таңы атар тұста Қаратай Тұрысұлы өз Отанына оралды
1990 жылы Қазақ КСР Министрлер Кеңесі Төрағасының орынбасары болды
Одан кейін ҚР Туризм, дене шынықтыру және спорт министрі, ҚР Орталық сайлау комиссиясының төрағасы қызметтерін абыроймен атқарды
КСРО Жоғарғы Кеңесіне екі дүркін депутат болып сайланған.
Қазақстан Республикасы Парламенті Мәжілі­сінің бірінші және екінші шақырылымдарының депутаты, Қаржы және бюджет комитетінің төрағасы болған Қаратай Тұрысұлы заң шығару ісінде де өз қолтаңбасын қалдырды
Ол ғылымға да өлшеусіз еңбек сіңірді, «Қазақстан Республикасында нарық экономикасына өту кезеңіндегі әлеуметтік процестерді басқару» тақырыбында докторлық диссертация қорғады, экономика ғылымдарының докторы, Қазақстан Республикасы Инжинер академиясының академигі болды
Елге сіңірген еселі еңбегі үшін оннан астам медальдармен, екі мәрте «Еңбек Қызыл Ту» орденімен және екінші дәрежелі «Барыс» орденімен марапатталған.
Халқымыз «Тау мен тау кездеспейді, адам мен адам кездеседі» дейді ғой
Мен де өмірімде талай асыл адамдармен, халықтың ардақты азаматы және мемлекетіміздің қайраткері атанған тұлғалармен кездестім
Әрбір адам өмір бойы өз ортасынан, араласып жүрген замандастарынан, тіпті жасы кішіден де тәрбие алуы қажет деп есептеймін
Жағымды мінезді бойына сіңіре беруі керек
Осы тұр­ғыдан алғанда, өзім де өмір және еңбек жолым­да жақсы адамдардың небір асыл қасиеттерін көрдім, көңіліме қонғанын, өз жүрегіме ұялағанын «Осы маған қажетті ақыл-кеңес екен» деп өз бойыма қабылдадым.
Төңірегіне адами нұрын шашып жүретін, үлкенге құрметпен қарайтын, кішіге ағалық қамқорлығын білдіріп тұратын асыл жанның бірі Қаратай Тұрысұлы еді… Ол сабырлы да салмақты, әрбір сөзін ұтқыр ойының елегінен өткізіп барып айтатын-ды
Қарекең айтқан әзілдер қаншама?! Әзіл-қалжыңының өзі тамаша еді
Ол ешкімнің намысына тимей, сол сәттегі оқиғаға немесе бір азаматтың сөзіне байланысты мәдениетті түрде айта білетін
Қарекең әрбір қадамына, ісіне, әрбір сөзіне үлкен жауапкершілікпен қарайтын адам болды
Ол «айтқан сөз – атылған оқ» деген нақылды санасына сіңіре білген, ұлттық тәрбиенің нәрін алған жан
Өйткені ойланбай айтылған сөз екінші адамның жүрегін жаралауы мүмкін, дөрекі әзіл болса, намысына тиуі ықтимал
Ал жақсы сөз тыңдаған адамның жүрегіне жылу құйып, жанына қуат береді.
Қарекең айтқан әзіл-қалжыңдар елдің ­ау­зында жүр, көптеген мақала мен сұхбаттарында да келтірілген, сонымен қатар өзі туралы құрастырылған кітаптарда жарияланды
«Қаратай айтқан қалжыңдар» деп арнайы кітап етіп шығаруға да болады.
Мен Қарекеңді кездестіргенге дейін сыртынан біліп жүрдім
Әуелі іссапармен Торғай өңіріне барғанда кездестім
Ал жақынырақ танып, біле бастағаным 1990 жылдардың басында болатын
Мен Қаржы министрлігінің Бас бюджет басқармасының бастығы болып істеп жүрген кезімде, Жоғарғы Кеңеске бюджет жос­парын тапсырардың алдында, министрмен бірге Қарекеңнің қабылдауында талай рет болған едім
Қаратай Тұрысұлы ол кезде Қазақ КСР-і Министр­лер Кеңесі төрағасының орынбасары, Қазақ КСР-і Экономикалық реформалар жөніндегі мемлекеттік комиссияның төрағасы болып істеді
Алғашқы барғанымда, менде «Қалай қарсы алар екен, кейбір бағдарламалар бойынша көңілі толмайтынын айтатын шығар, сынайтын болар» деген күдік болды
Жоқ, бұрыннан бірге қызмет жасап жүрген адамдай қабыл алды
Ақ жарқын мінезді адам екенін білдім
Әдемі қалжыңы бар екенін аңғардым
Бюджеттің қалай қалыптастырылып жатқанын, қандай бағдарламалар бойынша қанша қаржы шығыстары көзделіп отырғанын айтқаннан кейін, бәрін тез түсініп, бізді қолдайтынын айтты.
Келесі бір жолы Қарекеңнің кабинетінде бірге отырып, жедел қаулыны дайындаған кезіміз де болды
Барған сайын жақсы қабылдап, бюджет құжаттарына орай әділ, шынайы пікірін білдіріп жүрді
Әрине, ол кезде республикалық бюджеттің қиын кезеңді бастан кешіріп жатқан тұсы
Одан кейін тәуелсіздік алдық
Алғашқы жылдары елдің қаражаты өте аз болды
Халықтың тұрмысы да әлдеқайда төмен еді
Одан кейін Қаратай Тұрысұлы Туризм, дене тәрбиесі және спорт министрі қызметінде болған кезде мен ҚР Мемлекеттік қаржылық бақылау комитетінің төрағасы болдым
Үкімет отырыстарында кездескен сәтімізде, жағдайымызды біліп, жұмысымыздың қалай жүріп жатқанын сұраушы еді
Қызмет барысында жақсы сыйласып, араласып тұрдық.
Кейін 1996 жылы мен ҚР Халықты әлеуметтік қорғау министрі болдым
Ол кезде Қаратай ағамыз Қазақстан Республикасы Парламенті Мәжілісінің бірінші шақырылымының депутаты
Сонда біз Парламентке әлеуметтік қамсыздандыру мәселеріне қатысты заң жобасын алып бардық
Қарекең Мәжілістің Қаржы және бюджет комитетінің төрағасы
Ол «Осы заңның сонша неге қажеті бар?» деген сұрақ қойды
Мен «Әзілдеп айтуға бола ма?» деп сұрадым
«Қане, байқап көр!» деді
«Біз бұл заң жобасы арқылы бүгін-ертең 60 жасқа толғалы тұрған адамдарды үш жасқа жасартқымыз келеді
Өйткені олар 60 емес, 63 жаста зейнеткерлікке шығатын болады» дедім
Бұл әзіліме жарқын күлкісімен күліп алды да: «Ол да дұрыс екен, мені сіздердің заң жобаларыңды қолдайды деп есептеңіздер» деді
Айта кету керек, сол реформаға дейін елімізде ер адамдар 60 жаста, әйелдер 55 жаста зейнеткерлікке шығатын еді
Жаңа заң қабылданғаннан кейін ерлер – 63-те, әйелдер 58-де шығатын болды
Ол кезде біз қанша қаражат жұмсалатынын, мемлекеттік бюджетке салмақ түспейтінін жан-жақты есептеп шығарып, депутаттар назарына ұсындық
Зейнетақы қорын құру туралы мәселе де сол заңда қамтылған еді
Ол кезде Парламент Алматыда болатын
Жарты жыл заң жобасын талқылап, депутаттар қолдап, заңнамалық акті қабылданды
Сол кезде әріптестеріне және халыққа түсіндіруде Қарекеңнің ықпалы зор болды
Кейін 1997-1998 жылдары ол заңға толықтырулар енгізілді.
Астанада қызмет жасаған кезімізде де Қаратай ағамен кездесіп, пікір алмасып тұрдық
Ақжарқын азамат еді ғой…
Өмір ағысы тоқтамайды, биыл Қарекеңнің туғанына 80 жыл толса, дүниеден озғанына да он жылдай болды.
2014 жылғы 17-қаңтарда Қазақстан Президенті Нұрсұлтан Назарбаев «Қазақстан жолы – 2050: бір мақсат, бір мүдде, бір болашақ» атты Жолдауын жария етті
Сонда Елбасымыз экономикалық өрлеу бағыттарымыз туралы айтқан кезде, ойыма Қаратай аға оралды.
Сәл шегініс жасасақ, он жыл бұрын, яғни 2004 жылғы 19-наурыз күні ел Президенті «Бәсекеге қабілетті Қазақстан үшін, бәсекеге қабілетті экономика үшін, бәсекеге қабілетті халық үшін!» атты Жолдауын Қазақстан халқына арнаған болатын
Қос Палатаның бірлескен отырысында Елбасының сөзін Қаратай Тұрысұлы да тыңдаған еді
Мемлекет басшысы сол жолы «Экономика бiздiң дамуымыздың басты басымдығы, ал экономикалық өсiмнің барынша жоғары қарқынына қол жеткiзу – негiзгi мiндетiмiз болып қала бередi» деген еді
Сол Жолдауында «Бәсекеге қабiлеттi экономика» деген арнайы бөлім бар
«Бiздiң ұлттық экономикамыздың бәсекеге қабiлеттiлiгiне оны әлемдiк экономикаға интеграциялаған жағдайда ғана қол жеткiзе аламыз» деп ой түйген болатын Елбасы.
Сол тұста қазақстандық бизнестiң қалыптасу үдерісі аяқталып келе жатқанын, енді iшкi ғана емес, сондай-ақ сыртқы нарықтарда да күш сынасу үшiн «пiсiп-жетiлу» керектігін еске салды
Біздің отандық кәсіпкерлерімізді Қазақстанның ғана емес, сондай-ақ әлемдiк нарықтардағы бәсекелестiк күреске дайындауымыз керек деген ойын жеткізген болатын.
Ал биылғы Жолдауда мемлекетіміздің 2050 жылға дейінгі даму кезеңдері жан-жақты көрініс тапты
Қазақстанның бүгінгідей өсіп-өркендегенін, әлемдегі 50 елдің қатарына кіргенін, енді қарқынды даму жолына түскен 30 мемлекеттің ішінде болуға ұмтылған бағыт-бағдарын Қарекең көрсе, қалай қуанар еді?! Экономиканы терең білетін адам ретінде алған бағытымызға оң бағасын берер еді.
Елбасы биылғы Жолдауында «Бүгінде Отанымыздың жетістіктері – әрбір азаматтың ұлттық мақтанышы» деді
Одан әрі күшті, қуатты мемлекеттер ғана ұзақ­мерзімдік жоспарлаумен, тұрақты экономикалық өсумен айналысатынын айтты
«Қазақстан – 2050» Стратегиясы – бар­лық саланы қамтитын және үздіксіз өсуді қамтамасыз ететін жаңғыру жолы
Ол – елдігіміз бен бірлігіміз, ерлігіміз бен еңбегіміз сыналатын, сынала жүріп шыңдалатын үлкен емтихан
Стратегияны мүлтіксіз орындап, емтиханнан мүдірмей өту – ортақ парыз, абыройлы міндет!
Елбасы ең басты бағыттардың бірі ғы­лымға негізделген экономика болатынын мәлім­деді
Ғылым елдің әлеуетін арттыруға ықпал етсе, экономиканың ғылымға негізделуі Қазақстан ғы­лымының жаңа белеске көтерілуіне алып келері сөзсіз.
Қаратай Тұрысұлы сияқты халықтың ұлдары болған азаматтардың да көксегені, армандағаны осы мақсат болса керек
Осы елдің іргесін нығайтуға күш салған аға ұрпақ өкілдері көре алмаған жетістіктерді жас ұрпақ көріп отыр
Әлі де талай биік белестерді бағындыратын Қазақстанның кемел келешегі алда екені, ол жас ұрпақтың еншісінде екені баршаға аян!
Қарекеңнің қамқорлығын көрген ізбасарлары мен шәкірттері өте көп
Ауырдың үстімен, жеңілдің астымен жүргісі келетіндерді жаны сүймеген
Қолынан іс келмейтін, бірақ жақсы қызметке тұрғысы келетін пенделер қолдау жасауын сұраса, қатты айтып тастаған кездері де аз болмаған.
Қарекең өмірде ақпейіл, жаны жомарт, көңілі кең адам болған
Туған ауылына, ауыл ақсақалдарына, соғыс ардагерлеріне өз қаражатымен көмектесіп, қолдау жасап тұрыпты
Ауылда имандылық орнасын деп көрікті де күмбезді мешіт салып беріпті, оны бүкіл тұрғындар әкесінің атымен «Тұрыс ата мешіті» деп атайды.
Қаратай Тұрысұлының тұрған үйіне ескерткіш тақта орнатылды
Бүгінгі таңда Астана қаласының бір көшесі оның есімімен аталады, осы жаңалық жарияланған кезде Парламент Мәжілісінің депутаты Рамазан Сәрпеков Астана қаласының әкімдігі мен мәслихатына әріптестері атынан алғысын жеткізген болатын.
Қарекеңнің көзі тірісінде 70 жасқа толған мерейтойына орай ол туралы Жандар Кәрібайұлы мен Төлен Қаупынбаевтың авторлығымен «Тұлға» атты тамаша кітап жарық көрді
Көлемі 23 баспа табақтан тұратын жинақта өмір жолы, қызмет баспалдақтары, қол жеткізген табыстары түгел қамтылған
Бұл кітап Қаратай Тұрысұлымен сұхбаттаса отырып, шынайы түрде жазылғандығымен ерекшеленеді.
Одан кейін 2009 жылы марқұм Қ.Тұрысұлы­ның 75 жылдығына арналған «Аза­мат» атты жинақ шықты
Көлемді кітап 25 баспа табақтан тұрады.
Бұл кітапта мемлекетіміз үшін аянбай еңбек еткен қайраткердің болмыс-бітімі, адами қасиеттері туралы ой ортаға салынған
Қаратай Тұрысұлы туралы елімізге танымал қайраткерлердің, бірге қызмет жасаған әріптестері мен замандастарының, белгілі қаламгерлердің ой-толғаныстары, естеліктері берілген
Жалпы, 41 танымал тұлға өз естеліктерін жазған болса, 16 ақынның арнау өлеңдері енген екен
Қ.Тұрысұлының әр жылдары баспасөз беттерінде жарияланған мақалалары мен сұхбаттары жинақталған
Мақалалар мен сұхбаттар, арнау өлеңдер жүйе-жүйемен орналастырылған
Өмір белестерінен хабар беретін фотосуреттер де жинақтан орын алған
Бұл кітапты құрастыруда елімізге танымал қаламгер, «Егемен Қазақстан» газеті АҚ президенті Сауытбек Абдрахмановтың көп еңбек сіңіргені анық байқалып тұр.
Осы кітапқа Елбасы Нұрсұл­тан Назарбаев­тың алғы сөз жазып, былай деген болатын: «Тәуелсіздігі­мізді тұғырландырған тұлғалардың тобында халқы­мыздың ардақты перзенті Қаратай Тұрысұлының алар орны алабөтен
Оның табиғатын танытып тұратын бір ғана түйінді сөз іздер болсақ, біз қазақтың «азамат» деген асыл ұғымын алдымен ауызға алатынымыз анық, – дей келіп: – Ол шын мәнінде азамат еді
Қаратай Тұрысұлы өзінің кәсіби биік өресімен, ұйымдастырушылық тамаша талантымен, елім деген, жерім деген перзенттік жүрегімен, қоғамдық белсенділігімен елдігімізді еңселенткен ерлердің ортасынан ойып тұрып өз орнын иеленді, мемлекетіміздің мығымдануына іскер басшы ретінде де, экономист-ғалым ретінде де, дара бітімді депутат ретінде де ерекше еңбек сіңірді» деген пайымды пікір білдірген
Бұл Қарекеңе берілген Елбасының лайықты бағасы деп білемін.
Зиялы қауым өкілдерінің қатысуымен Президенттік мәдениет орталығының концерт залында осы кітаптың арнайы таныстырылымы болды
Осы шарада Қ.Тұрысұлының зайыбы Әскергүл Жамбайбекқызы Тұрысова, Қазақстан Халық жазушысы, ҚР Мемлекеттік сыйлығының лауреаты, ақын Фариза Онғарсынова және тағы басқа азаматтар қатысып, Қарекең туралы естеліктерімен бөлісті.
Ақын Тұманбай Молдағалиев Қаратайдың жан дүниесі туралы:
«Жүрек сенде бар еді адамды ұққан,
Ауыл тұрғызатындай адалдықтан» деген ойды айтқан екен.
Ал Қарекеңнің жылында ой толғаған ақын ­Фариза Оңғарсынова:
«Болардай кейіпкері сан аңыздың.
Батырға, ақынға бай дала біздің.
Орны бөлек еді өзгелерден
Кешегі Қаратайдай ағамыздың» деген болатын.
Ақын Серік Тұрғынбекұлы 2009 жылы «Қаратай мен Әскеркүл» атты көлемді лирикалық дастан жазған
Онда ақын Қарекең туралы ой толғатқанда: «Халқының қасиетін қуат қылған, Жан еді жанарына шуақ тұнған» деген тамаша теңеуді келтірген
Бар болмысы адамдық парасатын білдіріп тұратынын жырмен жаза білген.
Бүгінгі таңда Қарекеңнің артында әулеттің атын абыроймен жалғастыратын ұрпағы қалды, ғалымдар зерттеуін күтіп мұралары қалды
Алдағы уақытта «Тұрысовтанушы» ғалымдардың шығатынына, оның қасиетті жеріміздің байлығын көрсетіп кеткен ғылыми еңбектерін одан әрі жалғастыратынына сеніміміз мол! Экономикалық ой-толғамдары да тәуелсіз Қазақстан ғылымының игілігіне айналатыны сөзсіз! Бұл енді Қарекеңнің жаңа бір кезеңі – мәңгілікке қалдырған мұраларының жарыққа шығу жолы!
Сейітсұлтан Әйімбетов,
 Қазақстан Республикасы 
Парламенті Мәжілісінің 
Экономикалық реформа және 
өңірлік даму комитетінің төрағасы
