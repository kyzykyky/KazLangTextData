Дүйсенбі күні Астанада «Дарындылық мәселесіне жаңаша көзқарас» деген тақырыпта халықаралық ғылыми-тәжірибелік конференция өтті
ҚР Білім және ғылым министрлігінің қолдауымен «Дарын» республикалық ғылыми практикалық орталығы халықаралық және отандық олимпиадаларда еліміздің мерейін асырып жүрген дарынды балалар мен олардың ата-аналарының басын жинап, ұшқыр ойлы, қабілеті ерекше балалармен жұмыс жүргізудің тәсілдерін таразыға салды
Конференцияға шетелдік және отандық жоғары оқу орындарының ғалымдары, сондай-ақ халықаралық олимпиадалар мен ғылыми жоба жарыстарының жеңімпаздары және білім басқармалары мен біліктілікті арттыру институттарының өкілдері қатысты.
Ерекше дарын иелерінің жиынын ҚР Білім жіне ғылым министрі Бақытжан Жұмағұлов құттықтау сөзбен ашты
«Біздің «алтын балаларымыз» Қазақстанның абыройын асқақтатып, көк туын желбіретіп жүр
Олар кез келген мемлекеттің баласымен иық тіресіп, тең сөйлесе алады
Өйткені олар біліммен, ғылыммен қаруланған
Ертең осы жас­тар елдің тізгінін ұстап, халықтың аманатын арқалайды
Соңғы 5 жылда біздің 20 баламыз Қазақстанға халықаралық олимпиаданың 20 алтынын алып келді
Бұл – үлкен көрсеткіш» деді министр.
Өткен жылы елордада 98 мемлекет өкілінің қатысуымен математикадан халықаралық олимпиада аса жоғары деңгейде ұйымдастырылды
Биыл біздің оқушылар беделді халықаралық олимпиадалардан 4 алтын, 5 күміс, 10 қола жеңіп алды
Сөйтіп, ТМД елдерінің арасында топ бастады
Белгілі болғандай, 2012 жылы Астанада химия пәнінен халықаралық Менделеев конференциясы өтпекші
Ал 2015 жылы осындай басқосуды информатика пәнінен өткізу жоспарланып отыр екен.
«Мұның бәрі – біздің білімге, ғылымға деген құлшынысымыздың белгісі» деген Бақытжан Жұмағұлов өз кезегінде дарынды балалардың ата-аналарына ерекше алғыс сезімін жеткізді
Мұнан кейін Бақытжан Жұмағұлов «алтын балалардың» ұстаздары мен ғы­лыми жетекшілерін ҚР Білім және ғы­лым министрлігінің «Алғыс хатымен», «Құрмет грамотасымен», «Білім беру ісінің үздігі» және «Ы.Алтынсарин атын­дағы» төсбелгілерімен марапаттады.
1998 жылы Мемлекет басшысы Нұрсұлтан Назарбаевтың бастамасымен дарынды балаларға мемлекет тарапынан қолдау көрсету мақсатында «Дарын» республикалық ғылыми-тәжірибелік орталығы құрылған
Бүгінгі күні елімізде 115 дарынды балаларға арналған мектеп жұмыс істейді
Бұл мектептердің көр­сеткіштері өте жоғары
Бүгінгі таңда елімізде қабілет дарыны ерекше балалармен жұмыс істеудің бүтін жүйесі жасалып, дарынды балаларға арналған мамандандырылған білім мекемелерінің жүйесі де сәтті жұмыс істеп келеді
Елбасының ерекше тапсырмасымен 2008 жылы елімізде 6 «Назарбаев» интеллектуалдық мектептері құрылды
Дарынды балалармен жұмыс істеу мақсатында 8 өңірлік ғылыми практикалық орталықтар ашылды
Биылғы жылдан бастап еліміздің 44 мектебінде электронды оқыту жүйесі іске қосылмақ
Дарынды балалар еліміздің интеллектуалдық элитасын қалыптастыратын ұлттық құндылық саналатынын ескерсек, бүгінде оларға жасалып жатқан қамқорлық пен қолдаудың аясы да шексіз
Еліміздің тәуелсіздік алған тұсынан бері республикамыздың дарынды балалары Қазақстанның беделін әлемдік ареналарда жоғары деңгейге көтерді
Осы уақыт аралығында біздің оқушыларымыз түрлі деңгейдегі интеллектуалдық сайыстарда 3430 медальді ел қоржынына салыпты
Олар математика, физика, химия, биология, информатика пәндерінен өткізілген халықаралық олимпиадаларда көш бастаған
Ал биылғы халықаралық олимпиадада Қазақстан балалары өз білімінің терең екендігін дәлелдеді
Олар осы жетістіктерін еліміздің жиырма жылдық мерейтойына қосқан өзіндік үлесіміз деп санайды.
Бейбітгүл Әбдіғаппарқызы
АСТАНА
