Атамекен, туып-өскен жерім Қызылорда облысы, Қазалы ауданына қарасты «Кәукейге» жыл сайын барып, ағайын-туыс, дос-жарандармен дидарласып, соғыс ардагерлеріне, ауыл ақсақалдарына сәлем беріп бір марқайып қалушы ем.
Ілгергі жылдары осы ауылда көптеген майдангерлер болатын
Олардың арасында әкеммен балалық шақтарын бірге өткізген, майданда да бір болған достары бар еді
Әкем майданда қаза тапты
Әкең өлсе-өлсін, әкеңнін көзін көргендер өлмесін дегендей, солар әкем жайлы әңгіме айтса ішім жылып, жақсы көріп қалушы ем
«Айналайын, аман-сау жүрсің бе, ер солдаттың баласы» деп еркелете амандасушы еді
Мен болсам әкемнің жылы сөздерін естіп, өзім көрмеген әкеммен кездесіп, сөйлескендей сезінуші едім өзімді
Соғыс жылдары дүниеге келгенмін
Немерелерімнің атасы болсам да дүниеден өткен әкелерді, олардың асыл сөздерін, өнегелі істерін сағынамын
Сол бір қаһарлы соғыстың куәсіндей қос майдангер қалды ауылда
Бірі Сахиев Егеубай, екінші Әуесбаев Лепес қариялар.
Сахиев Егеубай 1917 жылғы Қазан көтерілісінің құрдасы
Қазір 97 жаста
1938 жылы 15-мамырда әскер қатарына алынған
Фин соғысына қатысқан
Соғыстың алғашқы күндерін Белоруссияның Коссова қаласының маңында қарсы алған
1-Украина майданында атқыштар дивизиясында болып, көп елдерді азат етуге қатысып, соғысты Германияда аяқтаған
Бірнеше жауынгерлік медалдармен марапатталған
Жеңіс туы желбірегеннен кейін, 1948 жылға дейін әскер қатарында қызмет атқарған
Ауылға келген соң егіншілікпен айналысып, кейін мал бағып, зейнет жасына дейін ел дәулетін арттыруға көп үлесін қосқан еңбек ардагері.
Өткен жылы көктем айында әдеттегідей ауылға ат басын бұрдым
Ендігі жұмысым ауылдың қос ардагер ақсақалына сәлем беріп, амандығын біліп, жеңіс мейрамдарымен құттықтап, жылы лебізімді білдіру
Сәлемдесуді жасы үлкен Сахиев Егеубай ақсақалдан бастадым
Үйге кіріп, төрде жатқан қарияның қолын алып сәлем бердім
Төсектен денесін тіктеп, көзін көлегейлеп «Қай баласың, қарағым» деді.
Менің аты-жөнімді есіткеннен кейін, көзіне жас алып, бір сәт үнсіз отырып қалды
Айналайын, сені көріп көңіл шіркін босап жатыр
Атадан алтау едік, екі аға, үш інім бар еді
Барлығын да жер қойнына бердім
Кіші інім Қайып, артынша арасына бірнеше күн ­салып екі қызы дүние салды
3 айдан соң үлкен баласы, келіні, екі немересі қыстың күні көмірдің түтініне уланып қайтыс болды
3 айдың ішінде 7 адам көз жұмды
Қыршынынан қиылып, көктей солған балалар есіме түскенде есеңгіреп қалам
Ауыр соққы болды
Асарымды асадым, жасарымды жасадым, солардың орнына мені неге алмады
Жазмыш солай болса қайтейін, көнбеске амал бар ма? Күпірлікке бармайын деп те тәубеге келем.
Екеуміз әңгімелесіп отырғанда келіні Үләйім үйге кірді
Сәлемдесіп, төрге көрпесін салып, алдымызға дастарқанын жайып үлгерді
Атасының жағдайын жасап, келген қонағын күтіп, балаларына қарап жүрген, өз тірлігіне тиянақты, қазақи тәрбиелі, адал сүт емген көргенді адами қасиетіне риза болып қалдым.
«Соғыстан елге келгеннен кейін 1949 жылы асыл жарым Гүлзадамен бас қосып, бақытты өмір сүрдім
Өмірге 4 қыз бен 3 ұлым дүниеге келді
Аналары Қарғаларымның қызығы мен қуанышын енді көрем-ау деген кезде сұм ажал алды, оған да 28 жыл болыпты
Балаларымды ешкімнен кем қылмай жақсы азамат қып өсірдім
Үлкен ұлым Алдоңғар Алматыда «Алғабас» кеңшарында көп жылдан бері орта мектеп директоры боп жұмыс істеуде, ал үйдегі келін Ұлбосын жоғары білімді, физика пәнінің мұғалімі
Екінші балам Оңталап Қазақ егіншілік және өсімдік ғылыми-зерттеу институтында жұмыс істейді
Қыздардың барлығы да өз орындарын тапқан, бір-бір үйдің асыл аналары» деп Егеубай ақсақал отбасы жайынан хабардар етті
Егеубай ақсақалдың 7 перзентінен өсіп-өнген 22 немере, 7 шөбере бар екен
Жеңіс туын желбіретуге атсалысқан ардагер кенже ұлы Ерталап пен Үрләйім келініне деген ризашылығы шексіз екендігін де айтып өтті
Лепес ақсақал 1941 жылы мамыр айында, 20 жасында әскер қатарына шақырылып, 2 ай қысқа мерзімді әскери дайындықтан өткеннен кейін, 1941 жылдың шілде айында 1-Украин майданында болған
1943 жылы Украинаны, Белоруссияны азат етуге қатысады.
Сапёрлардың жұмысы үлкенді-кішілі өзендер болса соларға көпір салу, жерді жау миналарынан тазарту
Кей кездері оқ астында жүріп, көпір салып жатсақ жау ұшақтары әлсін-әлсін бомбалап, салып жатқан көпірімізді қиратады
Жанталаса қайта кірісеміз, – дейді Лепес ақсақал.
Талай рет түнде барлауға шығып, жау шебінен тіл әкелуге қатысады
Бірде 3 жауынгер тіл әкелуге шығып, жау блиндажына жақындап жатады
Жау жақ жарық түсіретін ракетасын жиі-жиі атып қояды.
Көп күттірмей блиндаждан сыртқа бір немістің шығып тұрғанын байқайды
Командир мұны жұмсап, «Біз сені қорғаймыз, дыбыс шығармай жауды алуға тырыс» деп бұйрық береді
Еңбектеп жауға жақын барған соң, жолбарыстай атылып жаудың басына автомат дүмімен соққы беріп, жығылған жауды сүйрелеп, одан соң үшеулеп штабқа апарады
Қолға түскен неміс лейтенант шеніндегі офицер болып шыққан
Сол ерлігі үшін «Ерлігі үшін» медалымен марапатталады.
Лекең Соғыс аяқталған соң бір жылдан кейін елге оралып балықшылар бригадирі, 1964-1972 жылдар аралығында «Қызылқұм» қой совхозында ферма меңгерушісі болып, ел байлығын арттыруда көп еңбек сіңірді
Зейнеткерлікке шыққанша ауылдық ауруханада шаруашылық жұмысын басқарды.
Өмірлік жары Зәуре екеуі жарты ғасырдан астам уақыт бақытты өмір сүріп, 5 қыз бен 3 ұл тәрбиеледі
Барлығы да аяқтанып, шаңырақ көтеріп, әр салада өз жұмыстарының майталманы боп жүр
Қиындықты да, қызықты да бірге өткізген адал жары бұл күнде дүниеден озған
Кіші баласы Ерлібек пен келіні Роза қара шаңыраққа ие
«Ата-анаңа не істесең, алдыңа сол келер» дегендей, олардың әкеге жасаған ізеті балалары мен немерелеріне үлгі болары анық
Бауырынан өрбіген 8 ұл мен қыздан 30 немере, 15 шөбере сүйіп отыр.
«Үйінде қариясы бардың, ортаймас қазынасы бар» деген
Қос қарияның аталы сөздері, айтқан әңгімелері, бәтуалы батасы асыл қазынадай.
Әлібек Қуанышов
