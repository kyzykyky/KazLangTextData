Армысыз, Шерхан ата! 
 Шығармаларыңызды оқып, санамда сан түрлі ой туындады
Жанымды тебіренткен ойлар қолыма қалам алып, іштей сізбен сырласуыма себеп болды

Мен Камал аға сияқты сізбен салиқалы саясат жөнінде, аңқылдаған әлеумет жөнінде көсіліп, телегей теңіз құнды дүние жазбасам да, сол теңіздің тамшысындай көкейіме түйген сырыммен бөліссем деймін

Тіл – ұлттың жан дүниесі, мемлекеттік нышандарының бірі
Тілі жойылған ұлт мемлекет ретінде де жоғалатынды­ғы баршамызға аян
Кезінде қазақша сайраған көмейлерге құм құйып, тыйым салып, атып-шауып жатса да бабаларымыз дауылға қарай нық қадаммен беттеген
Туған тілден бастартпаған
Ал қазір ше? Осы орайда сіздің «Көпшілікке түсінікті болу үшін…» деген ойтолғауыңыздағы «Үлкен-үлкен мәртебелі жиындарда, тойларда, тіпті Парламенттің өзінде біздің кейбір ағайын сөзін бір-екі ауыз қазақша бастайды да кенет қақ суынан жерінген құландай осқырынып: «енді көпшілікке түсінікті болу үшін орысша сөйлеуге рұқсат етіңіздер» деп шыға келеді» деген сөзіңіз ойы­ма оралып, қолыма қалам алдым.
Мен де алысқа бармай-ақ, сізге өз ортамдағы жағдайды суреттейін
Мен Абай, Мұхтар, Шәкәрімдердің табанының ізі қалған киелі Семей топырағынанмын
Егемен ел болғанымызға 21 жылдан асса да, бұл өлкеде тілімізге теңдік тимей отыр
«Ұялып», «қысылып», қазақша сөйлеуге дәтіміз бармай жүр
Сіз айтқандай, біздегі мен көзайым болған жиындардың барлығы дерлік «баршаға түсінікті» тілде жүргізіліп келеді
Тіпті университетімізде топбасшылар жиналысы, факультет жиналысы деген шаралар да қазақша жүргізілсе нәтиже қисық болатындай, жүз қазақ арасында бір орыс отырса соған жалтақтап, орысша өтеді
Қарапайым әлеуметке қызмет көрсету орындарында: банктерге барсаңыз да, кез келген касса, асхана, дүкен-дүңгіршектерде сауалыңызды орысшалап қоймасаңыз жауап алуыңыз оңай емес
Қоғамдық көліктердің өзінде аялдама аттарын айғайлап тұрып орысшалап айтады… Кей кездері табақтай дипломың болса да орысшаң мәз болмаса жергілікті жерде еден жуушы қызметінен де дәмеленуге болмайды ма деймін.
Семейліктерде еңбек шартына қол жеткізердегі алғаш­­­қы талап – орыс тілін жетік меңгеру сыңайлы
Қоғамымызда­ғы жастар қазақ тiлiн бiлуді артта қалғандықтың белгiсi­не балап, өзге тілде сөйлеп, мәдениеттi көрінгісі келеді
Қазақшалап сөздің жілігін шағып, майын тамызғандарды «Қайдан келген калх?» деп кемсітеді
Өкініштісі, бабалар тілінің тірегі болған туған тіл балалар тіліне тиек болмай отыр
Міне, бұл қазақ қоғамының көрінісі
Бұл көрініс көз алдымда қазақ болашағы тұманданып бара жатқандай әсер қалдыруда.
Шерхан ата, барымызды бағалап, кемшілігімізді жасыра білгенге не жетсін?! Бірақ «ауруын жасырған өледі» дейді ғой
Асқынбай тұрғанда дауа болса деймін
Өзіңіз айтқандай «ана тіліміздің мәртебесін көтеру – басқа тілдердің жолын кесіп, бағын байлау емес» қой
Халықтың үлес салмағымен санассақ та, санамыздан ана тілінің орны саралануы керек
Себебі «Екі тіл жыланда ғана болады».
Қош, сау болыңыз, Шераға! Қолында құдіретті билігі болмаса да, жүрегі «қазағым» деп соққан қыздың ниеті осындай.
Сәлеммен,
 Семейден студент қыз Әйгерім
