Жетіскен Сырдарияның арғы бетін­дегі Аранды қырдың биік төбесінде өскен азамат.
…Бәрі де әлі кешегідей есімде,
Көктемнің сол алаулаған кешінде.
Біз емес бе ек шарықтаған қиялмен
Арандының төсінде, – деп айтып жүрген де осы Жетіскен
Ол кезде адам жанының арашашысы қызметін атқарды
Білікті фельдшер, талай ана мен баланы ажалдан арашалап қалғанын естігенбіз
Сол мамандығын өсе келе қаламға алмастырды
Талантын танып, жазған өлеңінен болашақ ақынның ыстық табын көре білген аудандық газет редакциясының басшылығы қызметке шақырды
Жігерлі жігітке жауапты жүктер артылды.
Күнделікті тірлік өмірмен біте қайнап жатқан газеттің тайқазанына түсті де кетті
Пісіп жетілді
Қолынан талайды тамсандырған, көркем тілмен өрнектеліп жазылған очерк, публицистика, суреттеме жанрларынан қалам тартты
Білімін жетілдірді
Қазақтың қарашаңырағы ҚазҰУ-дың журфагын бітірді
Сөйтіп, ол редакциядағы республикаға танымал, өлең-жырлары жарық көрген, ақын Сейіл, Балтабай ағаларынан дәріс алды
Оқыды, көп ізденді
Газеттің күйбің тірлігінен тыс түн ұйқысын төрт бөліп, өлең өлкесінен көрінді
Талабы мен таланты болмаса, өлең тумайды
Жетіскеннің бойындағы Табиғат – Анадан дарыған поэзияға деген құштарлығы оны ақындыққа жетеледі
Бұл мақсатына да жетті
Жетіскен қарапайым, көпшіл, бала мінезді азамат
Ізденімпаз
Әр өлеңінен туған жерге, табиғатқа ынтызарлығы байқалады
Шығармашылығы жеңіл ойға емес, тірлік өмірдің шынайы қалпын әсерлі бере білетіндігімен ерекшелінеді
Ол қашанда ой азаттығынан ажырамаған ақын.
Біздің қолымызға өз оқырман­дарына әлі де жете қоймаған «Palitra Press» баспасынан шыққан «Тағдырмен тілдесу» атты он екі бас­падан астам өлеңдер жинағы тиді
Бұл Жетіскеннің өлең өлкесіндегі екінші кітабы
Бұған дейін ол «Тамыры терең, тарихы кенен – Қазалы», «Асан көтерілісі», «Нұрбай би», «Арыстарын ардақтаған Қазалы», «Ғани тағылымы», «Ел мен Ер» атты прозалық шығармалары жарық көріп, оқырманның көзайымына айналған-ды.
Өлеңдер жинағына қазақтың бел­гілі ақыны, Халықаралық Алаш әдеби сый­лығының лауреаты, филология ғы­лымдарының кандидаты, ақын Әділғазы Қайырбеков алғы сөзін арнапты
Әбден келістіре, Жетіскен жеткен өлеңдерінің сыр-сипатына қаныға отырып әділ бағасын беріпті.
Өлеңдері ойлы
Сөз мәйегін екшеп, бүгінгі өмірдің тірлігіндегі істерді атқарып жатқандар жайлы тебірене жырлайды
Өлеңдері жеңіл оқылады
Артық-ауыс сөзді кездестіре алмайсың
Кітап төрт бөлімнен тұрады
Әр бөлімдегі өлеңдер тақырыбына сай өз жүгін орынды көтеріп, оқырман қауымға күрделі ой тастайды
«Тағдырмен тілдесу» өлеңінде:
… Бұл мені мүмкін, әлі де қайрағаның,
Білмеймін, қашан,
қайтіп жайланамын.
Бәрібір тағдыр саған бас имеймін,
Бар еді тағы қандай айла-амалың?! – деп тағдырға қарсылығын білдіре, қас дұшпанның табасынан, өсек пен өтірікті қыстырмай, адалдықты, әділдікті сүйетінін жырына қосады
Тәуелсіздік толғауы да бүкіл қазақтың арманы екендігін, ендігі жерде тәуелсіздікті адамдардың қуанышынан, ғаламның тыныштығынан, ананың мейірімі мен баланың күлкісінен көруге жазғай деп жырлайды
«Армысың, атамекен» бөлімінде туған жерге, тарихи маңызы ерекше оғыздар астанасы болған Жанкент шаһарына, көптеген ақын-жазушыларды өмірге әкелген қасиетті Қазалының тарихына терең бойлап, олардың ұшан-теңіз ерлігі мен еңбегін паш етеді
Жетіскен өмірі теңізбен тағдырлас
Арал теңізі Қазалы мен Арал ауданы халқына ортақ қазына болатын
Сол теңіз қазір көзден ұшты
Жетіскен де терістіктен жел соқса теңіздің салқын самалы соққандай жан дүниесі толқиды
Аңсайды
Сағынады
Оның «Атыңнан айналайын, Бөген деген», «Бабамның көзі – Аралсың», «Аралдың зар-мұңы» атты өлеңдерінен теңізді сағынып, аңсағаны анық байқалады.
Күні кешеге дейін қатарлас жүріп бірі аға, бірі інілік парызын атқарған, елге танымал ақын Рүстем Жанаев өмірден өткенде Жетіскен көптен сырлас ағасынан қапылыста айырылып, жаназасында Рүстемнің адамгершілік қасиетін жоқтап өлең арнады
Осы жинақтағы «Баянсыз тірлік пен мәңгілік өмір» өлеңінде ақын Рүстем Жанайдың рухымен тілдеседі.
Азамат ең әрқашан таза арыңа,
Көнбейтұғын көзсіздің азарына,
Басымды иіп Реке, келіп тұрмын,
Мазасыздау күн кешіп мазарыңа.
…Бауыры қара жердің қатты ма екен?
Жаратқан сүйген құлын
тапты ма екен?
Аңғал батыр сияқты-ау ақындар да,
Дос деп жүрген адамың сатқын екен,
…Өмір жайлы жыр жазып
шөлдеп едің,
Дұрыс болды сұмдықты көрмегенің.
Рухың жер үстінде тербеліп жүр,
Бұл сенің мәңгілікке өлмегенің.
Ал енді 1991 жылы Қазалыдан Әулие-ата жеріне қоныс аударған бірнеше өлең жинақтары «Жазушы» баспасынан жарық көріп, бүгінде бақилық болған ақын Балтабай Тәжімбетовке арнаған өлеңінде былай дейді.
Сыймай жүрген бір өзі бір көшеге,
Қайран ақын, ауылдан шын көше ме?
Қазалының төрінде алшаң басқан
Ақынмен бірге лаулап жыр көше ме?
…Сені іздейді достарың, қастарың да,
Жұлдыз жанған ақын еді, аспанында.
Туған жерді баладай сүйген едің,
Туған елді шынымен тастадың ба?!
Бүтінбіз бе, білмеймін жартымыз ба,
Берік болып жүрейік салтымызға.
Толғатып тұр туған жер сені қимай,
Жылап қалды жырларың артыңызда, – деп жыр төккен еді
Сөйткен Балтабай өмірден озды
Оның артында шымшыма әзілдері мен өлеңдері қалды.
Жетіскен ұзақ жыл Қазалы ауда­нында аудандық газетте бөлім мең­герушісі, жауапты хатшы, бас редактор, аудандық мәдениет бөлімін басқарды
Ғани Мұратбаев атындағы республикалық мемориалдық мұражайына жетекшілік етті
Осындай қат-қабат жұмыстарды атқара жүріп әдебиет әлеміне тынысы тарылмай, әбден пісіп-жетіліп жетті
Өмірден алғаны мол ақын
Жетіскеннің бұл кітабына арнап сөз жазған ақын Әділғазы Қайырбеков: – «Осы кітап арқылы Жетіскен Мәкеналыны кемеліне келген, айтары бар азамат ақын ретінде танимыз» депті.
Біздің де бұдан артық алып қоса­ры­мыз жоқ
Жетіскенге алдағы уақытта да өлең өлкесіне өрлей бер деген тілек қосамыз.
Киікбай Ізетұлы,
Қазақстан Журналистер 
одағының мүшесі
