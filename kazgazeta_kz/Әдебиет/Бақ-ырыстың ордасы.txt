Ынтымақ – менің ырысым,
Оң болмас онсыз бір ісім,
«Не қымбат, – десең – дүниеде?»,
Достық қымбат мен үшін.
Болсаң да сары, мен қара,
Бөлектенуге бола ма?
Қандай жақсы жып-жылы,
Сезімдер жүрсе арада.
Бір-бірімізді түсініп,
Қателік болса кешіріп.
Жүрсек қой шіркін, өмірде,
Өкпені мәңгі өшіріп.
Қазақпын сөзге ермеген,
Адамды ұлтқа бөлмеген.
Жүрегің таза болсын тек,
Адамның бәрін тең көрем.
Қиналсам досым демеді,
Айтқаныма да көнеді.
Тірлікте қыз-қыз қайнаған,
Жарасымдылық керегі.
Төңірегіңді нұр етер,
Еңсені тіктеп өр етер.
Жүрекке шаттық сыйлайтын,
Татулық, саған не жетер!
Тәңірім өзі қолдайды,
Қиындықтардан қорғайды.
Бірлігім болса бекемдеу,
Алмайтын қамал болмайды.
Қанатың досым талмасын,
Достықты ұрпақ жалғасын.
Бөтен емессің сен маған,
Ел ортақ бізге болғасын.
Өркендесін жеріміз,
Досқа дайын төріміз.
Туымыз көкте желбіреп,
Көркейе берсін еліміз.
Еліңмен бірге тасасың,
Жасырмай сырды ашасың.
Бақ-ырыстың ордасы,
Қазақстаным жасасын!
Азат ҮСЕНҰЛЫ
Қызылорда
