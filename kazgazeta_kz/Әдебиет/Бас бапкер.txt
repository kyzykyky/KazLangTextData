Кеңес үкіметі жылдары журналистер арасында «Лениншіл жас»  –  мамандар даярлайтын мектеп» деген қанатты сөз бар еді
Оның басты сыры бас бапкеріне байланысты болған сияқты.
«Жазу адамының кеудесінде бір күлшесі болуы керек»
 Бұл – республикалық «Лениншіл жас» газетін ұзақ жылдар басқарған белгілі жазушы, спорт журналисі Сейдахмет Бердіқұловтың сөзі
Ол кісі жас журналистерді маңайына жиып алып, осылай дейтін еді
Мұнысы «жазсам деген талапкердің кеудесінде оты, өз талантына деген сенімі болуы керек дегені шығар», – деп топшылайтынбыз.
– Бірақ ол күлше екеу боп кетсе, ша-а-ата-ақ! – деп ойын шегелей түсуші еді жа­рық­тық
Демек: «өз мүмкіндігіңді өзің ар­тық баға­лап жіберсең де – құрдымға кеткенің» дегені болар», – дейді ішкі пайымымыз.
Тағы бір есімде қалған өсиеті:
– Газеттің, әсіресе, күн сайын шығатын үлкен форматты газеттің жұмысы таусылмайды
Сондықтан күнделікті жазып жүрген қара мақалаларыңа малдана бермей, өз қол­таңбаларыңды табыңдар
Оңтайларыңа ке­летін тақырыптарыңды қаузай жүріңдер
Газет бетіне күнде шығам десеңдер де мүмкіндік бар ғой
Осы кеңшілікті пайдаланыңдар
Ана «Комсомолканың» Песков, Бочаров, Руденколарына қараңдаршы, орыстың қай жазушысынан кем солар?! – деп отыратын еді жиналыстарда.
Солай деп айтып қана қоймай, жур­налистикадағы өз қолтаңбасын таппаққа ұм­тылып жүрген талапкерге нақты қолдау да көрсете білетін
Мысалы, айрықша бір қызғылықты деректі көзі шалып қалса:
– Пәленше, осы дүние сенің оң жам­басыңа келетін сияқты, – деп арнайы тапсырма да беріп жатушы еді.
Осылайша «Лениншіл жас» газеті жур­налистерінің басым бөлігі айналасы 3-4 жыл ішінде «өз тақырыптарын» тауып ала қоятын
Бірі – спорт, екіншісі – көркемөнер, үшіншісі – адамгершілік ерліктер, төртіншісі – табиғат тылсымдары, бесіншісі эстетика тақырыбына дегендей… маманданып алатын
Әлгіндей сүйікті тақырыптарына арналған бірнеше жинақтарын әріптестерім жариялап та үлгеруші еді.
Сол жылдары аталған жастар басылымында «журналист «Лениншіл жаста» 35-36 жасқа дейін ғана жұмыс істеуі керек
Одан кейін ол қартаяды
Басқа қызметке ауысуы тиіс!» деген жазылмаған қағида бар еді
Осы айтулы жасқа жеттің бітті, құрбы-құрдастарыңнан бастап «миыңды ашытатындар» саны көбейеді
Өз басыма осындай күн туғанда, «Лениншіл жас­ты» қимадым-ақ.
Отыздардың о жақ, бұ жағында жүргенімде республикалық сол кездегі «Білім және еңбек» журналына, араға аз ғана жылдар салып «Қазақстан әйелдері» журналына екінші басшылыққа қызметтерге шақырылған болатынмын
Ол кездері: «Мен әлі жаспын
«Лениншіл жаста» жұмыс істей тұрайын», – деп «қулығымды асырғандай» боп қалып қойған едім
Сөйтсем, Алла амандығын берсе, жасы бар болғыр білдіртпей келіп те қалады екен ғой
Жастар басылымымен қимай да қимай қоштасуыма тура келді
Қазақ баспасөзінің келесі бір игі шаңырағы – «Парасат» журналына бас редактордың бірінші орынбасары болып жұмысқа ауыстым
Атақ-даңқ қуғандықтан емес, «жастар басылымынан кететін кез келді» деген тұжырыммен бардым
«Қартайдың, жастар басылымында отыра бермексің бе? – деген құрдастарыма «Комсомольская правданың» үлгісін дәлелге келтіріп, уәж айтып қоймайтынмын
Расында, Мәскеудегі Жоғарғы комсомол мектебінің журналистика тобында оқып жүрген жылдарымда «Комсомолкада» едәуір уақыт іс-тәжірибе сынағынан өткен едік
Сонда көргенім – бөлім меңгерушілері 50-60-тарды алқымдаған жандар болатын
Сол көрген-білгенімді қанша айтсам да, қалыптасқан қазақы ұғымды бұзып кете алмадым.
Айтпақшы, аталған оқу орнын 1980 жылы бітіріп қайтқанымда өзге де мәскеулік журналист әріптестерім сияқты мен де арнайы жолдамамен еліме оралған болатынмын
Онда шамамен: «Жастар басылымдарының біріне басшылық қызметке жолдансын» деп жазылған еді
Жолдама соңында бірінші хатшының қолы қойылыпты.
Содан не керек, Қазақстан комсомолы Орталық Комитетіне жұмысқа шақырды, бармадым
Жоғарыда айтқанымдай, «Білім және еңбектің» екінші басшылығына шақыр­ды, бас тарттым
Ол кездегі жастар басылымы санының саусақпен санарлық екенін ескерсек, мұның өзі едәуір «повышение» еді
Ал мен өзім сұранып, «Лениншіл жастағы» оқуға кетерден бұрынғы қарапайым тілшілік қызметіме қайта келіп жайғастым.
Алғашқы жылдары мәскеулік курстас­тарыммен жиі хат алысып тұратынмын
Бара сала өз республикаларындағы бір-бір жастар басылымдарының билік тізгіндерін қолдарына алған олар мені түсінер емес.
«Мұның не? Егер ыңғайсыздансаң, Мәскеудегі ЦК-ға біз-ақ айтайық
Мынау дегенің бұйрықты орындамау ғой?» дейтін олар реніш аралас таңырқай
Мен болсам: «Жо-жоқ, мен өзім сұранып келдім бұрынғы орныма
Себебі газетімді қимаймын» деймін
Олар мені түсінбей дал.
Сол жолғы аталған қадамыма қазір, яғни арада 30 жыл уақыт өткенде, ой жібере зер салудамын
Сөйтсем, «Лениншіл жас­ты» қимауымның ең басты себебі – ол ұжымда тұтастай алғанда айрықша бір шығармашылық таза ахуал орнап тұрған екен ғой
Әрине, сол жылдары «Лениншіл жаста» бірге еңбек еткен әрбір талантты әріптесімнің маған шығармашылық қанат бітіріп, өз жазу қолтаңбаларымен үлгі бола білгені анық
Оған сөз жоқ
Дей тұрғанмен, ең бастысы, бірінші басшының сол кездегі біз сияқты үрпек бас жас журналистерге кәсіби тұрғыдан лайықты да нақты бағыт-бағдар көрсете алуы осынау қарашаңырақтың қадірін арттыра түсті-ау деймін
Міне, осы айтылған жағдаяттар редакцияда таза да шығармашылық ахуалдың салтанат құрып тұруына бірден-бір кепіл болды деп ойлаймын.
Тілшілік қызметіме қайтып оралған сол 1980 жылдан біраз кейін, редколлегия мүшелері – әріптестерім өздері дауыс беріп, мені бөлім меңгерушілігіне көтерді, үндерін қосып, редколлегия мүшесі етті…
Әдетте, Сейдахмет аға өзіне ұнаған немесе ұнамаған мақалалар жөніндегі пікірін редакцияның жалпы жиналысында айта беретін
Ал өзіне айрықша ұнаған, ерекше жарқ еткен дүние болса… О-о-оу, онда бір ғажап болды дей беріңіз
Егер қолжазбаны өзі оқып қол қойған болса, сол қолжазбаны ұстаған күйі; ал егер материал газетке жарияланып кеткен болса, сол газетті көтерген күйі бас редактор әлгі мақаланың бақытты ауторының бөлмесін бетке алып бара жатады
Жайшылықта бөлімдерге бара бермейтін Сейдағаңның мұндай қадамы назардан тыс қалмайды, әрине
Аса риза екендігін өзіне тән ерекше бір сырбаздықпен әлгі әріптесімізге білдіріп, сәл аялдағаннан кейін Сәкең ол бөлімнен шығып жүре береді
Ауызша алғыс алған әлгі әріптесімізге өзгелеріміз қызыға қараймыз кеп
Бұл келіс, бұл алғыс кіші ЦК-ның анша-мұнша ресми марапаттауларын жүз орап алатындай-тын.
Содан кейін сүйген тақырыптарына жарыса, шабыттана ал кеп жазады-ай дерсің әріптестерім
Қарап отырсам, бұл да үлкен тәрбие екен! «Жақсы дүниелерді неге бір-біріңмен жарыса жазбайсың?» демейді
Соған өзінің іс-әрекетімен, сараң сөз, сирек мақтауымен мегзейді.
Сейдахмет ағаның қарамағында жұмыс істеген бес-алты жыл ішінде осы жолдардың авторы да сондай бақытқа 4-5 рет ие болды-ау деймін
Әлі есімде, «Мықтылық» деген мақалам шыққан сол күнгі газетті ұстап, бір күні Сейдағаң баппен басып, біздің бөлімге кіріп келе жатты
Құрмет көрсетіп, орнымнан тұрдым:
– Республика киоскілерінде бүгін «Ле­ниншіл жас» газеті қалмады, жұрт талап алып кетті» деген «шағым» түсіп жатыр жер-жерден, – деді ол кісі сәл ғана күлімсірей
Мен ыңғайсызданып, төмен қарадым
Сейдахмет ағамен бірге ере кірген ардагер бірді-екілі әріптестерім де бас редакторды қоштап, өз пікірлерін білдіріп жатты.
– Дегенмен концовкасының ана бір тұсында былай дегеніңде, мақала тіпті жайнап кететін еді, – деді
Сөйтті де, көп бөгелместен: «Жақсы», – деп жылы жүзбен қоштасып, бөлімнен шығып жүре берді
Ешқандай көпірткен, лепірткен мақтау сөзі жоқ
Бары осы.
Шынын айтсам, Сейдағаңның ал­ғысын білдіріп, осы келіп-кетуі менің шы­ғармашылық жауапкершілігімді одан әрі ауырлата түскендей болды
Менің ойымша, осы тақылеттес алғыс алған сол кездегі әрбір әріптесімде осындай еселенген жауапкершілік сезімдері болған шығар-ау.
Содан былай қол астындағы қыз­мет­керлерінің әрқайсысының дерлік шы­ғар­машылық мүмкіндіктерін аңғарып, олар­дың талантының мейлінше толық ашылуына жағдай жасауға ұмтылған басшыны көрсем, көңіл төрімде ол адамға деген өзгеше бір алғыс сезімі бас көтергендей күйде боламын.
Мерекелік арнаулы нөмірлер мен арнайы беттерге «шапка» табу және жарқ еткен мақалаларға тақырып қою дегеніңіз қып-қызыл шығармашылық жарыс болатын
Жиналыс кезінде бас редактор осындай бейресми бәйгені жариялайды да, жөн-жөнімізге жібереді
Ондайда Орысбай аға Әбділдаев, Жақау аға Дәуренбеков, Жанат аға Елшібеков, Жарылқап Бейсенбаев сияқты тағы басқа да көптеген сақа журналистер оншақты тақырыпты бір-ақ тізіп барысады
Кімнің тақырыбы өтсе, сол күні әлгі пақырыңызды құрдастары, жұмыстан соң «атап өтуге» қымыз базарға қолтықтап әкетіп бара жатқандары…
Мерекелік арнайы нөмірлеріміз болушы еді
Әрбір бет жеке-жеке алғанда керемет-ақ боп тұрады
Алайда тұтас нөмірлік бір байлам қажет-ақ
Өз-өзінен сұранып тұр.
– Нөмірдің шып-шырғасын шығармай апарып байлайтын бір қазық керек, –дейді Сейдағаң
Түрлі ұсыныстар түсе бастайды
Талдауға тұтас ұжым қатысып отырады
«Жоқ, мынау жарамайды
Босаңдау екен
Сенің ұсынысың да солғын, болмайды» дейді жігіттер бір-біріне
Бір кезде Сейдағаң сәл үнсіз отырады да, өз ұсынысын ортаға тастай салады:
– Қалай қарайсыңдар? – дейді баппен
Соншалықты ұтқыр айтылған идеяға, бізді қойғанда, сақа журналистердің өзі қайран қалысады
Осылайша бас-аяғы жинақталған, біртұтас, жұп-жұмыр арнайы нөмір оқырманына жол тартып жататын
Осындай шығармашылық ахуал жағдайында шаршағанымызды да білместен, шапқылап жүріп жұмыс істеуші едік
Әйтпесе, күн сайын шығатын, үлкен форматты республикалық газетті 25-тей ғана шығармашылық қыз­меткері бар ұжымның қызықты да қажетті материалдармен толтырып отыруы оңай шаруа емес еді, әрине…
Тағы бір еске аларлық жайт, қыруар жұмысты шабыттанып жүріп атқаратын ұжымымыздың дастарқан жайып, бірге көңіл көтеруі де әп-сәтте еді
Ондайда әзіл-қалжыңға толы қабырға газеті де демде пайда бола қалады
Қыздарымыз дастарқанды да жайнатып жібереді
Отырыс барысында «әнді сен баста, мен баста» деп әріптестеріміз өзара ыңғайсыз күйге түскен сәтте Сейдағаң өзінің майда қоңыр даусымен «Қорланның әнін» әуелете бастап кететін
Сол сол-ақ екен, әріптестерім бірінен бірі іліп алып, шырқатады-ай дерсің небір әндерді
Енді ойлап отырсам, Сейдахмет аға қызметкерлерінің қысылмай, қымтырылмай, еркін отырып, көңіл көтеруіне осылайша өзі жол ашып береді екен ғой
Мұндайда жұмыстың ауырлығын да ұмытып, әріптестерім бір серпіліп қалысатын
Есесіне ұжымымыздың келесі жұмыс күндері бұрынғысынан да қарқынды, ал әріптестер арасындағы достық-сыйластық одан әрі берік бола түсуші еді.
Менің ойымша, сол кездегі «Лениншіл жас» жалақыны көздеп, бір өнімді шығару үшін кездейсоқ жиналған адамдардың тобы емес, керісінше, ортақ, игілікті мүддені бетке алған, шығармашылық ірі мақсатқа бірлесе жұмылған шын мәніндегі үлкен отбасы, қасиетті қарашаңырақ еді
Себебі ол қарашаңырақтың отағасы – Сейдағаң, Сейдахмет Бердіқұлов болатын.
Нұрлытай ҮРКІМБАЙ
