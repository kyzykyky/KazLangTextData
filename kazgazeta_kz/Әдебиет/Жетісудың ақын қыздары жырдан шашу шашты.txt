Талдықорған қаласында «Жетісудың жеті қызы» атты шығармашылық кеш өтті
Бұл – осы өңірде құрылған «Тамшыбұлақ» жас әдебиетшілер қауымдастығының алғашқы шарасы. 
Аталмыш ұйым Президенттің «Нұрлы жол – болашаққа бастар жол» атты Жолдауында айтылған «Мәң­гілік Ел» жалпыұлттық идеясы төңі­регінде топтасу, осы құндылықты таусылмас қуат көзіне айналдыру туралы сөзін басшылыққа ала отырып, ұлтымыздың рухани құндылықтарын өскелең ұрпаққа жан-жақты насихаттау, жас дарындардың шығармашылық дамуына ықпал ету, қоғамдағы мәдени құбылыстарға, әдеби үдерістерге, басқа да рухани оқиғаларға қатысты үн қату, пікір алмасу, сауатты оқырман қатарын қалыптастыру, аға буын мен кейінгі буынның шығармашылық тұрғыдан ұрпақ сабақтастығын дамыту мақсатында құрылды.
Жас әдебиетшілер шараны Тал­ды­қорған қаласындағы Ақын Сара ескерткішіне гүл шоқтарын қоюдан бастады
Ескерткіш басында жастардың игі бастамасына қала әкімінің орынбасары Марлен Көлбаев, облыстық «Жетісу» газетінің бас редакторы, ақын Әміре Әрін ақ жол тілеп, ізгі ниеттерін білдірді
Мұнан кейін шара Тіл сарайын­да жалғасып, ұйымның таныстырылымына облыстың зиялы қауымы және шығармашыл жастары шақырылды
Дөңгелек үстел жиынын «Jetysunews.kz» сайтының жетекшісі, ақын Қалмаханбет Мұхаметқали жүргізді.
Кездесуде ұйымды жетісулық жас әдебиетшілердің басын қосатын еркін пікір алаңына айналдыру, жаңа көзқарастағы тәуелсіз оқырмандар буы­нын қалыптастыруға қызмет ету мен бұқарамен байланысты реттеу, жас ақын-жазушылардың жаңа туындыларын талқылайтын орталық болу және шығармашылығын насихаттауға ықпал ету, аға буын мен жас толқын арасындағы ұрпақтар сабақтастығы және ауыл-қала әдеби жалғастықты жолға қою, Жетісу өңіріндегі әдеби даму үрдісі мен ақын-жазушылардың шығармашылығын насихаттау мақсатында ғаламтор мүм­кін­діктерін пайдалану туралы кеңінен сөз болды
Ақындар Әли Ысқабай, Ахмет Кендірбекұлы және т.б
алдыңғы буын ағалар жастардың бастамаларына ізгі тілектерін жеткізді.
«Жетісудың жеті қызы» атты шығар­машылық кешке жетісулық ақын қыздар – Роза Сейілханова, Сағыныш Намазшамова, Мақпал Мыса, Гүлбақыт Қасенова, Ажар Ерболғанова, Әлия Іңкәрбек, Торғын Тұрлыбаеваның лирикалық жырлары арқау болды
Ақын қыздардың шығармашылығы туралы Қалмаханбет Мұхаметқали шағын баяндама жасап, ақындар жиналған қауымға өз өлеңдерін оқып берді.
Жиын соңында Роза Сейілханованың «Ақ бұлттар», Гүлбақыт Қасенованың «Бақыт гүлі», Мақпал Мысаның «Аспан­таудың көктемі», Әлия Іңкәрбектің «Тәңіртау» атты жыр жинақтары және басқа да жетісулық қаламгерлердің жаңа шыққан кітаптары таныстырылып, ол туындылар С.Сейфуллин кітапханасына салтанатты түрде тапсырылды.
Мәдина АМАНТАЕВА
Алматы облысы
