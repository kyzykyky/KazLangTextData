9 мамыр – Жеңіс күні қарсаңында Ш.Уәлиханов атындағы Тарих және этнология институ­тының Кеңес дәуіріндегі Қазақстан тарихы бөлімінің ұйымдастыруымен «Екінші дүние­жүзілік соғыстағы қазақтар» атты республикалық ғылыми-тәжірибелік конференция өтті.
Ұлттық тарихтың қалыптасу жағ­дайында қазақ халқының екінші дүниежүзілік соғыс оқиғаларына қатысу мәселесі қазіргі таңда жан-жақты терең зерттеуді, әскери тарихтың негізгі оқиғаларына баға берудің мето­доло­гиялық тәсілдерін қайта қарастыру қажеттігі сөз болған жиынға қоғам қайраткерлері, ғалым-тарихшылар мен БАҚ өкілдері қатысты.
Соғыс жылдарында Қазақстаннан бір миллион 367 мың адам әскер қатарына шақырылды
Қазақстан аумағында 12 атқыштар дивизиясы, 7 атқыштар бригадасы құрылған
Оның ішінде 2 атқыштар бригадасы және 3 атты әскер дивизиясы, жалпы саны 5 әскери құрама тек қазақтан жасақталып, екі ұлттық атқыштар бригадасы соғысқа жіберілген
Майдандағы әскер қатарын толықтырған 50-ге жуық түрлі полктер пен батальондар құрылған
Соғысқа аттанған жауынгерлермен қатар Орталық Азия мен Қазақстанның жергілікті тұрғындарының есебінен еңбек армиялары жасақталды
Ғалым-тарих­шылардың есептеулері бойынша тек Қазақстаннан ғана еңбек армиясына 700 мың ересек адам алынса, өнеркәсіп орындарында жұмыс істеу үшін тағы да 670 мың адам жұмылдырылған.
Жиын барысында Ш.Уәлиханов атындағы Тарих және этнология инсти­тутының директоры, тарих ғылымының докторы З.Қабылдинов, кеңестік дәуірдегі Қазақстан тарихы бөлімінің қызметкерлері Қ.Алдажұманов, С.Асанова, А.Қапаева, аталған бөлімнің меңгерушісі С.Шілдебай, Тарихнама, деректану және заманауи методология бөлімінің бас ғылыми қызметкері О.Мұхатова, Сыртқы байланыс, ақпарат және ғылыми кластер бөлімінің меңгерушісі З.Төленова, Қ.Сәтбаев атындағы ҚазҰТУ-дың оқытушысы, тарих магистрі Т.Тұмабаев және т.б
сөз сөйлеп, ой-пікірлерін білдірді.
Архивтік құжаттарға негізделген деректерге қарасаңыз, бұл тақырып әлі де терең зерттеуді қажет етеді
Мәселен, Ұлы Отан соғысы кезіндегі ауылшаруашылығы жағдайының зерттелуі жайында сөз алған тарих ғылымының докторы О.Мұхатова майданға шақырылғандардың басым көпшілігі ауылдық жерден барғанын, МТС-тердің жанынан саяси бөлімдер құрылғанын тілге тиек етіп, зерттелмей қалған мәселелерге көңіл бөлу қажеттігін атап өтті.
– Қазір біз көзі тірі майдангерлерден тек майдан жайын сұраймыз, қол еңбегін де көрген-білгендердің әңгімесін жазып алып қалуымыз керек
Мысалы, менің анам «Қамысты пешке әкеп жағып, оның жарығымен тамақ ішіп, су болған аяқкиімді кептіру үшін пешке жайып қоямыз» дейтін
Қамыстың қауқары қанша дейсіз, демек ертесінде таңғы 5-тен шала кепкен аяқкиім киіп, жұмысқа кетеді
Оның зардабын кейін көрді, денсаулығына әсер етті, – дейді О.Мұхатова
Кеңестік дәуірдегі Қазақстан тарихы бөлімінің меңгерушісі, тарих ғылымының кандидаты С.Шілдебай «Кеңес Одағы – біздің отанымыз болды, ол объективті пікір» деп, болашақ ұрпаққа халықтың тарихи қалыптасу кезеңін дұрыс жеткізу қажеттігін алға тартты.
Бағдагүл Балаубаева
«Ана тілі» 


