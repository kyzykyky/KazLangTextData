Аманхан ӘЛIМҰЛЫ
Қысқы түн
Ақ кебінге оранып қыр сілемі,
Қам көңілдің табылмай тұрсын емі.
Сыртта біреу қаққылап тереземді,
Сыртта біреу көңілсіз күрсінеді.
Таңғы қолды үзгендей жұрт арайдан,
Кетті ұстатпай шабытқа жыр талайдан.
Бір қарайған сығалап әйнегімнен,
Елестейді көзіме бір қарайған.
Жатып алған көлденең белесті ерен,
Жұтып қойды түнек түн емес дер ем…
Жетілік шам жарығы түсіп тұрған,
Қабырғадан қара бір елес көрем.
Қаншалықты түспейін күйге мейлі,
Көрінгенге көңілім и демейді.
Қуыс-қуыс қуалап қараңғылық,
Шыбын-шіркей жарыққа үймелейді.
Келіп қалған кезекті сес, білемі,
Қараңғылық қарбасты кешті іледі.
Күңгір-күңгір күмбезі етіп тұрып,
Қабір жақтан бір дауыс естіледі.
Жанды жеген жегідей сырды білген,
Қараңғылық қымтанып тұрды іргең…
Аспан жаққа алаңмын, әлде біреу,
Көзін алмай тұрғандай тірлігімнен.
Қоржын там
Қытымыр мезгілге Алла қарастың ба,
Келмейтін оңтүстікке жарастыңға, –
Ана бір жылы қырғын қыс түскенде,
Қоржын там қалып қойған қар астында.
Көміліп жатаған там қарға қалды,
Ілініп зорға тұрған жарға жалды.
Қалың ел қаңғып кетті қамыс іздеп,
Тәңір де таптырады барға амалды.
Келтірер көз алдыңа жырды төкпе,
Құрсаулап алды көк мұз Сырды теппе.
Шоқ жұлдыз баданадай пісіп-толған,
Үзіліп кететіндей тұрды көкте.
Айтқанда көңілді аулай майда желіп,
Былтырдан қалған қамыс қайда делік.
Әйнектен түсіп тұрды салқын сәуле,
Сығалап тұрғандай бір Ай да келіп.
Таптыра қоймайтұғын оңай малың,
Жамылып қарды алды тоғай қалың,–
Жылайтын шибөрісі жас баладай,
Қараптан-қарап тұрып соны ойладым.
Таппастан адам сырды ұқты-ай дескен,
Көңілді бұзып көзге шықтай көшкен,–
Жанымның жасы, інім, бұл күндері,
Сол бір қыс сияқтанып шықпайды естен.
Есімде, бәрі есімде, сарай жақта,
Күшік те шәуілдейтін қарай баққа.
Ана бір жылғы қыстай өтті өмір,
Соңына мезгіл,шіркін, қарайлап па?
Аманат
Ұқсап өткен от шашып жай-жасынға,
Өтсем де мен өмірден қай жасымда,–
Қабіріме егіңдер Мәжнүн талын,
Және тұрсын белгі боп Ай басымда.
Жасап оны қойыңдар таза мыстан,
Кенде емес қой о заттан Қазақстан.
Тазалап жүрсін келіп Айды кемпір,
Шағында қыз кезіндей аза қысқан.
Одан өзге амалы қалмағасын,
«О тірлікте – деп – Алла жалға жасын»,–
Көз жасына көміліп кермек дәмді,
Жылап алсын сүйеп бір талға басын.
Еске түсіп жастығы ерген сөзге,
Жусан дәмді жасқа ерік берген кезде,–
«Аунап бір түскен шығар» десе болды,
Сезінер бақты қандай көрден өзге?..
Кеңсай жаққа қарата із қашқанда,
Қарап алып сұп-суық күзгі аспанға,–
Өлімді ойлау ерсі емес, өмір сүрсең,
Келетұғын көңілмен мұз басқанға.
Көңіл-күй
Лықси соққан толқындай сезім легі,
Мұңның табын көтеріп көзімдегі,–
Уайымға отырам батып кейде,
Е, Жаратқан дертімнің өзіңде емі.
Көңілсіздік сеземін бақтан күзгі,
Аспан жақтан сіңіріп жатқан сызды.
Неге еске алам, танытып салқын қылық,
Қиық қасын қанаттай қаққан қызды?
Жаз жайлаған жайлаудай қалпыңды ұқпар,
Шыққан күннің көзінде салқындық бар.
Қан қызыл нұр ойнаған жапырақта,
Тұр ілініп тап-таза алтын шықтар.
Әлдеқашан жолыққан иесіне,
Неге сол қыз түседі жиі есіме?
Жан-жүректі жеп бітіп, сана шалды,
Көңілімнің кетпеген күйесі ме?
Кемеріне келтіріп налалықты,
Жатыр суық сыланып қала мықты.
Алашарбы қамырдай бұлт басты,
Көрем көктің өзінен алалықты.
Көктемгі көңіл
Жасыны ойнап, желі ескен,
Неткен көктем!
Тұр аумастан елестен,
Өткен-кеткен.
Су қанатын жаяды-ай,
Кернеп қырды.
Терезе де аядай,
Терлеп тұрды.
Кезге төкпе жасты ұқты,
Келді жасым.
Алып қашпа бастықты,
Желді басым.
Қанша білек асылды,
Мойыныма.
Аптықпа өмір басылды,
Тойымы ма?
Байланған бір тілдеймін,
Мұңы басым.
Неге көңіл білмеймін,
Құнығасын.
Былдыр-былдыр бұлақ та,
Бос буынды,–
Жеткен сырттан құлаққа,
Қос шуыңды.
Күн шуағын, сыз кепті,
Төккен көктен,–
Өпкен беттен қыз лепті,
Неткен көктем!
Түсінбеймін тартады,
Қай қабағым.
Мықты-ау, тірлік арқаны,
Байланамын.
***
Алматы түсінбеймін аспаныңды,
Тым жиі берілетін жасқа мұңды.
Шелектеп тұр тағы да құйып жаңбыр,
Куә етіп жан таң қалар қас қағымды.
Жайсыздау желі ескен қоңыр кеште,
Балама өтті-кетті өмірді ешке.
Аспан жақ азан-қазан, әлдебіреу,
Жатқандай дөңгелетіп темір бөшке.
Абыр-сабыр күй кешіп аспан жақта,
Тұрған бір тірлік ұшқан бастан бақ па?
Құдіретіңнен айналдым, о, Жаратқан,
Түскен алғаш аузыма сасқан шақта.
Бұл мезгіл біте қоймас жел естімен,
Тіршілік тірнектеген елес білем.
Бір уыс болып қалды қу дүние,
Бітпейтін алқалы бір кеңестімен.
Бұзылып күнделікті кешкі қалып,
Құйып тұр төкпе жаңбыр есті алып.
Көз алмай тұрған шымқай аспан жақтан,
Сезетін сияқты-ау сесті халық.
Күзгі бақта
Өмірде бір ұқтырып ырғақ барын,
Жейді жанды жегідей сырғақ сарын.
Күздің қара желіне бет қаратпас,
Көрсете алмай көңілсіз тұр бақ қарым.
Тимегенін сеземін күзің жайлы,
Бағаналар арадай ызыңдайды.
Жалыны ұрған тандырдай нанды аларда,
Менің тұла бойым да қызынбайды.
Бастан кешкен мезгілдің қақтығысын,
Қонған жайлы орыны тақты мүсін,–
Қарға даусы аспанға тұр ілініп,
Жайсыз кезде жайлаған бақтың ішін.
Тіршілікті дегендей жалғайын ба,
Оратылған шөбімен шалғайында,–
Қыстан қалған белгідей құр сүлдері,
Салқын шалған шулайды тал-қайың да.
Қаққа түсіп жылан көз мұз ертелеу,
Сыңсыма әнін шөлде де үзер селеу.
Бір жылылық іздейді бозбаланың,
Құшағынан қылықты қыз еркелеу.
Бой алдырып сусыма сырдаң сызға,
Күз суығы жүзіне ұрғанда ызба,–
Не берерін білмеймін мұртты жігіт,
Мойынына асылып тұрған қызға.
***
Толқынымен шошытып батыр бізді,
Тынды да үмітті үзіп ақырғы ізгі, –
Су иесі Сүлеймен күрсінгендей,
Сырдария алқынып жатыр күзгі.
Күз атты уақыттың қоңы-ай, жезді,
Бір сурет жаулап алды оңай көзді.
Қызарып Күн құлаған кезде Сырға,
Ақ сәуле ойнап нұрмен тоғай кезді.
Қондырып тал басына алтын шықты,
Сездірді қалбаң кеш те салқындықты.
Мыңқ етпес мық шегедей қаққан қатты,
Не деген о, қара Күз қалпың мықты.
Күн кешкен о, бойжеткен тұлдыр бастан,
Көзіңде көлеңке бар, мұң бір басқан,–
Жүрегің дірілдейді күз желімен,
Жапырақ сияқтанып сыбдырласқан.
«Құй емгін, ана сүтін, құй ембегін,
Сен менің, тағдыр салды, ием бе едің?» –
деп алып, кірпігіңді кірбең шала,
Жүзіңді мұңға алдырып «Сүйем» дедің.
Жастықтың игере алмай селді кезін,
Дедім мен «Қоштасатын келді кезім».
Көзіңнің жасын сүртпей кеттім содан,
Көрсетіп ұстатпайтын жел мінезін.
***
Қара күз салтанатын құрған-ау шын,
Ал, келіп ақ нөсер бір қырға жаусын.
Сыртқа мен атып шықтым бейуақыт,
Есітіп жаңбыр менен тырна даусын.
Шымшық көз тал басында қалып шықтар,
Кезде бір оңы-солын халық та ұқпар,–
Әліптің артын бақпай, көш түзеді,
Қай жаққа сырық мойын жарықтықтар.
Мезгілге мезгіл жібін жалғай бұла,
Қанаты қайтқан құстың талмайды ма?
Жеріне жетсе жетсін діттеген бір,
Су басты дүзде, әйтеуір, қалмай құла.
Қоятын жұтып жаздың барын кілең,
Соншама суық көз Күз қарымды ма ең.
Есітіп тұрғандаймын тырна үнінен,
«Елім-ай» әніндегі сарынды мен.
Таусылып, Алла салса, төзімі ердің,
Мезгілі жетсе мен де көз ілермін.
Табиғат пен жанымның жалғызсырап,
Қалғанын айтшы, әзірше, сезінер кім?..
***
«Жиып тастап қыз қуды жазғы ойынды,
Қазан атты қаңтарып қаз мойынды, –
Кіді қыстың қыспағы алғаннан соң,
Бағып жүрмін бүгінде аз қойымды»
Деген өлең жазғанмын бір кезде мен,
Жеткізбестен жайын жон қыр көздеген.
Сары шалдың айтқанын істеместен,
Сыбызғылық іздеумен Сыр кезген ем.
Қалың еді тоғай да, нар қамыс та,
Қарық болып қалатын барған ұста.
Сол тоғай мен қамысқа келмей қалған,
Қыз тиетін қитықпа ар-намысқа.
Өтті-кетті жайларды еске алғанда,
Келеді өмір мезгілден кеш қалғанға.
Артыңа бір қарауға келтірмейтін,
Өкпе айтып болмайды еш жалғанға.
Куә болған жастыққа дала қалды,
Үлгергенше уқалап алақанды, –
Сол бойжеткен бұл күнде кемпір болып,
Сол ержеткен бұл күнде шал атанды.
***
Қараптан-қарап жүрек сыздайды ма,
Көрінген кеше ғана қыздай бұла, –
Өзіне жайлы тиер жатыспенен,
Шалқалай неге туды күзгі Ай, мына?
Тірліктен салқын есіп тұрған-ау шын,
Сіңіріп кеңістікке тырна даусын, –
Барады қараңғылық қоюланып,
Қонғасын қара желді қырға маусым.
Қанатты сырық мойын, қарақтарым,
Мен білер жалғыз жейтін бар-ақ қамың,–
Жылы жақ ол көксеген үйіріңмен,
Келмейді өңге жағын парақтағым.
Шығарып салып тұрмын Сыр басында,
Күйменен жар шетінде тұрғасынға.
Қаңбақты қауқары жоқ алып қашқан,
Желікпе желең желге қыр қасынды, ә!
Қараптан-қарап жүрек сыздайды ма,
Шалқалап неге туды күзгі Ай, мына.
Көлбеңдеп көк көйлегі өмір, шіркін,
Бұлаңдап өте шықты қыздай бұла.
***
Құдіретін шығар бір сезінгенім,
Игере алмай бойдағы сезім легін,–
Шатыр-шұтыр ойнаған найзағайы,
Адасады аспанда көзім менің.
Аяқасты басталған бүліктен бе,
Бұйығылау бұзылды шырық демде.
Ауып түсе жаздадым ер үстінен,
Астымдағы қаракер үріккенде.
Кенет қылық көрсеткен сорға қалды,
Айдалада қайырып жорға малды,–
Тұрғанымда, ап-ауыр қорғасындай,
Қара бұлт аспанды торлап алды.
Үрей буған көрініске құмар ма едің,
Жұтып жатқан көкжиек мұнар легін.
Жетіп алмай ертерек ауыл жаққа,
Жаным, сірә, жай таппас шығар менің.
Астан-кестен басталып аспан жақта,
Ұрындық па ақырет басқан шаққа?..
Тірлік, шіркін, түңілген тұста мына,
Ұқсап кетті қаны қат қасқалдаққа.
***
Уақыт салған бой бермей ел өтімге,
Жүрген кезде басқа ой келетін не.
Ұзақты түн тұратын жұтаң-жадау,
Жатаған там шамы өшпей жел өтінде.
Өткен жаймен келместен жарасымға,
Терең тартып, о, тірлік барасың ба?
Шибөрілер ұлитын үйірімен,
Ауыл менен тоғайдың арасында.
Қараңғылық қымтаған тылсым жерде,
Келетұғын күй кешіп бір сын дерге,–
Сырдария жататын жарға соғып,
Су иесі Сүлеймен күрсінгенде.
Бала арманым шыңдаған ар-ұстаммен,
Шетсіз-шексіз далада жарысқан кең, –
Жүрдек поезд жүректі алып ұшып,
Алматыға аттандым Арыстан мен.
Ұмытылды шибөрі, тоғай тағы,
Ашылған ба арманның оңай бағы, –
Кеттім үлкен қалада адасып мен,
Сынып тұрды аспанда қом Ай сағы.
Сағыныштан келетін сөз алдымға,
Қиындыққа дегендей төзе алдың ба? –
Ауыл, тоғай, содан соң Сырдария,
Тұрады да қояды көз алдымда.
Бой алдырмай жүргенде ел өтімге,
Келеге бір кез келді келетін де.
Жұтаң-жадау жабыңқы жатаған там,
Тұрған шығар шамы өшпей жел өтінде.
Қылықты қыз
Қылықты қыз қыпша бел, қиық қасты,
Тұрсам да мен алдыңда иіп басты,–
Менен бұрын жел сипап бұрымыңды,
Менен бұрын тағы сол сүйіп қашты.
Қылығымды құлындай тұсады ма,
Бала шағым басымнан ұша бұла,–
Менен бұрын Ай нұры аймалады,
Менен бұрын түн алып құшағына.
Аңғара да бермейтін күйді кейде,
Текке ұшпа сезіммен сүйді дей ме?–
Менен бұрын көк нөсер жуындырып,
Менен бұрын тәніңе тиді жейде.
Тартып тағдыр тағатсыз күзіңді алға,
Бойымды алған кезінде ызың, шалма,–
Менен бұрын ұйқыңнан таң оятып,
Менен бұрын Күн шайды жүзіңді алма.
Көрінісіндей көңілсіз жасты күннің,
Мысы еңсемді бір мезгіл басты мұңның.
Бақытты артық бәрінен сезінер ем,
Тисе басым шетіне жастығыңның.
***
Қарайған жар жағаның сес сілемі,
Ін қашты жықпылына кешті іледі.
Дария жақтан ескен желмен бірге,
Шибөрі жыласы да естіледі.
Сыбдыры естіледі қамыстың да,
Қияқ та қамыспен қас қағыстың ба?–
Дірілдеп тұрсың желдің өтінде сен,
Лебі де сезіледі ағыстың да.
Көңілді келетұғын қайғы алыпқа,
Ұғатын сияқты-ау жай халық та.
Қаншама салғанменен қармақ қаппас,
Ұқсайды көкте жүзген Ай балыққа.
Тұрмыз біз Сыр бойында қиық қастым,
Жағаны қашты,ой-хой, сүйіп тасқын.
Көнекөз басын бүкір тораңғыл да,
Тұрғандай алдында бір иіп жастың.
Сіңіріп өскен бойға дала күйін,
Мұндай күй кешкен емес бала қиын.
Көкте Ай, саған жерде қол жетпейді,
Көңілді қайда қоям алақұйын.
Өмірбаяннан
Өмірдің бақтық дейсің қай қабағын,
Алпыс жыл өте шықты, байқағаным, –
Қаншама сұлулармен бірге жатып,
Қаншама шыныны мен шайқамадым.
Нешеме ағытылды түйме мұңды,
Өткізіп күмбірлетіп күйме күнді,–
Мені қалай сүйгенін айтайын ба,
Айтайын ба мен қалай сүйгенімді?.
Ашылғандай болғанмен бала бағы,
Аңқаулықты қалдырып даладағы,–
Қанша итті шулаттым ауылдағы,
«Мент» қанша тік тұрды қаладағы.
Шығармастан шық текті сезімді естен,
Қызбен қанша сырластым өзім дескен,–
Қарбаласпен батырып күнді қанша,
Таңды қанша аттырып көз ілместен?
Өтті-кетті дегендей шақты ойласын,
Болмайды екен басыңнан бақ тайғасын.
Мен өмірге келгелі келе басы,
Қаншама рет қиықтай қақты Ай қасын.
Өткендігін жастықтың сезбегенде,
Өртенгені аздай-ақ өзге демге,–
Жанып қоя беретін қыз көргенде,
Болсайшы ұят кей кезде көз дегенде.
Сұлу қыздың айналып женті мұзға,
Жастығымның басылды ентігі ызба.
Сол ауыл жоқ бұл күнде құлақты иті,
Сол қала да жоқ қазір «менті» қызба.
