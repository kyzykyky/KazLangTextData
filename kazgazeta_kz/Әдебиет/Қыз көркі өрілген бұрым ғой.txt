Айбота ӨСКЕНБАЙҚЫЗЫ 
ҚОҢЫР АЛА ТҮН
Арғымақ күнді алқымынан алып,
Айқастық әр таң салқыныменен.
Болашақ қара барқынданады,
Үміттің ұрттам талшығыменен.
Қабақтың қатқыл қайғысын таусап,
Қаңсыған кеуде қалтырап барып.
Сүттей бір жарық ай түсін аңсап,
Тұрамын түнге тау сыр ақтарып.
Езгі ғұмырдың Еркіне еніп,
Еріді қанша есілдей шуақ.
Ғасыр еді ғой сертіне берік,
Қалдың ба сенде жетімдей жылап.
Қажыған қарттай қара түнекте,
Шытырман жолға шым батқанымда.
Қағып алармын қанатымды ептеп,
Кірпияз жылдың құндақтауында.
ЖАН ӨЛЕҢГЕ МАХАББАТ
Бүлкілдеп қанда тамұқ мұң,
Жанардан қайғы таныппын.
Аңсаған жаңбыр көктемдей,
Мен сені сүйіп қалыппын.
Сарылып ұзақ сары таңда,
Салынған ем ғой сарсаңға.
Жанымды ұққан жалғыз Нұр,
Апыр-ау, менің қалқам ба?!
Бозамық тартқан боз көңіл,
Бостықты неге көздедің.
Бозарып, боздап ұнатам,
Қиын ғой сенен безбегім.
Қылаң бір берген шұғылам,
Мен сенен көп сыр ұғынам.
Кірпігің толы кірбеңнен,
Қалжырап кейде тығылам.
Себезгі сазың шаршатты,
Зеңгірін жырдың аңсатты.
Мен сүйген менің өлеңім,
Серпіліп шіркін қалсақ-шы!..
ШОҚ ГҮЛДІҢ АЙТҚАНЫ
Көктемнің құбылма күніндей,
Мөлдіреп моншағын себетін.
Қыз деген жалғыз шоқ гүлің ғой,
Үзілсе үміті сөнетін.
Маңдайға төгілген нұрыңдай,
Күн болып тұратын күлкісі.
Қыз көркі өрілген бұрым ғой,
Сыңғырлап шығатын шолпысы.
Ананың ай нұрлы жүзіндей,
Мейірі райханша аңқитын.
Қыз ертең кететін күзің ғой,
Өзге үйге өнеге сарқитын.
Талықсып жететін бір үндей,
Алыстан тұратын қалқып ән.
Қыз ғұмыр тым келте ғұмыр ғой,
Жете алмай қалатын артынан.
Алматы
