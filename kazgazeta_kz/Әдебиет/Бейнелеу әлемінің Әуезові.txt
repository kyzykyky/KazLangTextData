Шетте жүрсе де шетқақпай көрмей, көзі тірісінде-ақ құрмет пен мадаққа, абырой мен халқының сүйіспеншілігіне бөленіп өткен, кемел суретшінің бірі – Орал Таңсықбаев болатын.
Саяси төңкеріс, Азамат соғысы, системалар ауысуы, тап күресі, зорлық-зомбылық, зұлмат ашаршылық, қанды репрессия, қуғын-сүргін, қайғы–қасірет, қиямет соғыс, жойқын жер сілкінісі өн бойын өрттей шарпыған ­жиырмасыншы ғасырмен тете туып, Тәңір ұсынған шы­ғар­машы­­лы­ғының өн бойына өршіл ­рухты, өр лепесті, шуақ, қуаныш, қадір-қасиет, шаттық, бейбіт те бейқам күнмен, үйлесімді үндестікті дарыта сіңірген ерен суретшінің бірі де – Орал Таңсықбайұлы-тұғын.
Кеңестік дәуірдің өнер кеңістігіне, даңқ биігіне иісі қазақтан шығандап шығып, шырқап көрінген де Орал аға еді.
Бейнелеу әлемінің ұңғыл-шұңғылын шұғыл болжаған Орал аға, өз жолын жылдам тауып, оны дендеп игеріп, оған жан-тәнімен тереңдей бойлап, ылғи толығып, толассыз дамый берген… ұсақ плэнер-этютдік өлшемнен – ұлы пейзаж-картина деңгейіне шығып кеткен даңғайыр кескідемеші-тін.
Баурайы арша, балағы пішен, басы қар тауларды, сауырын өрік пен алма гүлдері көмкерген көгілдір қырқа, сырғи аққан тұнық өзен, айдынды көлдерді жарыққа толы ауа кеңістігіне орап, кенебіне нәзік те лирикалық сезіммен түсіруді жаны сүйді
Картиналарынан әуен, қазақтың мөлдір күйі, әсем сазы, сұлу әнінің лебі есіп, мажорға тұнып тұратын
Һәм рақатқа шақырып, жыраққа меңзейтін.
Осы күнгі өзбек кәсіби бейнелеу өнерінің әуел басында тұрған Орал аға Өзбекстанның әсем табиғаты мен өлке тынысын, ыстық күннің нұрын шынайылықпен бейнеледі
Заманына қарай жаңа өнер қалыптастырды
Малын баққан бақташы, өнім терген мақташы, қарбыз еккен, кетпен көтерген диқанын салды
Суреттерінен уақтының лебі, адамдардың жан толқынысы, көңіл күйі сезіліп тұратын.
– Қараңызшы, 1927 жылы алғаш жазылған, малдас құрып, сол қолымен шайнек ұстап, сізге қарай оң қолымен кесе ұсына, еміне қалған Тәшкенбаевтің тұлғасы күн шуағына малынып тұр емес пе? Оң жақ шекесі жарқырап, мұрнының үсті жылтырап, сол жағына рефлексті суық түс шағылып па? Алдына қойылған қара көк жүзіммен алтындай сары күлшесі, астына төсеген оюлы қызыл көрпесі, өрнекті ­жасыл белбеуі, жуан діңге оранған көк желек, әрідегі бақтың реңімен бірде астасып, бірде қарама-қайшы «қастасып», құбыла түрленіп тұрған жоқ па? Ала шапанның сары-қызыл жолақтары иесінен де алға ұмтыла, өрттей алаулап тұр емес пе? Етек жеңдегі көгілдір сызықтар бірде өрлеп, бірде құлдилап, ­жотасынан асып жоқ бола қалып, оң иығына қайта көрініп, иіріле билеп ­жатыр ма? Картинаның өн бойына ойдым-ойдым күн түсіп, шұбар көлеңке шұбап ­жатыр ғой? Картина сәнді, айшық бояулармен жазылып, реализм мен импрессионизмнің тап ортасынан шықты емес пе? Суретіне өткір өң беріп, ойнақы жазды емес пе? Әне, батыл композиция шешімі, міне, ашық та ­контрасты түр-түстің үйлесімі!
Классик кескіндемешінің әрбір көркем туындысында рең, бояу үндестігі, форма, көлем, пластикалық анатомия, ­перспектива, ауқымды кеңістік заңдылықтары қатаң сақталған
Ол – өз шығармаларында бояу қанықтылығы, реңдердің үндестік нюанс­тары, байланыс құпиясын дәл таба білген, оны әсем-сәнді етіп, үндестіріп-үйлестіре білген шын маэстро.
Орал Таңсықбаевтың басты ерекшелігі – қазақ баласына тән жан-жақтылық, ұғымпаз, әмбебаптық болса керек
Отызыншы жылдардан бастау алып, жетпісінші жылмен күрмелетін картиналар тізбегіне көз салсаңыз – қағаз бетіне сепия, түрлі-түсті қарындаш, су бояуы, тушь, гуашь, көмір, фломастермен салғаны, кенеп үстіне майлы бояумен емін-еркін жазғаны өз ­алдына, бейнелеу әлеміндегі авангард, шығыс миниатюрасы, импрессионизм ағымдарын меңгергені, оған қоса монументальды панно, фреска жасағаны, театр суретшісі болғаны да көрініп тұрады.
Өз қолтаңбасынан тыс бөтен оқиғаны, басқа жерді дәл бере де білетін
Ресей пейзаждарына ойысса – тап сол жердің мінез-құлқын шап беріп ұстай алатын, соғыс тақырыбына жазса – жан азасы көрініс табатын.
Ол – назарыңды көкке үйірер биік бәй­теректей, әдебиеттегі Әуезов, ғылым­дағы Сәтбаевтай, бейнелеу әлемінде өз ­қа­тарынан озып туған дара тұлға-тұғын.
Орал Таңсықбаев алғаш тұрмыстық жанрда, еңбек тақырыбында суреттер салып бастаса, қырқыншы жылдардан реалистік нақты соқпаққа, пейзаж жанрына біржола бет бұрып, оны бірте-бірте кеңейтіп, Таңсықбаевқа ғана тән үлкен де кең даңғылға айналдырды
«О.Таңсықбаев өзбек жерінде реалистік кескіндеменің негізін қалаған тұңғыш кәсіби суретші, өзбек пейзаж кескіндемесінің атасы» ­атанды.
Ол – мол таланты, кемел ­жаратылысы арқасында сурет өнерін аз біліп, тез ­танып, оңай игерген адам
Олай дейтінім, суретшінің бейнелеу өнерін ұзақ сонар оқып, сарылып дәріс алуға уақытын көп шығын қылмағаны
Туа бітті дарынымен, алғаш Ташкентте Розановтың ­сурет үйірмесінен алған білімімен-ақ 1929 жылы Пенза көркем-сурет училищесінің соңғы курсына қабылданып, оны ұзамай тамамдап, сол жылы Мәскеу барып, ондағы ­музейлерден Ресей, Еуропаның сол замандағы кескіндемесімен танысып, шұқшия зерттей бақылап, бастауында Поль Гоген тұрған постимпрессионизм ағымын сезініп, өз жанына үйлестіре білгендігі
Елге келе сала, «Өзбек бейнесі», «Ташкент көшесі», «Ташкенттіктер», «Көшпелілер», «Шарбақ» секілді картиналарды түйдек-түйдек жазғанында – картина танитын жамағатты «ой бәлі-ай, өзбектің Гогені-ай!» дегізді.
Ол кісі шығармашылық бейнетті көтерерде бел құрдасы, Шежінен шыққан Әбілхан суретшідей піл сауырлы, мол сабырлы жан-тұғын
Ол тыным ­таппады, тыныштық іздемеді
Шектеулі ғана шеберханада күрмеліп қалмай, шексіз табиғатқа шығандап кеткенді жаны сүйді
Табиғатқа ширыға құмартты, тапқанын тебірене ­жазды
Керегі мен кереметін табиғаттан ­тапты
Шырышы бұзылмаған, беті ашылмаған тұнық, тымығын таңдады (ажырата саралап, танып, тек керегін, тек дірілі барын, тек дәні барын терді)
Табиғаттың келген қысын, туған көктемін, шыққан жазын, түскен күзін тізе жазды
Салбырап түскен түнін, қиылып туған айын және қосты.
Жүзін аптап-аңызаққа, ақырапқа «күйдіріп», қолын ақ жаңбырға, самал-ызғырыққа «сүйдіріп», мыңдаған шақырым даланы өз аяғымен басып, тауға да шығып, өзендер кесіп өтіп, керім дейтін көріністерді дамылсыз картинаға айналдырумен болды
Тұмса табиғатты түр-түстің ырғағымен әмсе үйлестірумен болды.
Ферғана жазығы, Ангрен алқабы, ­Хожакент дөңі, Шахи-Мардан төбесі, Ұра-Төбе сілемі, Шымған қырқасы, Бричмулла кезеңі, Алатау бөктері, Алмалық биігі, ­Анзоб асуы, Алтынтау, Алайдың қарлы шыңы, Алтын-Тоқпан асқары, Памир мұзартына да жолы түсті.
Ортатоқайдың айдынын, Шыршықтың ағынын, Ташкент теңіз тұңғиығын, ­Моргузор көлдің тымығын, Шардараның толқынын, Искандер көлдің, Шарбақ көл, Ыстықкөл бетіндегі күн сәулесі жарқылын өз көзімен көре жазды (тәуліктің елең-алаңын, құланиегін, таңсәрісі мен таңын, сәскесін, талматүсін, құлама бесін, екінті, намаздыгерін, ақшам, ымырт, намазшамын пейзаж қылып және жазды).
Самарқанд барды, Сырдария өтті, Шахирстанға да табаны тиді
Қарақұм, Қызылқұм, Хумсана, Нанай, Богустан, Шыршық өңірін де шарлады
Алматысына да келді
Ресейге де асты.
Әлбетте, Орал аға, кеңдік пен кеңістіктің қасиетін білетін жан еді
Суреттерінің композициясын кең ойлап, кемел пішетін де еді
Оқыстан, иек артпадан емес, төрт тараптан, жеті ықылымнан тартқандай, монументалдық, шалқар кеңдікте ­жазды («Биік таудағы шөп шабу» (94х227), ­«Хожакент маңындағы Шыршық» (99х225), «Ташкент теңізіндегі демалыс күн» (80х195), «Күз» (83х300)
Кемелін таңдап, келісімін тауып жазды, һәм көп көріп, көңіліне түйіп те жазды
Оның картиналары бірінен-бірі өрбіп, жібі үзілмей жұтынып тұрғаны.
Қолына қылқаламын алса – кенепті жұмсақ жанап, түстің басыңқы реңдерін жымы білінбей, асқан үйлескен нәзіктікпен түсіретін
Қарындашы – серпінді, бұлшықты штрихтармен сызатын.
Орал Таңсықбаев картиналары – көрушіні марқайтпай, оны арбап тынбай, тыншымайтын.
***
«Көшпелілер (1931)» мен «Хожакенттей (1934)» әсерлі, көз арбаған, «Көктем (1947)» мен «Ыстықкөл кешіндей (1951)» әсем, жан баураған картиналар Адам мен Табиғат арасындағы нәзік те тылсым үндестікті суретшідей сезінетін жан кемде-кем екенін жадыңызға және бір салады, ә? Орал ағаның кемелдігі сонда, оның ұлы табиғатты бабаларындай сезіне білгендігінде, көшпелілердің ұрпағы, төрт түлікпен тұтаса, бітісе қайнағандардың тұяғы екендігінде
Сонда табиғатпен сырлы, сыйлы жарасым.
Құдды қазағы туралы болмысын «Қалқаман-Мамыр», «Исатай-Махамбет көтерілісі», «Қонаққа барарда», ­«Шардара», «Сырдария кеші», «Дала», «Медеу мұз ­айдыны», «Таудағы күз», «Алматыдағы қыс» туындыларына орап, бөлеп, бесік қылып тербетіп отырғандай болады, ә? Сонда сырбаз, үндестік-үйлестік.
***
«Қызыл албырт күз» айнала ағаш-бұталар, малдас құрып отырған адам, мүлгіген мал секілді үш-төрт ауыз сөзбен «айтылып» біте салатын, сөзге аса сараң картина
Мұнда түс, түстердің қатынасы алғашқы орынға шығады да картинаға, тек сезінуге ғана болатын, сыршыл кейіп дарытады
Қызғылт сарының жасылға, көктің сары түске қатысы, олардың бірін-бірі дамыта-жандандырғаны (күйдің тыңдаушыны ләззатқа бөлейтіні секілді), ішкі түйсікке барақат сыйлап, көрушіні рақат сезіміне бойлатады
Ішінде көкірек көзі барға шын сырын ашатын сыршыл картина.
Орал аға қан шеңгел ғасырдың, өзі туған өлкенің заман ағысымен келген қан қызыл туын сеніп жырлаған, көніп жырлаған ­немесе беріліп жырлағандардың қатарында жоқ еді
Сол кездегі билік қаламаған, буржуазиялық өнер деп таныған импрессионизм бағытынан ақырындап өзгеріп, басқа формаға ауысып, соцреализмге бейімделіп, оның «қатқыл стилін» қабылдады
Рас, «Ескі мен жаңаны» бейнеледі, «Қызыл шайхананы», «Колхоз» фреска нобайын сызды, «Кеңестік Өзбекстан кенішіндені», «Мақта терушілерді» де жазды
Бірақ оларға соншалық саяси мән бермеді-ау? Тіпті Брюссельдегі «Таңғы Қайраққұм ГЭС»-і үшін тағынған күміс медальдің өзін, заман индустриясын әспеттеу емес, аса сәтті пейзаж қылып жазғаны үшін алған болар?
Ол кісінің сұңғылалығы сонда – хас өнерді өтпелі коньюктурадан ажыратып, оны қалай биік те пәк ұстап, мәпелей мәңгілік ете білгендігі.

***
Өнер мұратын кемеріне жеткізген даңқты суретшінің кемел картинасының бірі – «Менің әнім»
Ол бір мың тоғыз жүз жетпісінші жылы жазылды
Ол екі метр шаршыдай кенепке, жұмсақ, көк-жасыл реңге көмкеріліп өмірге келді.
«Менің әнім» – 1966 жылы салынған «Шымған
Итмұрын» картинасымен үндес, сарындас
Тіпті о баста, осы картинаны салғаннан кейін, 1970 жылы «Менің әнім» картинасына жол ашылған болар? Өйткені екеуінің ракурс таңдау жолдары, көру нүктесі ұқсас, ырғақтас
Ары жағын көгілдір фонмен әдіптеген, гүлдеген итмұрын бұтасы екі картинада да кездеседі…
Әдетте пейзаж төменнен өрге, қиянға қарай салынушы еді
«Менің әнім», керісінше, бұталы итмұрын өскен биік кезеңнен еңіске қарай жазылып, ойпатты, сайды тәптіштеп, одан қайтадан таулы қыратқа өрлей жазылған.
Картинаның бірінші қатарындағы-ақ көбелектер қонған шоқ-шоқ сары гүлдер – оттай жанып, жайнап, жайқалып тұр
Сары, ақшылсары, алқызыл, қызғылтсары, жалқын, күлгін, қаракөк түстер картинаның алдын айшықтай құлпыртып, «Әннің» алғашқы шумағын ыра көтеріп, зау биікке әуелетіп әкетеді.
Суретші алдыңғы қатардағы күн шуақты, жылы теңбіл дақтарды, әріде, көлеңкелі сайдағы «салқын қанды» теңбіл дақ – терек, тастармен шебер үйлестіреді
Шабындықтармен, өзен арнасымен сәтті байланыстырады
Орал аға сол «салқын» реңді берідегі алаулаған «ыстық» сары, қызғылт түстермен қарама-қарсы қояды да, екі бөлек реңктің бірін-бірі айшықтап, шырайландырып жіберетін қасиетін «Менің әніме» ұтымды пайдалана қояды
Ойпаңнан иректеліп суыртпақ жол қашады, шиыршықталып, жерге тастаған күміс белбеудей, айдыны жылт етіп бұлақ-су ағады
Мұнда суретші палитрасындағы көкшіл түстер жасыл бояудың бірнеше сатысымен күрделене араласа, қоюланып, картинаның ең салмақты тұсын діттейді
Бейнелеу өнерінде реңдердің аралық шамасын табу қиынның қиыны десек, суретші еш жаза баспай, көк-жасыл түстерге ауа сіңіре, әріге, ауыл жаққа жұмсақ ауысады.
Суретші содан кейін картинаның сол жағындағы биік шоқы мен әрідегі көгілдір тау арасынан сыналап (суретшінің сиқырлы қолдарымен күн екеш күннің өзін өз дәрегейіне жығып), ғайыптан құттай ауылға күншуақ түсіреді
Ауыл – адам қолымен емес, күн нұрынан жаралған дерсіз
Қабырғалары жарқырап, шатырлары мен мұндалап, сәулеленіп тұр
Түйір тозаңсыз, тыныштыққа мүлгіп, мөлдір тұнжырайды.
Шашырамай, шағын ғана жерге орын тепкен, төңірегін тал, дарақ көмкерген еңселі үйлер – «Әннің» әлденеше қайталанатын есіл қайырмасы іспетті.
Суретші әрідегі биік тау қырқаларын әдейі көкке тіреп, ақ бұлтты көк аспанға көп орын қалдырмай, көруші назарын тау аясындағы ақшағи ауылға қайтадан түсіреді
Сөйтеді де, «әннің» соңғы шумағын да тағы да ауылмен тамамдайды.
Орал аға өз картинасымен әлсін-әлсін, табиғат аясындағы, алып таулар алқанын­дағы құттай ғана ауылды күн нұры­мен нұсқап, бұталармен меңзеп, ирек жолмен көрсетіп, «әне, менің әнім», «анау, менің ауылым» деп, тынбай үнсіз қайталайды.
Картинадағы айтар ой, композициялық шешімінің мықтылығы, бояудың үйле­сімділігі өз алдына, мұнда – кескінде­меші қолының қуатын, бүкіл жиған-терген тәжірибесі көрсетіліп, ақылы, асқан шеберлігі андағайлап тұр.
Суретші «Менің әнімді» жарық пен ауа перспективасына бөлеп, оған салтанатты кейіп дарытқан
Эпикалық мән бере, бізге, айнала адамдарға, алып бір жаратылыстың, тұтас әлемнің тозаңдай ғана саналы бөлшегі екенімізді иландыра да, сезіндіре жазған
Бардтайын, композитор да өзі, әнші де, айтушы да бір өзі.
Әмсе, саналы ғана биік ән салса керек.
***

Суретшіні өз жаныңызға сіңірудегі қысқа да нұсқа дерек жолдар: Ташкентте дүниеге келді
Ташкенттің Өнер музейі студиясында тәлім алды (1923-1927), ­Ресейде 1928-29 жж
Сурет училищесінде оқыды
1929 жылдан көрмелерге қатысқан өзбек кәсіби кескіндемесінің негізін ­салушы, 1932 жылдан сол елдің Суретшілер одағының мүшесі, 1938 жылы Филадельфия көрмесіне қатысқан мықты колорист, 1943 ӨССР-і Мәдениетінің еңбек сіңірген қайраткері, 1944 жылы Өзбек елінің халық суретшісі, 1954 жылы КСРО Көркемсурет академиясының корреспондент-мүшесі, 1956-59 жж
Өзбек КСР-і Суретшілер одағының төрағасы, 1958 жылы КСРО Көркемсурет академиясының толық мүшесі, Дүниежүзілік Брюссельде ЭКСПО 1958 жылы күміс медалімен марапатталды; Кеңес Одағының халық суретшісі (1963), «1973 ж
Өзбекстан Мемлекеттік сыйлығына ие болды; «Нүкістегі музейде 500 картинасы бар», «Ташкенттегі музей үйінде 400 сурет ілулі»; «Өзбекәлі Жәнібеков 1992 жылы еліміздегі Н.В.Гоголь атындағы Алматы көркемсурет училищесіне әйгілі тұлғаның атын бергізді» деп, құрғақ та қысқа қайырса, даңқ биігіне көтеріліп кеткен алып тұлғалы суреткерге апаратын келесі жол көбінше даңқ, дақпырт, дабырамен салынады.
Біреудің естігеніне, екіншінің айт­қанына үшіншінің жанынан қосқаны аңыз-әңгіме болып қосылып, еселеп, өсіп, етек-жеңі далиып бізге жетуі де заңды құбылыс.
«Орыс тілін ерте меңгеріпті», ­«От­басында ата-анасы асырап алған орыс бала болыпты, онымен бірге ойнап, тел өсіпті, орысша бірге оқыпты», «суретшінің алғашқы ұстазы Николай Розанов дейтін кісі әйгілі Илья Репиннің тап өзінен дәріс алыпты», «Уай, несін айтасың, ол кісінің картинасы мынау тұрған Мәскеуің не, ­сонау АҚШ-тағы ­Филадельфияда да көрмеге ілініпті», «Үлкен шенді офицер досы болыпты
Ол досы арнайы ұшақ беріп, суретші «Ыстықкөлдегі кеш» картинасын сол ұшақпен барып, бір күнде жазып келіпті» дейтін, «сурешінің бір ­басына өзбек акалар жалғыз емес, он сегіз үй ­салып беріпті»; «Баяғы КСРО шенеуніктері ­шетелге сыйлыққа тек Таңсықбаевтың ғана картиналарын апаратын болған» ­сынды, «интернеттен «Орал Таңсықбаевты» іздесең, қазақша-орысшасы бар, алпыс бес миллионға жуық дерек көзі табылатын көрінеді»; «Ресей ­аукциондарында картиналары бәленше мың долларға сатылыпты»; «Әлемнің ширегін алып жатқан Кеңес Одағы кеңістігінде суретшінің портреті басылған конверттер мыңдап, ал картиналары ­филателия-марка болып, миллион ­тиражбен тарапты», ­«Элизавета дейтін әйелін орыс жұртынан алыпты
Дарын мен талант Құдайдан, ердің бабы – жұбайдан деуші еді, осы, Сальвадор Далидің Галасы, Пабло Пикассо мен Жұмақын Қайрамбаевтардың Ольгасы да орыс қыздары емес пе еді?»; «Асқан аспаз болыпты, пісірген палауы тіл үйіреді екен»; «бау-бақшасында ағаштың, жеміс-жидек пен гүлдердің сирек кездесетін түрлерін өсіруге өте құмар болыпты» тақылетті бір-біріне еш ұқсамайтын, леп белгілі лепес­тер суретші аңызына жел бере, ­жалынын аспандата, атағын көкке шалқыта түседі.
***
Айттық, суретшінің алған демі мен ақтық демінің арасы жетпіс жылдай ғана деп
Ал салған суретінің нақ есебі жоқ
Бұл күнде, қарап отырсаңыз, ­картиналары ­Ташкент, Нүкіс, Термез, Наманған, ­Душанбе, Алматы, Махачқала, Мәскеу, ­Кишинев, Рига қалаларынан табылады екен
Сыртқа сатылып кеткені, әлемге ­шашырап жеткені қаншама?
Картиналарының жаһанкездігі ­адамды тәнті етпей қоймайды
Суреттерінің көрмеге қатысқан жылдарын, жүріп өткен жолдарын, вернисаж өткерген қалаларын қарап отырсаңыз – Самара, Алматы, ­Москва, ­Ленинград деп, тізіліп кете берер еді
­Париж, Шаған, Або, Май Қарағай, Сүмбе, Үрімжі, Семей, Өскемен, ­Днепропетровск деп жалғасса, Львов, Дондағы ­Ростов, ­Донецк, Шахта, ­Макеевка, Горловка, Луганск, ­Ашхабад, Душанбе, Самарқанд, Фрунзе, Дели, ­Калькутта, ­Бомбей, ­Прага, Пекин, Шанхай, ­Кантон, ­Ханькоу, ­Дамаск, Бейрут, Сирия, ­Ливан, Египет, ­Джакарта, Варшава, Киев, ­Кишинев, Минск, ­Вильнюс, Каунас, Нью-Йорк, ­Мехико, Кабул, ­Хельсинки, Таллин, ­София, ­Монреаль, Минск, ­Калинин, Ульяновск, Горький, Қазан, Полтава, Улан-Батыр, Барнаул, ­Новокузнецк, ­Алжир, Марокко, Тунис, Ереван, Қарағанды, Теміртау, Каир, Үргеніш, Термез, Карачи, ­Брюссель, ­Стокгольм, Лейпциг, Баку, ­Берлин, Кинешма, Мадрид деп, тізімнің соңы көрінбей, таптыртпай кетеді…
Орал Таңсықбаев – өзіне Байтұрсын Өмірбеков, Елизавета Ким тұрпатты өресі биік өнертанушының назарын әмсе ­аударып, өзін Аман Мұқанов, Сейсенхан Маханбетов, Жамбыл Нәтбаев сынды суретшілерге ылғи қайталатып, қашанда көрушісін өзіне ынтық етіп, қазағының ғазиз махаббатына бөленіп, болашаққа, санаулы саналылармен қосыла сапар шеге бермек.
Жеңіс Кәкенұлы,
суретші
