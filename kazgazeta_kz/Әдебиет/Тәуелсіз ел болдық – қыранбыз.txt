ЖЕЛТОҚСАНДЫҚТАР 
ӘНҰРАНЫ
– Оян! – деп ой салған Одаққа
Кім қарсы келмекші қазаққа?!
Жастары желтоқсан айында
Төзбеді Кеңестік мазаққа
Төзсе де ел үшін азапқа.
Намысын қайрады алаңда
Мен де сол жердемін, қалам ба?!
Қандасын қорлаған сол кезде,
Куәмін мен кейбір наданға –
Қазақтың Димашы аман ба?!..
Қазақ! – деп айтылған – ұранбыз!
Тәуелсіз ел болдық – қыранбыз!
Халқымыз ұмытпас ұл-қызын
Мәңгілік шырқалар бір әнбіз
Әрқашан шындыққа құмармыз…
ҚАЗАҒЫМ МЕНІҢ…
Қазағым менің қанымсың!
Кеудемдегі жанымсың!
Басқа менде түк те жоқ,
Байлығымсың, бағымсың!
Ең сүйікті әнімсің.
Желтоқсандық жырымсың,
Батырымсың, пірімсің!
Бостандықты аңсаған
Қыранымсың, күнімсің!
Ар-ұятым, намысым!
Қымбат маған жанымнан!
Сол үшеуі болмаса
Айырылармын барымнан!
Сол үшеуін сақтай гөр,
Ұлт сенімін ақтай гөр.
Онсыз Ел боп оңбаспыз
Әділ сөзге тоқтай гөр.
Бір бүйрегің халқыңа
Бұрып тұрсын қашанда.
Мен сенемін халқыма!
Сен тұрғанда сасам ба?
Бөлме жүзге, руға
Әділ билік құруға
Ұлт басына бұлт төнсе,
Дайынсың ба, тұруға?
Мен дайынмын, ал сен ше?
Бұлт емес от, өрт төнсе
Ант-су ішем, серт берем!
Бұл сөзіме сен сенші!..
БОРЫШТЫМЫН 
АНАМ САҒАН
Сен едің мені өмірге жетелеген,
Әкем де, шешем де сен – еркелегем.
Анашым, қалай сені ұмытармын,
Төрт бөліп түн ұйқыңды мәпелеген.
Бір өзің мені осындай жігіт қылған,
Өсірген өз қолыңмен мынау тұлғам.
Ұлыңмын қадам басқан арманына,
Жетем! – деп жігерленіп өрге ұмтылған.
Ақылшым асқақтаған алтын анам,
Жаныма шаң жуытпас сенсің панам.
Перзенттік парыз, сірә, өтелер ме?!
Алдыңда бас иемін мен бір балаң.
Ержетіп, жігіт болды, міне, балаң
Ақ арман осы еді ғой ана аңсаған.
Қартайып Жер-анаға енгенімше,
Мен-дағы борыштымын анам саған!

Бауыржан 
Шұғылов
