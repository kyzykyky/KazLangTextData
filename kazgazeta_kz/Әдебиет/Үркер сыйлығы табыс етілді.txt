Жуырда Астана қаласында Баспасөз және байланыс қызметкерлерінің мерекесіне орай БАҚ өкілдеріне арналған «Үркер» ұлттық сыйлығы салтанатты түрде тапсырылған болатын
Ақпарат және коммуникациялар министрлігінің бастамасымен ұйымдастырылған байқаудың басты мақсаты – талантты журналистердің еңбегін өзгелерге үлгі ете отырып, олардың өз кәсібіне деген құлшынысын ояту және дарынды  мамандарға қолдау көрсету екені атап көрсетілді
 
«Ритц-Карлтон» отелінде өткен рәсімде министр Дәурен Абаев барлық БАҚ өкілдерін төл мерекесімен құттықтап сөз сөйледі
«Өздеріңіз білесіздер, «Бұқаралық ақпарат құралдары туралы» Заңға өзгерістер мен толықтырулар енгізілмек
Осыған орай журналистердің мәртебесін көтеруге қатысты көптеген сауал­дар келіп түсіп жатыр
Бүгінгі «Үркер» ұлттық сыйлығы осы бағытта жасалып жатқан үлкен қадам деп білгейсіздер
«Үркердің» беделі биіктеп, танымалдылығы арта берсін» деді министр.
Тұңғыш «Үркер» ұлттық сыйлығы 15 аталым бойынша үміткерлерді іріктеді
Жүлде қоры 15 миллион теңгені құрайтын байқауға 800-ден астам үміткер өтінім берген
Соның ішінен іріктеп алынған 75 қатысушыға ерекше құрмет көрсетілді.
«Үздік журналистік зерттеу», «Үздік фототілші», «Қазақстан туралы үздік танымдық материал», «Үздік сараптамалық материал», «Үздік радиобағдарлама» және т.б
аталымдар бойынша бірқатар журналистер марапатталды
Осы орайда «Үркер» сыйлығының иегері, «Егемен Қазақстан» газетінің бұрынғы Бас редакторы, танымал публицист, қарымды қаламгер Жанболат Аупбаевпен жаңа байқаудың мән-маңызы жөнінде әңгімелескен едік.
– Жанболат аға, «Егеменнің» редакциялық алқасы ұсынған «Ажалға аттанғандар» атты зерттеу мақалаңыз байқаудың «Үздік журналистік зерттеу» сыйлығына ие болды
Бұл тақырыпқа баруыңыздың себебі және мақаланың бұрынғы басылымдардан ерекшелігі неде екенін тарқатып айтсаңыз.
– Осыдан 95 жыл бұрын Жаркентте ақ гвардияшылар генералы, атаман Дутовтың көзін жою жөніндегі Бүкілодақтық маңызы бар мемлекеттік операция жүзеге асты
Ол шекараның арғы бетіне амалдап өтіп, бергі жақтағы бейбіт өмірге енді кіріскен елге зор қауіп төндірген әрекет еді.
Иә, бұл тақырып 1970-80 жылдары баспасөз бетінде жазылды, кино да түсірілген
Кезінде белгілі қаламгер Жүсіпбек Арыстанов Жетісуда Кеңес үкіметінің орнауы туралы «Сұңқар да жерді мекендейді» деген кітап жазса, Алексей Брагин, Кемел Тоқаев және Бексұлтан Нұржекеев те осы тақырыпқа қалам тартты
Бірақ осы операцияға қатысқан жерлестеріміз жөнінде шындық толық айтылып біткен жоқ
Өйткені сол кездегі жағдайға байланысты зерттеушілер 1921 жылғы 6 ақпандағы Қытайдың Сүйдін қамалында болған оқиғаны баяндаумен шектелгені мәлім
Ал одан кейін ше? Ажал аузына аттанып, аман келгендердің тағдыры, олардың ұрпақтары, «Атаманның ақыры» фильмінің түсірілу тарихы, міне, осы оқиғаларды аталған зерттеуде қадери-халімізше айтуға күш салдық.
– Бұл тақырыпты зерттеуге қанша уақытыңыз кетті?
– Мақала 2006 жылдан бастап 10 жыл бойы жазылды
Газеттің алты нөміріне басылды
Зерттеу барысында аталмыш операцияға қатысқан адамдардың ұрпақтарымен кездесіп, әрқайсымен жеке сөйлестім
1990 жылдары Мәскеуде шыққан ақ эмигранттардың естеліктері де қамтылды.
Тәуелсіздік жылдары құпия архивтер ашылып, көптеген құнды құжаттарға қолымыз жетті ғой, солардың көп көмегі тиді
Өзбекстанның Хиуа («Атаманның ақыры» фильмі сонда түсірілген), Қытайдың Сүйдін қалаларында, Жаркент өңірінің әрбір ауылында болдым
Зерттеу мақала оңайлықпен жазылмайды, өзіміздің ҰҚК-нің, Ташкенттің архивтерін ақтардым
Хиуаның қорғандарын бойлай жүріп өттім
Барлық дерек дайын болған кезде жазуға отырдым, мақала бір ай 15 күн көлемінде жазылды.
Осы ретте зерттеу материалдарына қол жеткізуге көмектескен ҰҚК қызметкерлеріне, Панфилов ауданының әкімдігіне, Қытай елшілігіне және Өзбекстандағы елшілігімізге алғысымды айтамын.
–Енді «Үркер» ұлттық байқауы жөніндегі пікіріңізді білсек.
– Журналист деген халық негізі бай болмайды
Шектеулі жалақысы бар, қаламақыдан басқа табыс көзі жоқ екені белгілі
Басқа кәсіппен айналысуға уақыты да, икемі де жоқ, қаламымен күн көретін халық қой
Сондықтан журналистерді қаржылай қолдау керек екені анық
Жалпы шығармашылық байқау, сыйлық дегендер қалам иелерін ынталандырады, жағдайына азды-көпті сеп болады
Еңбегіңнің еленуі моральдық тұрғыдан да жігерлендіріп, жазуға шабыт береді
Осы тұрғыдан келгенде «Үркер» секілді республикалық деңгейдегі байқаулар бізге керек
Әсіресе, жолым жеңіл болып, менімен бірге ұсынылған Думан Анаш, Ерлан Омаров сияқты әріптестерімнің де марапатқа ие болғаны айрықша қуантты.
Дина ИМАМБАЕВА
