Жақында «Қазпошта» акционерлік қоғамының ұйымдастыруымен Халықаралық пошта күніне орай басылымдарға жазылушылар күні аталып өтті
Оған  пошта қызметкерлерімен қатар, бұқаралық ақпарат құралдарының басшылары, белсенді  оқырмандар, қала жұртшылығының өкілдері қатысты.
Іс-шараны «Қазпошта» акционерлік қоғамы Алматы филиалы директорының орынбасары Ә.Мүминов ашты
Одан әрі Алмалы ауданы әкімінің орынбасары А.Бекжанова, «Қазақ газеттері» ЖШС-іне қарасты «Мысль» журналының бас редакторы С.Құттықадам, «Президент және халық» газетінің бас редакторы М.Тоқашбаев, «Балдыр­ған» журналының бас редакторы Д.Мағұлұмов, «Казахстанская правда» га­зетінің Алматы бөлімшесінің жетек­шісі О.Малахова, «Алматы ақшамы» газеті бас редакторының бірінші орынбасары Ә.Әуелбек, «Дружные ребята» га­зетінің бас редакторы Ә.Акбаров,  т.б
сөз алып, бүгінгі күннің маңыздылығына тоқталды.
Шара барысында «Қазпошта» АҚ «Пош­талық сервис» филиалының директоры Нұржан Жабаевтың басшы­лығымен дөңгелек үстел өткізілді
Пікір алысу барысында бүгінгі күннің өзекті мәселелеріне арналған тың тақырыптар қозғалып, пошта қызметін жақсарту жайы сөз болды
Өз кезегінде Нұржан Нұршайхыұлы келесі жылдың 2-тоқсанынан бастап интернет арқылы баспасөзге жазылу жұмысын іске асыруды ойластырып отырғанын жеткізді.
Дөңгелек үстелде Ресей газет-журналдары отандық ката­логқа енгізілгенін, ал Ресей тарапынан мұндай қадамның болмай тұрғаны, соның салдарынан шетелдегі қазақтар қазақ газеттерін ала алмай отырғандығы сын тезіне алынды
Сондай-ақ аудан орталықтарынан шалғайда жатқан елді мекендерге газет-журналдар кешігіп  баратыны тәрізді өзекті мәселелер көтерілді.
Дәл осы күні басылымдарға жазылуға 15 пайыздық жеңілдік жасалып, шара соңында жазылушылар арасында ұтыс ойыны ойналды
«Ана тілі» газетіне жазылып, ұялы телефон ұтып алған еңбек ардагері Қайыржан Шортанбайұлы: «Мен «Ана тілі» газетінің тұрақты оқырманымын
Бізге кішкене болсын жеңілдік болғаны жақсы
Газеттен жеңілдік болатынын оқып, байланыс бөлімшесіне әдейі келдім
«Ана тілінің» мені қызықтыратыны – халқымыздың тарихын, ұлыларымыздың өмірін,  Ота­нымыздың тарихын, ертеде өмірден өткен зиялылардың халқы үшін  еңбектерін жан-жақты жазады
Газетті бастан-аяқ қалдырмай, жата-жастана, үтір-нүктесіне дейін оқимын» дейді
Ұтыс ойынының жеңімпаздары қатарында Г.Сүлейменова, Г.Садақова, А.Азимовтар секілді басылым оқырмандары болды.
Бағдагүл Балаубаева
