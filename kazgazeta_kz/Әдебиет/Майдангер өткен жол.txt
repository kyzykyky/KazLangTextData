Екінші жаhан соғысының аяқталғанына 68 жыл өтсе де оның адамзатқа әкелген қайғы-қасіреті еш уақытта ұмытылмақ емес
Бұл алапатта қаншама отбасы қара жамылып, шаңырағы күйреді, бала әкеден, ана перзентінен, туған-туыс бауырынан айырылды
Ал енді Алла тағала бейбіт өмір сыйлап, ұрпақ өрбітуді пешенесіне жазғандарға аман-есен елге оралып мына жарық дүниенің қызығын көруді нәсіп етіпті.
Алайда бұл аяулы жандардың да бүгіндері қатары тым сирексіп, басым бөлігінің бақилық болып жатқандығы жанға батып, көңілге мұң ұялатады.
Бірақ адам ұрпағымен мәңгі жасайды емес пе? «Орнында бар оңалар» демекші, ізін жалғастырар тұқым-тұяғы тұрғанда ардагерлеріміздің ешқайсысы да атаусыз қалмасы анық.
Осы орайда жеңіс күнін жа­қындату жолында миллион­дардың бірі болып қанын төккен Базар Ысқақов туралы аз-кем айтуды жөн көрдім.
Біз ол кісімен әр жүздескен ­сайын соғыс кезіндегі көрген-білгендері төңірегінде жиі әңгіме-дүкен құрып отыратынбыз.
Алматы облысы, Аягөз ауданы, Ақтоғай аулында дүниеге келген Базар ақсақал 1935 жылы ең алғаш әскерге шақырылып Хасан көлі, Халкин-Гол соғыстарына қатысқан адам
Кейіннен 1939 жылы әскерден босанып елге келгеннен соң құқық қорғау органдарында қызмет істеп, Ұлы Отан соғысы басталғанда 1942 жылы қайтадан майданға шақырылады
Алғаш рет Волхов бағытындағы соғысқа 30-шы атқыштар дивизиясының 1258-ші полк сапында снайпер ретінде қатынасып және 290 фашисті жер жастандырғаны туралы өзінің әскери билетіне жазып жүреді екен.
1942 жылдың шілдесінде ауыр жараланып, Барнаул қаласындағы гос­питальге түсіп емделеді
Мұнан соң қайтадан майдан шебіне кіріп 46-шы гвардиялық атқыштар полкінде Ржев, Карачев, Брянск қаласын, Балтық майданында жүріп Городок, Невель қалаларын азат етуге қатысады
1945 жылы 13-ші атты әскер батальоны құрамында Вильнюс, Кенигсберг қалаларын азат етуге үлес қосып, соғысты Пиллау қаласында аяқтаған атамыз жеңіспен елге оралады.
Үш бірдей соғыс куәгерінің айтары көп еді
Соның бірі Халкин-Голдағы жапондармен соғысып жүргендегі мына оқиғаны айтқаны бар: «Кезекпенен күзетке тұрамыз
Бірақ неге екені белгісіз, күнде бір солдат жоғалып кететін болды
Түнгі кезекшілікке бару кезегі маған да келді
Кірпік ілмей күзетте тұрмын
Түн іші
Әзірге ешқандай да бір қыбыр еткен пенде көрінбейді
Бір кезде таң қараңғысы ғой деймін қамыс жақтан бір сыбдыр естілді
Дереу мылтығымды кезеніп: «Тоқта! Атамын!» деп айқайладым
Бірақ оны тыңдар ешкім болмады
Сол кезде сыбдыр шыққан жақты нысанаға алып шүріппені басып-басып жібердім
Сол кезде салдыр-гүлдір дыбыс естілді де қайта сап басылды
Мен «келген жапон қашып кеткен шығар» деп ойладым
Таңертең кезекшіліктен шығып казармада демалып жатқан болатынмын
Бір кезде мені оятып, сені полк командирі шақырады деген соң келсем, бүкіл полк сап түзеп тұр екен
Полк командирі «Міне, осылай қызмет етіңдер
Білесіңдер ме, жолдас Ысқақовтың кімді атқанын» деді
Қарасам, түнде адам деп жүргеніміз дәу жолбарыс екен
Сөйтсек, күнде бір солдатты жәукемдеп жүрген осы жыртқыш екен
Осы әрекетім үшін «Қызыл Жұлдыз» орденімен марапатталдым.
Екінші «Қызыл Жұлдыз» орденін қалай алғаны жөнінде ақсақал былай дейді:
«Бекіністе жатырмыз
Алдымыз қалың ну орман
Немістер бірнеше күн бойы біздің жақтың шабуыл жасауына мұрша бермей дағдарып тұрған кезіміз еді
Мергендері бас көтертпей қылт еткен адамды жайратып салады
Осылай аңдысумен бірнеше күн өтті
Бір күні командир шақырып алып: «Ысқақов, бүгін түнде қасыңа біреуді ал да, анау немістің көзін құртасың» деді
Содан қасыма бір орыс жігітін алып еңбектеп келеміз
Көзге түртсе көрінбейтін қараңғылық
Мақсат қалайда ажал шашып тұрған снайперлер ошағының үнін өшіру, сөйтіп, шабуылға жол ашу еді
Бірақ тас қараңғы болғаннан соң оқтың нақты қай жерден атылып жатқанын болжау қиын
Сондықтан мұның бір амалын табу керек болды
Бір кезде жанымдағы серігіме: «Тікелей шығу қауіпті, сен сол жақтағы қапталдан жақындап барып тас лақтыр, сол кезде соған байланыс­ты бағыт-бағдар жасаймын» дедім.
Серігім еңбектеп барып мен айтқандай тас лақтырғаны сол еді, снайпердің дауысы шығады-ау деген жерде межелеп тұрған мен оқты боратып кеп жібердім
Бір кезде талдың басына қонақтап алған неміс снайпері жерге топ етіп құлағанын аңғардық
Жүгіріп барып қарасақ дәу еңгезердей солдат екен
Жараланыпты
Екеулеп жүріп байлап-матап бөлімге алып келдік
Бұл наградаға осылай ие болып едім…
Бірде Невель қаласына кіріп келе жатсақ, көпірдің үстінде ары-бері өткендерді бағыттап тұрған қазақ қызын көрдім
Кейін білгенімдей бұл атақты батыр Мәншүк Мәметова екен
Біз біраз қалжыңдасып көпірден әрі қарай өтіп кете бердік
Содан қаншама күн өткені есімде жоқ, кезекті бір ұрыс­та қатты жараланып госпитальге түсіп қалған едім
Бір күні «Мәншүк қайтыс болыпты, жерлегелі жатыр екен» деген суық хабар жетті
Бұл сұмдықты естісімен бір топ солдат госпитальдан қашып шығып Мәншүкті жерлеуге қатыстық»
Соғыс ардагері айтқан әңгімелердің бір үзігі осындай еді.
Иә, көптеген тұстастары сияқты болашақ ұрпағының бейбіт өмірі үшін арпалысқан Базар Ысқақов қос «Қызыл Жұлдыз», «Отан соғысы» ордендерінен басқа «Ерлігі үшін», «Кенигсбергті азат еткені үшін», «Ұлы Отан соғысындағы жеңісі үшін», «Ерлік қызметі үшін» (екі мәрте), «Ұлы жеңістің 20, 30, 40 жылдық», «КСРО Қарулы күштеріне 50, 70 жыл» медальдарымен марапатталған.
Аман-есен елге оралған соң да қолынан келгенінше халқына қызмет жасаған ақсақал 8 ұл-қыз тәрбиелеп, немере-шөбере сүйіп, 1993 жылы 77 жасында дүниеден озды.
Санаққали Байжұманов,
М.Әуезов атындағы Оңтүстік Қазақстан мемлекеттік университеті «Өнер» кафедрасының доценті
Шымкент
