Саналы ғұмырдың біраз жылдарын қызмет ретімен өткізгендіктен Әйтеке би ауданының тыныс-тіршілігіне құлағымызды түріп, көзімізді тігетініміз рас
1936 жылы Ырғыз ауданынан Қарабұтақ ауданы енші алып шықты
Арада отыз жыл өткен соң аталған соңғы аймақтың бір бөлігінде Комсомол ауданы шаңырақ көтерді.1993 жылы Қарабұтақтың атауын Әйтеке биге өзгертудің басы-қасында жүргеніміз және бар
Төрт жылдан кейін көршілес екі аудан біріктіріліп, ұлы бидің есімін алды.
Еліміздің егемендігі нәтижесінде өңірдің сипаты мүлде өзгерді
Хромтау-Алтынсарин темір жолы пайдалануға берілген соң аудан орталығының іргесіндегі Әйтеке би стансасында әрі-бері жолаушылар пойыздарының аялдауы­мен жан-жаққа тұрақты қатынас орнықты.Батыс Еуропа – Батыс Қытай халықаралық дәлізі аймаққа жаңаша серпін берді
Қарабұтақ ауылының тұсында Астанаға қарай айнадай тас жолы жарқырап жатыр
Оның үстіне ауылдар үстімен табиғи газ желісінің тартылуы келешекке сенімді нығайта түсті.
Біз келген тұста айналадағы қар әлі сіресіп жатыр екен
Аудан әкімдігінің қолда бар техниканы жұмылдыруымен көшелер мен орталық алаңдар тазартылып, алаңсыз қозғалыс қамтамасыз етілген
Осы ретте және бір қуанышымыз – Елбасы жариялаған Алғыс айту күнінде ел Тәуелсіздігінің 25 жылдығына орай ұйымдастырылған «Мәңгілік ел» пойызының Әйтеке би стансасына ат басын тіреуі болды
Жиырмадан астам ұлт өкілдері қоныс тепкен аймақта ауа райы да жұмсақтық танытып, шаттық лебі есіп тұрды.
15 ақпанда жолға шыққан пойыз осымен жетінші облысқа ат басын тірепті, жалпы сапар наурыздың 18-інде Алматы қаласында аяқталады екен
Министрліктер мен қоғамдық ұйымдар өкілдері, ғалымдар, Қазақстан халқы Ассамблеясының мүшелері – жүзден астам адамды біріктірген топтың жетекшісі – Л.Гумилев атындағы Ұлттық университеттің кафедра меңгерушісі Әміржан Әлпейісов пен аудан әкімі Аманғали Бердалиннің құттықтау сөздерінен кейін қонақтар алдын ала жасалған кесте бойынша бірнеше топқа бөлініп, өз бағыттары бойынша жұмыс істеді.Дәрігерлердің,заңгерлердің, «Даму» қоры мен Кәсіпкерлер палатасы өкілдерінің, білім және ғылым саласы мамандарының қабылдауларында болған тұрғындар өздерін толғантып жүрген сауалдарға тұшымды жауап алды, келешекте атқарылар шаруалар жөнінде ой бөлісті.
«Халықтар достығы» тарихи-өлкетану мұражайында ұйымдастырылған дөңгелек үстел, аудан әкімдігінің мәжіліс залындағы кездесу қатысушыларды тың деректермен байытты
Ғалым Әміржан Әлпейісов қазақ және орыс тілдерінде көсіле сөйлеп, ұлтымыздың көрнекті тұлғалары жайлы соңғы деректерді жайып салды.Қонақтарды аудан экономикасы мен мәдениетіндегі оң өзгерістер, адамдардың өзара ынтымағы тәнті етті
Былтыр Қазақ хандығының 550 жылдығына орай «Хан моласы» қорымында Әбілхайыр хан кесенесі салтанатты түрде ашылды, Толыбай ауылында мұражай пайдалануға берілді
Шағын және орта бизнесті дамыту нәтижесінде 6207 миллион теңгенің өнімдері шығарылды
Аудан экономикасына 6351 миллион теңге инвестиция бағытталды
Кәсіпкерлер С.Керуенбаев, Г.Нұржанова, А.Ідірісов, А.Төлепов және басқалары банк арқылы несие алып, қолға алған шаруаны өрістетуде
Халықты жұмыспен қамту бағдарламасы аясында 750 адам жаңа жұмыс орындарымен қамтамасыз етілген
Жағымды жаңалық – Ақтөбе қаласынан ауылға оралып, шаруамен шұғылдануға тілек білдірушілердің артуы.
Алаңда және мәдениет үйінде болған концерттерде алуан ұлттардың әндері шырқалып, билер биленді
Астаналық меймандар аудандық мәслихат хатшысы Ақансері Ермағанбет нақышына келтіріп, жатқа айтқан жырларға сүйсіне қол соқты.
Аудандағы кәсіпкерлер аз қамтылған 29 отбасына материалдық көмек ретінде 5 тонна ұнды, 60 келі шәйді, 300 литр күнбағыс майын, 150 келі қантты, 400 келі макарон тағамдарын тегін берді.
Жанғабыл ҚАБАҚБАЕВ,
журналист
Ақтөбе облысы
