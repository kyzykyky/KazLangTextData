Дүниежүзі елдерінің соңғы ғасырлардағы дамуына ой жүгіртсек, өндірісі дамып, экономикасы жетілген сайын урбанизация үрдісі де күшейе түсетінін ұғынуға болады
Басқаша айтқанда, феодалдық кезеңнен капиталистік формацияға ауысқанда өнеркәсіптің өркендеуіне орай елдердің қай-қайсысында болсын урбанизация қарқын алады
Соған орай қала халқы күрт өсіп, олардың тірлігіне қолайлы жағдай туғызу, инфрақұрылымдар жасау қажетке айналады
Ал Қазақстан жағдайына үңілсек, Кеңес заманында қалалар өскенімен кәсіпорындарға қажет жұмыс қолы Қазақстаннан тыс жерлерден әкелініп, республика халқы негізінен ауылдық жерлерде қалып келді
Ел тәуелсіздік алғаннан кейін қалалардағы өзге ұлт адамдарының тарихи Отанына қайтуы кенет күшеюмен және кәсіпорындардың жаппай тоқтап қалуымен байланысты 1991-1994 жылдары қала халқы күрт кеміді
Алайда 1995 жылдан бастап ауылдардан қалаға ағылған адамдардың есебінен, әсіресе, ірі қалалар тұрғындарының саны қайта арта бастады
Өкінішке қарай, бұл үрдіске әлі күнге дейін қарсы шығушылар бар
Шын мәнінде, бұл қазақ халқының өсіп-өркендеуіне аса қуатты серпін әкелетінін болжау қиын емес
Қазақтардың қалалы жерлерде де басым болуы елге толық иелік етуге жол ашады емес пе.
Өркениеттің дамуына, экономика мен ғылым-білімнің, мәдениеттің өркендеуіне қала өмірі қолайлы екені жөнінде айтпасақ та түсінікті
Сондықтан да өркениет дамыған ХХ ғасырда әлемде қала халқының саны күрт артты
Егер өткен ғасырдың басында бүкіл әлемде қала халқының үлес саны – 10 пайыз, 1940 жылы – 25, 1950 жылы – 29, 1983 жылы 40 пайыз болса, ал ғасырдың соңында 50 пайыздан асты
Бұл кезеңде тек Еуропада ғана емес, Азия, Африка елдерінде де экономикасы дамуымен қатар урбанизация күшті қарқын алды
Сөйтіп, Еуропа елдері секілді ауыл халқының саны күрт азайып, қалалардың өсуі күшейді
Демек, елдің дамуы үшін халықтың басым бөлігі қалаға шоғырлануы заңдылық
Мұны кез келген дамыған елдердің өмірінен аңғаруға болады
Мәселен, қазіргі таңда Жапонияда қала халқының үлес саны – 79 пайыз, Ливанда – 78, Сауд Арабиясында 70 пайыз болса, Латын Америкасында 75 пайыздан асып барады
Сондай-ақ әлемде ең ірі қалалар саны арта түсуде
1900 жылы халқы 1 млн.-нан астам қалалар саны 10 болса, 1980 жылдары 209, қазір 300-ден асты

Ал экономика мен өркениеттің дамуы бірқалыпты ырғаққа түскен кезеңде урбанизация үрдісі тоқтап, халықтың көші-қоны тыйылады десе де болады
Мәселен, Еуропа елдерінде урбанизация үрдісі ХХ ғасырдың соңында мүлде бәсеңдеп, болмашы сипат алды
Ал АҚШ-та өткен ғасырдың 30-шы жылдары-ақ өндірісі қалыптасып, ауылшаруашылығы ырғақты тірлікке түсіп, урбанизация үрдісі де аяқталған
Мұндай мысалдардың өзі елдің даму жоспарын бағамдағанда урбанизацияны мықтап ескеру қажеттігін көрсетеді.
Ал Қазақстанға келсек, урбанизация үрдісі шеттен жұмыс қолын қанша үгіп-төккенімен, әсіресе, Кеңес Одағы тұсында-ақ өткен ғасырдың 70-жылдары бедерінде айтарлықтай сипат ала бастады
Тың көтеру кезінде ауылшаруашылығы барынша дамығанымен, 70-жылдары ауылдық жерлерде халық саны күрт өсіп, жұмыссыздық бел алғанда жастардың қалаға ағылуы байқалды
Ал қала өнеркәсібі айтарлықтай дамығанымен, жұмыс қолын негізінен ауыл халқынан тартуға империялық билік жол бермей, жұмысшылар мен мамандарды Қазақстаннан тыс жерлерден шақыру үрдісі жалғаса берді
Ауылдан келген қазақ жастарын кәсіпорындарға жұмысқа алған күнде оларға әрі кеткенде жатақхана ғана беріп, бірер жылдан кейін ауылға қайтуға мәжбүр етушілік саясаты жүргізілді
Сөйтіп, қалалар қазақтар мүлде сирек ұшырасатындай болып дамыды
1986 жылы әйгілі Желтоқсан оқиғасы талаптарының бірі қазақ жастарын жұмысқа алу, тұрғын үймен қамтамасыз ету болғаны белгілі
Сөйтіп, сол жылдары «Тұрғын үй-91» бағдарламасы жасалып, жаппай үй салу қолға алына бастаған еді
Ел тәуелсіздік алғаннан кейін жаңа жағдайға бейімделуге байланысты бұл бағдарлама ұмыт болды
Әрине, бұл кезеңде қалалы жерлерде тұрғын үй салуды өрістетуге елдің мұршасы болмады
Ауылшаруашылығы жаппай қиратылып, тоңалып, ауыл адамдарының тұрмысы қиындаған соң олардың қалаға ағылуы қанша күшейгенімен урбанизация үрдісін реттеу бағытқа алынбады
Тіпті урбанизацияға қарсы шығу белең алып, ауыл адамдарын қалаға кіргізбеу жөнінде әрекеттер жасала бастады
Мәселен, 1995 жылдары ауыл адамдарының қалалы жерлерде кәсіпкерлікпен шұғылдануға, нақтырақ айтқанда, ауыл өнімдерін саудалап, асханалар, дүкендер ашуға тыйым салынған жайттар да болды
Міне, осындай қитұрқылық күні бүгінге дейін жалғасып келе жатқаны аңғарылады
Әсіресе, ірі қалаларда тұрғын үй бағаларының қолдан әдейілеп еселеп қымбаттатылуы, үй-жай салуға жер берілмеуі, қалаға келгендерді үй көлеміне қарамай тоқтаусыз тіркеуге алуға қарсы қаулылар шығару, нұсқаулар берілу осының бір мысалы деуге болады

Сонымен қатар ауыл адамдары күнкөріс үшін жаппай ағылып келіп жатқан ірі қалалардың аумағын кеңейтпей, құрылыс өндірісі толық қиратылып, жойылып, кірпіш пен құмға дейін шетелдерден тасу кең етек жайды
Осылай қарапайым халықтың үй-жай салып алу мүмкіндігін шектеу урбанизация үрдісін түсінбеушіліктің көрінісі болса керек
Мұны қалалық жерлерге ағылып келген адамдардың күнкөріс жасауына, тірлік етуіне жағдай жасалмауынан ұғынуға болады
Астана Ақмолаға көшкен кезеңде Алматы мен Астана қаласының жоба-жоспарын жасаушылар Алматы халқының санын 1 миллионнан, ал Астана халқының санын 500 мыңнан асырмау жөнінде талап қойды
Бұл кезеңде Алматы тұрғындарының саны 1 миллионнан асса, Астана тұрғындары 280 мыңдай еді
Ал елдегі урбанизация үрдісінің аса зор қарқын алып ауыл адамдары жаппай облыс орталықтарына, яғни ірі қалалардың, Астана мен Алматының маңына шоғырланатынын олар шынымен-ақ болжай алмағаны ма?! Сонда Алматы халқының санын кемітіп, байырғы Ақмола қаласы елдің жаңа Астанасы болған соң көп жылдар бойы небәрі 220 мың адам қосылады дегендей талап урбанизацияға қарсылықтың бір дәлелі деуге болады
Осы талаппен жасалған жоба-жоспарларды көп ұзамай-ақ урбанизация ағыны бұзып өтіп, аз уақытта Астана халқының саны 500 мыңнан асса, Алматы халқының саны 1,5 миллионға тақады емес пе? Сонда жобалаушылар мен мамандар айналасы бірнеше жылда-ақ елдің ең басты екі қаласының өсуін болжай алмағаны ма? Мұндай жайт облыс орталықтарынан да байқалды
Алматы секілді Өскемен, Қостанай, Шымкент, Павлодар және т.б
қалалардың аумағын кеңейтіп жоба-жоспарлар жасау, тұрғын үй құрылысын өрістетуге мүмкіндік болмай, қалалар шекарасы кеңейтілмей, тек тұрғын үйлер ғана емес, жалпы құрылыс салуға барған сайын жер тапшылығы асқына түсті емес пе? Қалаларда жердің, тұрғын үй мен ғимараттар бағасы қол жетпестей шарықтаудың басты себебі осыдан туындағаны анық
Соның салдарынан «ескіріп кеткен, қала сәніне сай емес, зілзалаға шыдас бермейді» дегендей сылтаулармен әлі де 100 жылдай, тіпті одан да көп уақыт мызғымайтындай тұрғын үйлер мен ғимараттар қиратылып, құрылыс салу басталды
Мұның өзі халықты баспанамен қамтамасыз етуге қандай зор кедергі болғанын бағамдау қиын болмас
Сонымен қатар тіпті кейбір қалаларда зираттарды бұзып, құрылыс салудан да қымсынбайтын оқиғалар ұшыраса бастады
Мәселен, Алматы, Қостанай мен Шымкент қалаларында ескі зираттарды бұзып, базарлар мен ғимараттар салуына байланысты тұрғындардың қынжылысы аз естілген жоқ
Өкінішке орай, мұндай үрдіс әлі жалғасуда
Ал қала басшылығы болса құрылысқа жер жоқтығын сылтау етеді
Қазақтың шексіз кең даласы төсінде қала шекарасын кеңейтуге жер жоқ деп, оның әр шаршы метрін доллармен бағалап сату деген дарияда су тапшы деп, оның суын жағалауында тостағандап сатып тұрғандай оралымсыз әрекет қой.
Әсіресе, Алматының халқы таяу жылдарда-ақ 2 млн.-нан асатынын, тіпті ондаған жылдардан кейін 4-5 млн.-ға жететінін болжау да қиын емес еді
Мұнда ауылдан ағылып келген жұрт ілдалданып жаппай қала сыртынан баспана салып алуға мәжбүр болды
Олар не қаланың, не облыстың тұғындары болып саналмайды
Тіркеуде болмаған соң емделу, балаларын оқыту, сайлауларда дауыс беру құқынан да айырылды
Сөйтіп, урбанизация үрдісі ескерілмегендігінен Қазақстан қалаларының айналасына келіп мекен тепкен миллиондаған адамдар санда да, санатта да жоқ болуы үрдіске айналды
Соңғы жылдары ауылдарға қамқорлық жасау, қаржы бөлу шараларына баса мән беріле бастады
Ал қалалы жерлерге көшіп келген миллиондаған адамдарға қамқорлық жасау мәселесі ойластырылған емес
Қамқорлық жасау былай тұрсын, азаматтық құқын аяққа басып, тіркеуге алмай, ауылға қайтсын деп қысым көрсету әрекеттері жасалуда
Мәселен, бұрын Алматы қаласында азаматтарды тұрғын үй көлемін есептемей тіркеуге алса, биыл мұндайға тыйым салынып, миллиондаған қазақты санда да, санатта да жоқ ету шарасы жүзеге аса бастады

Халықты тұрғын үймен қамтамасыз етудің ең тиімді жолы халықтың тұрғын үйлерді өздері салып алуы емес пе
Сергек оймен сараптасақ, адамға үй салуға, бау-бақша өсіруге, мал ұстауға қажетінше жерді тегін бөліп беруден асқан қамқорлық болған емес
Солай болса да қалалар дамуына көз жүгіртсек, халыққа тұрғын үй салу үшін жер беруде сараңдық саясаты жүргізілгенін аңғарамыз
Мәселен, Алматыдағы «Шаңырақ» ықшамауданы салынған жер қандай? Тұрғын үйлерге мүлде ыңғайсыз терең жыралар жиі кездесетін орын емес пе
Әрі осындай қолайсыз жердің өзі әр тұрғынға үй-жай салуына әзер жетерліктей мардымсыз көлемде берілген
Сөйтіп, тұрғын үйлер біріне-бірі іркес-тіркес салынған
Сондай-ақ қаланың батысындағы «Таугүл» ықшамауданы да осындай
Мұнда тіпті көшелері көлік өте алмайтындай мүлде тарылған
Осындай қынжылысты жайт әлі де жалғасып келе жатыр деуге болады
Мәселен, Алматыда жаңадан Алатау ауданы ашылды
Бірақ қала аумағын айтарлықтай кеңейту, тұрғындарға тұрғын үй салуға, оның жанынан бау-бақша өсіруге қажет жер беру ойластырылған жоқ
Оның есесіне Алматы мен Қапшағайдың ортасынан 3 шағын қала салу жоспарланды
Мұнда, әрине, көп қабатты үйлер салынбақшы
Ал халықты көп қабатты үйлерге қоныстандыру арқылы тұрғын үй мәселесі шешіле қоймайтыны анық
Бұл – бір
Екінші, мұндай шағын қалада тұрып Алматыға қатынау тұрғындар үшін қандай қолайсыздық тудыратынын аңдау да қиын емес
Демек, бұл оңтайлы жол емес
Қала шекарасын бірте-бірте кеңейту әрі тұрғын үйлер салуға жерді қажетінше беру жос-парланса, сонымен қатар қала маңындағы елді мекендердегі тұрғын үйлерді сол күйінде қалдыру арқылы қала аумағын кеңейту тиімді болмақ
Сондай-ақ қала аумағын кеңейткенде қала тұрғындарына да қажетінше жер тегін берілуі тиіс
Олар да қала сыртынан үй-жай салуға зәру болып келеді.
Елімізде урбанизация үрдісі күшті қарқынмен жүргені соншалық, қазір қалаларда да баспанаға, үй-жай салатын жерге зәру емес азаматтарды ұшырастыру қиын
Тіпті қала тұрғындары да жаппай қала маңындағы жерге сусап отыр деуге болады
Бұл мәселені шешудің оңтайлы жолы қалалар шекарасын 40-50 шақырымға кеңейту жобасы жасалып, халыққа жер қажетінше тегін берілуі тиіс екені түсінікті
Қала тұрғындарының азық-түлікті өздері өндіретіндей үй-жайы қасынан бау-бақша, мал өсіретіндей жер учаскелерін қажетінше беру арқылы қалаларды дамыту даласы байтақ Қазақстанға тиімді екенін бағамдау қиын емес болар.
Ресейдің қазіргі Президенті Д.Медведев Президент сайлауына түсер қарсаңда «Мен Ресей қалаларының бір қабатты болуын армандаймын, қалалы жерлерде әр отбасының 1-2 қабатты үйі, оның жанында бау-бақша, мал өсіретіндей жері болса, адамдардың өмір сүруіне бұл қандай қолайлы болар еді» деген пікірін жиі айтумен болған еді
Ал біздің Елбасымыз Н.Назарбаев 80-ші жылдардың соңында Республика Үкіметінің басшысы болған кезде Мексикаға барып келген соң арнайы баяндама жасап, Мехико қаласының тұрғындарының азық-түлікпен, үй-жаймен қалай қамтамасыз етілетініне назар салғанын айтқан еді
Мехико қаласының халқы 25 млн.-ға тақау
Яғни сол кезде бүкіл Қазақстан халқынан 2 еседей көп
Сонда оларды азық-түлікпен, баспанамен қалай қамтамасыз етеді десеңізші!? Сөйтсе, Мехиконың орталығында көп қабатты ғимараттар, әкімшілік, бизнес, мәдени орталықтар шоғырланса, қаланың шет жағындағы тұрғындардың бау-бақша, мал өсіру үшін азық-түлікпен өздерін де, өзгелерді де қамтамасыз етерліктей жер учаскесі беріліп, үй-жайды өздері салып алады екен
Әрине, көптеген елдер жері тар болғандықтан, мұндай тәжірибені қолдана алмайтын көрінеді
Ал жері кең байтақ Қазақстанда қалаларды осындай үрдіспен неге кеңейтпеске! Кім қанша жерді игере алады, оған сонша жер тегін берілсе де, жеріміз тарыла қоймайды ғой.
Өкінішке қарай, мұндай ұсыныстың жүзеге аса қоюы да неғайбыл
Қазір тіпті қалаларды былай қойып, ауылдық жерлерде де тұрғын үйлер іркес-тіркес болып салынып жатқаны, олардың жанынан бау-бақша, мал өсіруге жер бөлінбегенін көретін болдық
Егер ауылдық жерде де тұрғын үй жанынан жер тұрғындарға қажетінше беріліп отырса, олар бау-бақшасын, малын өсіріп отыра берер еді
Ал қазір ауылда мұндай жағдай болмағандықтан да қалалы жерлерге көшіп кетіп жатқандар аз емес
Мұндай үрдіс, әсіресе, аудан орталықтары мен ұжымшар орталығы болған ірі ауылдарда ерекше байқалады
Демек, қалада да, ауылдарда да халыққа жерді қажетінше жаппай тегін беру тұрғын үй мәселесін шешудің, тұрмыс жағдайын оңалтудың ең оңтайлы жолы екені күмәнсіз.
 
 
Қуанбек БОҚАЕВ,
 Қазақстан Журналистер одағы
  сыйлығының лауреаты
