А.Байтұрсынов атындағы Қостанай мемлекеттік университетінде Мемлекеттік сыйлықтың ­лауреаты Ұлықбек Есдәулеттің шығармашылық кеші өтті.
Жыр кешін белгілі ақын Ақылбек Шаяхмет жүргізіп отырды
Ол жақында Ұлықбек Есдәулеттің драматургиядағы алғашқы ­туындысы «Зере» пьесасының жұртшылыққа ұсынылғанына тоқталды
Шығармада Зере образы тек ана ретінде ғана емес, қайраткер ретінде бейнеленген.
Мұнан соң Ұлықбек ақын ортаға шықты
Ол Тобыл-Торғай топырағында туып-өскен ақын-жазушылардың қазақ қоғамына сіңірген еңбектерін атап өтті
«Жалпы қасиет тұнған өлке деп кез келген жерге айтыла бермейді
Мына Торғай даласына қарап тұрып-ақ, әлгі сөз бірден ойға оралады
Себебі бұл өңірдің қазақ руханиятына сыйлаған арда тұлғалары жетерлік
Негізі, осы өңірге 1982 жылы Ғафу Қайырбеков ертіп келіп еді
Содан кейін арнайы бет бұрғаным осы
Оның алдында Торғай жерінде комбайншы болғанмын
Менімен Қонысбай Әбіл де астық жинауға қатысты» деп еске алады ақын.
Ұлықбек Есдәулет жалынды жырларын оқып, жұртшылықтың ыстық ықыласына бөленді
Студенттер оның өлеңдерін жатқа айтты
Сондай-ақ осы басқосуда қоғам қайраткері Мұрат Әуезов, Жазушылар одағының облыстық филиалы директоры Ғұмар Ахметчин мен облыстық «Қостанай таңы» газетінің бас редакторы Жанұзақ Аязбеков қаламгер жайлы лебіздерін білдірді.
«Қазақта атағы ерте шыққан ақындар аз болса, сол көштің басында Ұлықбек Есдәулет тұр
Оның бір ғана «Заман-ай» өлеңі неге тұрады? Бұл жыры келе-келе «Невада-Семей» қозғалысының әнұранына айналды
Әрине, бір өлеңмен-ақ ақын­ның поэзиядағы шынайы бейнесін ашу мүмкін емес
Ол талай оқырман­ның сүйікті ақынына айналды
Оның ішінде мен де бар болғаныма қуанамын» деді Мұрат Мұхтарұлы
Университеттегі өткен кешті халық ақыны Әсия ­Беркенова басқаратын «Өнер» студиясының жастары әнмен әрледі.
Бір айта кетерлік жайт, осы күндері Қостанайда болған қоғам қайрат­кері, жазушы Мұрат Әуезов, публи­цист – жазушы Сағымбай Қозыбаев, «Мысль» журналының бас редакторы Аяған Сандыбай жұртшылық өкілдерімен, студент – жастарымен кездесіп, Елбасының «Болашаққа бағдар: рухани жаңғыру» мақаласында айтылған тұжырымдар төңірегінде әңгіме өткізілді
Сапар барысында Мұрат Әуезовтың «Времен связующая нить», «Ділім» атты кітаптарының тұсаукесері өтті.
Серік ӘБСЕМЕТОВ
