Қазақ сөз өнері тарихының ежелгі замандардан қазіргі кезеңге дейінгі қалыптасу, даму жолында шығармашылығымен ұрпақтар дүниетанымын нұрландырған мәңгілік тіршілік қозғалысына құштарландырған талай ойшыл-ғұлама тұлғалар тағылымы ұрпақтан-ұрпаққа жалғасып кетеді
ХХ ғасырдың 70–90 жылдары мен қазіргі ХХІ ғасырдың басындағы қазақтың рухани құндылықтар қазынасын байытқан, сондай тұлғалардың бірі – Немат Келімбетов
Ол – қазақ және әлем халықтары әдебиеті мұраларын зерттеуші, ғұлама зерттеуші
Қазақ әдебиетінің ежелгі дәуірлеріндегі біздің заманымыздан бұрынғы бірінші мыңжылдықтағы сақтардың қаһармандық дастандарын («Алып Ер Тоңға», «Томирис» («Тұмар»), «Шу», т.б.), ғұндардың (б.з.б
ІІ ғасыр) батырлық жырларын («Оғыз қаған», «Аттила», «Көк бөрі», «Ергенекөн», т.б.) қазақ әдебиеттануы ғылымының тарихында тұңғыш рет арнайы қарастырды.
Қазақ әдебиетінің көп ғасырлық тарихындағы ежелгі дәуір әдебиеті – халқымыздың рухани қазынасының ең маңызды кезеңі
Әлемдік сөз өнерінің тарихындағы лайықты орнымен бағалануға тиісті VI-ХV ғасырлар арасындағы түркі халықтарына ортақ әдеби-мәдени ескерткіш мұраларды танудың, зерттеудің үлкен қиындықтармен жүзеге асырылғаны мәлім
Ежелгі дәуір және оған жалғасатын Қазақ хандығы тұсындағы әдебиет дамуының кезеңдерін зерттеуді, оны жоғары оқу орындарында оқытуды тұңғыш сөз етіп, одан кейін іс жүзіне асыра бастаған қажымас күрескер ғалым, профессор Бейсенбай Кенжебаев болғанын қазір жұрттың бәрі де мойындайды
Әдебиеттану ғылымының қазақ топырағындағы осындай жанкештілікке, ерлікке толы ұлы жұмысының жалғасуы профессор Бейсенбай Кенжебаевтың талантты шәкірттері Ханғали Сүйіншәлиев, Мырзатай Жолдасбеков, Мұхтар Мағауин, Алма Қыраубаевалар арқылы арнасын кеңейте түсті.
Бейсекеңнің тағы бір талантты шәкірті Немат Келімбетовтің де ежелгі дәуірдегі түркі халықтарының әдеби-мәдени жәдігерліктерін кеңінен қамтып, ғылыми-зерттеулердің кешенді айналымына енгізгені – тәуелсіз Қазақстанның рухани құндылықтарын бағалаудың үздік көрсеткіштері қатарын құрады.
Зерттеуші әлемдік түркітанудағы ортақ жәдігерліктерді саралап-талдауда өзіндік ғылыми тұжырымдармен жүйелеп, VІ-ХV ғасырлар арасындағы түркі тайпаларының, руларының ортақ әдебиетін хронологиялық дәуірлерге  бөліп қарастырады
Атап айтқанда, VІ-ІХ ғасырлардағы көне түркі әдебиет ескерткіштерінің қатарында Орхон жазба ескерткіштері, Күлтегін, Білге қаған, Тоныкөк туралы құлпытастарға қашап жазылған жыр-дастандар, «Оғызнаме» дастаны, «Қорқыт ата кітабы», Әбу Насыр әл-Фарабидің әдеби шығармалары алынады
Ал Х-ХІІ ғасырлардағы әдебиет ескерткіштері Жүсіп Баласағұнидың «Құтадғу біліг» («Құтты білік») дидактикалық дас­таны, Махмұд Қашқаридың «Диуани луғат-ат-түрік» («Түркі тілдерінің сөздігі»), Қожа Ахмет Йассауидың «Диуани хикмет» («Даналық кітабы»), Ахмет Йүгінекидің «Хибатул-хақайық» («Ақиқат сыйы»), Сүлеймен Бақырғанидың «Хакім ата», «Жұбан ана», «Әулие Мария» деген дидактикалық мазмұндағы жыр жинақтары екінші бөлімде талданады
Ғалымның зерттеулерінде ХІІІ-ХІV ғасырлардағы Алтын Орда – Хорезм дәуірі деп аталатын түркі әдеби тілінің (шағатай) қыпшақ диалектісі негізінде жасалған әдебиет туындылары қарастырылады
Алтын Орда кезеңіндегі әдебиет тарихының мазмұнын құрайтын «Кодекс Куманикус» («Қыпшақ тілінің сөздігі»), Хорезмидің «Мұхаббат-наме» дастаны, Рабғузидың «Қисса-сул-Әнбия» немесе «Қиссауи Рабғузи» жинағы, Дүрбектің «Жүсіп–Зылиха», Сайфи Сараидың «Гүлстан бит түрк», Құтыптың «Қысрау–Шырын» атты дастандарына кең орын берілген
Сонымен қатар тарихи маңызды мұралар ретінде қазақтың тұңғыш тарихшысы Мұхаммед Хайдар Дулатидың «Тарих-и Рашиди», Қадырғали Жалайридың «Жамиғат-тауарих», Захириддин Бабырдың «Бабырнаме» атты тарихи-шежірелік кітаптар да талданады.
Зерттеуші қазақ әдебиетінің ежелгі дәуіріндегі аталған мұраларды тарихи шынайы оқиғалармен тығыз байланыстыра қарастырады
Біздің заманымыздан бұрынғы бірінші мыңжылдықтағы қазіргі Қазақстан жерінде мекендеген сақ, олардан кейінгі үйсіндер мен қаңлылар тайпаларының тарихи даму ерекшеліктері айтылады
Қаратау өңірі мен Сырдарияның орта ағысындағы Шаш, Отырар, Қаратау атырабын мекендеген тайпалар мәдениетінің ғұндар дәуіріне ұласуы, кейіннен Түрік қағандығы (552-745) мемлекетінің қалыптасуы, дамуы ғылыми толғамды талдау түрінде тартымды түсіндіріледі
Осы мемлекеттің Шығыс және Батыс түрік қағандықтары болып бөлінгендігі мәлім
Қазіргі Батыс Қазақстан жеріндегі Оғыз мемлекеті (ІХ-ХІ ғғ.), Батыс Түрік қағанатынан бөлінген қимақтар, қыпшақтар туралы да айтылады
Демек, VІ-VІІ ғасырлардағы көптеген тайпалардың кейіннен қалыптасқан түркітілдес халықтардың бәріне де негіз болғаны айқындала баяндалады.
Зерттеуші ежелгі дәуір әдеби мұраларының халықтық наным-сенімдерге, діни ұғымдарға тікелей қатыстылығына айрықша назар аударады
Атап айтқанда, ежелгі түріктердің Көкке, Жерге, әйел тәңірісі – Ұмайға, арлан, көкжал қасқырға, отқа табынушылыққа байланысты ғылыми тұжырымдардың, қызықты деректердің ешкімді де бейжай қалдырмайтыны анық.
Қазақ әдебиеттану ғылымында айтылмай келе жатқан мәселелердің бірі – ежелгі дәуірдің әдеби-фольклорлық мұраларының кейінгі әдеби даму кезеңдерімен байланыстарын зерттеу
ХV-ХVІІІ ғасырлардағы ауызша авторлық поэзия (жыраулық әдебиет) мен кейінгі жазба әдебиет пен ежелгі дәуірдегі лирикалық, эпикалық шығармалардың тақырыптық-идеялық, стильдік-көркемдік жақтарынан байланысатын ерекшеліктерін зерттеудің, айқындаудың мәні зор
Бұл арқылы біз әдеби дамудағы дәстүр жалғастығын, әрбір кезеңнің өзіне тән жаңалықтарын танимыз
Қорытындысында, әрине, әдебиетіміздің көп ғасырлық даму жолындағы көркемдік әлемі тұтастай ашылады
Соның нәтижесінде, әлемдік сөз өнерінің үлкен айдынына құятын ұлттық сөз өнерінің өз арнасы кең болмысымен көрінеді
Бұл орайда ғалым Н.Келімбетовтің «Ежелгі дәуір әдебиеті» атты кітабындағы «Ежелгі түркі поэзиясы және қазақ жыраулары» деген тараудың көтеріп тұрған жүгі – салмағы маңызды
Зерттеушінің орынды атап көрсеткеніндей, шынында да, ХV-ХVІІІ ғасырлардағы қазақ жырауларының поэзиясындағы әлеуметтік және дидактикалық сарындардың негізгі бастау көздері ежелгі түркілік әдебиеттен басталады
Мұндай дәстүрлі жалғастық белгілері дидактикалық-шешендік толғаулардың, батырлардың ерлігін дәріптейтін мадақтау, жоқтау жырлардың тақырыптық-идеялық мазмұнынан, өлеңдік өлшем құрылысынан, тілдік-көркемдік суреттеу, бейнелеу ерекшеліктерінен аңғарылады
Автор ежелгі дәуірлік мұралар мен жыраулық поэзияның үлгілеріндегі осындай дәстүр жалғастығына құрылған сипаттарды салыстыра талдап көрсеткен.
Ғалым қазақ сөз өнері тарихындағы нәзира дәстүрінің көрнекті үлгісі Шәді Жәңгірұлының әдеби мұрасын, оның ақындық шеберлігін арнайы қарастырды
(Келімбетов Н
Ежелгі әдеби жәдігерліктер
– Астана: «Фолиант», 2004.).
Немат Келімбетов шығармашылығының көрнекті саласы – психологиялық және философиялық-дидактикалық прозалық көркем шығармашылығы
Қаламгердің «Үміт үзгім келмейді» (повесть-монолог) шығармасында ауыр науқаспен сырқаттанып, төсекке еріксіз таңылған адамның өмір сүруге құштарлығы, қиыншылыққа төзімділігі,  қайсарлығы, адамгершілік-имандылық ұстанымы, тағы басқа қасиеттер тұтастығындағы болмысы дараланған
Бірінші жақпен баяндалған психологиялық шығарма кейіпкерлері Ержан мен Гауһардың монологтары арқылы тіршілік қозғалысындағы өмір шындығының қайшылықтары, қақтығыстары шынайы болмысымен өрнектелген
Басты кейіпкер Ержанның өзіне жасалатын ауыр хирургиялық операция алдындағы үрей мен үміт тоғысқан көңіл күйі, бес жарым сағатқа созылған ауыр операциядан кейін денесінің қол-аяғының қозғалыссыз, қимылсыз қалған кездегі күйзелістері өмір шындығымен суреттелген
Қол-аяғы, денесі қимылсыз жылдар бойы жатса да күнкөріс қамымен, Мұхит, Қайрат есімді екі ұлын, әйелі Гауһарды асырау үшін еңбек еткен Ержанның тағдыр талқысымен дарынды, қабілеті ұштасқан ақыл-ой еңбегі арқылы күрескенін оқимыз.
Жазушы Н.Келімбетовтің «Жарлы емеспін, зарлымын» повесть-монологы «Ұлыма хат» арнауымен берілген
Жазушы ұлына жолдаған хат үлгісіндегі шығармасында адамзат тарихындағы адамгершілік-имандылық қасиеттерімен ұрпақтарға ұлағат тағылымын танытқан жақсылық атаулының қадірін түсіндірген
Поэтикалық-жанрлық сипаты жағынан «Кабуснамамен» үндес бұл туындыда қазіргі және болашақтағы қазақ және әлем халықтары ұрпағын тәрбиелейтін ұлағат негіздері жүйеленген
Шығарманың құрылысынан еңбексүйгіштікті табиғи дарынымен, талантымен ұштастырған өнегелі әкені, ананы, ата-тек әулетті ана тілін құрметтеу ұғындырылған
Халыққа адал қызмет етіп, білім-ғылым негіздерін игеру, қазақтың арғы тегіндегі даңқты қолбасшыларды (Аттила, Еділ, Алып Ер Тоңға, Оғыз қаған, Едіге, Абылай, т.б.) өнеге тұту, мемлекеттік лауызымды қызметтерде ұлттық-отаншылдық рухты биік ұстау, фольклор мен әдебиет мұраларын сақтау, қазіргі тәуелсіз Қазақ елін мәңгілік өркендеу биігіне көте­ру – саналуан ұлттық-отаншылдық, азаматтық-перзенттік парыз мәселелерін дидактикалық-философиялық ойлармен өрнектеген.
Жазушының «Күншілдік» атты туындысы – әлем әдебиетіндегі философиялық-дидактикалық шығар­малар дәстүрімен жазылған туынды
Жанрлық сипатында екі адамның сұхбаты (диалогы) үлгісімен жазылған туындыда адамзат ұрпақтарының тарихи-мәдени даму жолдарындағы барлық жамандық атаулыны жасайтын күншілдік қасиетін құрайтын қызғаншақтық, қараулық-іштарлық, менмендік, тағы басқа жағымсыздық зардаптары жүйеленген
Жаратушы Алланың өзіне бұйыртқанын қанағат етпей, маңындағы адамдардың игерген жетістіктерін, артықшылықтарын көре алмайтын тар пейілді, сұрқия, сұм адамдардың рухани жан ділі әлеміне анықтамалар жасаған.
Адамзат ұрпақтарының бастауындағы жұмақта жүрген Адам Ата мен Хауа Ананың Ібілістің күншілдігі зардабына ұшырағаны, ал олардың үлкен ұлы Қабылдың інісі Абылды күншілдікпен өлтіргені мәлім
Күншілдік – жеке адамдар, отбасылар, әулеттер, халық, ұлттар, мемлекеттер арасында үздіксіз жүріп келе жатқан қақтығыстарға, қанды оқиғаларға басты себепкер қасірет.
Кітаптың тараулары да дидактикалық-философиялық туындының идеялық-компози­циялық құрылымындағы көркемдік-эстетикалық бағдарлы ой-өрімдерінің жүйесін айқын танытады: «Азап шеккің келмесе,  күншіл болма», «Досыңның бақытты болғанын кешіре аласың ба?», «Күншіл адам – мұңшыл адам», «Әйелі сұлу жігіттің шынайы досы болмайды», «Дұшпаныңды құрметтесең досыңдай», «Сабыр дейтін мықты бар», «Жарғанат жарықты жақтырмайды», «Есіл жастық, қайран жастық күндерім», «Өтірік, өсек, мақтаншақ…», «Сен өзіңді-өзің алдай аласың ба?», «… Ашкөзділер жаһанды жеп, тояр ма?», «Тәкаппарлық – тексіздіктің белгісі», «Күншіл адам өлсе де, күншілдік өлмейді».
Тарихи-мәдени, философиялық-дидактикалық сарынды күрделі туындының құрылысында қаламгердің қазақ және әлем халықтары фольклоры мен әдебиетін, фольклортану, әдебиеттану, психология, философия, тарих, жаратылыстану, этнография, тағы басқа ғылымдар салаларын жан-жақты терең меңгерген ғұлама екендігі танылады.Психологиялық-философиялық тұтастықпен өрілген туындының тұтас желісіндегі көркемдік түйін-шешімі  қаламгердің қазақ ұлтын сүйген отаншыл перзент тұлғасын даралай танытады
Әсіресе, қазіргі тәуелсіз Қазақстан Республикасының мәңгілік болашағын жасауда ұлттық-отаншылдық мақтаныш сезімінің азаматтық-қайраткерлік ұстанымды нығайтудағы ұлағатын айрықша бағалайды:
«… Бүгінгі жастар қазақтың байырғы әдет-ғұрпын, салт-санасын, ежелгі тарихын мақтаныш ете білуі шарт
Елін, жерін сүю осындай білікті түрде мақтаныш ете білуден басталады
Кезінде ұлан-ғайыр жерімізді сыртқа жаудан қорғап қалған батыр бабаларымыз туралы жырлап, әнге қосып айтып отыруды өзім де ұнатам» (Келімбетов Н
Күншілдік: Хикаят-диалог
– Алматы: «Атамұра», 2010
– 320 б.; 225-бет).
Қазақстанның филология ғылымы салаларында (түркітану, шығыстану, әдебиеттану, фольклортану), көркем прозадағы, аудармадағы көрнекті туындыларымен елеулі үлес қосқан, жоғары оқу орындарында (Абай атындағы ҚазҰПУ, Қ.И.Сәтбаев атындағы ҚазҰТУ, т.б.) ұстаздық қызметтер атқарған, қазақ журналистикасында, мемлекеттік жоғары басқару орындарында маңызды еңбек еткен Немат Келімбетовтің өмір жолы – ұрпаққа өнеге
Оның есімі халқымыздың тарихында филология ғылымдарының докторы, профессор, ҚР Гуманитарлық ғылымдар академиясының академигі, Халықаралық Күлтегін және Франц Кафка атындағы сыйлықтардың лауреаты сынды атақтарымен, анықтамалық бағалаулармен мәңгілікке жазылды
Ал тағдыр талқысымен арпалыса жүріп, талант, дарын құдіретін, қайсарлығын, қажырын құрал етіп жазған әдеби және ғылыми мұралары Жаратушы Алла қолдаған адам құдіретін дәлелдеді
Аллаға мінәжат еткен адамның құдіреті мәңгілік тіршілік қозғалысын жалғастыра береді.
Темірхан ТЕБЕГЕНОВ,
филология ғылымдарының докторы,
профессор, Абай атындағы ҚазҰПУ-дың
қазақ әдебиеті және журналистика
кафедрасының меңгерушісі
