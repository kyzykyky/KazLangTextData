Гүлшархан көше қиылысында жо­лыққан әйелдің жанынан өте шыққан
Таныс секілді
«Әпкем емес пе» деген ойдан қол-аяғы дірілдеп, жүрегі атқақтап кетті
Жол жиегіне барып, артына жайлап қараған
Ол да осы сәтте бұған бұрылды
Екеуі де лезде бір-бірінен бетін бұрып алып кетті
Жүрегі тағы да шым ете түсті
Әпкесі
Осы қалада тұратын баласының үйіне келген ғой, шамасы
Менің де осы жерде тұратынымды біледі, хабарласпағаны қалай… Көзіне лықсып жас келді.
– Көршім келін алғанда төсек-орынның бетіне салып келген мата да осындай болған
Жарымайтын нәрсеге ауыз былғап қайтемін
Сіңлім тұрмысқа шыққанда кигенім мынау деп ел-жұртқа қалай көрсетемін? Оқыған қыздың барған жері осындай болса, оқытып неменеме керек?
Әпкесінің жұлқына орнынан тұрғаны көз алдында.
– Өзің де сондай жерден теңеліп кеттің ғой, көңіл тапшылығы болмаса, мал тапшылығы мін бе екен?
Шешесі үлкен қыздың бетін қай­тармақшы болған.
– Осы сен де сөйлей береді екенсің
Менің заманым мен мұның заманы бір ме? Қазір қолы қимылдағанның аузы қимылдайды
Әкелгендеріне, түрлеріне қарағанда, ағашты ағаштың үстіне айқастырмайтын көк жалқаудың өзі ғой мыналар
Айтпады деме, қызың мыналарға адам болмайды.
Әпкенің сөзі Гүлшарханның бетіне бір уыс қоқыс шашып жібергендей болды
Әпкесі бұрын әдемі болып көрінетін
Қазір тырнадай сұңқиып, көз алдында кейіпсізденіп тұр
Орнынан сілкіне тұрды да, келінін ертіп, тойдың соңына қарамай кетіп қалды
Әке мен шеше басуынан қаймықпады
Аталас туыстар ағайындылардың ырың-жырыңын бөтен жерге білдірмегенсіп, «Алма ағаштың гүліндей-ай, текеметтің түріндей-ай» деп ән бастады
Әпкесінің риза болмай кетіп қалғаны Гүлшарханның көңіл-күйін түсіріп жіберді.
Келген жері жақсы адамдар болып шықты
Бірақ шашып тастайтын малдары, төгіп тастайтын пұлдары жоқ
Әпкесі сол кеткеннен мол кетті
Артынан іздеп келген ешкім де болмады
Гүлшархан өзiн де кiнәлайды
Үнемі іштей туыстарымен болған өзара қарым-қатынасты, айтылған артық-ауыс сөзді таразыға тартып жүргені
Кең жүректілеу, кең пейілділеу болса, басқалау болар ма еді
Кейде тіпті туған әпкесiн жек көре бастау сезімі де байқалып қалады
Бөтен, мүлде бөтен адам секілді
Әлде ара жастарының тым алшақтығынан да бір-біріне суық па… Олай дейін десең бірге туған жақыны емес, бір рудың ұл-қыздары жолыққанда бір-бірінің үстіне түсіп кете жаздап шұрқырасады ғой
Бір жатырдан жаралса да қаны тартпайтындар болады екен-ау, бұл өмірде
Өзі де жеккөрінішті болған шығар
Әлде әу баста табиғат түзу жаратпады ма екен
Ойналмалы сынықтай өмір-ай
«Үлкен – бор, кіші – тас» дегені қайда
Өзiнiң өсiп келе жатқан екi кiшкентай қызына қарады
Кішісі үлкенін әлденеге нығарлап, ұрысып, айтқанын істетіп жатады
Үлкені момын
Әлде сіңлісінің әлі кішкентай екенін ұғып, сөзіне жығыла салайын деген ақылдылығы ма… Өйтейін десе үлкенін ұрысса кішісінің, кішісін ұрысса үлкенінің жаны кіріп, қыбы қанып тұратынын байқайды
Ойланып қалды.
Гүлшархан сол бір көше қиылысында­ғы кездесуден кейін ат арылтып, әпкесінің ауы­лына келген
Кіре беріс жердегі алғашқы жолыққан үлкен кісіден жөн сұраған.
– Аманкүлдің кімісің? – дейді жол сілтеп тұрып.
– Сіңлісімін.
– Туған ба?
– Иә.
– Біз білетін Аманкүлдің бірге туған ешкімі жоқ еді ғой, басқа Аманкүл болмаса, күйеуі кім?
– Жұмағұл.
– Иә, Аманкүлдің күйеуі
Бірақ Аманкүл тұлдыр жетіммін деуші еді
Мынау бір қызық болды ғой.
Жол сілтеуші Гүлшархан имансыз бір нәрсе істеп тұрғандай аңтарылды.
Алға жүрген аяғы кері кетіп, шарасыз күйге түсті
Іштей дәметіп келе жатқан жылы қабақ пен мейірім, сағыныштың нәзік әйнегіне сызат түсіп, ішкі дүниесі қоңылтақсып кетті
Әпкесі жаңадан салынған зәулім үйде тұрады екен
Жағдайының жақсы екені байқалады
Мұны ықылассыз қабылдады
Сағынбаған, іздемеген секілді
Керек еместей
Шай үстінде мұның бұйымтайын сұрады.
– Айналдырған екеуміз
Бір-біріміздің қазанымызға ас салып бермей-ақ қояйық, бірақ әке-шешеміздің көзі тірісінде араласып тұрайық
Біздің ырың-жырыңымызды көргенде жүректері ауырады ғой
Өзіміз де бала өсiрiп отырмыз, олар да бізге ұқсап, кейін бір-бірін мойындамаса, бізге жеңіл бола ма?
Гүлшархан осыны даусы дірілдеп, тамағына өксік тығыла, жұлып-жұлып әрең жеткізді
Әпкесі үнсіз ұзақ отырды.
– Мен төрт баламды туыстарым­ның, әке-шешемнің көмегінсіз аяғынан тұрғыздым
Мына іргедегі қалада оқып жүріп, қолың боста бір келіп үй ақтап бердің бе?
Әпкесі өткенді қозғай бастады.
Гүлшархан неге келмесін
Бір емес, бірнеше мәрте келген
Әпкесі ұмытқан қалып танытып тұр
Соңғы мәрте осы үйге дос қызын да қонаққа әкелген
Қой со­йылып, ет асылып жатыр екен
Гүлшархан айра-жайра берекенің үстінен түскеніне қуанған
Мұны көрген әпкесінің танауы қусырылып кетті
Шара толы етті төсек астына итере салып, қайнап жатқан қазанның отын қағыстырып, өлімсіретті де:
– Біз қонаққа жиналып жатыр едік, өздерің шай ішіп отыра беріңдер, – деп жездесін ертіп кетіп қалды
Гүлшархан дос қызының алдында абдырап қалды
Қазандағы піскен еттен жерін де, жемесін де білмей, сілейіп отырғанда, дос қызы:
– Өмір деген Тицианның салған суреттеріндей ғой, – деп әңгіме бастады.
– Ол кім?
Гүлшархан сүлесапа ойдан арылғысы келіп, әңгімеге араласты.
– Өзім де толық білмеймін
Естігенім ғой
Сондай бір керемет суретші болыпты Венеция жерінде
Оның суреттерін жақыннан қарасаң, бояулардың қойырт­пағы секілді айбақ-сайбақ бірнәрсе болып көрініп, жұрт бұрылып кетеді екен де, алыстан тұрып бақыласа, қара түнек сейіліп, қойыртпақ жоқ болып, әсем бейне тіріліп, саған жақындағандай болады екен.
– Өнерден хабарым шамалы, содан болар, суреттің құпиясын түсіне алмаймын
– Гүлшархан шынын айтты
– Анау сендер тамсанатын «Давид» дегеннің түгін де түсінбеймін
Буылтық-буылтық дене, қараудан ұяласың.
– Ой, ол адам қандай болу керек деген ойдың жауабы ғой.
Дос қызы әңгімеге қызына кірісті.
– Сонда адам қандай болуы керек?
Гүлшархан жанарымен үй ішін шолып өтті
Оты сөніп бара жатқан ошаққа, қайнауы басылған қазанға қарады.
– Ұсақ-түйек күйбең тірлікке мән бермей, алыстағы биік мақсатқа көз тігу керек
Азаматтық ой ойлау керек, – деді дос қызы мұның алаң көңілін жұбатып
Гүлшархан сонда досының сезімталдығына, аңғарымпаздығына риза болған.
Әпке мен жездесі қонақтан кеш келді
Гүлшархан бірге туғанының қылығына ыза да бола алмай, өкпелей де алмай ұйқысы қашып, беймаза бір күй кешіп жатқан.
– Е, мыналар ұйықтапты ғой
Салақ­татып біреуді ертпесе жүре алмайды бұл
Мен үшін оқып жүргендей, ертең ақша сұрайды жолына
«Өзімізде жоқ, көршіден алдық» деп бір мың теңгені қолына ұстатайық
Сен «берсеңші» деп қопаңдамай, тыныш отыр, – деп әпкесі күйеуін өтірікке алдын ала дайындап жатыр
Бұл дос қызы естіп қоймаса екен деп қыбыжықтап, ай сәулесінің жарығымен бетіне үңілген, алаңсыз ұйықтап жатыр
Әпкесі екеуінің арасындағы суық қарым-қатынасты байқатқысы келмеген
Сұңғыла қыз ғой, бүгінгі әңгімесінің төркінінен көп нәрсені аңғартты емес пе
Гүлшархан таң бозара дос қызын оятып, ұйықтап жатқан әпке-жездесіне сездірмей кетіп қалған.
Сол жағдай ұзақ уақыт еңсесін басып, көңілін жабырқатқан
Күнде ойламаса да анда-санда есіне түсіп, жүрегін шымшып кетеді
«Сен келіп пе едің» деген де ой түкпірінде тағы да бас көтерген
Оны сабырға жеңдіріп:
– Мен қолым боста әке-шешеме қарай жүгіретінмін
Кеуде ішіндегі аузы буылған қалталарды сол күйде қалдырайық
Қозғамайық
Енді ынтымақты ойлайық та
Бүлінген ешнәрсе жоқ қой.
Гүлшархан айтар сөзінің қалмағанын аңғартып, қысқа қайырды.
– Ынтымақ неге керек емес
Оны мен де аңсаймын
Бірақ сен айтты екен деп ол жүрегімізге орнай қалмайды ғой
Менің екі келінім бар
Айдосым кеден басшысы болды
Осы уақытқа дейін алыс-берісіміз болмады
Сен солардың көңілін аулайтындай қомақты шашу әкел
Сіңлім әкелді деп елге ұялмай көрсетейін
Менің де келіндерімнің алдында жүзім ашық болсын
Жарымаған жерден шыққан жоқпыз ғой.
Әпкесі көшелі ойдың басын қайырған­дай бұған сынай қарады
Гүлшархан сүт орнына қан сауғандай болып ыңғай­сызданды.
Әпкесі ертесіне мұны сый-сияпатпен қайтарды.
– Мынау түріктің көйлегі, қымбат
Қытайдікі деп қалма
Мынаны Америкадан әкелген
Құнды сувенир, – деп қолына тасбақаны ұстатты
Гүлшархан, шынында, оның құнын білмейді
Керегі де жоқ
Әпкесі құсап тамсана алмайды
Гүлшархан үшін ең кәделі сый – ынтымақ пен мейірім еді
Бұл жолы тағы да шелегі бос қайтты.
Жаның жаншылып, еңсең езілген кезде «адам деген кім?» деген сұраққа жауап таппай малтығып қала береді екен
Адамдар, оның ішінде бірге туған бауырлар арасында қалай өмір сүру керектігін кімнен, қалай үйренеріңді білмей далбасалайсың
Ақырында жаныңды қинауды қойып, әркімді өзінің бітім-болмысымен қабыл­дауды түсінген кезіңде… Иә, түсінген кезіңде кешігіп қалуың мүмкін ғой.
Гүлшархан осындай ойға малтығып отырған
Жолшыбай қол көтеріп, автобусқа отырған қарт ана мұның жанындағы бос орынға жайғасты
Өзі көңілді
Бұған ішіне сыймай бара жатқан әңгімесін айтқысы келіп қопаңдайды
Гүлшархан ықылас қоя бұрылды.
– Ой, қызым, бұл өмірде жақсы адамдар көп қой, – деді мұның ішкі сауалын дөп басып жауап бергендей.
– Мүмкін, – деп Гүлшархан көңілді адамның көңілі үшін жымиып.
– Жақсы адамдар көп
Шалымыз екеуміз шаңырақ көтергенімізге ширек ғасыр болса да бір перзентке зар болып, көңілсіздеу жүрген кезіміз еді
Ауылымызға жолдамамен жас отбасы көшіп келді
Күйеуі – әскери адам
Есімі – Болат
Ауыл сыртындағы әскери бөлімде қызмет істейді
Апыл-тапыл басып жүрген Қанат деген кішкентайлары бар
Келіншегі де үріп ауызға салғандай, көктемнің қызғалдағындай үлбіреп тұр
Аты да – Қызғалдақ
Ата-апа деп алдыңнан қия өтпейді
Қызғалдақтың екінші сәбиіне аяғы ауыр екен
Бізге жақсы болды
Күні бойы жаңағы кішкентайды бауырымызға басып, қыдыртып, тамақтандырып бір күнде «ата-әже» атандық та қалдық
Жүзіміз де ашылып, ішкі дүниемізде бір көңілділік пайда болды
Ел қатарына қосылдық-ау деген мінез таптық
Жаңағы кішкентай Қанаттың шын ата-анасы олар емес, біз секілдіміз
Кішкентай нәресте де тез арада бізге бауыр басып қалды
Өз үйін ұмытып, екеуміздің ортамызда жататын болды
Бастапқы кезде кешке қарай артынан іздеп келіп тұрушы еді, кейіннен қонып қалса да үндемейтін болды
Шамасы, біздің көңілімізге қа­райтын секілді
Осында келгеннен кейін олардың шаңырағына тағы бір нәресте дүниеге келіп, өз қызықтары өзінде
Сөйтіп, қағанағымыз қарқ, сағанамыз сарқ болып жүргенде көршіміздің әскери шені өсіп, басқа бір жаққа көшетін болды
Енді бізде маза қалмады
Балаға әбден бауыр басып қалыппыз
Ақыры, оларға бір күні машина келіп, жүктерін тией бастады
Бізде сыртқа шығуға шама жоқ
Шалым бүк түсіп, үйдің бір бұрышында жатып қалды
Мен байғұс біресе есіктің алдына, біресе шалдың жанына барып, үйдің ішінде теңселіп жүріп алдым
Екі жыл іш-шай деспеген көршілеріме сәтсапар тілеп, өзіміз бауыр басып қалған Қанаттың бетінен мейірлене сүйгім келеді
Бірақ шыға алмаймын
Бұрынғы күңгірт өміріміз қара түнекке айналып бара жатқандай
Бір кезде «ата-әжені қалдырмаймыз» деп шырылдап, біздің үйге қарай жүгірген бүлдіршіннің жан даусын естігенде мен де сүріне-қабына үйден атып шықтым
Бала мені, мен баланы құшақтап айырылмаймыз
Болат пен Қызғалдақтың да де көздері бұлаудай болып ісіп кеткен
Жұрттың бәрі абдырап тұр
Бастарын шайқайды
Бізге аяушылық сезіммен қарайды
«Жүректері қалай шыдар екен» деп сыбырлайды
Егер сол сәтте бұл жағдайды білмейтін біреу келе қалса, баласы мен келіні ата-енесіне немерелерін бермей, кемпір-шалды жұртқа тастап бара жатқандай әсерде болар еді.
– Апа, бізбен бірге жүріңіздер
Қаласаңыздар бізге әке-шеше болып, бірге тұрайық
Егер туған жерді, ауылды қимасаңыздар, мауықтарыңыз басылған соң өзім әкеп тастаймын, – деді Болат
Мен үйге кіріп әңгімені шалға айтып едім, ол міз бақпады
Содан шалды ауылдастарға аманаттап, өзім көшке ілесіп кете бердім.
Қарт ананың әңгіме айтқан сайын жүзі жайдарыланып, әжімдері ашылып, нұрланып кетеді екен.
– Е, сол жақтан келе жатыр екенсіз ғой, – деді Гүлшархан жолаушы әйелдің әңгімесін қызыға тыңдағанын аңғармай.
– Аяқ жағын тыңдасаңшы
Мен саған баяғыда болған әңгімені айтып жатырмын ғой.
Жолаушы кемпір Гүлшарханға өзімсіне сөйледі.
– Содан бардық, сонау Қарағанды жаққа
Бір апта өтті, бала менен айырылмайды, екі апта өтті, бала маған жабысып алған
Ара-арасында «Атам қашан келеді?» деп сұрап қояды
Енді ауылда қалған шалды ойлап мен тыпырши бастадым
Баладан да айырылғым келмейді
Енді мен қайтар кезде тағы да үйде азан-қазан, у-шу болды
Бала менің кететінімді білген соң, етегімнен ұстап, бір елі айырылмайды
Мен қайтатын күні баланың қызуы көтеріліп, талықсып, ауырып қалды
«Әжем кетсе, өліп қалам» деген сөзді тауып алыпты
Енді мен қайта алмай пұшайман болдым
Содан бір күні кеште баланың әкесі сөз бастады.
– Апа, осы баланы мектепке барғанша бағып беріңіздер
Құдай шығар бір-бірле­ріңізге мейірімдеріңізді түсіріп тұрған
Қайда жүрсе де аман болсын
Біз ара-тұра еңбек демалысына шыққан кезде барып тұрармыз
Менің де, мына келіндеріңіздің де әке-шешеміз жоқ, мейірімге зар болып өскен жандармыз
Енді сіздер бізге ата-ана болыңыздар, – деген сәтте мен абдырап, не істерімді білмей қалдым
Екі көзден жас кетті сорғалап
Кезінде туыстан бала сұрап, көңіліміз қалған басымыз өмірде бұлай болады деп үш ұйықтасам да түсіме кірмеген ғой.
«Пендем шынайы сұрасыншы, беремін» деген Құдайға мың тәубе! Жолаушы әйелдің көңілі босап, көз жиегі қызарып кетті.
Гүлшархан мына әңгімеге шын таңыр­қады
Өмір ақша мен тауарға айналған мына алмағайып шақта осындай мейірімі бар адамдардың кездесуі, шынында, ғажап.
– Енді мектепке қашан барады?
Гүлшархан жолаушы әйелден әңгіменің аяғын сұрады.
– Түсінікті болсын деп әңгімені басынан бастап едім, созылып кетті-ау
Қанат сол қалғаннан біздің қолда
Араға жылдар салып Болат пен Қызғалдақ та жанымыз­ға қайтып көшіп келді
Әскер адамдары зейнеткерлікке ерте шығады екен ғой
Олар да қазір жігіт ағасы атанған
Шалымды осыдан біраз жыл бұрын сол екеуі өз әкелерін­дей арулап, шығарып салды
Сол Қанатым өз қолымызда мектеп бітіріп, жоғары оқу орнына түсіп, оны бітіріп, қызметке орналасты
Үйленіп, үйлі-баранды болды
Келін босанып, соны қалжалап, немеремді қырқынан шығарып, ауылға қайтып келе жатқан бетім
Жол қысқарсын әрі өмірде жақсы адамдардың көп екенін біле жүрсін деп айтып отырмын, – деп бейтаныс әже риза кейіпте бетіне қарап жымиды.
Иә, жақсы адамдар көп
Өзі қайсы­сының қатарына жатады
Әпкесі ше?..
Ділдәр МАМЫРБАЕВА
