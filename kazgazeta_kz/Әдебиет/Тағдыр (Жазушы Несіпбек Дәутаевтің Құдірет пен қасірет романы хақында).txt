Еркек өлім аузында, үш әйел оның тілеуін тілеп отыр…
Ал түсініп көр, олардың басын біріктіріп, бір еркектің тілеуін тілетіп отырған не құдірет? Сырт көз бірден пенделік ойға беріліп, еркекті кінәлай жөнелері сөзсіз
Мораль қайда, бұл не жөнсіздік деп
Мынау бір өзі дүниені шайқап өткен шайқы ғой деп…
Жазушы Несіпбек Дәутаев «Құдірет пен қасірет» романында басқа адамға осылай тосын көрінер жайды түсіндіріп қана қоймай, қоғамның астан-кестен аласапыранымен қоса алып, әр образдың тағдыр-талайын жеріне жеткізе суреттеп, оқырманын иландырып, мына пәни тірлікке сын көзбен қарап, ой түюге жетелейді.
Автордың бұған дейінгі әңгіме, повестерімен де таныспыз
Жазу мәнерінің өзгешелігі, шымыр сюжет, тартыс үстінде ашылатын мінез күрделілігі, қоғамның қайшылықты бейнелері, астарлы ойлар мен түрлі меңзеулер қызықтырады дегенмен, бұл арада біздің айтқымыз келгені – жазушы туындыларындағы оқиғаның тосындығы мен көркем шешімінің әр кез өзгеше түйінделіп отырылуы.
Мәселен, оқырманға белгілі жазушының «Көк көйлекті келіншек», «Айғыркісі», «Ақ күшік» туындылары осылай жазылып, сюжеті осылай өрбітіліп, аяқталуы қалыпты арнада болса, бәсін бірден төмендетер еді
Жазушының көп шығармасында оқиғаның түйінделуі өзгеше болып келеді
Автордың бір әңгімесінде алдынан қашқан қызыл құйрықты сұлу түлкінің жақын маңдағы ініне кіріп кеткенде, аңшының дүниеге қызығып, көзі қарауытып, ешқандай қауіпті ойламай, үстіндегі қалың киімімен інге лап қойып, одан кептеліп қалып, кейін қарай шыға алмай ажал құшуы – сюжеттің осылай түйінделуі, сөз жоқ, шығарманың құнын еселеп арттырған
Жалпы автор шығармаларының жалаң ойды қазық етпей, астарлы көп қабатты ойға құрылуы – өзіндік сипаты.
…Еркек өлім аузында, үш әйел жарат­қаннан оның тілеуін тілеп отыр
Кейін үш әйелге Тақабек шал ертіп келген тергеуші қосылады
Біраздан соң өлім аузында жатқан Досмағанбеттің бала күнгі досы, кейін өмір бойғы жауына айналған Әбжал келеді
Бұл образдардың әрқайсысының тереңде жатқан өткені бар және сол өткен тари­хының бір ұшы шыжымдалып келіп Досмағанбетпен байланысып жатады.
Бірі оған қазақ қоғамының ең қиын кезеңі – голощекиндік асыра сілтеу, соғыс, соғыстан кейінгі жылдарда өміріне сүйеу болса, енді бірі өмір бойы жұлдызы қарсы болып, өшпенділіктің отына өртеніп өтеді
Апыр-ай, Досмағанбеттің осыншалықты қуғын көріп қудалануының сыры неде екен деп ойлайсың
Соғыс бітіп, заман бір арнаға түсті-ау дегенде де, тағы да мінеки, қайта тергеуге ілігіп отыр…
Не себеп? Былайғы мамыражай тірлікте адам бір-біріне бауыр, тілекші көрінгенмен, қоғамды астан-кестен етіп, саясаттың аласапыран құйыны соғып өтсе, адамдардың өзі іштей жіктеліп, туған еліне, халқына, ­ауылына ауыр зардабы тиетін пенделері де іріктеліп шыға келеді екен
Олар белсенді қимылдайды
Қолына тиген билікті асыра пайдаланады
Обал-сауапты ұмытып, елді қан қақсатады.
Н.Дәутаевтің романы сол уақыттың психологиясын, халық басына түскен қасіретті ашуға бағыт­талған
Әсіресе 30-жылдардың басындағы кеңестік биліктің жүргізген саясаты мен оның елге алып келген ылаңы, одан кейінгі ашық жүргізілген сталиндік репрессия мен соғыс және одан кейінгі уақыттың еңсені көтертпеген қиындығы қазақ қоғамының бір пұшпағы – Ақбұлың ауылының адамдарының тағдыр талайы мен қансоқта болса да, зұлымдыққа қасарыса қарсы тұрған қайсарлығы суреттеледі.
Жазушының романы – тәуелсіздік кезеңнің жемісі
Сондықтан мұндағы авторлық мақсат та айқын
Кеңестік кезеңдегі тұншыққан шындықты, қайғы-қасіретті кульминациясына жеткізе жайып салады
Туындының жаңалығы – қазақ НКВД жендеттері мен оның құйыршықтарының бір­шама терең суреттелуі
Милиция бастығы Қожанияз, жансыз Әбжал, кейінгі тергеуші жігіт пен оның ­ойымен өрілетін бастығы бірін-бірі толықтырған үйірлі қаскөйлердің образына айналған
Олардың өзара қарым-қатынасында қызметтік, пенделік, тағдырлық шындықтары ашыла түссе, шығарманың бас кейіпкері Досмағанбетпен байланыста замана ызғары мен олардың аяусыздығы, қаскөйлігі көрінеді
Милиция бастығы Қожанияз Әбжалды Досмағанбетке қатысты ұстап, қысым жасап, оны НКВД-ның жансызы етеді
Кез келген сәтте оны қорлаумен, қорқытумен болады
Ақырында Қожанияздың ажалы Әбжалдан келеді.
«- Жо… жоқ
Сен туғаннан жан­сызсың
Опасыздық сенімен бірге жаралған
Туа бітетін жезөкшелік сияқты, опасыздық сатпай, сатылмай тұра алмайды
Сөйтіп сен досыңды саттың, маған сатылдың
Әгент етпегенде, не істеймін
Болдың, болып жүрсің, бола бересің енді
Тағы біреуге опасыздық жасағың келген екен, обалы саған, мә, қағаз, қане жаз», — деп Әбжалды қуырып, тағы бір жалалы іске бастайтын Қожанияздың басына күн туғанда, ол одан асып түседі
Автор оны былай мінездейді.
«Қожанияздың көзінен пора-пора жас шықты
…Әбжалдың айызы әбден қанды
Ол қазір кісі өлімі болатыны жайлы қаперіне де алған жоқ, мына күндіз өңінен, түнде түсінен кетпейтін құбыжықтан енді біржолата құтылатынын біліп, шексіз масайраған.
– Әбеке-ай… – бірте-бірте қуаты кетіп бара жатқан пәлекеттің даусынан ғажап ләззат тауып, тіпті еш уақытта күтпеген, ойламаған жеңісіне басы айналды
Сөйтіп отырып, ол өзінің адамды аяушылық сезімінен ада-күде болғанына таңғалды
Қазір әне, япыр-ай, адам өліп барады ғой дейтін кісіге тән әттеген-ай мен өкініш-наладан жұрдай»
Осындай қараниет, қорқау адам­дардың күні туып, билік тізгіні солардың қолына тигенде, қарапайым халықтың, оның ішінен бас көтерер адал азаматтардың күні не болмақ.
Ана сүтімен, әке тағылымымен сүйекке дарыған адамдық қасиет қашан да биік екен
Таза, қуатты жүрекке егілген адамдық дәні дүниені өрт шалса да, адамдық жүрекке тән қасиетінен, бағытынан танбайды екен
Досмағанбеттің басына үйірілетін қара бұлт та осымен байланысты
Жүрек тазалығын сақтау, соның әмірімен, қалауымен қарекет жасау – ол өз басының қамымен ғана емес, ең алдымен, ортамен, өзге пенделермен қарым-қатынаста танылады екен
Ол – жауыздықпен, арамдықпен бетпе-бет келгенде, шегініп, тайсақтамау
Күш тең, тең болмасын әділдік үшін күресу, сол жолда азап шексе де, соққы алса да, ұстанған бағытын жоғалтпау
Құлап жатып, қайта тіктелу – Досмағанбеттің соғысқа дейінгі бүкіл өмірінің мағынасы болып көрінген
Адамдықтың екінші мәні өзгеге қайырым, жақсылық жасаумен бай­қалады екен
Романдағы ең жарқын, әсерлі беттердің бірі – Досмағанбеттің өзі қиналып, күйзеліп жүрсе де, өзгенің қайғысын бөлісуге, қолынан келген көмегін жасауға ұмтылуын суреттейтін эпизодтар
Станция басындағы соғыс уақытындағы қараусыз қалған аш-жалаңаш балаларды арбасына салып, өз үйіне әкелуі, тағы бір барғанында тағы екі-үш баладан Қызбалтайдың, Ақтамақтың үйлеріне апаруы, оларға жылы сөйлеп, басынан сипап, бауы­рына тартуы, олар үшін станцияға әр барған сайын бойындағы соғыс салған ауыр жарақатына қарамастан жүкші болып жұмыс істеуі, тапқанын балаларға бөліп беруі – ұлы өртке қанатымен су сепкен қарлығаш әрекетіндей бол­ғанмен, нағыз адамдықтың көрінісі еді.
Шығармадағы қандай да бір сю­жеттік дамудың болмасын дәлелі, қисыны болуы тиіс
Жазушы шеберлі­гінің көрінетін бір тұсы да осы
­Досма­ған­беттің үш әйелдің ортасында болуы сол уақыттың «мораліне» мүлде қайшы болса да, романда әлеуметтік-психо­ло­гиялық жағынан сенімді берілген
Адам – тылсым жұмбақ иесі
Оның жан дүниесінің құбылысы мен қарекеті бір ізге, таптаурын сүрлеуге көнбейді.
Адам жанының жұмбақтығы мен ке­­ре­ғарлығын қазақ прозасында тұң­ғыш терең суреттеуші Мағжан Жұмабаев болды
Оның «Шолпан­ның күнәсі» әңгімесі – терең психоло­гия­лық, ішкі иірімі мол шығарма
Туындыдағы Шолпан қарекетін кей тұста моральдік тұрғыдан айыптағың келгенмен, физиологиялық жағынан жоққа шығара алмайсың
Жаратылыс заңы, жаратылыс күші кейде моральдік қағидаңнан биік, тым жоғары тұрады.
Міне, осылайша тебіреніп толғанған Қызбалтайдың Досмаған­бет­­ті жақсы көруін жоққа шығарып көріңіз
Оны жақсы көруге қақы жоқ деп айтып көріңіз
Қоғамның заңына жараты­лыстың күш-қуаты бағына ма екен? Жоғарыда айтып өткеніміздей, автор Досмағанбет пен үш әйелдің ара­сындағы байланысты сенімді өрбіткен
Зылиқа тағдыр қосты әйелі болса, Қызбалтай Досмағанбетті жақсы көрсе, Ақтамақты Досмағанбет іштей ұнатып, қадірлегенмен, оның өмір-тағдырына араласам деп еш ойламаған
Бірақ романда басына Қожанияз-Әбжал тарапынан басына қара бұлт үйіріліп келіп, милиция бастығының аяқ асты өлімімен зұлым әрекеттен аман қалған Ақтамақтың Досмағанбетті бағалауы да, оның жанының соншалықты таза, мейірімді екенін түсінуі де оқиға үстінде көрінеді.
Қайбір сәтті орындалған шығармада ойыңа ұмытылмастай әбден бекіп қалатын, өшірсең де өшпейтін сюжет­тік шиеленіс, кульминациялар болады
Романдағы сондай сәттердің бірі – Досмағанбеттің стансаға барып, ондағы қараусыз жүрген өзге ұлттың аш-жалаңаш балаларын арбасына салып, ауылына алып келіп, пана болуы
Сол балаларды жетілдіру үшін ауыр жарақатына қарамай, әр келген сайын станса басында ақ тер-көк тер болып жұмыс істеуі
Ыңғайымен табылған сюжеттік байланыс Досмағанбеттің соғыс уа­қытындағы адамдық қасиетін, таза жүрегін жарқыратып ашып көр­сетуге көркемдік қызмет жасаса, оның Қызбалтаймен де, Ақтамақпен де арадағы байланысын сенімді арнаға айналдырған
Дүниенің астаң-кестеңі шығып жатса да, жүрекке бала күнінен егілген Адамдық қасиетін сақтайтын, сол жолмен әрекет ететін ерік-жігері мықты адамдар болады
Олардың өмір жолы, тағдыр талайы да жеңіл болмайды
Сонда да олар Адамдықты бірінші орынға қояды
Адамдыққа дақ түсірмеуге тырысады
Адамдықтың атымен әрекет жасап, бейопа өмір-тіршілікке баға береді
Романдағы Досмағанбет образының тағылымы да осында.
Автор Досмағанбет пен Қызбалтай, Ақтамақ желілерінде әйел мен еркек­тің жақындасуын, әсіресе әйел­дік күш-қуаты бойын өртеп, жандырып тұрған Қызбалтайдың күллі әлемді ұмытып ләззат құшағына енуін дамыта суреттейді
Бұл ретте жазушы Н.Дәутаевтің қаламы ұшқыр
Еркек пен әйелдің жақындасуының физиологиялық, психологиялық иірімдерін шебер, асқақтата жазады
Жазушы мұнымен шектеліп қалмай, ретіне орай өмірлік, философиялық толғаммен бекітіп отырады
Дос­маған­бет пен Әбжал, Әбжал мен Қожанияз арасындағы сюжеттік байланыстар адамдар арасындағы қарым-қатыстың күрделілігін танытады
Олардың арасындағы бітіспес тартыстың күшейе түсуінде қоғамның, саясаттың ықпалы бар
Қожанияздың Қожанияз, Әбжалдың Әбжал болуы – заманның жемісі
Заман олардың асқынуына жағдай жасады
Автор солардың тірлігі, жауыздық қарекеті арқылы қоғамның шындығын өткір бейнелейді.Шығарманың композициясы шымыр
Романның басындағы «Иосиф Сталиннің демі түгесілуге үш күн қалған…», одан кейінгі ­«Иосиф Сталиннің соңғы демі бітуге екі күн қалған…», «Иосиф Сталиннің өлуіне бір күн қалған…» деп келетін маңдайға соққандай аңдатулар уақыт пен мекенді жинақтап, шығарманың динамикасын күшейткен
Бүгінгі ұрпақ Сталиннің атын естігенмен, оның бүкіл қарекетін, қазақ халқының басына әкелген алапат қайғы-қайғы қасіретін түгел білмейді
Сондықтан бұл жұмбақтың шешімін тарқатуға ұмтылыс оқырманды романға еліктіре түсетін тәсіл болып шыққан.
Кейіпкерлердің өткенді еске алуы мен үш күндегі қарекеті біте қайнасқан шығарма домбыраның қатты тартылған қос шегіндей ширыққан тартысқа құрылған
Қай пернесін басып қалсаң да, бірін-бірі толықтырып аңыраған өмір үні естіледі
Диалогтері қысқа да өткір, кей тұстарда ауыл адамдарының сөзіне сәйкес қатқыл, сәл дөркелеу, тік келеді
Кей тұста кейіпкерінің өзін-өзі жеңе алмаған айтысын да автор ұзаққа созбай қысқа қайырады
Келімі келіскен әдеби ­туындыда көркем тіл мен терең ойды, суреткерлік дүниетанымды жіліктеп бөліп алып, жеке қараудың қажеттілігі жоқ деп білеміз
Өйткені ой еркіндігі, қиял алғырлығы, дүниетаным тереңдігі қаншалықты дәрежеде болса, соның берілу формасы тіл де, тілдің көркемдігі мен байлығы да, онда кездесетін тың оралымдар мен сурет-бейнелер де – бір-бірімен ажырағысыз тығыз байланыста.
Осы ретте жай қалыптан бөлек, елең еткізетін бейне-сөйлем құрылым­дары мен сөз орамдары Н.Дәутаев романында біршама кезігеді
«Дүниенің демі салқын»
«Жылдар бойы ішіне шемен болып қатқан шерменде шер зеңбірек атты»
« – Әй, Әбжал, амансың ба? – деді даусы қаңсып»
«Сол сол-ақ екен, мұны елдің үрейлене, жиіркене қараған көзқарасы өкшеледі»
«Енді қыздың өзімен сөйлесуді ойлап еді, бұлаңдаған жас сұлу өзінен жиырма бес жас үлкен, өңі тасбақаның терісі реңдес Қожанияздың атын естігенде, бас салып бетін тырнап жіберердей көрініп, тыйылып қалды»
«Шал аспанға қарап әңірейді», тағы басқалар
Сондай-ақ роман тілінде диалекті сөздер де біршама кездеседі
Шығарма тіліндегі ырғақ, дыбыс үйлесімділігі мен әуезділігі де назар аудартады
«Қорлау, қорлау тудырған ашу-ыза, ашу-ызадан атып шыққан дүлей долылық, долылықтан өре түрегелген өшпенділік ақыл-есін, сабыр-таға­тын айналып өтіп, ешкімнің ойына келе қоймайтын оқыс бір әрекетке жетеледі».
«Келіншек ботадай боздап қоя берген
Ағыл да, тегіл ал, жыла
Қуанып отырғаны, өкініп отырғаны, долданып отырғаны белгісіз, бір еңіреу
Қалай тез жыласа, солай тез тыйылды»
Романның тіліндегі осындай ішкі ырғақ пен әуезділік кейіпкердің жан толқынысымен астасып жатады
Автор сөздің сыртқы сұлулығын қуаламайды, кейіпкер жан дүниесінің динамикасы сөйлес құрылымын, интонациясын белгілейді.
« – Әй, қаншық! Сталин көсем өлді» деп қамшысына жармасатын Әбжалдың қамшысын қолынан тартып алып, басынан бір-ақ тартып, өрімі мен сабын қосып ұстап, тізеге салып қақ бөліп, лақтырып жіберетін Қызбалтайдың долы, адуынды көңіл күйі жоғарыда келтірген үзіндідегі бүкіл сөйлемнің құрылымын, интонациясын түзген
Иә, қазақ деген халықтың басынан не өтпеген
Бір кездері еліне қан қасап қырғын әкелген Сталин өлгенде, қара аспанды су алғандай түсінсін, түсінбесін зар еңіреп жылаған
Енді таң атып, күн шықпайтындай көрген
Енді қайтіп күн көреміз деп аңыраған
Бұл саясаттың қыспағы еді
Шүкір, ол заман да өтті
Қазақ халқы орнында
Тәуелсіздігін алған
Жаңа, жарқын өмірді орнатып жатыр
Романда сол бір қысталаң кездегі адал адамның қиын тағдыры сурет­теледі
Ол бастық та, әкімқара да емес
Қарапайым көптің бірі
Бірақ жүрек тазалығын, адалдығын сақтай білген
Әлсіздерге мейірімділік танытқан
Туған жерін, елін өлердей сүйген
Басын бәйгеге тіккен
Сонысымен үлгі
Көңілге жақын
Жазушы Н.Дәутаевтің «Құдірет пен қасірет» романының идеялық тағылымы да біз білгенде осында.
Сәмен ҚҰЛБАРАҚ,
М.Х.Дулати атындағы 
ТарМУ профессоры,
филология ғылымының 
докторы
Тараз
