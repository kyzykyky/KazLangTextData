«Айтпаса, сөздің атасы өледі»
Сөз тағы да тоқпағы келіспей жүрген киіз қазық – тіліміздің төңірегіндегі кей «әттеген-айлар» туралы өрбімек
Техниканың адымдап емес, атпалдап дамыған шағында бергісі Қытай, арғысы Америкадан әкелінген сымды-сымсыз жабдықтарға жатырқамай бой үйреткеніміз бар
Тірлігіміздің кемшін тұсын толықтырып, қиындықсыз қам жасайтын құрылғыларға менің де бөтендігім жоқ.
 Тек өзге тілдің шеңгелінен сытылып шыға бастаған қала қазағын тіліміздің төл дыбыстарына икемдей алмай жүргенде шетелдік құралдардың атаулары жағдайды мүлде қиындатып жібереді
Өзгесін былай қойғанда, бұл күнде балабақша бүлдіршіні тілін танитын ұялы телефонды алыңыз
Үлкенді-кішілі сөйлесу құралының өзінен бөлек қанша жабдықтары бар
«Флэш карта», «Мемори карта», «Блютуз», «Сим карта», «Икпорт», «Скайп», «Мэйл агент», «Юезби» (USB), тағы басқа
Ұялы телефонның таңертеңнен қас қарайғанша тетігін басатын жандарға бұл сөздер жақсы таныс
Ал енді бір мезет осы сөздерді ауылдағы адамдарға немесе егде жандарға айтып көріңізші
Жасыратыны жоқ, «сіріңке» мен «теледидардың» орысша атауын әлі ұмыта алмай жүрген жандарға шетелдің шексіз сөздерін аударып сіңдіру үшін қанша ұзақ уақыт керек? Алайда айтпағымыз бір ғана ұялы телефонның төңірегінде ғана қалмақ емес
Бүгінде адамның орнын алмастырған ақылды машина – компьютердің ішкі-сыртқы құрылғыларын танып-білуді алсақ ше? Оның мыңдаған тетіктерін меңгеру қанша уақыт алмақ?
Сонда осыншама сөздерге қандай әрекет қолданбақпыз? Аударма ғылымында «транскрипция» және «транслитерация» атты егіз ұғым бар
Мұның алғашқысы – шетел сөзін оқылуы бойынша әліпбиге аудару, ал екіншісі – сол тілдегі сөздің жазылуына сәйкес әріптер тізбегін құрастыру
Тіліміздегі жаңа сөздердің басым бөлігі әуелгі шақта осы екі тәсілмен енгізілсе керек
Ал қазір қазақ тілінің ешбір заңдылығына бағынбайтын, нақты түсіндірмесі жоқ келімсек сөздердің кейіптері келіспей тұрған жайы бар
Күнделікті тірлікте «агентке кіру», «сотовыйға маяк тастау», т.б
болып қолданыла беретін сөздердің ресми құжаттарда не басқа да ісқағаздарда берілуі қалай болмақ? Меніңше, ғылым мен өнеркәсіптің әр саласына әкелініп жатқан жаңа құрылғылардың әп дегенде азан шақырып, атын қоятын аудармашы мамандар аса қажет секілді
Жергілікті мекемелерде қызмет атқаратын адамдар кейін өз ұсыныстарын мемлекеттік комиссия төрелігіне ұсынса екен
Сонда осылай қабылданған ортақ шешім тіл мәселесі төңірегіндегі оң қадам болары сөзсіз.
Лаура БЕРІШЕВА,
мұғалім
Ақтөбе
