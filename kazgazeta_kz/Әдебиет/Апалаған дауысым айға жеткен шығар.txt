Колхозымыз – «Қызыл ту», орталығы – Тоқсанбай ауылы
Таудың беткейіне орналасқан
Көше – біреу-ақ, оның ұзындығы – көзмөлшермен 2 шақырым
Түп-түзу
Басынан домалаған доп аяғына бір-ақ баратын еңіс
60 шамалы үй соның екі бойына ілгерілі-кейінді, үздік-создық салынған
Кейбір үйлердің екіарасы лақтырған тасың жетпестей қашық
Кеңпейіл, бейқам қазақ қонысы.
Қай шаруашылықтың болсын жақсы атағы бір кәсібімен шығады ғой: не бидайы, не тарысы, не мақтасы, не сиыры, не қойы көп дегендей
Біздің колхоздың атағы Кер атымен шығып тұрғалы үш-төрт жыл болған
Жылда күз туа өткізілетін аудандық бәйгеде бірінші орынды, ал облыстық бәйгеде не бірінші, не екінші орынды алып келетін Кер ат – кәдімгі аңыз
Ағаларымыздың, әкелеріміздің сипаттауларына қарағанда, «ол ауданның 15 шақырымына, облыстың 25 шақырымына жіберіліп, құрыс-тырысы еркін жазылмай, қара тері шықпай, «сәпсім» қор болып жүр
Оны, кем дегенде, 35-40 шақырымның бәйгесіне қосу керек, сонда ол көрсетеді бәлемдерге!»
Бірде Тұмар деген ұста шалдың: «Біздің Кер аттың қолтығында қанаты бар, әбден қызғанда алдыңғы екі аяғы жерге тиер-тимес болып жүйткіп кетеді!» дегені ғой! Сенбей күлгендерге: «Мен бала кезімде нағашымның ауылындағы бәйгеде сондай сәйгүлікті көргенмін! Ол біздің осы Кер атқа ұқсас еді
Сенбесеңдер, Кер атқа мініп, шауып көріңдер!» – деп ежірейді
«Иә деген, Райымхан жолатар Кер атқа! Тіпті тізгінен де ұстатпайды!» – десті жігіттер.
Райымхан Қалиев – колхоздың жылқы фермасының меңгерушісі әрі колхоз бастығының орынбасары
Бәйге Кер ат соның кең қорасында
Қораның есігі құлыптаулы болады, кілті Рахаңда
Ол Кер атқа айына бірер рет қана мініп, бір жаққа барып келеді
Біз – оншақты ұл – аттың жүрісіне таңдана дабыр-дұбыр сөйлесіп, ауылдың аяғына дейін шығарып саламыз
Қайтып оралғанын көре қалсақ, Кер атты сағынғандай мәре-сәре қарсы аламыз
Кер ат басын кекжитіңкіреп, алдыңғы аяқтарын әскердің аттарынша дік-дік басады.
Рахаңның үйі біздің үйдің қарсы бетінде, біраз жоғарырақ
Кейде барып, қораның о жер, бұ жерінен сығаламақ боламын
Кер атты көргім келеді
Бірақ қораның сырты жылмағайланып сылап тасталған, тесік жоқ
Ал көлденең қойылғандай ұзынша терезелері биікте, бойым жетпейді
Екінші сыныпқа көшкен, бойға әлі жарымаған кезім.
Бір күні таңертең Рахаңның Кер атты қорадан жетектеп алып шыққанын көріп, жүгіріп бардым
Атты мама ағашқа байлап, үсті-басын жөкемен сүрткілей бастады.
– Ассалаумағалейкүм! – дедім.
– Ә, балақай, сенсің бе? – деп жымиып, қалың қасын бір секіртіп қойды
Жымиғанын ұнатып қалып:
– Кер ат су ішті ме? – дедім
Рахаң дағдысынша «х-хым» деп бір қайырым күлді де, атты сүрткілегенін тоқтатып, маған қарады
Қызыл шырайлы жүзі жылы.
– Мен Тасбастауды білем, өзіміздің торы жорғаны әнеугүні соған апарып суардым, – дедім
«Кер атты да суарып келе аламын» демегім ішімде қалды, ашып айтуға батпадым.
– Солай ма? – Рахаң жымия түсіп, біздің үй жаққа қарады
Шешемнің кеше ғана: «Райымханмен құда болатын шығармыз, әскерден келген ұлы біздің кенже қызды жағалап жүр» дегені есіме түсе қалды
Менің Кер атты сырттай қызыға мақтағаныма шешемнің «бәрекелдісі» сол болған
Енді Рахаңның біздің үй жаққа қарағанын да сонымен сабақтастырып:
– Аға, Кер атты да суарып келейінші! – дедім
Рахаң тағы «х-хым» деп алды да:
– Сен әлі кішкентайсың ғой? – деді.
– Мен алдыңғы күні Сәлім ағаның атын ұстап әкеліп бердім! – деп ептеп шоқтықтандым.
– Оның аты тістеуік еді ғой, тістеп алады деп қорықпадың ба?
– Қорыққан жоқпын
Құсыман ағаның торы байталымен зымыратып жетіп бардым да, қылмойнына құрықты тастап кеп жібердім!
– Солай ма? Онда жігіт боп қалған екенсің!
– Кер атты суарып келейін бе?
Рахаң маған жымия қарап тұрды-тұрды да:
– Менің айтқанымды ұқсаң, тілімді алсаң, онда суарып келуіңе болар еді, – деді.
– Айтқаныңызды ұғам, тіліңізді алам! – деп лыпылдадым
Айнып қалмаса екен деп іштей жалынғаным ғой.
– Олай болса, кел, мін, бірақ аяңдатып барып, аяңдатып қайтасың
Егер желдіртсең, ары қарай ие бола алмайсың, басы қатты, сені жерге топ еткізеді де, кете барады
Одан кейін, ұмытпа, қолтығына аяғыңды тығушы болма, қытығы бар, өйтсең – оқыс шапшиды да, сені үстінен лақтыра салады, – деді.
– Ұқтым, ұқтым, өйтпеймін! – деп тағы лыпылдадым
Кер атқа бір міну арманым болса, қалай лыпылдамайын!
Рахаң мені атқа жайдақ мінгізіп, тізгінді тарта ұстауды, тек аяңдатып отыруды тағы ескертті
Ауылдың күншығысындағы қыраттың арғы еңісіндегі Тасбастауға бет алдық
Жан-жағыма масаттана қараймын, бірақ әншейінде ұялас күшіктерше ұмар-жұмар жүгіріп шыға келетін ұл жолдастарымның біреуі де көрінбейді
«Бәрі қызғанып, есік-терезелерінен сығалап қарап тұрған шығар» деп ойладым.
Аяқтарын дік-дік басқан Кер аттың үстінде өзімше тіп-тік болып мен отырмын
Тасбастауға атпен емес, ұшақпен жеткендей желпініс күйдемін
«Құда болатындықтан берді ғой, әйтпесе бермес еді» деп өзімше ой түйдім, шешемнің сөзін малданып
«Қолтығына аяғыңды тықпа» дегеніне қарағанда, ұста шалдың «қолтығында қанаты бар» дегені рас болды ғой деп те ойладым.
Кер аттың су ішкені қызық екен
Екі-үш рет ұрттайды да, басын көтеріп, аузын шайған кісіше еріндерін жыбырлатып тұрады.
Шөлі қанған соң басын бірер шұлғыды да, шегінді
Маған бір «арам» ой келе қалды: «Мына жер – кең дала
Ауыл көрінбейді
Кер аттың ауыздығын салып, біраз шапсам қайтеді? Ұста айтқан қанатын да көрермін, а?»
Аттың жалынан сипалап, мойнынан қаққылап, ауыздығын салдым да, басын күн шығар жақтағы кеңістікке бұрып, тізгінді қос қолдап тарта ұстап, тақымымды қысып кеп қалдым
Ат желе жөнелді
Тақымымды тағы қысып-қысып қалып едім, ат шаба жөнелді
Арманым орындала бастаған соң аянармын ба, еңкейе тебініп-тебініп, бір қолыммен жалынан мықтап ұстап: «Жүйткі, Кер ат, жүйткі!» деп айғайлап та жібердім
Қуанғаным ғой.
Ат келесі қырқаға жақындай бере жалт бұрылып, ауылға қарай зымырады
Ойда-жоқта ол жалт бұрылғанда мен бұлт етіп түсіп қала жаздадым
Ауыл жақ қырқаға жете тежейін деп ойлап, тізгінді тартып едім, Кер ат кегжиген басын бірер шайқап, мойнын созып жіберіп, шабысын үдете түсті
Райымханның «басы қатты, сені топ еткізіп тастап кете барады» дегені есіме сап етіп, енді топ етпеуді ғана ойладым, бірақ тізгінді қос қолдап тартқанымнан түк шықпады, тіпті ауыздықты тістеп алған ба, елер емес
Жан-дәрмен жалынан ұстап, жатып алдым
Кер ат зулап келеді, басымды көтеріңкіреп бір қарағанымда ауылға кіргенімізді көрдім
Біреулердің әлдене деп дауыстағаны, иттердің абалағандары естіле бастады
Кер ат қорасына бұрылып тоқтар деп ойлап едім, жоқ, жолдан шығар емес
Біздің үйдің жанынан өте бердік
Бір сұмдыққа ұрынғанымды сонда сезіп: «Апа! Апа!» – деп айғайлап үлгердім
Ауылдың аяқ жағындағы ойпатта атқора бар еді, Кер аттың соған тартқанын ұқтым.
Кер ат қораға жете тоқтар деп ойлағаным да болмады, қораның жалпақ есігі жақындап қалды, аттың мойнынан құшақтай алып, бір жағыма қарай жантая бердім
Ат дік етіп тоқтай қалды, мен топ етіп ұшып түстім
Қораның іші екен
Тұра сала есікке ұмтылдым
Қорадан шыға үйге қарай зымырадым
Қабаған иттен қашқандай безіп келемін
Алдыңғы жақтан біреулер жүгіріп келеді
«Әй, Ғаббас, тоқта!» деген дауыс естілді
Одан соң қиқылдаған күлкі естілді
Ешқайсысын аңғарар да, тоқтар да емеспін
Бір кезде: «Балапаным-ау! Қарғашым-ау!» – деп қалбалақтап тақала берген апамды құшақтай алып, құдды біреу сабай бастағандай-ақ бақырып жылап жібердім.
Сөйтіп, жеті жасымда Кер атпен «бәйгеге шаптым».
Ғаббас ҚАБЫШҰЛЫ
