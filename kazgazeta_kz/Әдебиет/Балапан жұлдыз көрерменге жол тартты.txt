Алматыдағы баспасөз клубында «Балапан жұлдыз» атты жас таланттар байқауының қорындысы бойынша көрерменге жол тартатын бағдарламаның тұсауы кесілді
Байқауды «Балапан» арнасының тапсырысы бойынша Аружан Саинның продюсерлік орталығы ұйымдастырды
Отандық балалар арнасынан 1 қазаннан бастап көрсетіле бастайтын жаңа бағдарлама еліміздің барлық аймағындағы дарынды балдырғандардың басын қосқан айтулы жобаға айналып отыр.
– «Балапан» арнасы ашылғалы бері қазақ балаларының көңілінен шығатын бағдарламаларды жасауға көңіл бөліп келеміз
Қазірге дейін үш жүзден астам төл өнім­дерімізді шығардық
Жас көрермендердің талғамынан шығу оңай емес
Олардың «Балапанның» досына айналғанын ескерсек, нәтиже жаман емес сияқты
Көрермендерге ұсынып отырған «Балапан жұлдыз» бағдарламасы да талантты балаларымыздың өнерін өрістетуге мүмкіндік береді, – деді тұсаукесерде Қазақстан Ұлттық арнасының Басқарма төрайымы Нұржан Жалауқызы
Ол сонымен бірге арнаның бастамалары республика көлемінде қолдау тауып, басқаларға үлгі болып жүргенін айтты
Айта кетейік, «Балапан Жұлдызға» ән мен би ғана емес, цирк өнеріне, түрлі аспапта ойнауға және т.б өнер салаларына қызығатын балалар қатысуда
Қазылар алқасының құрамында Айгүл Үлкенбаева, Сәуле Рахметова, Мұрат Мұтырғанов сынды еліміздің өнер жұлдыздары бар
Ұйымдастырушылардың айтуынша, байқауға ірі қалалардан бөлек, шалғай аудандардың балалары да келген
Жалпы саны 800-ге жуық өтініш келіп түсіп, оның ішінде 84-і іріктеуден өтіпті
«Балалардың әлемі шынайылыққа толы
Оларды әдемі түрмен, жағымды сөзбен алдау мүмкін емес
Байқауда еш қатысушы фонограмма қолданбады
Бұл – нағыз бәсеке аймағы болды
Осы фестивальдің бағасын беруді өздеріңізге тапсырдық» дейді жобаның бас продюсері Аружан Саин.
«Балапан Жұлдыздың» алғашқы саны 1 қазан күні көрерменге жол тартады
Әр апта сайын іріктеу жүргізіліп, мықтысы анықталады
Жобаның келесі кезеңі қаңтар айында жалғасын табады деп жоспарлануда.
Ақбота ИСЛӘМБЕК
