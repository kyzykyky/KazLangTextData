Шілденің шіліңгір ыстығы
Атырау қаласының тұрғыны Қабиболла Тынымовпен Ақтөбеде жолығыстық
Бұрынғыша ақеден қалпында әңгімесін айтып отыр.
– Еңбек демалысымның пайдаланылмаған күндері бар еді
Жеке көлігіммен Орал арқылы жеттік
Ақтөбеге қарай тіке жолдың кедір-бұдыры азаймай жылдағы әдетіммен Шалқарға қарай ығып, әке-шешемнің, атам Тынымның басына тағзым еткіміз келеді
Қасымда Меңдігүл бар, – деді ол.
Сүйсініп қалдық
Ауа райының осынша ыстықтығына, жердің шалғайлығына қарамай, өлі аруаққа Құран бағыштап, еске алудың өзі сауап қой.
Қабиболла – мамандығы жағынан теміржол инженері
Әкесі Нұралы – кешегі Ұлы Отан соғысының майдангері, байланыс саласында ұзақ жыл табан аудармай қатардағы монтер болып жұмыс істеген, анасы Үмітай бірыңғай үй шаруасында ­болыпты
Шаңырақта ағайынды төртеудің кішісі ­Алладан тілеген әке-шешенің үмітін бойтұмар етіп, адал еңбекті тірлігіне арқау етіп келеді.
Ақтөбеде теміржол техникумында оқып жүрген Қ.Тынымов Кеңес Армиясы қатарына шақырылып, Германияда азаматтық борышын өтеді
Әскерден келген соң, оқуын қайта жалғастырған ол диплом қолға тиісімен техникумда комсомол комитетінің басқа жұмыстан босатылған хатшылығына сайланды
Осылайша, тиянақты, іскер жігіт он жылдай комсомол, партия органдарында жауапты қызмет атқарып, шыңдалды.
1990 жылы негізгі мамандығы бойынша теміржол саласына ауысты
Алдына әдемі мақсат қоя білген пендеге ұмытылмастай әдемі сәттер кезігетіні рас
Теміржолдың ел таныған қайраткерінің бірі, Атырау жол бөлімшесіне үзіліссіз он жеті жыл басшылық еткен Аманкелді Селбаев Батыс Қазақстан теміржолының бастығы қызметіне тағайындалған соң, өзіне көмекшілікке маман іздейді
Таңдау Қабиболла Тынымовқа түсті
Саланың байырғы тарланы қателеспеген екен
Кейіпкеріміз ширек ғасырға жуықтады – Аманкелді ағасының сенімін ақтап, орнықты іс-қимылымен, мағыналы сөзімен ел аузына ілікті
Оның ішінде соңғы он тоғыз жылдан бері теміржолдың Атырау электрмен жабдықтау дистанциясының бастығы қызметінде.
Үш бағытта 856, 4 шақырым аумақта қызмет көрсететін дистанцияда жүз алпыс адам еңбек етеді
Іскер де талапшыл басшының қарауындағы ұжым табиғаттың әртүрлі қолайсыз жағдайларында жұмыла қимылдап, жолаушы және жүк пойыздарының кестеден ауытқымай қозғалыста болуын қамтамасыз етуде
Негізгі міндетті дер кезінде ақаусыз атқарумен бірге жол бойындағы стансалар мен бекеттер тұрғындарының күнделікті тұрмыс жағдайын ұдайы назарда ұстап келеді
Сол үшін де атыраулықтар Тынымовқа ұдайы алғыс айтады.
Қабиболланың және бір дағдысы – бір орында шектеліп қалуды сүймейді
Жаңалыққа жаны құмар, ұдайы ізденісте
Теміржолдың тынымсыз тірлігінде жүрсе де, әдебиет пен өнер адамдарына жақын жүруді ұнатады
Бұл әдет әуелде өскен ұядан қалыптасса, кейін өресі биік, дегдар азамат Селбаевпен ағалы-інілі сыйластығы нәтижесінде түсті
Халқымыздың зиялы азаматтары Атырауға ат басын бұра қалса, Әбекеңді іздейтіні ақиқат
Сондайда­ қасында жүріп қызмет көрсететін Тынымов­ көкірегіне көп жайды түйіп үлгерді
Әбдіжәміл Нұрпейісов, Асанәлі Әшімов, Ілия Жақанов, Рақымжан Отарбаев сияқты нарқасқа тұлғалардың берген батасы, жылы лебіздері қиялын көкке өрлетіп, ілгеріге жетелейді де тұрады.
Селбаев та ұғымтал, ескерімді шәкіртінен ештеңені аяған емес
Бес облысты қамтитын теміржол бастығының өзіне көмекші жігіттің өтінішін жерге тастамай, зайыбы Сәнияны қасына ертіп алып, үйінен дәм татуы, көп ұзамай жас отбасыға теміржол иелігіндегі үйлердің бірінен төрт бөлмелі пәтер бергізуі, сенім артып, үлкен дистанцияның бірінші басшысы тізгінін ұстатуы – нағыз азаматтықтың көрінісі
Тынымов та алдағыны болжай білетін саясаткер ағаны ұятқа қалдырған жоқ: «Ерен еңбегі үшін» медалінің және «Құрметті теміржолшы» атағының иегері, Қазақстанның еңбек сіңірген энергетигі.
Адалдық, қиын кезде қол ұшын беру қасиеттері біздің кейіпкерімізді дос-құрбыларының ықыласына бөледі.
– Әкем Медеттің ауыр науқастан дүние салғаны жайлы суық хабарды естігенде Қабиболла мен зайыбы Меңдігүл Қап тауындағы (Кавказ) Минеральные воды қаласына шипажайға демалуға жүргелі ­жатыр екен
Сол бойда ұшақтың билетін кері қайтарып, үйімізге жетті
Әкемді жөнелтудің басы-қасында болып, шараны әбден аяқтаған соң ғана жолға шықты
Бұл жақсылықты ұмытуға бола ма, – деді Асқар Исламғалиев.
Әрине, азамат адамгершілігі туралы қасындағы ғұмырлық қосағын ауызға алмау әділеттілікке жатпас
Меңдігүл Жақасқызы – абзал кәсіптің бірі ұстаздықты қалап, еңбегімен елге танылды
Ақтөбе, Атырау қалаларының бірнеше мектебінде еңбек еткен мағыналы кезеңінің он жеті жылын директорлық қызметпен өткізді
«Қазақстан Республикасы білім беру ісінің үздігі», «Қазақстан Республикасы білім беру ісінің құрметті қызметкері» атақтарының иегері.
Кісілікті арқау еткен ерлі-зайыптыларды ұл мен қыздан өрбіген немерелердің күміс күлкісі сергіте түсуде.
Жанғабыл ҚАБАҚБАЕВ,
Қазақстанның құрметті журналисі
