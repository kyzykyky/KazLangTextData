Әл-Фараби атындағы Қазақ ұлттық университеті филология, әдебиеттану және әлем тілдері факультетінің «Көкжиек» ғылыми-шығармашылық бірлестігі бір топ жас қаламгерлердің шығармалары топтастырылған «Жезқоңырау» деп аталатын жинақ шығарды.
«Поэзия», «Проза», «Публицистика» атты үш бөлімнен тұратын салмақты дүние жөпшендіге елең ете қалмайтын ендігі күйіме ерекше бір қуат құйғандай
Болашағынан мол үміт күттіретін жастардың әдебиеттегі аяқ алыстары, жазу өрнегі ерекше ой-өрнегімен, шымыр ұйқастарымен назар аудартатындықтан, ешқайсысын бөле жарғым келмейді
Бәрі де ерекше атап өтуге тұрарлық жас өрендер
Енді солардың бірқатарына тоқталайын.
Фараби ақын «Көршінің қызы» атты өлеңінде ұнатқан қызын бозбаланың барлығының да «көзімен сүйіп шығарып салатын» құпия сырын ақтарады
Ауылын сағынған балаң ақын оны көріп қалармын деп Алматының Көктөбесіне шығады
Көршінің көшіп кеткен қызын іздейтін өзі емес – жүрегі
Қыз бен жігіт жатақхана алдында кездесер кешкі сәт
Ай да елең етіп қызығып тұр
Жас ақын екі жастың оңаша жолыққан сәтін былайша өрбітеді:
Бала жел де бал шағымен
Таудан төмен сырғанайды.
Кәрі емен де саусағымен
Түннің төсін тырмалайды.
Түннің мен де сырласымын,
Кеудемді ойлар кескіледі.
Қыздың таққан сырғасының
Сыңғырлары естіледі.
Әдемі
Әсерлі
Жүректің өрекпуін, көңілдің алабұртуын нақышты өрнектей білгені байқалады.
Жақсылық Қазымұратұлы «Ауылды аңсау» атты өлеңінде қала құрсауындағы қазақтың жанын ашады
Ауылдан бел асып, алыс кетті
Бар үміті – жыры
Бұлдыр сағым, бір аңсау бар
Бірақ балаң ой әлденені түйсінеді, әлдебірдеңелерден тіксінеді.
Жанымды жылытатын жыр-шырағдан,
Жылайды көкіректе сыңсып арман.
Нән төбет не білді екен мен кеткенде,
Оралып аяғыма қыңсылаған.
«Жезқоңырау» авторларын, туындыларын, ондағы кейіпкер бейнелерін көріп, сезім толқыныстарын сезіп отырып оқыдым
Қазақтың қатпар-қатпар тағдыр тарихында түзілген құндылықтарынан құнар сіңген құлыншақтарды сағынып отырып оқыдым
«Жезқоңыраудың» авторлары туралы толқымай, тебіренбей жазу мүмкін емес
Олардың ойларына тамсанамыз, үйренеміз
Жедел заманға сай сергектігі мен сезімталдығын мойындаймыз.
Қозыбай Құрманның тынымсыз діріл, тіршілік тербелісін қалт жібермей, жанды бейнеде ұстап қалуында оқыған жанды таңырқатарлық тұстар бар
Аспанды сезінуді ақындар айта бермейтін
Лирикалық қаһарман – дүние дүрмек аясында жарыққа шомылып күн кешеді
Күзгі бір шақтың күй-сарынмен елтиді.
Жапырақ төгеді,
күз – дауыл,
тал – қыршын.
Кеңкілдей жылайды.
Бүгіліп, әрбір шың.
Теңселіп емен тұр,
Еңсеріп тағдыр шын.
Алыстан сонау бір тұңғиық жиектен,
Үздігіп жетеді талмауыр күй еппен.
(Аспанды сезінем
Тұрғандай сүйеп мен).
Жас ақын шегеленген, жылжымайтын, мызғымайтын сөздің өзін итермелей отырып орнынан қозғап, ауыстыра қояды
Онысы жымдасып, орныға қалады
Ойқы-шойқысы жоқ
Ойнап кетеді
Өз қолтаңбасын түзуге ынтық.
Бөрілер ұлиды.
Мұңға орап қырда ауық,
Кеңістік майданын мата бұлт тұр жауып.
Әріби-Әрібек Дауылдың «Әриам» атты жыр жинағы бар.
Шалғайда туған ұлан қара шаңырақ – аталар мекеніне ынтығады
Түпкі түйсік түрткілеп тынбай аңсайды
Сумен жүзіп шекарадан өтіп кете беретін балықтың «бағын» қызғанады
Оның «Қорлану, күйіну» өлеңі – ширыққан шымыр, шалқар өлең.
Шөпке байланып шырылдап тұрмын,
Торғай боп саған қалықтап өтпедім!
Ей, есті Ертіс, сенімен еріп,
Семейге сал боп ағып та кетпедім…
Алыппын десем балыққа жетпедім.
Әріби-Әрібек Дауылдың ақыннан досы көбін байқап сүйсіндік
«Жезқоңырауда» жырлары басылған көп ақын-дос оның өлеңінен үзіп алып ой жалғайды
Оған сөз арнайды.
Жоғарыда айтқанымыздай, «Жезқоңырау» жинағында келешегіне үмітпен қарайтын жастарымыздың шығармалары қамтылған
Олар поэзияда – Салтанат Бегісбекова, Шұғыла Сәйденқызы, Манас Қайыртайұлы, Аслан Тілегенов, Нұртас Тұрғанбек, Өмірбек Сансызбай және т.б
Прозада – Рахат Ахмет, Мейіржан Әуелханұлы, Сұлушаш Махмұтқызы, Салтанат Мінәйхан, Әйгерім Сматуллаева, Ерсін Оспанбек, Ақбота Ғазизова және өзге де жас таланттардың тырнақалды туындылары бар.
Түйіндей айтқанда, «Жезқоңырау» – дәстүрі бай, даңқы зор әл-Фараби атындағы Қазақ ұлттық университетіндегі ежелгі үрдіс – шығармашылыққа баулудың байыпты жалғасып отырғандығын көрсетті.
Қ.Мәдібаева,
филология ғылымдарының докторы, 
профессор
