Ұстаз ұлы есім
Халық жазушысы, академик Зейнолла Қабдоловша пайымдасақ, өз уақытын аямаған, өзгенің бақытын аялаған ұстаздар қауымы
Демек, шәкіртінің биік шыңға шығып, өмірде өнегесі өрісті азамат болып қалыптасу үшін күндіз-түні ізденіп, том-том оқулықтар ақтарып, көз майын тауысатын мәрт мінезді мұғалімдердің еңбегі екен
Сондықтан олар әрдайым да құрметке лайық
Сондай мәртебеге ие тұлғалардың бірі – 37 жыл ғұмырын ұстаздар ұжымын басқаруға арнаған Есен Мерғалиев.
Есен Мерғалиев 1923 жылы сол кездегі республика астанасы Орынбор қаласындағы Жұмысшылар факультетіне (Рабфак) оқуға жіберіледі
Білімге құмар жас аталмыш оқу орнында берген біліміне қосымша өз бетімен ізденіп,білімін тереңдете түседі
Ішкі, сыртқы қоғамдық жұмыстарға белсене араласады
Содан болуы керек, 1924 жылы қазақтың көрнекті жазушысы, қазақ әдебиетін қалыптастырушылардың бірі, мемлекет және қоғам қайраткері Сәкен Сейфуллиннің өзі жасындай жарқылдаған Есеннің болашағына үміт артып, оған кепілдеме беріп, партия мүшелігіне өткіздіреді
Ол шақта Есен Мерғалиұлы бірінші курсты тәмамдаған студент болатын.
Зейнеткер Халық Жұмашұлының ( аудандық «Қызылқоға» газеті, 31 мамыр 2002 жыл) «Сәкенмен кездескен Есен еді» атты естелігіне көз жүгіртсек, 1927 жылы жұмысшылар факультетін үздік бітірген Есен Мерғалиұлына Ташкенттегі Орта Азия университетіне жолдама беріледі
Бірақ, қызу еңбекті аңсаған Есен туған ауылына оралады да, Жылыой аудандық жер-су бөліміне жұмысқа орналасады
Онда ол елді қоныстандыруға, колхоздардың құрылып, ұйымдасып, белгілі шекара сызығын айқындауға бел шеше араласады
Сондай іскерлігімен таныла білген жас маман 1928-1930 жылдары Ракуш Блан мектеп-интернатының меңгерушісі қызметін атқарса, жеті жылдай Жылыой аудандық білім бөлімін басқарып, үш жыл аталған ауданға қарасты Қосшағыл орта мектебінің директоры болып жұмыс жасайды
1938 жылы Есен Мерғалиұлы Мақат аудандық оқу бөлімінің меңгерушілігіне тағайындалады
Бұл «Гурьев-Қандыағаш» темір жолының салынуына байланысты, Сағыз стансасында теміржолшылар отбасы көбейе бастаған кез еді
Соған сай Мақат аудандық партия комитетінің хатшысы Демеу Жаналиев, Мақат аудандық атқару комитетінің төрағасы Мария Александровна Перова және Есен Мерғалиұлы болып үшеуі Сағыз стансасында балаларды оқыту үшін мектеп ашу жөнінде Орынбор қаласындағы басшыларға ұсыныс хат жолдайды
Ұсыныс мақұлданып, 1939 жылы Сағыз стансасындағы қазіргі №9, сол кезде №40-шы Қарақияқты мектебінің іргетасы қаланды
Оны Жұмабай Күзембаев бастаған құрылысшылар бригадасы асқан шеберлікпен, заман қиындығына қарамастан сапалы етіп тұрғызады
Сөйтіп,1940 жылдың бірінші қыркүйегінде 13 ұстаз, 280 оқушысымен оқу жылын бастап, Есен Мерғалиұлы алғашқы директоры болып тағайындалады
Ол әр шәкіртіне білім бере отырып, өмірге деген құштарлығын оятты
Ұстаздар үшін ақылшы аға, талапшыл басшы бола білді
Соғыс кезінде және одан кейінгі жылдары жетім балаларды қамқорына алып, өз үйіне жатқызып, ұл-қызындай тәрбиелеп, білім алуына жағдай туғызды.
Өзгенің бақытын аялап, ұрпаққа тек ұлағат сыйлаған оның ерен еңбегі жоғары бағаланып, сол кездегі ең жоғары наградалардың бірі «Еңбек Қызыл Ту» орденімен, бірнеше медаль, мақтау грамоталарымен марапатталды
Атырау облысы, Қызылқоға ауданына қарасты Сағыз селосындағы бір көше «Есен Мерғалиев атындағы көше» болып аталды
«Жақсының аты, ғалымның хаты өлмейді» деген осы болса керек.
Бір айта кетерлігі, Есен Мерға­ли­ұлының ұл-қыздары әке жолын жалғастырған ұлағатты ұстаздар
Олай дейтініміз, қызы Сара әкесі алғашқы директоры болған №40 (кейіннен №490, 74, қазір №9) орта мектепте ұзақ жыл математика пәнінің мұғалімі болса, ұлы Самат (оқу ісінің меңгерушісі, матаметика пәнінің мұғалімі) пен келіні Сәния (орыс тілі пәнінің мұғалімі) да осы мектепте көп жыл ұстаз болып, «Халық ағарту ісінің үздігі» атағын иеленген
Олардан өрбіген ұл-қыздар да білім беру саласының қызметкерлері
Олай болса, ұлағаты ұрпақтан-ұрпаққа жалғасқан, өнегесі өрісті, тағылымы таудай Есен ұстаздың есімін бүгінгі және кейінгі ұрпақ жадынан шығармайтыны күмәнсіз.
Бауыржан СИСЕНОВ,
Қазақстан Журналистер 
одағының мүшесі
Атырау
