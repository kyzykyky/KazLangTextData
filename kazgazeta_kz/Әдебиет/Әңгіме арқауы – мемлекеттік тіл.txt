Биыл күз айларында жылдағы дәстүрге сай газетіміздің ұжымын жоғары оқу орындары, жалпы орта білім беретін мектептер кездесулерге шақырып, мемлекеттік тіл, оның айналасындағы өзекті мәселелерді әңгіме арқауына айналдырып, тағылымы ерекше шаралар өтуде
Мұндай кездесулерден байқайтынымыз, әрине, жастардың, өскелең ұрпақтың қазақ тілінің болашағына, мемлекеттік тілдің тұғырлы болуына бейжай қарамайтындығы
Бұл, әрине, қуантады
Демек, біздің ел болып, қоғам болып қазақ тілін өркендету, қолданыс аясын кеңейту жолында атқарып жатқан келелі шаруаларымыз нәтижесіз емес екен.
Әртүрлі деңгейдегі кездесулерде мемлекеттік тілге байланысты көптеген сауалдар қойылады
Жастардың тілге тиек еткен сауалдары кейде бір мақаланың тақырыбына да негіз боларлықтай өзекті шығып жатады
Тіл газетінің өкілі болғандықтан мемлекеттік тілдің жолында атқарылатын баянды істерді біздің басылыммен тығыз байланыстыра қарайды
Иә, бұл орынды
«Ана тілі» – мемлекеттік тіл мәселесіндегі еліміздегі бірегей ресми басылым екені сөзсіз
Халық та, ел-жұрт та мұны түсі­неді
Біз де шама-шарқымызша қазақ тілінің қоғамдағы толғаулы мәселелерін өз қаламымызға арқау етіп келеміз
Көтерген мәселелеріміздің оңынан шешім тапқандары да бар, кейбір мәселелердің шешілуі әлі де ойдағыдай болмай жатқаны да жасырын емес
Бұған енді, уақыт төреші
Жалпы, тілдің қоғам өміріндегі орны қашанда айрықша болғаны мәлім
Тіл арқылы ұлттың даму көкжиегі де айқындалады
Тіл болмаса, ұлт та болмайды
Бұл екі ұғымды бөлек қарау мүмкін емес
Ал мемлекеттік тілдің бүгінгі таңдағы қадау-қадау өзекті мәселелерінің бірі – ол тілдің қолданыс аясын кеңейту болып отыр
Тіліміздің қолданыс аясы кеңейіп, осы елдегі барлық азаматтар қазақ тілінде сөйлесе, сонда ғана біз мақсатымызға жетеміз.
Біз мұның бәрін неге айтып отырмыз? Тіл мәселесіне айрықша назар аударып отырған себебіміз – мемлекеттік тілдің қолданыс аясын кеңейту жолында «Ана тілі» газетінің таралымын көбейту қажет
Бұл елдік маңызы бар мәселе
Тіл газетін қолдау – мемлекеттік тілді қолдау деген сөз
Жұртшылықтың қазіргі таңда пікірі де осындай
Бұдан біршама күн ілгері бізді Алматы облысы, Іле ауданындағы №12 орта мектебінің ұжымы кездесуге шақырды
Шараға осы жолдардың авторы мен газетіміздің ақпарат және әлеуметтік бөлімінің редакторы Нұрлан Құмар қатысты
Кездесуді мектеп директоры Табиғат Төлеуқызы кіріспе сөзімен ашты
Тіл жайында ой өрбітіп, мемлекеттік тілді өз тұғырына қондыруда «Ана тілі» газетінің орны қашанда бөлек екенін, басылым ұлттың, халықтың газеті екенін атап өтті.
«Тіл тағдыры – ел тағдыры»
Мектеп ұжымы кездесудің тақырыбын осылай деп атапты
Орынды сөз
Иә, тіл тағдыры – ел тағдыры
Бұған ешкім де дау айта қоймас
Ал осындай тақырыпты арқау етіп, газетіміздің ұжымын құрметтеп шақырған мектеп ұжымына алғыстан басқа айтарымыз жоқ, әрине
Тілдің қадірін ұстаздардай түсініп, ұстаздардай ұғынатын мамандық иелері көп болса дейсің
Біз тілді үйрету жолындағы ұстаздар еңбегін «Мұғалім – тіл тірегі» деген мақаламызда жазғанбыз
Сонда да тілдің бірден-бір жанашыры, сондай-ақ «Ана тілі» газетінің бірден-бір оқырманы ұстаздар қауымы екенін атап өткен едік
Оқырмандармен кездесу, әсіресе білімнің бақшасы – мектепте болу біз үшін қашанда зор жауапкершілік
Өйткені біз мұнда жас шәкірттермен, яғни елдің, мемлекеттің болашағын алға бастайтын ұрпақтар өкілімен кездесеміз
Бұл мектептің ұстаздар қауымы да, оқушылары да «Ана тілі» газетін ерекше қадірлеп, ардақтайтынын байқадық
Газетімізге деген ықылас-ниеттері айрықша екені сезіліп тұрды
Біз мұндай құрметті қазақтың тіліне деген құрмет деп қабылдаймыз, әрине
Өйткені тіл, кездесудің тақырыбы меңзеп тұрғандай, ел тағдыры
Осы мәселе жөнінде әңгіме қозғадық, ойларымызбен бөлістік
Пікір алмастық
Оқушылардың қойған тұшымды сауалдарына жауап бердік
Мектеп ұжымы газет ұжымымен кездесуге тыңғылықты дайындалған екен
Кіре берістен ұлттық киім киген бүлдіршіндер қошеметтеп қарсы алғанда, оқушылар ән мен күйден шашу ­шашып, өлең оқығанда көңіліміз биіктеп, марқайып отырдық
Болашағынан мол үміт күттіретін жас әншілер Дундар Семих, Қыдырбай ­Бекарыс, «Ерке нұр» бишілер тобының (жетекшісі Ақбаева Лаура) «Шаттық биі», Жұмақан Нұрғиса, Төкен ­Дархан, Юлдаш Абат, Диас және Нұрия есімді оқушылар «Ана тілі» газеті Бас редакторының бірінші орынбасары, белгілі ақын Нұрперзент Домбайдың лири­калық өлеңдерін нақышына келтіре оқыды
Ал кездесуді ұйымдастыруға ерекше атсалысқан мектептің қазақ тілі мен әдебиеті пәнінің мұғалімі Еңлік Құсайынова екенін де айта кеткеніміз жөн
Осындай тағылымды кездесулер өскелең ұрпаққа тілдің қадір-қасиетін сезіндіріп, ерекше әсер беретіні сөзсіз.
Дәуіржан Төлебаев
