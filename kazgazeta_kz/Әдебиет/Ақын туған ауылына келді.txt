Адал баласы үшін туған жерге деген сүйіспеншіліктен асқан ыстық сезім бола ма, тәйірі! «Көк торғындай көктемде, сағым қуған ауылыңнан» қымбат не бар, шіркін?! Қазақтың айтулы ақыны, Бүкіл түркі дүниесі ақындары фестивалінің жеңімпазы, көрнекті көсемсөзші, көптеген жыр жинақтары мен әдеби-публицис­тикалық кітаптардың авторы Болат Шарахымбай өзінің туып-өскен жері киелі Қазығұрт өңіріндегі Қақпақ ауылының жұртшылығымен кездесті.
«Ауылға жазған арзулар» деп аталатын әдеби-сазды сұхбаттасу кеші жоғары деңгейде өтіп, ауыл жұртшылығына тамаша әсер сыйлады
Орталық Мәдениет үйінде салтанатты кештің шымылдығы «Қызыл таң» орта мектебінің директоры Күмісбек Мұсабаевтың ыстық ықыласқа толы сөзімен ашылды
Одан кейін жерлес ақынның балалық шағы, бозбала кезеңі, алғашқы шығармашылық жолы жайында ауыл ақсақалдары Ермахан Қуанышев, Нартбай Ережепов және байырғы ұстаз, білім саласының үздігі Ұлболсын Сәрсенбаева сөз етсе, бір кездегі сыныптастары, бүгінде Қазығұрт аудандық мәслихатының депутаты, белгілі кәсіпкер Тілләбек Мұсабаев пен мектептің тәжірибелі ұстазы Бибіжамал Жүнісова ақын достарына жүрекжарды тілектерін жеткізіп, сәт сапар тіледі.
Бөкең бұл кездесуге белгілі ақын, ҚР Мәдениет қайраткері, республикалық «Айқын» газетінің әдеби қызметкері Төреғали Тәшеновты ерте келген екен
Ол өз кезегінде әріптесінің жан-жақты талантын сөз ете келіп: «Келдім, көрдім, қызығып та, қызғанып та отырмын
Осындай көз тоярлық көркем ауылы бар, сол ауылда осындай керім оқырмандары бар Болат бақытты ақын екен
Болаттай дарынды ақыны, жан-жақты білімді ұлдары бар Қақпақ та бақытты ауыл деп санаймын» деді ол
Мектептегі ­«Болат Шарахымбай» атындағы әдебиет кабинетіне өзінің бірнеше жинағын тарту етті.
Шара барысында оқушы жастар жерлес ақынның өлеңдерін жатқа оқып, ауыл өнерпаздары ән салып, күй тартса, 10-шы сынып оқушылары Гүлназ Еркінбек, Сандуғаш Аманжол, Қыздығой Разақ, ­Алтынай Кәрімбергенқызы арнау өлеңдерін жолдады
Мұны кеш қонағының өзі де ризашылықпен қабылдап, баладай аңғал мінезімен оларға қошемет көрсетіп отырды.
Кеш аясында «Сұңқартастан ұшқан сұңқар» аталатын кітапхана қорынан ақын шығармашылығына арналған көрме ұйымдастырылып, бейнеролик көрсетілімі болғанын да айта кету керек.
Кеш жүргізушілері жерлес ақынның талантына баға берген Қ.Мырза Әлі, Г.Бельгер, Т.Медетбек, Т.Кәкішев және С.Ержанова секілді танымал қайраткер қаламгерлер мен ғалымдардың пікірлерінен үзінділер келтіріп, Есенбай Дүйсенбайұлы, Жәркен Бөдеш, т.б
ақындардың арнау өлеңдерін оқыды.
Кездесу соңында кеш иесі жерлестері­не алғыс айтып, сиясы кеппеген бірнеше жаңа өлеңін оқыды
Өзі білім алған «Қызыл таң» және былтыр ғана пайдалануға берген «Қақпақ» орта мектебінің кітапханаларына 500-ге жуық кітаптарды сыға тартты
Оның ішінде «Ауылға жазған арзулар» атты су жаңа кітабы да бар.
Осылайша, төрт сағат бойы арзу өлең салтанат құрған кештен оқырмандар рухани тазарып, көптен күткен армандары орындалып, жоғы түгенделгендей керемет көңіл күйде болып қайтты.
Смайыл БАЗАРБАЙ
