Мүсет ел аралап жүріп, Саққұлаққа сәлем бере барыпты
Саққұлақ Мүсетті бұрын көрмеген екен.
– Кімсің-ей? – депті.
– Уа, мен Керей Мүсетпін, – депті.
– Е, Керейдің торы алалы жылқысын құртқан кесірлі Мүсет сен бе едің? – депті.
Сонда Мүсет:
– Е, кешегі заманда еліңді жау шауып, қызыңды қатын, қатыныңды отын қылған екен, о да менің қырсығым болғаны ма? – депті
Саққұлақ сөзден тосы­лып қалып, қылышын ала ұмты­лыпты
Мүсет үндемей үйден шығып кетіпті
Оны көріп Нұралы алдынан шығып, сәлем беріп:
– Е, Мүсеке, би атама сәлем бермедіңіз бе, жол болсын? – депті.
– Ағама барып едім, жынданып жатыр екен, – депті Мүсет.
– Олай болса, би, біздікіне жүріңіз, қонақ болыңыз, – депті Нұралы.
Мүсет «жарайды» депті де ілесіпті
Есікке жақындағанда бұрылып Саққұлақтікіне қайта кіреді
Сонда Саққұлақ Мүсеттің сәлемін алып:
– Әй, Мүсет-ай, жарайсың, мені екі өлімнен алып қалдың-ау, жұрт мақтаса – мақтағандай екенсің, – депті
– Өйткені мен қылыш ала ұмтылғанда шабуым керек еді, шаптырмадың
Ол бір
Екінші, сол бетіңмен кетіп қалмай, қайта келіп сәлемдесіп отырсың, бұдан артық білім бар ма?
