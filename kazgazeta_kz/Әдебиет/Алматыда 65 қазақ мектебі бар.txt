Алматыдағы «Алатау» мәдени орталығында «Қазақстан халқы тілдерінің күніне» арналған «Ана тілім – ардағым» атты фестиваль өтті
Шараның  мақсаты мемлекеттік тіл саясатын насихаттау, Алматыдағы әртүрлі ұлт өкілдерін мемлекет қалыптастырушы қазақ халқының жанына ұйыстырып, тәуелсіз Қазақстанның мемлекеттік тілін меңгеруде жыл бойы атқарылған жұмыстарды қорытын­дылау
Фестивальде Алматы қаласының әкімі Бауыржан Байбек сөз сөйледі.
Қала әкімі мемлекеттік тіл саясатын жүзеге асыруға, бүкіл республи­камыздағыдай, Алматы қаласында да қажетті жағдайдың бәрі жасалып отырғанын айтты.
Мәселен, Алматы қаласындағы тілдік ахуал мәселелерін анықтау мақсатында жүргізген әлеуметтік зерттеу нәтижелері бойынша мем­ле­кеттік тілді меңгерген қала тұрғындарының үлесі 78 пайызға жеткен
Б.Байбек бүгінгі таңда Ал­ма­тыда балаларын мемлекеттік тілдегі балабақ­ша­ларға беру үрдісі артып келе жатқанына тоқталды.
– Тіл мәселесін балабақшадан бастау қажет деген сөзіміз нақты іс арқылы нәтижесін бере бастады
Бүгінгі таңда қаламыздағы мемлекеттік балабақшаларда қазақша тәрбие алатын балалардың үлес салмағы – 72 пайыз
Демек, әрбір 4 сәбидің 3-еуі қазақ балабақшасына барып, қазақ тілінде тәлім алуда
Осы 2016 жыл­дың басынан бері Алматы қаласында 114 мектепке дейінгі балалар мекемесі ашылды, оның 5-еуі мемлекеттік болса, қалғаны жекеменшік бала­бақша,–деді
Сонымен қатар төмендегідей деректерді келтірді.
Салыстырмалы түрде қарайтын болсақ, 1989 жылы Алматыда 7 ғана қазақ мектебі болса, қазір олардың саны 65-ке жеткен
Оған қоса 68 аралас мектеп бар
Тәуелсіздіктің алғашқы жылдары қаламызда қазақша оқитын балалар саны бар-жоғы 8 мың ғана болатын
Бүгінгі күні олардың саны 13 есеге артқан
Қазір Алматы мек­тептерінде 104 мыңнан аса оқушы қазақша оқи­ды екен
Биыл «Нұрлы жол» мемлекеттік бағ­дарламасы бойынша Алатау ауданындағы № 26 мектепке және Наурызбай ауданындағы №157 мектепке әрқайсысы 900 орындық қосалқы 2 ғимарат салынып, пайдалануға берілген
Медеу ауданында бұрынғы ескі мектептің орнына мемлекеттік-жекеменшік серіктестік бизнестің әлеуметтік жауапкершілігі аясында жаңадан №168 қазақ мектебі бой көтерген
Соңғы жылдары салынған білім ошақтарының барлығы да тұрғындардың сұранысына сәйкес қазақ тілінде білім беруде
Сөз соңында Б.Байбек мемлекеттік тіл мәртебесін өз деңгейіне жеткізудегі жұмыстарды жан-жақты айтып, бұл жолда елдің татулығы мен ынтымағының орны ерекше екеніне тоқталды.Қазақ тілінің қолданылу аясын кеңейтуге атсалысуға бүкіл қоғам, барша жұрт болып, отбасынан бастап, әр мекеме мен ұйым белсене араласпаса, әркім жүрген жерінде, отырған орнында қазақша сөйлеспесе, нәтиже шығару қиын екеніне назар аударды.
Сонымен бірге шара барысында осы салада белсенділік танытқан азаматтарды марапаттау өткізілді
«Мемлекеттік тіл және БАҚ» қалалық байқауында «Интернет сайттағы үздік журналист» аталымы бойынша Қазақпарат агенттігінің тілшісі Гүлмира Бижанова, «Баспасөздегі үздік журналист» аталымы бойынша «Түркістан» газетінің тілшісі Көлбай Адырбекұлы, «Үздік радиожурналист» аталымы бойынша «Қазақ радиосының» тілшісі Ғалым Смағұлұлы, «Үздік тележурналист» аталымы бойынша «Қазақстан» Ұлттық телеарнасының продюсері Жаңыл Асылбекова қала әкімінің қолынан арнайы дипломдармен, бағалы сыйлықтармен марапатталды
«Алатау» дәстүрлі өнер театрында мемлекеттік тілдің мәртебесін асырған «Ана тілім – ардағым» атты фестиваль концерттік бағдарламамен жалғасты.
Ақбота ИСЛӘМБЕК
