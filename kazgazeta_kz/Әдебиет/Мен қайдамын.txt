Тынымбай Қарин
Ол жардағы қызының суреттегі бет-ажарына қарауға да шамасы келмей, аңырып, мелшиген күйі тұрып қалды.
Көздерінің сұры қашып, боталап тұр
Мөлдір моншақтар жарыса ақты
Көз алды бұлдырайды.
Жардағы суреттерге көзі түсіп кеткенде, жүрегі зырқ етті
Тағы да нілдей бұзылып, тұла бойы борша езілді.
Жалған дүниеге налығандай сондай аянышты күй кешті
Баласын жамандыққа қимайды
Әлде де өз көзіне өзі сенбей тұр
Ішкі сезім тітірке­ніп, шошып кетті
Бүкіл денесі түршігіп, қалтырады.
…Онда күз еді.Күн салқын­дап, топырақ суынып, қоңыр күз күшіне кіре бастаған.
Бұл күні Мүтәліп қойды ойдағы Бөгетсайға қарай беттете жайған еді.
Үйдің іші алакөлеңке тартып қалған мезет еді
Ойламаған жерде жүрелеп отырған Ұмсынайдың белі сына ауырып, екі жамбасы үзіліп бара жатты
Әуелі толғақ деп өзі де ойлаған жоқ-ты
Кіндік түбін тепкілегендей болып барып түйіліп қалғанда, ышқына дем алды.
­– Мүтәлі-п… – деген жан даусы шықты.
Жаңбыр сіркіреп тұр
Жас нәрес­тенің іңгәлаған үнімен бірге, Ұмсынай ес-түстен айы­рылып, сұлқ түсті.
Бұл кезде үсті су болған Мүтәліп киімін ауыс­тырып алуға, астындағы теңбіл көк атын аямай қамшылап келе жатқан
Дер кезінде жетіпті
Ұмсынай есін жиып, нәрестені қолына алып жатыр екен.
Нәресте сүю – Мүтәліптің көптен зарыға күткен қуанышы еді
Екеуінің қосылғандарына алты жыл болған
Содан бері жас иіске зәру-ді.Әсіресе, қойдың соңынан күн ұзақты жүріп, шаршағанда бала сүюді аңсайтынын айтсайшы
«Осындай да көңілім жадырар еді, бірауық баламды иіскеп мауқымды басар ем» дейтін..
Алғашқы күні қызылшақа нәрестеге қарауға жүрегі дауаламады
Алайын десе, алақанынан түсіріп алатындай қорықты
Сонда да екеуінің қасынан шыға алмай, үйге бір кіріп, бір шығып жүрді де қойды.
Келесі күні он бес шақырым жерде баспақ бағатын құрдасы Жайлы таң атпай жетті
Оған Мүтәліп қатты қуанды.
Ол да салған жерден: – Қуаныш­тарың құтты болсын! – деді.
– Сен қайдан білдің?! – Мұны күтпеген, Мүтәліп таңданып қалды.
– Іші шәртиіп жүрген келінше­гіңді, жалғыз мен бе білетін,осы жұрттың бәрі білмей ме
Ендеше әйелің әйтеуір бір күндері босанатыны айдай анық қой.
Осы арада белін байлап алған Ұмсынай шымылдықтың ішінен шығып: – Екеуің босқа даурыққанша, нәрестенің атын қоймайсыңдар ма? – деді.
– Нәрестеміздің атын Жайлы қояды, – деді Мүтәліп.
– Айтсаңдар болды, мен дайынмын
Алдымен дастарқан жайылсын, сосын айтам, – деді.
Әп-сәтте дастарқанның үсті неше түрлі тағаммен жайнап шыға келді.
– Менің айтқаныма келіссеңдер, аты Жаңылыш болсын
Ұнай ма?
– Ұнағанда қандай!.
– Ерлі-зайыпты екеуінің даусы бірден жарыса шықты.
– Жаңылыш! Жаңылыш! Жаңы­лыш! – Нәрестенің құлағына үш рет ай­қайлады Жайлы.
– Жаңылыш деп, қалай тауып айттың – деп жатыр Мүтәліп.
Осы арада Ұмсынай сөзге араласып:
– Оның несіне таңғаласың? Ол ақын емес пе?! Ақындар сезімтал келеді
Сөзге жүйрік болатыны содан.
Әншейінде көп сөйлемейтін, мінезі ауыр
Жайлы ішкендіктен болар Ұмсынайдың сөзіне әжептәуір көтеріліп қалды
Кеудесін көтере түсіп, езуіне күлкі үйірілді.
…Мүтәліп балажан болып шықты
Жаңылышты тәй-тәй басып жүре бастағаннан ақ, өзімен бірге атқа мінгізіп алып жүрді
Далада емін-еркін ойнағаннан ауырмай ширақ өсті
Екі жасқа толғанда ер балаша киіндірді.Үшке келгенде маңдайына кекіл қойды
Төбет екі ит те жуас еді
Жатқанда үстіне шығып, итке мініп қой қайырып елде жоқ жаңалық ашты.
Жаңылышты мектепке жібере­тіннен бұрын, Мүтәліп көп ойланып, толғанды
Совхоздағы мектепке оқытайын десе, жатқызатын үй тап­пады
Бір жағынан қазақша оқытқысы келмеді
Ақыры ауданға оқытатын болып үйіне қай­тайын деп жатқан жолдасы Қойшығұлға ойын білдірді.
– Өз тілінде оқығаны жөн емес пе, орысша оқытып не керек, – деп ол салған жерден қарсы шықты.
– Өз тілін менсініп жатқан қазақты көрмедім
Қазағым орыс болып кеткен жоқ па? Ертең бітіргенде де институтқа түссе орысша оқиды
Жүр әне, қазақша оқыған завферманың баласы Сәлімгерей, әкесі барын беріп оқуға түсіргені не керек, орысшаға шамасы жетпей түскен институты шығарып жіберген көрінеді
Енді көшеге сыймай жүр
Жұмыс істемейді, ішкені арақ.
Мүтәліптің дегені болып, Жаңы­лышты орысша мектепке беретін болды.
Арада жылжып жылдар өтті
Бұрын­ғы кішкентай Жаңылыш өскенде Ұмсынайдан айнымай қалды
Шешесіндей орта бойлы, мінезі ашық, қыздың көріктісі болып өсті
Үйіне жадырап келіп, жадырап кетіп жүргенде мектепті бітіріп, институтқа түсті
Сонау Мәскеуде оқыды
Шын мәнінде қызының оқуға түскені оған қуаныш әкеле қойған жоқ еді.
…Жаңылыш институтты бітір­геннен кейін Мәсекеуде қалып жұмыс істеді
Бірқалыпты өтіп жатқан күнге еті үйреніп кеткен Мүтәліп қыркүйек айының ішінде қызының тойға шақырған хабарын алды
Шын өксікті сонда барып сезді.
Әуежай басында Жаңылыш үстіне қара кос­тюм-шалбар, ақ көйлек киген, әкесін көргенде мұндай қуанбас
«Қойшы дегенге кім сенеді» деп ішінен ойлады
Қайта-қайта шешесін сұрап, сағынғанын білдіріп жатыр
Мүтәліп қызын бетінен сүйіп, біреуді іздегендей, айналасына жалтақ-жалтақ қарады
Оны Жаңылыш бірден сезіп:
– Саратовтағы үйіне кетіп еді, келген жоқ – деді үні демде өзгеріп.
Мүтәліп болса, оған көңіл бөлген жоқ.
Мәскеу қандай тамаша! Аспанмен таласқан зәулім биік үйлердің арасымен,көше бойлап машиналар ағылып жатыр
Бұлар да ұзын көшеге түсіп зулап келеді
Жаңылыштың көңілі көкке жеткендей, әкесін қала­мен таныстырып, жағы тыным табар емес.
Көше толы адамдар, көше бойы қап­таған машиналар
Ленин ескерт­кіші тұрған көшедегі биік үйдің қақпасының алдына келіп машина тоқтады.
Ұшы-қиыры жоқ, жазық даланың көк бұйра жусанын басып үйреніп қалған Мүтәліпке бәрі қызық, бәрі таңсық
Лифтіге кіріп еді, кіруінен шығуы жылдам болды
Ұзын дәлізге шықты.
Алдындағы шоғырланған адамдарды көргенде, Жаңылыш: – Көке, жиналыс бас­талайын деп жатыр екен
Мына тақтадағы суреттерге қарай тұр
Ішінде мен де бармын
Қолымен қарсысындағы есікті көрсетіп, «осында күт» деп кете берді.
Қызының суретінің астындағы жазуға көзі түскенде Мүтәліпте өң-сөл қалмады
Күзді күнгі шөптей бозарып, әп-сәтте құп-қу боп кеткен
Жаны күйзеліп қатқан қайыстай әлі тұр.
Жаңылыш бір нәрсенің болғанын іші сезіп,үнсіз әкесінің қасына жақындады.Көзі жардағы суретке түсті
Сол кезде тұла бойы мұз қарығандай түршікті.
Мүтәліп те Жаңылыштың келгенін сезгендей: – Мен қайдамын? – Тарыққан үні, күмілжіп, зорға шықты
– Балам ау, не істегеніңді білесің бе? Мені бұлай масқаралайтындай, не жаздым, айтшы.
Қасында тапжылмай тұрған Жаңылыш әкесінің айтқандарын ішкі түйсігімен қабыл­дап, жүрегі жылады
Сөйлегісі келеді, үні шық­пайды
Құрдымға кеткендей, дәрменсіз хал кешіп тұр.
Сол мезетте Жаңылыштың тұла бойын бір нәрсе қарып өткендей дір етті
Біршама уақыт өткенде:
– Мұндағылар менің аты-жөніме тілдері келмей, Жанна Михайлова деп, өздеріне оңай болғанын қалап, айтқасын келісе қойып едім
Енді ауылға барғасын өзгертемін, – деп ақталды
Опық жеген Жаңылыш істеген ісін кеш түсініп, өміріне өшпес дақ қалдырғанын енді түсінді.
