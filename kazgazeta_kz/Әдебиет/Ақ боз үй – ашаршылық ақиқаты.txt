Қазақстан Республикасы Президенті­нің мұрағатында «Мәңгілік ел қайрат­кер­лері» жобасы аясында жазушы Смағұл Елубаймен кездесу өтті
Жиын 1920-1930 жылдары қазақ халқы бастан кешкен ашаршылық зобалаңына және қаламгердің 70 жылдық мерейтойына арналды.
Кездесуге ҚР Президенті мұрағатының директоры Б.Жапаров, Қазақстан Жазушылар одағы басқармасы төрағасының бірінші орынбасары, ақын Ғ.Жайлыбай, мұрағат директорының орынбасары Д.Сүйінішев, ұлыбританиялық журналист Джоанна Лиллис және ЖОО оқытушылары мен студенттері қатысты
Жиынды ашқан Б.Жапаров қазақ әдебиетінде өз орны бар қаламгер шығармашылығының мұрағат қызметімен тікелей байланысты екеніне тоқталды
Ол «Қазақ халқының басынан өткен орасан зор нәубет туралы көркем туындылардың арасында «Ақ боз үй» трилогиясының орны бөлек» деп атап өтті.
Ғ.Жайлыбай роман-трилогия – қазақ басына төнген үлкен зұлматтың қаны сор­ғалаған шындығы екенін тілге тиек етті
«Жазушының әр кейіпкерінің тағдырының артында бүкіл қазақ көрген қиямет тұр
С.Елубай шығармалары қазақ көр­кем ойына құбылыс болып қосылды
Бұл кітаптар халық тағдырын талапайға түсірген нәубетке қойылған көркем ескерткіш» деп атап өтті ол
Ақын өзінің осы тақырыпта жазған «Тама көшкен» поэмасынан үзінді оқыды
Бұл туынды да аштық жылдары рулы ел болып босып кеткен жылдар жайын қозғайды.
С.Елубай қазақ тарихындағы осы зоба­лаңды ұлттық геноцид деп тану мәселесін көтерді
Қазіргі тіл, діл мәселелерінің ушы­ғуы сол трагедиялық оқиғалардың зар­дабы деп санайды жазушы
Сондай-ақ ол аштық құрбандарына арнап тұтас бір мемориал кешенін орнату жөнінде Елбасы Н.Назарбаев алдында ұсыныс жасағанын жеткізді
«Ашаршылық құрбандарын ­ла­­йық­­ты деңгейде ұлықтау – біздің аза­маттық па­рызымыз» деп атап көрсетті ол.
ҚР Президент мұрағаты Ақпараттық-әдістемелік жұмыс басқармасының бас сарапшысы А.Сейсенбаева «Ақ боз үй» романы – ашаршылық ақиқаты» атты тақырыпта баяндама жасады.
Жиынға арнайы келген ұлыбритания­лық журналист Д.Лиллис қазақ халқының тарихындағы ашаршылық оқиғалары жөнінде бүкіл әлем халқы білуі тиіс деп санайды.
Кездесу барысында студенттер «Ақ боз үй» романы және бүгінгі өзекті мәселелер жайында С.Елубаймен еркін пікір ­алмасты
Жиынды түйіндеген ҚР Президент мұрағатының директоры Б.Жапаров мазмұнды әрі есте қаларлық кездесу үшін қаламгерге және шақырылған қонақтарға алғысын білдірді.
Дина Имамбаева
