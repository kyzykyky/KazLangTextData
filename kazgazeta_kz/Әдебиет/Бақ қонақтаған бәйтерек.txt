Үлгісі көп үлкендер
«Адамның да, атаңның да баласы бол»
 (Әулеттің батасы)
Бұл үйде он бес ұл-қыз өсіп-өнген
Бұл отбасы тәрбиенің талбесігіне айналған
Бұл әулеттен елге белгілі танымал тұлғалар шыққан
Бұл шаңырақ – ұлттық-этнографиялық құндылықтардың отауы
Қазір үшінші ұрпақтың жалғасқанын ескерсек, үйдің саны он бестен әлдеқашан асып кеткен болар
Бірақ бәрібір бәйтеректің бүгінгі шыбықтары сол он бес бұтақтан өрбіген соң осы ұғым әлеуетті әулеттің таңбасындай болып санаға сіңген.
Он бес үйдің жарасымын сақтап тұрған тегеу­рінді тегершік бар
Ол – тектілік пен тәрбиелілік, бірлік пен бауырмалдық
Ілгергі дәуірде «Он бесің қол ұстасып» деген өлең жолы жиі айтылатын
Шығармалары шынайылықпен өрілген Бейімбет Майлиннің «Он бес үй» деген повесі бар еді
Соның бәрінде де он бестің ынтымағы дәріптелетін
Бұл он бес үй де тұтастығымен, сыйластығымен, дәстүршілдігімен ерекше­ле­неді
Отбасы құндылықтарына селкеу түскен қа­зіргідей заманда ұлттық ұлағатты бекемдей түсетін шуақты шаңы­рақтың үлгі-өнегесіне жүгінеміз
Солардың қадір-қасиеті бойымызға дарыса дейміз.
Жалпы, қашаннан ырымшыл қазақ жақсыдан жәдігер алғанды қалайды
Ілгерідегі заман болса, бұл үйден өргендердің шапанының шалғайынан шалғай, тонының түймесінен түйме қалмас еді
Жә, енді ешқайсының шалғайына жармасып, түймесін түрткілемей-ақ қойыңыз, жәдігер алудың реті өзінен-өзі келейін деп тұр
Ол – жақында жарық көрген, осы әулетке арналған «Он бес үй» деген кітап.
Әрине, қазір не көп, басылып жатқан кітап көп
Кәсіби жазушылармен қабаттасып, жадағай жазармандар да тынымсыз қалам сілтегелі біраз болды
Бұрын кітаби ақындарды білуші едік, енді кітаби шенеуніктер тобы қалыптасты
Еңбек демалысына шығып алып, еркін көсілетін «қажырлы қаламгерлер» қатары көбейді
Енді біреулер түрлі іс қағаздары мен алғыс хаттардың, мақтамалар мен хаттамалардың, арыздар мен даттамалардың жиынтығын кітап етіп ұсынады
Ортасына өзінің елу, құдасының қырық суретін салуды ұмытпайды
Тіпті одан да сорақылары бар
Әркімнің жиған-терген дүниесін топтастырған жинақтың мұқабасына бадырайтып өзінің атын-жөнін таңбалайтындар тарих сахнасына шықты
Қаламгерліктің қасиетін ұқпайтын, кітаптың киесінен қорықпайтын боп алдық
Сондықтан осындай қадірі кетіңкіреген бес кітапқа тойтарыс беретін бас-аяғы бүтін бір кітап шықса, бөркімізді аспанға атып қуанамыз
Сапасыз кітап – рухани дертке ұшырататын вирус
Сапалы кітап – сол дертке қарсы тұратын иммунитет
Бүгінгі әңгімеміздің өзегі – өрісі кең «Он бес үй» де имандылық пен ибалылықтың иммунитеті бола алады.
Бұрынғы кезеңде кітап адамды тәрбиелейді деген ұғым бар-ды
Шығарма идеясы жаңа қоғам адамының ой-санасын қалыптастыруға қызмет ететін
Қазір де бұл талап басты назарда ұсталуға тиіс
Сол тұрғыдан алғанда, «Он бес үй» бар болмысымен, өзіндік өрнегімен тәлім мен тәрбиенің құралы бола алады.
Сонымен, «Он бес үй» кімнің әулеті? Енді соған келейік
Шаттыққа толы шаңырақ Оңтүстік өңірдегі Келтемашат ауылын мекен еткен Мықтыбек пен Ұлпатайдан тамыр тартады
Мықтыбектің үлкен ұлы Қамзабек пен оның зайыбы Үрзада өмірге он бес перзент әкелген
Баяғыда қажыр-қайратымен ел-жұртты мойындатқан Мықтыбек мықты көкпаршы болыпты
Әке жолын қумақ болған Қамзабекке ол: «Бір үйге бір көкпаршы жетеді» деп тыйым салыпты
Содан соң бұл шаңырақтан сәйгүлік мініп, серке өңгерген көкпаршы шыға қойған жоқ
Оның есесіне сол он бес үйдің балалары бүгінде қазақ қоғамының бар кетігіне кірпіш болып қаланып тұр
Бірі – қайраткер, бірі – ғалым, бірі – инженер, бірі – мұғалім… Әрқайсысы өз көкпарының жеңімпазы.
Қазақ жұртының әр аймағының салт-дәстүрі әртүрлі
Бірқатар өңірдің балалары әке-шешесіне тік қарап, «сен» деп сөйлейді
Мұны нағыз жақындықтың белгісі деп біледі олар
Кемпір-шалдың қолында өскен ұл-қыздар кейде көзді бақырайтып қойып, ата-анасының атын айтады
Туған әкесін «ағалап», тіпті «тәтелеп» тұратындар да баршылық
Ал мына кітапқа кейіпкер болған он бес перзент әкелерін «көке», шешелерін «жеңеше» деп атайды
Бұл – қазақы салт-дағдының қаймағын бұзбай сақтаған оңтүстіктің дәстүрі
Ата көргеннің, әже көргеннің әсері
Солардың баласы саналып, өз анасын жеңешеге балау – өнегелі шаңыраққа тән үрдіс
Қамзабек әулетінде «жеңеше» ұғымы айтуға лайықталып, «жишеге», сосын «дишеге» айналған
Шынында да, жұрт жап­пай қолданатын «жеңешеден» гөрі аса бір мейі­рім­мен айтылатын «дишенің» әсері де, әуезі де ерекшелеу көрінетін сияқты.
Бұл кітап негізінен берекелі әулеттің бәйтеректері – Мықтыбек ата мен Ұлпатай әжені, Қам­забек көке мен Үрзада дишені ұлық­­тауға арналған
Жинақтың өн-бойына үлкеннің үлгісі деген ұғым желі болып тартылады
Өткеннің өнегесін санаға сіңіріп, бүгінгі ұрпақ­қа дарытып, келесі буынға жалғаған әулет бағ­зыдан жеткен қастерлі құндылықтарды әлі күнге дейін аялаумен келеді.
Жинаққа үш ұрпақ өкілінің естеліктері енгізілген
Олардың пікірі өте шынайы
Бүгінде аяқ алып жүре алмайтын жалғандық пен жасандылықтың ізі де байқалмайды
Бірыңғай өмірдің өз бояуы көрініс тапқан
Кіріспеде айтыл­ғандай, «мұнда әсіремақтау, желең жазу, сыл­дыр сөз атымен жоқ
Әркім өз деңгейінде сөйлейді».
Шаңырағына шуақ шашып, он бес ұрпақ өсірген Қамзабек пен Үрзаданың болмыс-бітімі бала мен немеренің, абысын мен келіннің, нағашы мен жиеннің, құда мен құдағидың, туыс пен тілеулестің ой-пікірі арқылы айшықталған
Алғы сөзде бұл іске «90-ға таяған қариядан 9 жастағы мектеп оқушысына дейін қатысқаны, бұлардың әлеуметтік жігі, туыстық мәртебесі де әрқилы екені» баяндалыпты
Соған қарамастан бәрінің айтары бір арнаға тоғысады
Қай-қайсысының жазбаларынан да үлкеннің үлгісін, өсиет-өнегесін дәріптеу дәстүрі аңғарылады
Олар мұны кейінгі буынға күштеп таңудан аулақ, өмірлік мысалдар, әсерлі әңгімелер арқылы терең тұспалдап, ақырын астарлап ұқтырады
Бір-біріне мінез-құлқы, тіршілік тәсілі, жазу мәнері мүлде ұқсамайтын жандардың естеліктерінде үйдің үлкендерінің бақ-берекелі кісілер болғаны жөніндегі ортақ тұжырым айқын байқалып тұр.
Әлеуеті мол әлдилер
«Жүйесін тауып жұмыс қыл; 
жұмыс қыл да, тыныс қыл»
(Әулеттің ұстанымы)
«Әлдилер» деген сөз бұл әулетте қалыпты ұғымға айналған
Сондықтан біз де оны тақырыпшаның атауы етіп алғанда тырнақшаның ішіне қамағанымыз жоқ
Бұл шаңырақта «әлдилер» деп ұлдарды айтады
Тағы да сол перзенттерінің атын атамаудан шыққан ұлағатты ұйғарым
Кемпір-шалдың көзі тірісінде алақанға салып аялаған балаларға құрмет көрсетудің белгісі
Ақбөпе Қамзабекқызы анасы туралы естелігінде: «Бөпе» деп менің атымды атамау үшін інілерімді «әлди» деп кеткенін білетінмін» деп жазыпты
Үрзада апа үлкендер әлдеқашан өмірден өтіп кетсе де, өз дағдысынан жаңылмапты
Сөйтіп, ұрпақтарын ғұмыр бойы әлдилеумен болған.
Ал сол әлеуетті әлдилердің кімдер екенін білесіз бе? Аналарының лексиконына сүйенсек, «үлкен әлди» – Әмірхан Қамзабекұлы
Ол – Мәскеу ет және сүт өнеркәсібі институтын бітірген, бірқатар жауапты қызмет атқарған азамат
Одан кейінгі Нұрмахан – «Қаратаудағы әлди»
Абылайхан – «электрик әлди»
Ал енді осылардың ішінде «журналист әлди» – Дархан Қамзабекұлының орны бөлек
Ұлт руханиятының жанашыры, Мәскеу мемлекеттік университетінің түлегі ­Дархан Мыңбай еліміздің бірқатар бұқаралық ақпарат құралдарында басшылық қызмет атқарды
Оң­түс­тік Қазақстан облысы әкімінің орынбасары, Түлкібас ауданының әкімі, Президент Әкімшілігі Ішкі саясат бөлімінің меңгерушісі, Мәдениет және ақпарат министрі болды
Қазір – Ұлттық музейдің директоры.
Осы әулеттің атын шығарған тағы бір танымал әлди бар
Ол – анасы «мұғалім әлди», кейін «ғалым әлди» деп атаған, зиялы қауымның ықыласына бөленген алаштанушы, Қазақстан Ұлттық Ғылым академиясының корреспондент-мүшесі, филология ғылымының докторы, профессор ­Дихан Қамзабекұлы
Мәскеуде оқыған үшінші ұл – Бауман атындағы Жоғары техникалық уни­вер­ситеттің түлегі Бархан Қамзабекұлы облыс орталығында жауапты қызмет атқарады
Ұзақ уақыт бойы осы қаланы мекендеп келе жатқан оны анасы «Шымкенттегі әлди» деп атаған
Бұл шаңырақтан өрген өзге әлдилер де осал емес
Әсіресе, өмірден ерте кеткен, қара шаңырақтың қамқоры болған Ерханның орны айрықша.
Бүгінде Алаш мұрасын зерттеп, баршаға танылған Дихан Қамзабекұлының санасына сәуле сепкен себептерді де осы кітаптан тапқандай боламыз
Бұл жинақта кезінде өзі де тиісті орындар тарапынан біраз қудалауға ұшыраған Қамзабек Мықтыбекұлының «Айтыңызшы?» деген өлеңінің қолжазбасы жарияланған
Оқып көрелік…
Неге ойлап-күлмеймін?
Жауатұғын күндеймін.
Ауыр салмақ басып тұр,
Не боларым білмеймін.
Жаман күн қашан кетеді?
Жақсылық қашан жетеді?
Мұны былай етуге,
Нелер жәрдем етеді?
Мендей адам өте көп,
Бұл күн арты жақсы деп,
Өзін-өзін жұбату
Болар ма екен, бізге сеп?
Өлеңнің соңына «14 маусым 1953 жыл» деп таңбаланыпты
Каллиграфияны шебер меңгерген зиялы ұрпақ өкілінің жазуы маржандай
Тіл заңдылықтарын жете игерген сауаттылығы да қайран қалдырады
Әрбір үтір-нүктесі өз орнында тұр
Бас-аяғы алты шумақта замана сипаты, адам тағдыры нақты көрініс тапқан
Өлеңнің әр төрт тағанын түйіндеп отыратын «Бақыт күні күлімдер, Күн бар ма екен біздерге», «Кездеспес деген нәрсені, Алдан күту бола ма?», «Қызықты, нағыз күндерім, Артта қалсам, «жүр!» дей ме?» деген жолдар келер кезеңнен жақсылық күткен жазықсыз жанның ішкі күйзелісін танытады.
Жеті ұлдың үлкені Әмірханның естелігінде: «Апам қымызды керемет баптайтын
Аршадан жасалған күбісі болатын, соны киікотыға ыстап, құйрықпен майлап отыратын» деген жолдар бар
Осыған қарап бір кезде Дархан Мыңбай Оңтүстік Қазақстан облысы әкімінің орынбасары болып қызмет істеп жүргенде Қазығұрт баурайында өткізген, бүкіл елді елең еткізген «Саба» қымыз фестивалі туралы идеяның негізі қайда жатқанын аңғарасың
Жасынан биенің бабын біліп өскен Дархан анасы хақында: «Біздің құлағымызға ең жақыны, ең әсерлі де тәттісі – «әлди» еді
Соңғы демі қалғанша мені «әлди» деп кетті
50 жасқа дейін әлдилегені деп қабылдадым» дейді
Ол Үрзада апаның қайтыс болғанын естігенде Тұманбай ақынның: «Анам көзін мәңгілік жұмған еді, Тіршіліктің ол үшін тынды әлегі…» деген өлең жолдарын оқып отыр екен
Бұл мысал телепатияның тылсым әлеміне тағы да мойын бұрғызады.
Әулеттің жиені Эльмира Әдіш: «­Нағашы­лар дегенде есіме түсетіні – жоғары­дағы тамның төбесінде тұратын антик­вариат заттар
Сонда шығып, таң қалатын­быз
Мыңбаевтар әулетінің музейі іспеттес ағалардың, әпкелердің дәптерлерін, ескі кітаптарды, журналдарды, ер-тұрмандарды, аспаптарды, суреттерді, радиоқабылдағыштарды көретінбіз» деп жазыпты
Ендеше, бала күнінен отбасылық экспонаттардың арасында өсіп-өнген Дархан Мыңбайдың Ұлттық музейді рухани орталыққа айналдыруында белгілі бір заңдылық бар екен.
Әлеуетті әлдилердің мүмкіндігін кеңінен танытатын тұсы әлі де алда деп білеміз.
Көргені бар келіндер
«Атын атамаңдар, ата салтын сақтаңдар»
(Әулеттің өнегесі)
Бұл әулеттің кейбір тепсе темір үзетін ер азаматтары бір кезде тек қазақтың алма мойын аруларына ғана емес, түркі халықтарының бірқатар бәденді бикештеріне, тіпті сонау Кавказдың күлімкөздеріне де көз салыпты
Бірақ әрқашан аталарының: «Ертең нағашысы кім деп айтамын?» деген кесімді сөзі ойларында тұрған
Сөйтіп, бұларға Қап тауының қызуқанды халқымен құда болудың сәті түспеді
Өйткені текті әулеттің тәрбиесін алған әлдилер әдептен аспады
Айналып келгенде отбасылық тәртіпке мойынсұнды
Көкенің көзқарасы, дишенің дидары бәрін де тәрбиенің түпқазығына байлап тастаған.
Сонымен, бұл үйге өңкей бір көргенді келіндер келді
Олар Үрзада апаның тәлім-тәрбиесі мол мектебінен өтті
Барлығы да осы шаңырақтан өнеге алған жылдарын сағынышпен еске түсіреді
Бұл үйде сақталған киелі дәстүрдің бірі – ат тергеу
Ардақты ананың атасы түгілі балаларының атын да атамайтынын жоғарыда айттық
Оны былай қойғанда, өмірден баяғыда өткен, тарихтың қойнауына әлдеқашан сіңіп кеткен, тым әріден туысатын жамағайын қатарындағы қайнағалардың да есімі ауызға алынбайды
Тек қайнағалар ғана емес, сол елдің бұрын-соңғы үлкендері де осылай құрметтеледі
Бұл жағынан Үрзада Қуанышбекқызын жаңылдыру мүлде мүмкін емес.
Әулеттің үлкен келіндерінің бірі Ұлдар Есбайқызының естелігіне жүгініп көрелік
«Бір күні осы жеңешемді жаңылыстырып көрейік деп, бұғалтырға ілесіп бардық
Фамилиясын сұрағанда, кассирге дауыстап айтады деп бәріміз тына қалдық
Жишем саспастан қалтасынан «Мыңбаева Үрзада» деп жазылған қағазды көрсете қойды
Біз «Оппо, ұтылдық» деп мойындадық
Сөйтсек, осы қағазды әдейі алып жүреді екен» дейді ол
Сөйтіп, Үрзада апа бұл жолы да ұстатпай кетеді
Ұстатқаның не, жаңағы қағазды қайта көрсетіп, «Осы фамилиядағы «Д» деген әлдиді қарай салшы» деп, сол кездегі оқушы Дархан Мыңбайдың жазғы демалысында тапқан еңбекақысы жөнінде мәлімет сұрапты.
Қамзабектің жеті ұлының шаңырағына бақ-береке әкелген Сәрсенкүл Әлжанбай­қызы, Гүлнәр Бекбосынқызы, Ақерке Көлай­қызы, Қорлан Мақсотқызы, Гүлбайра Тыныбекқызы, Гүлжамал Базарбайқызы, Рауан Сапарқызы сынды келіндер атасы мен енесі туралы шынайы көңілден ой толғайды
Әйтеуір бір айтуға болмайтын атауды еске түсіретіндіктен «алманы» – «сабақты», «балтаны» – «шот», «сырғаны» – «құлақ салғыш», «алпысты – «екі отыз», «айнаны – сәуле», «дастарханды – дастымал», «арықты – уат» деп атайтын Үрзада апаның «келіндер курсы» кейбір оқу орнының бағдарламасын он орап алады
Мысалы, «айна» сұрапыл соғыста мерт болған Айнабек атаның есімін ойға оралтады
«Дастархан» атауының ішінде Қамзабек атамыздың інісі Астархан есімінің барлық әрпі түгел тұр
Ал Үрзада апа 1000 цифры бар жерден алты қырды айналып өтеді
«Атам атты» дей тергейді оны
Егер «бес мың» немесе «алты мың» десек ше? Бұған да жауап дайын
«Атам атты бесеу» немесе «атам атты алтау» дей салады
Алда-жалда кассадан ақша алғанда осындай цифр кездессе, қағазға жазып көрсетеді.
Үрзада Қуанышбекқызының келіндерге әдіс­темелік құрал ретінде ұсынатын терминоло­гиялық сөздігі мұнымен де шектелмейді
Әрі қарай тыңдаңыз: Тәттібай – Мәттібай, Мұса – Тыса, Мошқал – Шошқал, Үсіпбай – Мүсіпбай, Қозыбақ – Мозыбақ, Тұрар – Мұрар, Өндірбай – Сөндірбай, Шәріп сарай – Мәріп сарай, Ұзын бұлақ – Мұзын бұлақ, үлкен арық – үлкен жадау, кіші арық – кіші жадау, т.б
Қазіргі заман келіндерінің бәрі бірдей ат тергеуге бейім бола қоймас
Дегенмен, ұлттық тәрбиенің табиғатын танытатын даналық дәстүрі біртіндеп қай-қайсысының да санасына әбден сіңетіні анық.
Келіндердің естеліктерінде тек елеулі ененің ғана емес, ардақты атаның да аяулы бейнесі көрініс тапқан
Дарханның зайыбы – Қорлан Мақсотқызы былай деп жазады: «Бірде дастарханның басында шай құйып отырғанымда самаурынның шүмегі қатып қалды ма, бұралмай қалды
Не істерімді білмедім
Соны байқаған атам: «Қасықпен сәл ұрсаң, бұралады» дегенде, қатты ұялып кеттім
Мәскеуде оқығанымды қайтейін, қарапайым тұрмыс деталі мен физика заңын аңғара бермеппін…».
Ал Абылайхан Қамзабекұлының зайыбы – Ақерке «Атамыз көп сөйлемейтін
Сол мінез, сол көзқарас менің жұбайыма да дарыпты» дейді
Бірақ көп сөйлемейтін Қамзабек көкеміз қас-қабақпен-ақ біраз нәрсені аңғартқан
Тұспалмен тәрбиелеп, ишарамен ұқтырған
Бұл шаңырақтың адамдары айтылған сөзді қаперге алғаны өз алдына, әлі айтыла қоймаған сөзді де емеуріннен түсінеді
Себебі олар отбасының салт-дәстүріне әбден бейімделген
Әулеттің өздеріне ғана тән жан байланысының жүйесі мен желісіне бүкіл болмыс-бітімімен әлдеқашан қосылған
Дарханның күрделі деген нәрсені қарапайым тілмен санаға сіңіріп беретіні, Диханның кейбір шетіндеу һәм шепіктеу жәйттерді тиісті адамдарға «домбырамен жеткізетіні» әулеттік дипломатиялық үрдістердің же­місі екеніне дау жоқ
Салмақты жігіттер мен сабырлы келіндердің салиқалы отбасылық одағының қалып­тасуына ата-ененің ықпалы аз болмаған сияқты.
Бұл шаңырақтың тағы бір келіні Гүлнәр Бекбосынқызы (Нұрмахан Қамзабекұлының ­зайыбы) былай дейді: «Бірде апам самауырға ағаш болмай, маған: «Шотты алып кел» деді
Мен қайта сұрауға ұялып, не де болса, құрал-сайман шығар деп сарай жаққа кеттім
Әйтеуір, апамның сөзіне аудармашылар көп қой, балта туралы айтқанын таптым»
Көрдіңіз бе, келіндер ененің жұмбағын еңбектеніп өздері шешеді
Сөйтсе, Мыңбай тарайтын Итен әулетінде Балта деген кісі болыпты
Үлгісі мол Үрзада апа осыдан бір жарым ғасыр бұрын ғұмыр кешкен ағайынның атын да, кейінгі қайнаға-мырзағаларын да алыстан орағытып өтеді екен
Сондай-ақ осы елде Арықбай деген кісі болған деседі
Соған орай ененің лексиконындағы «арық» деген сөз «жадау» деген атаумен алмастырылған
Осыны көрген келіндер тәрбиесіз болушы ма еді?!
Ұғымы зор ұрпақтар
«Жұлдыздарың жоғарыдан жарқырасын!»
(Әулеттің тілегі)
Бұл әулеттің отбасылық құндылықтары жеткілікті
Оның біразы бабалар дәуірінен күні бүгінге дейін жалғасып келеді
Үлкеннің айтқаны кішілер үшін заң
Бірақ бұл кішінің пікірі құлаққа ілінбейді деген сөз емес
Тәрбие желісі ұрпақтан-ұрпаққа ұласып жатады.
Шаңырақтың үлкендерінен кейінгілерге жеткен мақал-мәтел, ақыл-кеңес сипатындағы сөз тіркестері де баршылық
Мәселен, Қамзабек әулеті «Естігендеріңді естен шығармаңдар, Көргендеріңді көңілге түйіп алыңдар», «Табандарыңнан сыз өтпесін», «Ұйқың қанық, ойың анық болсын», «Бір-біріңе кітап оқып, ертегі айтып отырыңдар», «Обал-сауапты біліп жүріңдер», «Бит терісін биялай ғып өмір сүр», «Сұраса – ақыл бер, сұрамаса – нақыл бер», «Әке-шешені тыңдамайтын тайынсыз бала болмаңдар» деген қастерлі қағидаларды мейлінше ұстанып келеді
Сонымен қатар бұл шаңырақта әдепкіде үйдің кенжесіне арнап айтылған «Бес ал!» деген игі тілек қалыптасқан
«Жақсы сөз – жарым ырыс» деген, әзірге Қамзабек әулетінің үшінші ұрпағына дейін «бестіктен» ажырап көрген емес
Сондай-ақ шетінен әзіл-қалжыңға бейім әлдилердің лексиконында «Құнанбайда – құлын жарғақ, Мыңбайда – құлын тұмақ», «Шамырат, есегіңді аңырат» деген сықылды тікен тілді тіркестер де жеткілікті.
Он бес үйлі әулет – тек әлеуетті әлдилердің ғана емес, барған жерін баянды еткен Фатима, Клара, Ақбөпе, Ақерке, Балзира, Ақбота, Нәдира, Жазира Қамзабекқыздарының да түлеп ұшқан төркіні
Өмірмен ерте қоштасқан Фатима мен Балзираның перзенттері – Ғалымжан мен Эльмираның аналарының орнын жоқтатпай жазған естеліктері жан дүниеңді тебірентеді
Қалғандары жүрегіндегі жазуларды боямасыз күйінде қағаздың бетіне өздері түсірген
Қай-қайсысының да қалам ұстауға бейімі бар екені бірден аңғарылады
Жазғандарынан өткен шаққа, қимас кезеңге, бүгінде бақилық болған ата-анаға деген сағыныштың сазы сезіледі
Өз жұрты – Жиынбай мен нағашы жұрты – Көмешбұлақтың арасын жол қылып жүріп бой жеткен қыздар келін боп түскен жеріне екі жақтың ең жақсы қасиеттерін ала барғаны байқалып тұр.
Анасы туралы егіле естелік айтқан Ақбота Қамзабекқызы: «Үйге келген кісіні құр жібермейтін
«Әжет сұрағанның бетін қайтарма» деп қажетіне қарайласып, жоғын тауып беруге тырысатын
«Біреу келсе, есікке, Жүгіріп шық кешікпе, Егер есік ашпасаң, Кесір болар несіпке» деген өлең жолдарын жиі айтатын
Өзі жоқта үйге біреу келсе, оның неге келгенін өзі үйіне барып сұрап біліп, жәрдемдесіп жататын» дейді
Бұл әулетке қонақжайлық дәстүрі осылай орныққан
Қазір де Астананың қақ төріндегі Қамзабекұлдары үйінің есігі түннің бір уағына дейін құлыптаусыз тұра береді
Балалары мен меймандары күн ұзаққа бірі кіріп, бірі шығып жатады.
Астана демекші, бүгінгі бас қаланың кешкі тіршілігін көз алдыңызға елестетіп көріңізші
Қас қарайғанда жүйкесі шиыршық атқан, шытыр жеген шешелер балконда шіреніп тұрады
Жай тұрмайды, төменде алысып-жұлысып жүрген жүгірмектерін түгелдейді
Сәлден соң жұртты шошытатын ащы дау­сымен «Әй, үйге кір!» деп айқайлайды
Ойынның қызығына тоймаған баласы түспегір жуық арада жоғары көтеріліп болмайды
Сол кезде айқайдың көкесін көресіз
Алдыңғы айқай айқай ма?! Күллі әлем күңіреніп кетеді
Биік үйдің балконына қарап, қазіргі қазақ әйелінің типтік мінез-құлқы туралы тәп-тәуір тегін спектакль тамашалайсыз
Ал Қамзабек әулеті мұндай өрескелдікке ешқашан бармайды
Өйткені бұл шаңырақта қашаннан қалыптасқан дәстүрлі дағды бар
Оны Нәдира Қамзабекқызының келтірген мағыналы мысалынан аңғарамыз
«Дишем «сен бүйт, сен сүйт» демейтін, ымдайтын жерін ымдап, айтатын жерін жанамалап, бәрін ақырын жеткізетін
Ол – апамыздан қалған үрдіс
Біз отбасымызбен сол ымдағанды түсініп өстік
Кішкентай кезімізде ойнап кетсек, басқалардың шешелері бақырып шақырады, ал біздің дишеміз көшеге шыққаннан-ақ үйге қайту керектігін ұғатын едік» дейді ол.
Бұл әулеттің үлкендері «сүндеттеу» деген сөздің орнына эстетикалық әсері әлдеқайда әдемі «сұлулату» деген ұғымды қолданады
Сүндеттеудің сорақылау баламасын жастайымыздан санаға сіңіріп, бала-шағасын ептеп бақырыңқырап шақыратын аймақта өсіп-жетілген біз бұған кәдімгідей елең ете қаламыз.
Мына бір деталь баланың ғана емес, баршаның сілекейін шұбыртады
«Атам өзіміздің бақшаға қауын-қарбыз егетін
Азанда тұрсақ, жастығымыздың жанында иісі бұрқырап, қауын жататын» деп жазады Клара Қамзабекқызы
Әрине, баланың зердесінде мұндай нәрсе ата-әженің шексіз мейірімінің белгісі ретінде өшпестей болып таңбаланып қалады
Басына балық жастанып ұйықтайтын балықшы ауылдың баласы ретінде біз мұны жақсы білеміз.
Қамзабек пен Үрзаданың үлгі-өнегесін көрген өз балалары ғана емес, алтын асықтай немерелері де жүрекжарды сөздерін айтыпты
Бұл көкейіне тоқығаны көп, ұғымтал ұрпақтың қалыптасып келе жатқанын көрсетеді
Әсіресе, бұтағы мол бәйтеректің бүр жарған жас өскіні Хадиша Қамзабектің: «Қазір миллиондаған адамның түшкіргенін естіп шықсам, ішінен апамдікін тауып алар едім» деген ақжарма пікірінің шынайылығына сүйсінесің
Бұл әулеттен қыз алған Шолпан Мәжитқызының: «Мен асыл құдағиымнан бір саты төмен түсіп, екі саты көтерілуді үйрендім» деп ағынан жарылуы ардақты ананың тектілігін тұлғалайды.
Алла Тағала бала берген, оған қоса сана берген әулеттің шежіресіне «Бізге де жұғысты болсын!» деген тілекпен зер салыңыз
Кітап бөлімдерінің атаулары «Қара шаңырақ», «Адалбақан», «Алтын діңгек», «Ақ босаға», «Сырлы уық», «Үкілі үміт» деп аталып, жүйелі жалғасқан
Осының бәрі бұлардың қанына сіңген этнографиялық құндылықтарды әйгілеп тұрады.
Этнография демекші, кейінгі жылдары «этноауыл» деген тіркесті көбірек қолданып жүрміз ғой
Біздің айтпағымыз, мерекеден мерекеге дейін мейі­рің­ді арттыратын, меймандарға көрсетіп, мәртебеңді кө­теретін айшықты этноауыл емес
Сан ғасырдан келе жатқан салт-дәстүрін сақтаған, нағыз табиғи эли­талық этноауыл! Бұл – Түлкібастың төріндегі, керіліп аққан Келтемашаттың кемеріндегі алпыс-жетпіс үйлі Мыңбай ауылы
Осы ауылдан түлеген өнегелі ұрпақ өзге қалаларға отау тіккен
Әулет­тің қастерлі қағидаларын сол мекенге апарып орнықтырған.
* * *
«Он бес үйді» оқып шыққан соң Шақпақтың жынды желіне жүзіңді қақтырып, Келтемашаттың мөлдір суына сүңгігің келіп кетеді
Бесжал мен Жетіүңгірді, Айғыртоғай мен Үмбетсайды армансыз аралап, Мұсашарбаққа бие байлағанды жаның қалап тұрады
Бие дегеннен шығады, қымыз орнына пістемай ішетін Бәйел көкеміз секілді ақкөңіл ауыл қарттарының әрқайсысының үйіне кіріп, шетінен сәлем беріп шығуға ықылас танытасың
Қасыңа елдегілердің бәрін түстеп танитын елгезек Шінәтті ертіп аласың, әрине… Үрзада апамша айтқанда, Кіші жадаудың суын арқыратып жығып, адыраңдап жүрген Тентек көшенің беймаза балаларымен тілдесуге де көңілің ауады.
Сосын… Қамзабек әулеті ғана емес, күллі ауыл үшін бағалы Шамыраттың шегендеулі құдығының шекеңді жаратын мұздай суын әбден қанғанша сіміргің келеді… Ырымшыл қазақтың қай баласы өз әулетінің мәуелі бәйтеректей жайқалып өсіп-өнгенін қаламайды дейсің?!..
Бауыржан ОМАРҰЛЫ
