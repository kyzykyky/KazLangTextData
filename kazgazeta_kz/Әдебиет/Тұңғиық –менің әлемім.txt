Жаңыл Асылбекова
Жетісу
Белжайлау, балбалдар
Балбал тастар кімдерден сыр жасырдың,
Қанша мезгіл, қанша кезең асырдың?
Орбұлаққа беріп ойлы жоныңды,
Күншығысқа көтеріпсің басыңды.
Балбал тастар сендерді кім орнатты,
Батыр ма, әлде басқа жан ба салмақты?!
Кімдердің сен болдың екен бейнесі,
Бірің күліп, біріңді мұң торлапты.
Балбал тастар қай жылдардан тұрсыңдар,
Жүздеріңде айтылмаған бір сыр бар.
Орбұлаққа қарамайсың қасқайып,
Әлде сендер шейіт болған қыршындар…
Қалай сендер тұра қалдың биікте,
Өттіңдер ме туған жерді сүйіп тек.
Кеттіңдер ме Отан үшін оққа ұшып,
Белжайлауға бар жақсыны жиып кеп.
Жетісуда Үшқұйғанда қалдыңдар,
Көрген жанға көптеген ой салдыңдар.
Балбал тастар көнелердің көзісің,
Қабағыңа сырын түйген сан жылдар.
Жан-жағына жақындарын жинаған,
Жақсыларын жаман жерге қимаған.
Жетісуда тұрған сол бір балбалдар,
Болған шығар өмірде бір сыйлы адам…
Ғашық болу
«Менің кемшілігім – сенгіштігім, ғашық болғыштығым, әсіресе жақсы адамдармен сырласуға ғашықтығым…»
Қанипа Бұғыбаева
Ғашық болу – ақын үшін күн кешу,
Сұлулықпен, наз қылықпен үндесу.
Сиқырлы әлем сырына сәл үңілу,
Жақсы көру, сүйіп көру, түңілу.
Ғашық болу – ақын үшін жыр жазу,
Жақсыларымен, жайсаңдармен сырласу.
Ұғына алу, ұната алу, жек көру,
Үнсіз қалу, ашулану, кектену.
Ғашық болу – ақын үшін ойлану,
Қиялдану, қиқар болу, ой бағу.
Өзгені емес, өзін-өзі түсіну,
Тыңдата алу, тыңдай алу, кішіру.
Ғашық болу – жас балаша қуану,
Жақсы деген жалғыз сөзден жұбану.
Қайғыра алу, қайраттану, қамығу,
Аңсай алу, ізет сақтау, сағыну.
Ғашық болу – іздеп табу, жоғалту,
Сендіре алу, сенбей қалу, оралту.
Қош айтысу, қиып тұрып кете алмау,
Көріп тұрып, сезіп тұрып жете алмау.
Ғашық болу – сырын оқу, үндемеу,
Сағынса да келіп қалды біл демеу.
Өртене алу, тоңа білу, кешіру,
Ұмыта алмау, ұмыт болу, өшіру.
Ғашық болу – әр сәтіңді сағыну,
Келісе алмау, кетіп қалу, табылу.
Сене білу, ұға білу, көне алу,
Сүйдіре алу, күйдіре алу, кек алу.
Ғашық болу – өлең оқу, төгілу,
Қуана алу, қуат алу, егілу.
Өз-өзіңмен оңашада тілдесу,
Тылсым күштің құдіретімен үндесу.
Ғашық болу – ғашық жанды сезіну,
Дүниенің жалғанынан безіну.
Мәжнүндерді түсіне алу, аялау,
Қодарларды еш түсінбеу, аямау.
Ғашық болу – достарыңды ұға алу,
Олар айтқан жалғыз сөзді құп алу.
Жеңістерді күтіп жүріп жеңілу,
Толқын-толқын ойға бату, көмілу.
Ғашық болу – ұзақ түндер көз ілмеу,
Ғашық болмай өткен күнді сезінбеу.
Қиялымен өмір сүру, достасу,
Келмес кезді қия білу, қоштасу.
Ғашық болу – ақын үшін ән болу,
Орман болу, өзен болу, тау болу.
Сағым болу, сағыныш боп оралу,
Ғашық болу – нағыз ақын бола алу!
Меруертгүл
Көктемді қимай кірпігі жасқа байланып,
Қоңырау гүлдер қалады бір сәт тербеле.
Қазбауыр бұлттар жөңкіле көшсе жайланып,
Мұңая қарап айтады сырын желге тек.
Көктеммен оның тарқайды екен базары,
Жауқазындарға кетеді беріп кезегін.
Таңғы шықпенен жаны да оның тазарып,
Өртейді бәлкім нешебір ойлар өзегін.
Меруертгүлдей ғұмырдың қысқа кездері-ай,
Қуанта келіп мұңға орап кетер жаныңды.
Тұғырсыз сәттің тұрақсыздығына төзбе ұдай,
Байқамай бәлкім қоярсың байлап бағыңды.
Тағдырға сенем
– Сүйетін гүлің?
– Сүйетін гүлім – тұңғиық,
Білетін бе едің?
Жаныма менің жыр құйып,
Жүретін керім.
Ойымды айтпай ұғатын,
Тамыры терең.
Мұңайып үнсіз тынатын,
Сезімді көрем.
Тазалық оның тұрағы,
Суда мекені.
Тамшыға тұнып құрағы,
Суда өтеді.
Тұңғиық – менің әлемім,
Қиялым терең.
Тағдырдан соны көремін,
Тағдырға сенем!
Париж
Лувр
Лиза дель Джокондо
Леонардо да Винчи Моно Лиза портретін 
4 жыл салған екен, 
содан бері 400 жыл өтіпті…
Қылқаламның құдіретін сездіріп,
Миығынан күле қарайды ғасырға.
Сұлулық пен ұлылықты кез қылып,
Жұмбақ әлем жұрттан сырын жасырған.
Айтылмайтын ойы оның тереңде,
Түсіне алсаң қарап көрші көзіне.
Талай ақын қосты оны өлеңге,
Жанардағы тылсым күшті сезіне.
О, Джокондо! Құдіретің неде еді,
Ұлы шебер жылдың төртін арнаған.
Құмды шөлмен жүздірдің бе кемені,
Неге ынтық, неге саған таңғалам?
Ару десем сенен асқан сұлу бар,
Ғажап десем сенен өткен ғаламат.
Сенде, сенде ешкімде жоқ жылу бар,
Ұқтым соны, сездім соны саралап.
Сол жылулық күллі адамға жетпеген,
Жіберген ғой сені асқақ, сұлу ғып.
Бір қарамай ешбір адам өтпеген,
Сол сұлулық төрт ғасырлық жылулық.
Көңіл-күй
Сең-сеңге толды сананың атыраптары,
Сезім сетінеп, көңіл-күй қақырап қалды.
Қиыр суықта бір-бірден үзіліп түскен,
Дір-дір етеді жанардың жапырақтары…
Жанардың жапырақтары өртен өлеңім,
Табаннан өтіп барады тілгілеп шеге мұң.
Құлазып көңіл көлеңке көлбейді текке,
Таулар талқан боп көбейіп келеді төбе мың…
Төбе мұң, сенің сезім бе еді төлем биігің,
Ұйығың солқылдақ, сартапты құшып дүйімің.
Мұздардай қатып ғасыр жылдарын жамылған,
Қиыршақ жанның күйі мұң – сыйығым!
Ізгілік бастауы
Құдіреттің күшті ісіне таңғалма,
Адамдықты аялай біл, аңғар да.
Ажырамас сәттер өтер бір күні,
Аяқталар атпай қойған таңдар да.
Болмай қалса ойлағаным, күткенім,
Иілмедім, иығымды тіктедім.
Өткіншіге үгілмейін бор болып,
Тағдырыма уәжім жоқ түк менің.
Жете алмасам, жеткізбесе болмасын,
Қона алмаса, қонбай қойсын, қонбасын.
Тірілердің қамқорлығын көрмесем,
Бабалардың шапағаты қолдасын.
Кездерім көп келіспеген, көнбеген,
Кедергіні көрдік жатқан көлденең.
Өміріңді сүрсең жақсы, сүре алсаң,
Әйтеуір бір пенде болмай өлмеген.
Таусылмасын айтарым да, жазарым,
Көрсем көрдім сол жазудың азабын.
Іздеп шықтым ізгіліктің бастауын,
Игіліктің ізет толы базарын.
Содан табам барымды да, жоғымды,
Жалғызымды, жаны ашитын тобымды.
Басталуы басталды ғой тірліктің,
Биіктерде бітірсем ғой соңымды…
