Өміріңнің өтер сәті қас-қағым,
Қуанышпен күндерді артқа тастағын.
Байқа шырақ бұ дүниенің  байлығын,
Уақытша ғой жарамайды тасқаның.
***
Мынау бүкіл әлемнің кіндігі – біз
Даналық көздерінің түндігі – біз.
Сақинаға ұқсайды жаратылыс,
Сондағы асыл тастың  мінсізі – біз.
***
Бізге дейін өтті ғой түн мен күндер,
Көк күмбезі айналып  мың түрленер.
Аяғыңды ақырын еппенен бас,
Сұлудың көздері ғой құм төбелер.
***
Келгеніңмен кеткеніңнен не пайда?
Шүберекпіз тігісінен не пайда?
Отырамыз от дөңгелек ішінде
Күлге айналып кете бардық,  не пайда?
***
Мәңгіліктің құпиясын білмейміз,
Жұмбақтарын оқи алмай күндейміз,
Біздер тұрмыз аржағында перденің
Құлап түссе перде біз де күлдейміз.
***
Мейлің кәрі, мейлі жас бол алға асар,
Ажал келіп алқымына жармасар.
Бұл  жалғанда ешкім мәңгі қалмайды,
Келу, кету бізден соң да жалғасар.
***
Құдай болсам көк аспанды билер ем,
Көк әлемді қамырдай-ақ илер ем.
Жаратар ем басқаша бір аспанды,
Мейірбанды бақытты етіп сүйер ем.
***
Дүниеге келгенімнен пайда жоқ,
Ғайып болсам өзгеріс жоқ, пайда жоқ.
Естімедім тірі жаннан дариға-ай,
Не үшін келдім, не үшін кеттім пайда жоқ.
***
Ғалым болдым, дарын болдым дегендер,
Ілімімен дана болды кемеңгер.
Қараңғыдан жол таба алмай адасты,
Ертегі айтып кетті ұйқыға сенімдер.
***
Жүрегіме ғылым жақын болмады,
Ашылды ғой талай сырдың толғағы.
Жетпіс екі жасқа толдым ойландым,
Маған мүлдем мәлім емес сол жағы.
***
Тағдыр, жерді, көк әлемін жаратқан,
Тіліп мұңлы жүрегіме таратқан.
Қайда кетті айжүзді ару, тәтті ерін
Қара жердің құшағына қаматқан.
***
Тұр орныңнан өткен өтті мұңданба,
Өмір сәтін шаттығың ет бұнан да.
Уақыт тажал дегенінде тұрса егер,
Өлмес едің шүкірлік ет жұбан да.
***
Ашуыңнан зияның көп о аспан,
Жөнсіздік қой тағы әдетің о бастан.
Ей, жер-ана, төсіңді ашса, әгәрде
Тереңіңде жатыр талай  данышпан.
***
Монастырьге кіріп, шығу адамға
Азап, өлім әкеледі  қашанда.
Ғұмыр кешіп үлгермеген разы,
Тумағандар тіпті жақсы әманда.
***
Өкінішті өтті жастық, гүл ме едің,
Кешегі күн көктем еді бір демім.
Қуаныш дейтін жастық құсы қайдасың,
Қашан келді, қашан кетті білмедім.
***
Билейді ғой мені тағдыр қаламы,
Жақсы, жаман істерімді жамады,
Сенсіз, менсіз болып жатыр барлығы,
Құдай маған қандай кінә тағады?
***
Жетіқат аспан жаратылса жақсы боп,
Көктің жүзі жайғасады сақшы боп.
Егер тағдыр қайырымды болса, егер
Данышпандар азап шекпес тапшы боп.
***
Құдаймен де болмас менде келісім,
Менікі де дұрыс емес несі мін.
Рас болса қалағаны Тәңірдің
Қателікке ұрынғаным – кешірім.
***
Бұл жалғанға тап-таза боп келеміз,
Күле кіріп, уайыммен кетеміз.
Көз жасымен жүрек отын өшіріп,
Топыраққа айналамыз неге біз.
***
Ұзағандар ұзақ жолдың бойында
Оралғандар барма, сірә, ойыңда.
Жолайрықта ештеңені қалдырма,
Енді қайтып келмесіңді мойында.

Парсы тілінен аударған
Өтеген Күмісбаев
