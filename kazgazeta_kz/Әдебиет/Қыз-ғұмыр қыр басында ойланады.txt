Динара МӘЛІК
Көктем кеп, көк майсасын төсеген бе,
Гүлдер өлең оқып тұр көшелерде!
Жиырма төрт жыл жүрегім жайқалғалы,
Қанша көктем қалды екен пешенемде?!
Көктем кеп, көгерткен бе айналаны,
Қыз-ғұмыр қыр басында ойланады.
Көбелек-көңіл құрғыр алып-ұшып,
Көктемнің бұрымына байланады.
Гүл-әлем, шымылдығын ашқаны ма,
Көркемдік, қонап алды аспаныма.
Түннің ғана исі шығушы еді-ау,
Күннің исі сіңіпті шаштарыма!
Шынымен, қанат бітіп ұшқаным ба?
Ғашық боп қалсам қайтем, қас-қағымда?
Әр сәулесін кеудеме құйып тұрмын,
Айырбастап ала алмай басқа мұңға.
Көктем кеп көк майсасын төсеген бе,
Гүлдер өлең оқып тұр көшелерде!
***
Бір жұлдыздың сәулесіне жалғанып,
Жерге түскен бір өмірді жалға алып.
Саған ғашық болған екем, қайтейін,
Бұйырмаған тағдырыңа алданып.
…Бір өткінші нөсер болып селдетіп,
Дала дертін мөлдір сумен емдетіп.
Кетіп қалсам, сөніп қалсам деп едім,
Ешкім білмес жалғыздықты әндетіп…
Ошағымда мені күткен жар қалып,
Ол адамға жалғыз өлең арналып.
Оқып тұрсам сені сүйген қыздарға,
Саған жазған жүз өлеңді қолға алып!
…Сосын, сосын кінәласын Жарық Күн,
Түн ішінен таң іздеген ғаріппін.
Ақ қағазға армандарым төгіліп,
Күндей ыстық күнәһар боп қалыппын…
***
Мен гүлмін ғой,
Су құйып жүрші сезіммен.
Мен Күнмін ғой,
Көрініп тұрам көзіңнен.
Мен желмін ғой,
Алдыңнан шығам ұмтылып.
«Сағындым» дедің келдім ғой,
Жүрекпен бірге ынтығып.
Мен жыр екем,
Жазылмай жүрген түндерде.
Сүйген бір шақта тірі екем,
Сезініп сен де көрдің бе?
Мен жас екем,
Жан адам оны көрмейтін.
Өмір дегенің осы екен…
Жанарға сыймай сырғитын…
***
Қара жер де жүр ме мені кешірмей,
Неге кеттім өз-өзімді түсінбей.
Бірауыз сөз қалатындай айтылмай,
Бір ұрттам су қалатындай ішілмей.
Сені сүю мендік сырдың құны ма?
Сені сүю тар ғұмырдың шыны ма?
Мен өмірге бара жатсам жұтылып,
Сен жүректің шығып алдың шыңына!
Бір сен үшін жаратқандай көркімді,
Елесің кеп, ұрлап алды еркімді.
Бір-ақ жұтым ауа жетпей тұрады,
Өзің келіп емдейтіндей дертімді…
Бір-ақ қадам алға баспай тұрамын,
Жарық ғалам, сөндірердей шырағын!
Кінәм менен күнәм кетті күрмеліп,
Сен шығарсың бұл өмірде сынағым…
***
Ерік берсе, жыр жазар ем көз ілмей,
Алғаш рет ақын болған кезімдей.
Ей, тәкаппар!
Ей, аяулы қарт-ғасыр,
Болмысымнан жүрмін әлі безінбей.
Жыр жазар ем, жұрттың бәрін таң қылып,
Тауларды да, бауларды да ән қылып.
Қазанымды айырбастап қаламға,
Кетер едім ен далаға қаңғырып.
Өлең шіркін, болар ма едің, тым аппақ,
Кетсек пе екен, көшсек пе екен, жырақтап.
Соңғы демде сөйлермісің сезім боп,
Жүрегімде қалармысың тұрақтап.
Ошағыма жарды тастап, баланы,
Құшағыма-ап кетсем бе екен даланы!
Жарты жолдан, бұрылам ғой, о, тоба,
Ақын етіп жарата ма ананы!
Күндіз-күлкі, жаныңды арбар жалған-бақ,
Мені қойшы, өлең қалай қорғанбақ?
Ағыл-тегіл жылап алды ол, бүгін,
Аспан жақты жалғыз өзі армандап…
***
Жалғыз ғана бар еді ғой, шындығым,
түбіне тірлік жетті ме?
Қай қиырда жүр екенсің мұңлығым,
менсіз өмір тәтті ме?
Жалғыз ғана бар еді ғой арманым,
Тек періште күйінде.
Бұл өмірдің біліп тұрып жалғанын,
Бола ма екен сүюге…
Келер күндер жауабы жоқ жұмбақтай,
Қалсақ қайтем түйісіп?
Сен де тұрсаң, мен де тұрсам тіл қатпай,
Көлеңкеміз сүйісіп…
Келер болсаң бұл шаһардан кет алып,
(Сен жақтың да таңы осылай ата ма?)
Сенсіз өмір сүре алмаймын деп алып,
…Әлі тірі жүр екенмін о, тоба?!
***
Қала мені шамдарымен арбайды,
Бұл қалаға болмайды екен ар-қайғы.
Жарықтардың жанарына мұң сіңген,
Жанымды бір шарықтата алмайды.
Бұл қалаға керек екен махаббат,
Сезімім жүр суық қарды аралап.
Бір досым кеп, сезімімді жылатты,
Бір досым жүр тағдырымды табалап.
Адамдарға тән болған соң жаңылу,
Жүректерде болады екен жабығу.
Бұл қалаға керек екен мен құсап,
Бір адамды, бір жүрекпен сағыну!
Керек екен бұл қалаға жылылық,
Дала туған, ана туған ұлылық.
Қызыл гүлдер бүршік ашса қыста да,
Аппақ қардың жалғыздығын ұғынып.
Ал, көктемдер серік болса күзге ше?
Жылы жаз кеп, желтоқсанды іздесе.
Бұл мезгілдер қосылмайды ешқашан,
Біздің тағдыр сондықтан да өзгеше.
Біздің қала содан болар суықтау,
Сіздің қала содан болар тұйықтау.
Құмарымды сезсең, жаным шегі жоқ,
Қиялымды керек шығар құлыптау…
***
Қара жолдар, сені сүйсін маңдайым,
жүректегі сәбиімді алдайын…
Маған қарай әкелмесең жетелеп,
Біліп берші сол адамның хал-жайын…
Қай қиырға тиді екен табаны,
Мекен етіп, жүр ме осы қаланы…
Жолдар… жолдар…
жырларымды құшақтап,
Көз-жасымнан үміт жасап алады…
Әкелердей сол бір жанның дерегін,
Жол бойына жаутаң қаға беремін…
Көшелерде көше алмаған күлкім жүр,
Сенсіз осы бар ма менің керегім…
Бір хабарың жететіндей елеңдеп,
ғұмырымды ұзартамын «келер» деп.
Сағынышым хатқа айналып жауапсыз,
Сенен бұрын алар ма екен Жер емдеп…
***
Пендеге керектің бәрі бар,
Әйелмін, баласы, жары бар!
Адам боп жүремін ақылды,
Жан екем жалғанда бағы бар.
Бақытты болуға талпынып,
Ешқашан болмады жарты үміт.
Түн сайын тілеймін тыныштық,
Күн сайын атады таң күліп.
Қуантқым келеді барлығын,
Өзім боп күледі әр күнім.
Құдай-ау қалайша жүре алам,
Жүректің тыңдамай жарлығын?
Жүректің мазасыз шақтары,
Жанымды өртейді оттары.
Сенгісіз сезімдер бар онда,
Белгісіз қай кезде тоқтары.
***
Шынымды айтсам – шырмалдым,
Мұңымды айтсам тыңдар кім?
Жұдырықтай ғаламда,
Лүпілдеген мен бармын!
Сүюге де үлгірмей,
күз келердей күлдірмей…
Құбылады-ау, дүние,
Құрығымда сыр бермей…
Төнсе бұлттар төбемнен,
Қара жерді көрем мен.
Тағдыр кетіп барады,
Табанымда түнерген.
Қайдан табам өзімді,
Ардай аңғал кезімді.
Төгіп алдым абайсыз,
Көңілшектеу сезімді.
Көз-жасымда түрленіп,
Жырға қояр тіл беріп.
Биіктігім, бақыттым,
Қолын созып тұр келіп….
Тым жақындап арамыз,
Нәрестедей ғанамыз.
Өлең, Әлем үшеуміз,
Құшақтасып барамыз.
***
Тағдырыма жазсам ба екен арызды,
Жоғалттым деп, аяулымды жаны ізгі…
Басым, кеудем, жүрегім де Құдай-ау,
Менікі емес тәрізді…
Көздерімнен мұң ауырлап кеткендей,
Сөздерімнің құны жерге шөккендей.
Сүре алатын адам көп қой өмірді,
Сүйе алатын жан жоқ деп ем тек мендей!
Жаратқанға ауыр өкпе айта алмай,
Сені сүйген жар жолымнан қайта алмай…
Тыныш ұйықтап жүр ме екенсің түндерде,
Жер үстінде қалай жүрсің шайқалмай!
Үнсіздігім шексіздікке тығылып,
Түн ішінен тағы шықтым тіріліп.
Жанарымнан жылап түскен сағыныш,
Кірпігіңе қалды ма екен ілініп…
Әлде оны жүр ме екенсің жасырып,
Құлатуға, ұмытуға асығып.
Екеумізді бір адамбыз деп жүргем,
Қай қиырда қалдық екен шашылып…
***
Көзге көрінбес күнәларымды,
Оқылмай қалған дұғаларымды…
Алладан бұрын пенде біткенді,
Бес күнге қимай сынағанымды…
…Өшіре алам ба кеудемнен?
Есімді білмес ессіз күнімді,
Түгесілген төзім… көзсіз мұңымды…
Жария етіп… жалғаннан бездім,
Қараңғы дедім, Сізсіз ғұмырды…
Өзгерерін бәрін кім білген?
«Жалғызбын» деппін… сезбеді жаным,
Түннің де тұнық көздері барын.
Сезімге ұйып сыңар етіппін,
Өзіме тілеп, өзгенің бағын…
Көңілді қалай сендіргем?
Бағалай алмай бақыттарымды,
Жалғанға қиып жақұт-таңымды.
Нұрынан Күннің жасқанды жүзім,
Кім білсін…бүгін ғаріп халімді…
Жанымды шерге көндірген…
Қайғыға балап, шүкір күнімді,
Тағдырға телген бүкіл мұңымды…
Тілімнен шыққан тоғыз күнәмді,
Айтылып қалған күпірлігімді…
Өшіре алам ба кеудемнен?
***
Қыс та кетті өртеніп,
Құшағында көктемнің!
Құлап кетті еркелік,
Қанатына кептердің!
Сәуір сүйген армандар,
Мамырлаған таңдар бар!
Жып-жылы түн жүректер,
Жолығыспай қалмаңдар!
Аппақ-аппақ сезімдер,
Қара жердей төзім бер.
Оралмаса сол бір жан,
Үмітімді үзіңдер!
Керек емес ойланып,
Кетем десе Айға алып.
Жұмыр жерді жүз көрем,
Жүрегімде айналып.
Бұлтта болса тұрағым,
Жұртта қалса жыр-әнім.
Періштеге айналса,
Пенде кейіп сыңарым.
Келген жаңа көктемдей,
Өмір сүрсем кектенбей…
Жердің бетін сүйемін,
Жауымды да жек көрмей!
Арда қалсам биіктеп,
Арманымды ұқ, сүйіп кеп.
Аллаға паш әлемде,
Ақ некемді қиып кет.
***
Ерекше көңілдімін,
Алтын түске бояды көгімді кім?
Күтпеген сый көрердей
күмілжимін,
Келетін кезің бе еді сенің бүгін?
Ауамен тілдесемін,
Жыр жазуға асығам түнде несін?
Дала мені құшады әлсін-әлсін,
Кешір енді… жалғыздық күндемесін!
Сен бардай назданамын,
Саған жетер бірінші жазған әнім.
Мен сыйлаған бақыттың бәрін сезін,
Сен сыйлаған жетеді аз ғана мұң.
Ақ қардай алып-ұштым,
Сырын ұққым келді ме сағыныштың.
Қауырсын қанатымнан қалам жасап,
Жұп-жұмсақ жерге түсіп жаңылыстым.
Ал бүгін қуанамын,
Жанын жайған шыршалар куә, жаным!
Адам болып жүргенім қандай бақыт,
Ақ қар болып қайтадан туа аламын!
***
Гүлден де нәзік жанымның,
Керегін таппай жаңылдым.
От болып жанған өмірдің,
Шоқ болар сәтін сағындым.
Базары басым көңілдің,
Жүзіне қарап жеріндім.
Көппенен бірге күліп ап,
Елеусіз қалып егілдім.
Достың да білмей ниетін,
Сенім бар бірге жүретін.
Құдай-ау, бір жан бар шығар,
Күнәсіз келіп сүйетін!
Сезім жүр мені басқарып,
Ақыл тұр одан жасқанып.
Көзімде уақыт көктейді,
Барады өмір басталып.
Адалмын десем – пендемін,
Жаман да емен, сенбегін.
Күрсінгім келген… шүкірмін,
Жалғызбын десем, Елдемін.
Тағдырдан нені таба алдым?
Табайын десем таландым.
Еркекпен құны өлшенген,
Әйел боп қана жаралдым!
***
Анамның көз жасында іркілемін,
Мұңсыздау сұқтанды екен көркіне кім?
Жырымды жайнамаз ғып жайдым, Алла,
Құлыңның қабыл етші бір тілегін!
Әкемнің қиялында үзілемін,
Ілесе алар оның ізіне кім?
Өмірдің саусағынан сүйіп тұрмын,
Тірі боп одан қалай безінемін?
Әжемді әнге қосты дала бүгін,
Ғасырлар жазып алып даналығын.
Ақылымен есейтіп жіберді ме,
Жаулығына байланып бала күнім.
Ауылды аңсағанмен бара алмадым,
Жат жер үшін рас екен жаралғаным.
Қара жолда қалды ма аласарып,
Әке сенің аяулы ақ арманың?
Бүгінде неге сонша мұңданамын,
Табанында тозамын бір қаланың.
Жаныңның ауырғанын жаным сезді,
Осы екен ғой өмірде мұздағаным…
