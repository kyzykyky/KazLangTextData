
Асқақ Астананың тұрғындары мен Елорда қонақтары үшін биылғы қала күні мерекесі өзінің айшықты сәттерімен қызықты өтті
Сырттан келген қонақтар Елорданың әсем жерлерін тамашалап, көрікті мекендеріне көз қарықтырса, саябақтар мен орталық алаңдарда құлақ құрышын қандырған күмбірлеген күй мен әуезді әннің әуені көпшілікті өзінің сиқырлы әлеміне баурады
Елбасы арманынан ақиқатқа айналып, Сарыарқа төcінде бой көтерген Астананың туылған күні барынша сән-салтанатымен жылдағы үрдіс бойынша «Атамекен» мемориалды кешенінің алдында Елбасы Н.Назарбаевтың мемлекеттік туды салтанатты түрде көтеру рәсімімен басталды
Бұл күні «Атамекен» мемориалды кешенінің алды әдеттегіден өзгеше құлпырып, Елорданың мүшел тойының басталғанына күн көзі де қуана келіскендей барынша нұрын шашып тұрды
Ал Президенттің қолынан офицер шенін алуға келген сарбаздардың ішкі тебіренісін сөзбен айтып жеткізу әсте мүмкін емес

 
Ал Президенттің қолынан офицер шенін алуға келген сарбаздардың ішкі тебіренісін сөзбен айтып жеткізу әсте мүмкін емес

Біз сұлу Есілді жағалай отырып астаналық саябаққа ескі Бозоқ қаласының үлгісінде жасалынған «Мыңжылдықтар тоғысындағы Астана» көшпенділер өркениеті фестиваліне табан тіредік
Десе дегендей-ақ, бейне бір бағзы замандағы көшпенділер өмірін көз алдыңа әкелетін керемет көріністің куәгері болдық
Қаз-қатар тізілген киіз үйлер, ана бір жерлердегі қолөнер бұйымдары мен зергерлік бұйымдардың хас шеберлері әп дегенде өз әлемдеріне жетелей жөнелді
Киіз үйдің бейнесінде жасалған сахнада түркі әлемінің небір мен деген жыршы-термешілерін тыңдап, құлақ құрышын қандырсақ, саябақтың орта шеніндегі ашық алаңқайдағы дала циркі мойныңды өзіне бұрғызбай қоймайды
15 жастағы жас өрен микроавтобусты тісімен тартып сүйрегенде ішегін ішіне тартпаған жан жоқ-ау, сірә
Ал бұлшық еттері бүлк-бүлк еткен жігіттің өткір жүзді пышақтың үстіне шығып алып, 5-6 жастағы баланы тісімен тістеп, екі қолымен әрқайсысы 50 келі шығатын кір тастарын допша көтергені жұртшылықтың есінен шықпастай әсер қалдырды.
Міне, осындай кереметке толы мерекелік іс-шаралар қаланың орталық алаңдары мен саябақтарында жұртты таң-тамаша қызыққа қарық қылса, классикалық музыканы жанымен түйсінетін қауым әлемге әйгілі орыс пианисі Денис Мацуевтің концертін тамашалап, қуанышқа кенелді
Елордалықтарды өзінің керемет опералық даусымен тамсандырған Ресейдің халық әртісі, опера жұлдызы Дмитрий Хворостовский мен композитор әрі әнші Игорь Крутойдың біріккен «Дежа вю» концерттік бағдарламасы да Астана тойына шашу болды
Бұл концертке Елбасы Н.Назарбаев қатысты
Ресейдің қос жұлдызының опералық моно-шоуы барысында ариялармен қатар балладалар, әндер орындалды
Лилия Виноградованың сөзіне жазылған И.Крутойдың әндерін орындайтын Д.Хворостовский бұл жолы мүлде жаңа қырында өнер көрсетті

Астана күні мерекесінің аясында Мемлекет басшысының қатысуымен “Хан Шатыр” сауда ойын-сауық орталығы салтанатты жағдайда ашылды
Ашылу рәсіміне Ресей Федерациясының Президенті Дмитрий Медведев, Түрік Республикасының Президенті Абдулла Гүл, Украина Президенті Виктор Янукович, Тәжікстан Республикасының Президенті Эмомали Рахмон, Армения Президенті Серж Саргсян қатысып, қазақстандық және шетелдік өнер шеберлерінің концертін тамашалады
“Сарыарқа” күйімен ашылған салтанатты шара барысында “Көш­пелілер” қойылымы көпшілік назарына ұсынылды
Көз алдыңа бағзы замандағы сахара төсінде көшіп бара жатқан көшпенді елді бейнелеген сахналық қойылымға таң-тамаша қалмасқа амал жоқ
Ақырын жылжып бара жатқан қазақы үйлер, түйе жетектеген, сәйгүліктер мін­ген арулар, үйлерді екі жағынан күзетіп бара жатқан батырлар
Міне, сізге көрініс! Сайын далада желе шауып, сауық құрған қыз-жігіттер “Мол­да­бай” әнін қосыла шырқап, би билеуде
Сәлден кейін ат құлағында ойнаған цирк өнерпаздары бірінен соң бірі өнерлерін көрсетіп өтті
Салтанатты рә­сім барысында көш­пе­лілердің жылдар бойы қалып­тас­қан мақсат-мұраттарын жеткізетін, тарихи мұралар мен ауыз әдебие­тінде сақталған жазба деректерден алынған қойылым да көрсетілді
Көрсетілімде ұлттық ойындардың кейбір белгілері кіріктіріліпті
Махамбет батырдың атақты “Егеулі найза қолға алмай” өлеңінен үзінді оқылып, Құрман­ғазы атындағы оркестр Махам­бет­тің “Жорық” күйін нақышына кел­тіре орындап, жиналған қау­ым­ды тәнті етті
Бұдан кейін еліміз­дегі этно-мәдени бірлестіктердің өнер ұжымдары мен балет әртіс­тері дайындаған “Күн адамдары” би қойылымы қонақтарға ерекше көңіл-күй сыйлады
Бағдарламаның келесі бөлігі қазақстандық және шетелдік өнер шеберлерінің шырқаған әндерімен әрі қарай жалғасты
Айтулы шара бағдарламасының шеңберінде мәртебелі меймандар мен көрермендер Мем­ле­кеттік капелланың жиынтық хоры мен “Хан Шатыр” ойын-сау­ық орталығының салтанатты ашы­лу рәсіміне арнайы шақ­ы­рыл­ған әлемге танымал әнші Андреа Бо­­чел­­лидің концертін тамаша­лады
Салтанатты тұсаукесер рәсімінің елдің есінде қаларлықтай ең тамаша сәті “Хан Шатыр” күмбезінен құл­ди­лаған “Алтын адамның” күм­бездің алауын тұтатуы болды
Айтулы шара ғаламат отша­шу­мен аяқталды.
Айта кету керек, әлемге аты танымал ағылшын сәулетшісі Норман Фостердің қиялынан туындаған биік­тігі 150 метрлік «Хан Шатыр» орталығы көшпелі халықтың қо­лымен тұрғызылған хан шатыр­ла­рының жиынтығы секілді
Ежелгі Сарыарқаның қатал ауа райына бір өзі төтеп беретіндей тамаша ойластырылған ғимараттың ішкі жағы көздің жауын ала­тын бірнеше табиғи ландшафт­пен өрнектеліп, безендірілген
Масатыдай құлпы­рып, жасыл желекпен көмкерілген баспалдақты дәлізді көргенде, есі­ңізге жыл он екі ай жап-жасыл бо­лып тұратын климаттық белдеулер түседі
Ал соңғы үлгідегі сапалы ма­териалдармен қапталған ғима­рат­тың құрылғылары арқылы түс­кен табиғи жарық айналаны ерек­ше бір нұрға бөлейді
Мұнда мей­рамханалар мен дәмханалар жұ­мыс істеп, дүниежүзі ас­ханаларының тәжірибелі аспаз­дары астаналықтар мен Елорда қона­қ­тарына тіл үйіретін дәмді ас дайындайтын болады
Сонымен қатар жүзу бассейні, аква­парк және әмбебап жабық жаға­жай қонақтарға есігін айқара ашты
Хан шатырын тамашалауға келген демалушылар құс жо­лы би­ік­тігінен Астананың көрікті жер­ле­рін көріп, қызықтай алады
Кө­рік­ті кел­бе­тімен көз тартатын бас қа­ламыз­дың сәулетіне сән қосатын бұл тамаша архитектуралық ны­сан­да қала тұрғындары мен қонақ­тары бос уақытын барынша жай­лы да көңілді өткізетін басқа да ойын-сау­ық орындары молынан қамтылған

«Хан Шатыр» кешенін салуда біз басты бағыт етіп, ауа райы қатал Елордада жергілікті халықтың және онда келген қонақтардың демалуларына, одан керемет ләззат алуларына қажетті жағдай жасауды басты бағыт етіп ұстадық» дейді БАҚ-қа берген сұхбатында «Сембол» құрылыс компаниясының Бас директоры Айтекін Гүлтекін
«Хан Шатыр» сияқты алып кешенді салу арқылы біз осы олқылықтың орнын жабуға тырыстық
Бұл – халықтың әлеуметтік қажеттілігіне орай дүниеге келген жоба
Оны жүзеге асыру барысында қазақтың салт-дәстүрімен байланысты құндылықтар назарға алынды
Мысалы, қазақтың киіз үйі – жобаға негіз болған басты белгілердің бірі
Кешен 130 мың шаршы метр аймақты алып жатыр
Оның құрылымы әлемнің бірде-бір мемлекетінде жоқ» дейді ол
Сондай-ақ кешенді әлеуметтік жоба деуге болады
Қаланың өсіп-гүлденуіне ғана емес, халықтың әлеуметтік өмірінің оңалуына да үлес қосқан «Сембол» құрылыс компаниясының басшылары кешенді салуда келушілерді жоғарғы немесе төменгі топқа арналған деп жікке бөлмепті
Бұл – жалпы халыққа арналған дүние
Күні бүгінге дейін Елордада «Риксос» отелі, Тәуелсіздік сарайы, «Астана-арена» стадионы, Назарбаев университеті сияқты ірі кешендерді салған «Сембол» компаниясының өкілдері Елордада қысқы Азия ойындарына қажетті конькимен сырғанауға арналған стадионды дайындап жатқанын осы жерде айтып өткен жөн

 Бейбітгүл Әбдіғаппарқызы
