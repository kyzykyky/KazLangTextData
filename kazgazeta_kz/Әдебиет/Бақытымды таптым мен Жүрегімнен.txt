… Білесіздер ме,  жаңа ғана көріп біткен фильмнің әсерінен шыға алар емеспін
Атының қандай екенін де білмеймін, мен теледидарды қосқанда фильм орта тұсына жетіпті
Үш апта ғана өмірі қалған адам жайлы
Ал, бір-ақ сол қалған күндерін қалай өткізгенін көрсеңіз ғой
Шексіз байлығын көңілі қалаған кез келген іске жұмсап-ақ бағады
Әлемнің ең жақсы деген бес жұлдызды қонақүйінде орналасады
Сырт көзге қарағанда одан асқан бақытты адам жоқ
Ақырында ол бақыт – айналандағы адамдардың саған, сенің оларға арнаған мейірімі екендігін түсінеді
Ол – шындап шаттана қуаныштан туған риясыз таза күлкі, ол – әрқайсымызға төнетін  қайғы бұлтының артынан жарқырап қайтадан күн шығатынын түсіну, ол – біз күнде бағалай бермейтін сырғып жатқан сағаттарымыз, адымдаған ай, жылжыған жылдарымыз
Өткен күндер – ертегідей елес, болашақ – бұлдыраған сағым, ал бүгінгі, дәл қазіргі сәт – Тәңірдің бізге берген сыйы
Бауыржан Момышұлы айтқан екен: «Бақыттың қалай келгенін сезбейсің, оның қалай кеткенін сезесің» деп
Күнделікті күйбең тіршілікте асығыстыққа бой алдырғанымызды да байқай бермейміз
Келер күннен бір белгісіз түйсікпен өзгеше жаңалық күтетіндейміз
Бір сәтке ойланыңызшы, білім алып жұмысқа тұру, мансап, атақ қуу, «уақытым жоқ!» деп жанталасуымыздың бәрі, бәрі не үшін?! Айналып келгенде өзіңіздің бақытыңыз үшін деп жауап береріңіз анық
«Біреу бақытты – жылап тұрса да, 
Біреу бақытсыз – күліп тұрса да

Біреуге бақыт – өткен күндері,
Басына бақыт бүгін туса да » деп 
бір ақын бақыттың бағасын жырлаған екен
Осы ойға толықтай қосылар болсам, менің қараңғы түнде қолыма қалам алып, ақ қағазға жүрегімнің толқынысынан туған сезімімді төгіп жатқан сәтім де бақыт болғаны ма?! Бақыт – өткенге сағыныш, келешекке арман мен үміттің жүгін артқан дәл қазіргі көңіл көктеміміз
Мұқағалиша айтсақ, мен үшін бақыт – дәл қазіргі «бақыт жайлы жазылмаған шығармам»
Меніңше, әр пенденің, жүрегі асқақ арманның, айқын мақсат, нәзік үміт, пәк махаббаттың арғымағы атой салған мәңгі қызу бәйгенің жарыс алаңы…  
Иә, алдыма жасырған қандай жұмбағын жайып салары белгісіз, бірнеше сағаттан соң арайлап таң да атады
«Ашықпасаң тоқтықтың, жоғалтпасаң баршылықтың парқын түсінбессің» демейтін бе еді, атам қазақ
Тіршіліктің көшіне ілескен ырғақты осы құбылыстан, күнделікті, бәлкім байқамай жүрген жайттардың қадіріне жету үшін, бір мезетке болсың, қалыс қалып, ешкімнің аяғы баспаған аралда өмір кешіп, өзімді сынағым  келеді
Оған шіркін, көнетін уақыт болса
Жалғыздықты жаныңа серік еткен осындай сәттерде көлденең атты мүлде күтпеген таңсық емес ойлардың елесі санамда көрініс табады
Сол ойлардың біреуінен дәл жаңа ғана шешім қабылдап бекінгенім, бүгіннен бастап әр күнімді соңғы күндей сүремін
Әрине, әр минутты қадағалап, бақылауда ұстау қолымнан келмес
Есесіне, мен көптен таба алмай жүрген бақыт жайлы әнімнің қайырмасың таптым
Қайдан дейсіз ғой, жүректен…
Асқарбек ҚАЗАНҒАП, ҚазҰУ-дың журналистистика факультетінің 1- курс студенті
