ХХ ғасырдың басы – қазақ қоғамдық санасының дүр сілкінген шағы
Түрлі идеялық бағыттар мен жаңа жанрларда жазылған көркем шығармалар соның айғағы
«Айқап» журналы – халықтың алдында тұрған өзекті мәселелерді, демократтық идеясы бар өткір шығармаларды көпшілікке кешіктірмей таныстырған басылым
Осы дәуірдегі қазақ қоғамдық санасы мен мәдениеті, әдебиеті туралы сөз қозғайтын кез келген зерттеуші бұл журналға соқпай өте алмайды
Осының өзі көп нәрсені аңғартатын болса керек.
«Айқап» қазақ қоғамдық санасының аса көрнекті қайраткері Мұхаметжан Сералиннің жанкешті еңбегі мен тікелей басшылығы арқасында 1911-1915 жылдар (қыркүйекке дейін) аралығында Троицк қаласында шықты
Журналдың прогресшіл позициясы, демократтық, ағартушылық идеясы бірден байқалды
Қазақ елінің саяси-әлеуметтік жағдайы мен мәдениеті, өнері мен әдебиетінің алдында тұрған барша маңызды мәселелер жариялана бастады
Кейде Ресей үкіметінің ресми цензурасы мүмкіндік берген деңгейге де қарамаған
Сол үшін айыппұл төлеген
Кейбір сандарының қайта парақталғандықтан материалсыз, ақ бет қалпында шыққан кездері де жоқ емес.
Негізгі ойларын насихаттауда «Айқап» халқымыздың ауыз әдебиеті мен көркем шығармаларды, солардың ішінде өлең мен прозаны, драматургияны шебер пайдаланды
«Манап» пьесасының жариялануы, ол туралы С.Сейфуллиннің сыны – осы мақсаттағы шығармалар
Әрі бұл қаламгердің 1917 жылы жазылатын «Бақыт жолында» пьесасына апарар жол болды
Сол тәрізді Б.Майлин мен С.Торайғыровтың, М.Сералин, т.б
жазған материалдары қаламгерлердің шеберліктерін шыңдауына қолайлы әсер еткені даусыз
Мерзімді баспасөз бетінде жарияланған шығармаларға сын көзімен қараудың оқырмандар әдеби талғамда­рын қалыптастырған үлкен мектеп болғаны да шындық
Журнал маңына топтасқан ағартушы-демократтық бағыттағы қаламгерлер мен зиялы қауым осының айғағы
Елдің тауқыметі мол тыныс-тіршілігі, мұң-мұқтажы, кәдімгі өмір үшін күресі туралы сан алуан шығармаларды журналға жолдап отырған да солар
Қиын жағдайларда көмек көрсетуді сұрағандары да баршылық.
Журналдың қазақ қоғамдық санасында тәуелсіздік пен елдік идеяларды қалыптастырып дамытудағы еңбегі ұшан-теңіз
«Басқармадан» айдары арқылы бас мақала ретінде беріліп тұрған материалдарда қазақ елінде ғана емес, Ресейде, тіпті дүниежүзінде болып жатқан маңызды уақиғаларды кездестіруге болады
Әсіресе Ресей мемлекет думасында қаралып жатқан мәселелер туралы журнал дәйектемелерінде қазақ елінің ең көкейтесі мәселелері қабаттаса қозғалып отырды
Ә.Бөкейханов пен А.Байтұрсынұлы, М.Дулатұлы мен М.Сералиндер қазақ елі мен жері туралы саяси-әлеуметтік мәні зор мақалаларды жиі жариялаған.
«Айқап» бағдарламасында көрсетілетін тоғыз істің үшеуі тікелей әдебиетке қатысты
Олар: «фельетон (көркем проза
– З.Б.), өлең жырлар, кітаптар хақында һәм ғылым бабынан»
Журнал бетінде жарияланған материалдардың жалпы бағыты да оның сол кездегі әдеби өмірдің бар саласына қоян-қолтық араласқанын көрсетеді
Әдебиеттің адамзат қоғамындағы орны мен халық алдындағы міндеттері, ауыз әдебиеті үлгілерін «әзір кеш болмай тұрғанда» жинастыру, жариялау, көркем әдебиет тілі, жаңа жанрлардың қажеттігі, роман туралы әңгімелер, үздік шығармаларға бәйге т.б
Осының бәрі – «Айқап» журналы белсене араласқан мәселелер.
Журнал туралы жарияланған азды-көпті еңбектер арасында С.Зиманов пен Қ.Бисембиев, Б.Кенжебаев пен X.Бекхожин, Т.Кәкішев пен Т.Қожакеев, Ү.Сұбханбердина мен Н.Қарашева, Қ.Ыдырысов, Қ.Ергөбек, т.б
зерттеулерін ерекше атауға болады.
Қазақ өмірінің үлкен проблемаларына батыл араласа бастаған «Айқаптың» өнер мен әдебиеттің қуатты қасиетін пайдалануға ұмтылуы заңды
Негізінен Шоқан, Ыбырай, Абай бастаған реалистік әдебиетті, өткір көсемсөзді одан әрі дамытты
Мұнда классикалық шығыс әдебиеті мен көрші елдер шығармаларының да әсері мол
Сол арқылы жаңа жанрлардың көркемдік әдіс-тәсілдері мен бейнелеу құралдары, құрылысы мен құрылымдық түрлері, жаңа пішім үлгілері орнықты
Көркем прозаға баяндаудан диалогтер­ді бөле жазудың, бейнелеудің әдістері келді.
Журналдың әдеби шығармаларды жариялау мен насихаттаудағы қызметі бірнеше бағытта айқын көрінеді
Көркем әңгімелер мен аудармалар, жолжазбалар, очерктер, өлең-толғаулар мен арнаулар үзбей жарияланып тұрған
Бұлардың арасында Ғұмар Қарашев пен М.Сералиннің, М.Жұмабаев пен С.Сейфуллиннің, журнал тілшісі М.Кәшімов пен Қалимолла Ғабдолрахманұлының (Ғ.Қарасуи), М.Ж.Көпеев пен Ш.Құдайбердіұлының, М.Малдыбаев пен Б.Ержановтың, Ғ.Уәлиханов пен Х.Лекеровтің, С.Торайғыров пен Ә.Ғалымовтың, С.С.Дөнентаев пен Ж.Сейдалиннің, Ж.Тілеулин тәрізді ағартушы-демократ жазушылардың шығармалары бар.
Журнал жаңа жарияланған әдеби шығарма­лар туралы хабарлама жасап оларды көпшілікке таныс­тырды
Көлемді көркем туындыларға арналған сыни мақалаларды басты, қоғамдық өмірде болып жатқан маңызды уақиғаларды кешіктірмей жазып, ел назарына ұсынып отыру туралы үлкен ұйымдастыру жұмыстарын да қолға алды
Жастарды тәрбиелеуде драмалық шығармалардың, романдардың қажеттігі туралы пікірлері осының дәлелі
1914 жылғы «Айқаптың» №18-санында: «Журналымызда «Манап» драмасы басылып келе жатыр, бірінші бөлімі басылып бітті, екінші бөлімі де басылады
Ойымыз жеке кітап етіп бастыру еді, бірақ драма ұнай ма, ұнамай ма, соны оқушыларымыз ашық хат етіп жазып білдірсе» деп жазады
Драмалық шығармалардың қажеті туралы ойларын К.Тоғысовтың «Надандық құрбаны» туралы мақалада да әрі жалғастырады.
«Айқап» өзінің бір санында «қазақтарды қара сөзбен ойларын әдемілеп жеткізуге үйретуді мақсат қылдық» деп жазды
Бұл шынында да солай еді
Көркем көсемсөз бен прозалық шығармаларға пікір айтуда жарияланған мақалалардың табысын, кемшілігін көрсетуде оның рөлі өте зор
Журналдың С.Көбеевтің «Қалың мал» романын қазақ халқының рухани дамуының зор табысына балауының өзі ойландырады.
«Қазақ» газетінде жарияланған (1915, №1) роман бәйгесі туралы әңгімеге кеңінен тоқталып, жеңімпаздарды анықтауда өз ұстанымдарын ұсынады
Роман жанры тәрізді көркемдік қасиеті пәрменді жанрлардың өркениетті елдер әдебиетінде аса маңызды орны бар екенін айта келе, халықты ояту мен тәрбиелеуде олардың атқаратын рөлінің ұшан-теңіз екенін айрықша ескертеді.
«Айқап» мұндай шығармалардың көркемдік қасиеттерiне жұрт назарын аударып отыр­ды
М.Дулатовтың «Бақытсыз Жамал», А.И.Лихановтың «Манап», С.Көбеевтің «Қалың мал», Ғ.Қарашевтің «Бәдел қаж» туралы материал­дар осының айғағы.
Журнал бетінде түрлі аудармалар да жарық көрдi
Атап айтқанда, А.П.Чеховтың «Қара қарғасы», Л
Н.Толстойдың «Ілиясы», А.И.Лихановтың «Манапы», А.Сорокиннiң «Ұғылмай қалған әні», «Отанның исi яки сахараның сыйы жусан», т.б
Көркем проза үшін аса қажетті шеберлік тәсілдерін үйренуде, үлгі ретінде де бұл шығармалардың мәні зор
Әсіресе гуманистік және демократтық идеяларды насхаттауда бұл шығармалардың атқаратын қызметінің айрықша екені көпшілікке мәлім.
«Айқапта» жарияланған шығармаларды XX ғасырдың басындағы қоғамдық сананың және әдебиетіміздің идеялық-көркемдік жүйесінде қарастырса өтiп жатқан күрделі үрдістерді анық байқауға болады
Журнал бұл үдерістердің бейтарап көрермені ғана болып қалмаған
Мүмкіндігіне орай, маңызды, мәнді мәселелерге қолма-қол араласып, журналдың ғана емес оқырмандарының да пікірлерін жариялаған
Қоғамдық сананың оянуы мен өркениетті елдерде өтіп жатқан үдерістерді қалың көпшіліке таныстыруда бұл басылымның атқарған қызметін бірер мақала көлемінде айтып шығу мүлде мүмін емес.
Әдебиетіміздегі көркемдік дамудың кезекті сатыларына өтудегі табыстарды, ізденістер мен шегiністерді, қиындықтарды жүйелі түрде талдай қарағанда, көркем мазмұн мән идеялық ізденістердің тікелей демократтық, азаттық идеялармен байланысты болғанына көз жеткізу оңай
Ол үшін журнал бетіндегі маңызды материалдарға мән бере қараған жөн
Қозғайтын тақырыбының көздеген идеяға, көркем мазмұн құрылысының қаламгерлер шеберлігіне, тіліне және шығарма жеке компоненттерін сомдау жолындағы ізденістеріне көңіл аудару керек.
Замана мәселелері туралы көргендері мен ойларын, толғаныстарын тебірене жазған журнал оқырмандарының сан түрлі ой-армандарына сонда ғана көз жеткіземіз.
Журнал бетіндегі материалдарды қоғамдық-гуманитарлық және әдебиеттану ыңғайына орай талдау ХХ ғасыр басындағы қоғамдық сана қозғалысын жүйелі түрде, жан-жақты танып, бұлтартпас дерек береді
Оның күрделі, қайшылықты табиғатының мәнді белгілерін де осыдан оңай табуға болады.
Бұл сонымен бірге, поэзия мен күрделi прозаның кейбір құбылыстарының төркініне барлау жасап, байымдауларға баруға мүмкіндік
Олардың бүгінгі әдебиетміздегі рөліне, қызметіне, оқушылар тілегін қанағаттандыру сырына қатысты зерттеулерде осы шығармалар үлкен әдеби дерек.
Қазақ поэзиясы оқырманды оқу мен білімге, мәдениет пен өркениетке шақырған үгіт-насихаттық, дидактикалық дәстүрлі үлгіде ғана шектеліп қалған жоқ, Замана мәселелер алға тартқан күрделі, қиын тақырыптарды қолға алды
1912 жылы «Айқап» журналында жарияланған Мағжан Жұмабаевтың «Жатыр», «Шын сорлы», «Жазғытұры», «Бұлбұл», т.б
өлеңдерінің көркемдік, мазмұндық мағыналарының күрделілігі дау туғызбаса керек
Сол тәрізді, Ғұмар Қараштың мақала, өлеңдері де ағартушылық бағытта жазылған дерексіз материалдардан көркемдік деңгейі мүлде бөлек дүниелер.
«Айқапта» жарияланған прозалық туындылар ұсақ уақиғалы шағын көлемнен мәнді көріністер­ді қамти алатын байсалды шығармаларға өттi
Сол арқылы көркемдік талғамы жедел дами бастаған оқырмандардың талап-тілегін қанағаттандыра алды
Өз заманының талабынан табылып, түрі мен рухы бағытында да соның белгісін, табын сақтады.
Ағартушы реализмнiң қазақ әдебиетіндегі көрінісi тәрізді шығармаларда өмір алға тартқан мәселелерді бейнелеуге ұмтылған қазақ жазушыларының ізденістері сайрап жатыр
Әсіресе жаңа жанрды дамыту жолындағы әрекеттерге арнайы тоқталуға болады.
«Айқап» бетіндегі проза негізінен үш топқа бөліне қарастырылып келеді
Олар: әңгімелер, жолжазба очерктер және аудармалар.
Бұл шығармалар негізiнен «фельетон» рубрикасында жарияланып отырған
Бірақ осындағы жарық көрген барлық шығармаларды көркем прозаға жатқызу қиын
Мәселен, «Қазақ қай жылы Россияға қараған», «Қазақ өкпесі», «Қазақ шежіресі», «Қазақ халқына ең керектi оқу», «Қа­зақ қарындастарымызға», т.б
Аталған мақалаларда­ғы басты мақсат идеялардың қоғамдық сананың өзекті мәселелерімен етене жақындығы көрініп тұр
Сонымен бірге, басқа рубрикаларда, «Хабаршыларымыздан», «Басқармаға келген хаттарда» жарық көрген материалдар арасында көркем әңгіме, очерк тәрізді шығармалар көп кездеседi
«Қызды көп сақтаудан көрген зарымыз», К.Тоғысовтың аты көрсетілмеген үш қысқа әңгiмесi, т.б.
Осы әңгімелерде ХХ ғасыр басындағы прозаның даму заңдылықтары және жанрдың алдында тұрған негізгі мәселелер анық байқалады.
Авторлар идеялары мен ойларын халыққа әсерлі жеткізу үшін шығарма негізіндегі уақиғаларға көркем пішін беруге тырысқан
Жасанды ситуацияларды, сюжет, фабулаларды пайдаланады
Баяндау, әңгімелеу, суреттеу, диалог, портрет тәрізді түрлі бейнелеу тәсілдерін ұштауға ұмтылды
Еңбек пен тәжірибені ғана емес, үлкен талант қана аңғара алатын диалог пен баяндау арасындағы күрделі қатынастарды игерудегі қаламгерлердің ізденістері олардың шығармаларында мен мұндалап тұр
Кейбір авторлар осы бір «қыл көпірді» айналып өтудің, соған соқпаудың әдістерін іздеп, бірыңғай баяндауға көңіл бөлсе, екіншілері таза диалогқа құрылған шығармаларға ұмтылған.
1911жылы жарық көрген әңгімелер – негі­зінен түрлі авторлардың шығармалары
Бірақ он екінші жылдан бастап проза саласында ғана жазатын авторлар тобы көрінеді.
Журнал бетінде жарияланған прозалық шығармалар негізінен белгілі дәрежеде редакциялауға ұшыраған
Өйткені жарық көрген материалдарды топтастырып, салыстыра қарағанда, бір стильді түрді байқау қиын емес, Сонымен бірге журналда жарияланған әңгімелер де басқа шығармалардың тууына әсер етіп, өздері де үлгіге айналып дәстүр қалыптастырған.
Жарық көрген әңгімелердің саны қаншалықты көп болса, тақырыптары да сан алуан
Түрі мен идеясына үңілгенде негізгі ой, басты идеяны көркем мазмұн арқылы бейнелеуге ұмтылғандары көрінеді
Соған қарағанда көркем прозаға жаппай көңіл қоюдың осы кезден басталғаны анық.
«Айқап» журналы алғашқы сандарынан бастап қазақ қоғамы алдында тұрған ірі-ірі мәселелер мен проблемаларды оқу-ағарту мен білім, мәдениет пен әдебиет, діл мен дін, жер мен су, т.б
қозғаған шығармаларды жариялады
Бірақ кейінгі жылдардағы сандарында құрылысы мен пішіні, құрылымы мен тілі жарастық тауып, мазмұны мәнді, қоғамдық сана үшін қажетті туындыларға көңіл аударған
Көркемдік дәреже­сі ойдағыдай көлемді шығармаларда күрделі идеялық сипаттар молаяды
Елдік сана мен тәуелсіздік идеялары басым түсе бастайды
Сол үшін «Айқап» журналының дайын тұрған талай сандары қайта қатталып айыппұл да төлеген.
«Айқап» бетіндегі шығармалар қазақ қо­ғамдық санасы мен әдебиеті алдында тұрған өзекті проблемаларды анық көрсетті
Мүмкіндігі мол қуатты жанрлардың – поэзия, проза, драматургияның түрлі тәсілдерін шебер пайдалану арқылы маңызды әлеуметтік, саяси мәселелерді қозғады
Қоғам алдында тұрған өзекті мәселелерді тікелей үгіт-насихаттық үлгіде емес, көркем мазмұн арқылы түрлі әдіс- тәсілдерді қолдана отыра жеткізеді
Әдеби жанрларды меңгеру мен шеберлікті ұштау, үйрену үшін ғана емес, ресми идеология тарапынан болатын қытымыр қысымдардан құтылу үшін де қажет еді
Осы процесте «Айқап» журналы бетінде жарық көрген көркем шығармалар мен оның мектебінен өткен қоғамдық сана қайраткерлерінің рөлі өте зор еді
Ол кейін профессионалдық қазақ әдебиетінде орасан зор шапшаңдықпен дамыған жағдайларды дайындап берді.
Кезінде Карамзин мен Радищев сапарнамалары орыс әдебиетінде қаншама еліктеушілер туғызса, «Айқап» бетіндегі жолжазбалар да оқушылары ортасында сондай қозғалыс туғыз­ған
«Орынбордан Ташкентке шейін», «Омскіден Алтайға саяхат», «Семейден Камышовқа дейін», «Әулие ата мен Шымкент арасы», «Әулие ата мен Тоқмақ арасы», «Верныйдағы көрген білгендерім», т.б
Авторлардың кейбіреулерінің, мысалы, М.С.Кәшімовтің, Радищев, Карамзин еңбектерімен жақсы таныстығы сезіледі
Баяндау стилі мен шығармаларының құрылысы тіпті аттарына шейін ұқсас
Мысалы, М.С.Кәшімовтің «Мұңлы Мариямы» «Бедная Лизаны» еске салады.
Міне, осы шығармаларды бажайлай, зерттей отырып, проза дамуының кезекті сатысындағы түрлі процестерді белгілеуге көмектесетін пайымдауларға баруға болады.
Сонымен қорыта келгенде, «Айқап» бетінде жарық көрген жолжазбалар – сол кездегі қазақ елі тұрмысының біршама реалистік көркем суретін жасаған шығармалар.
Зинол-Ғабден Бисенғали,
әл-Фараби атындағы Қазақ ұлттық университетінің профессоры,
филология ғылымдарының докторы
