Ел тәуелсіздігі жылдарында өзіне-өзі ғана теңеу боларлық талай шаруа тындырылды
Ауық-ауық қайталап, бүгінгінің де, ертеңгінің де есіне ұялмай түсіріп отыратын мемлекеттік жетістіктеріміздің бірегейі – Қазақстанның ЕҚЫҰ-ға төрағалығы және Астана Саммитін аса сәтті ұйымдастырғаны
Табиғат түлеп, нағыз Жаңа жыл жуықтаған сәтте сол орасан оқиға туралы және бір сөз сабақтауды артық көрмедік.
Төрағалықтан күткеніміз көп еді
Қол жеткізгеніміз тіптен аз болған жоқ
Ерекшелеп айтарлығы: біз сол жетістіктердің нақты әлеуетін толығынан игере бастамадық
Игерілер игілігіміз – әлі алда
Дәлірек айтсақ, халықаралық беделді ұйымға төрағалық ету арқылы бағындырған белесі Қазақ елінің саяси салмағының арта, экономикалық қуатының нығая түсуінде алыс-жақын болашақта тиесілі күнгейді кеңейте бермек.
Қазақстан ЕҚЫҰ төрағалы­ғының формуласы іспетті ұсынған ағылшын тіліндегі «Т» төрттағаны – айтулы тұжырымдама
Онда халқымыздың арғы-бергі болмыс-бітімі, кеше мен келешегін астас­тыратын анық-қанығы қамтылған
Бұл – әр қырынан айналып соғып, сараптай талдап тұруға лайық тұжырымдар.
Астана жиыны біртұтас әрі бөлуге болмайтын Еуроатлантикалық және Еуроазиялық қауіпсіздік кеңісті­гін қалыптастыруға негіз қалады
Ол қазақстандық төрағалық ұстан­ған басты ұстанымдардың бірі бол­ды
Өйткені бүгінгі әлем – ХХ ғасыр соңындағыдан әлдеқайда өзгер­ген әлем
Оған жаңа жүзжыл­дық жаңаша сипаттар алып кірді
Әсіресе, халықаралық қауіпсіздік тұжырымдамасын түбегейлі қайта қарастыру міндеттері туындады
Осыны тап басқан Ақорда Еуроазиялық қауымдастық күн тәртібіне тың бастама ұсынды
Нәтижесінде қырықтан астам мемлекет пен үкімет басшыларының елордамызда бас қосып, жарты жаһанның ертеңіне енжар қарамағаны – біз үшін оңтайлы жайт
Желтоқсанның басына, сәрсенбінің сәтіне дәл келген Саммит ЕҚЫҰ-дағы аса табысты төрағалықты зор тыныспен тапсыруға мүмкіндік тудырды.
Қазақстан төрағалыққа ха­лықара­лық құқықтық жауапкер­шіліктен бұрын моральдық жа­уапкершілікпен қарады
Бар мәселеде асқан ұқыптылық танытты
Әу баста негізделген үш бағыттың тізгінін теңдестіре ұстау арқылы демі зорығып бара жат­қандай әсердегі ЕҚЫҰ-ға соны серпін сыйлады
Сондықтан да бүгінде Астананың ұйымға берген пайдасы мол екенін өзімізден өзге жұрт та қиналмай айтып жүр
Ал беделді ауыздан шығар әр абыройлы сөз қазақ елі қоржынына түсетін қосымша ұпай екені айқын.
Қазақ елі аса ауқымды іс-шара­ны жүзеге асыра алатын биікке көте­ріл­ді
Саммит – соған дәлел
Басқосу­да сөз алған мәртебелі меймандар­дың бәрі қожайын тараптың айрық­ша қонақжайлылығына алғыс білдіру­ді ұмытпады
Сөйтіп, қазақтың қан­ғасіңді қасиеті жаһандық жиын­да айшықталды
Барлық дәрежедегі қызметкерлер, мамандар, басшылар бұрын-соңды көрмеген тәжірибе жиды
Өсу ме? Өсу
Абырой ма? Абырой
Бұл нені аңғартады? Біздің қоғам қауқарлы
Орасан жауапты ортақ шаруада баршамыздың мүдделес, ниеттес екеніміз, бірге болатынымыз дәлелденді.
Саммиттің арқасында Астана әлеуеті артты
Әуежай, такси, инфрақұрылым оң өзгерістер сезінді
Елорданың әр нүктесі бақылаудан өтіп, толыққанды құжаты жасалды
Қауіпсіздік шараларын күшейту барысында ашық-тесік жатқан қақпақтардың, тіркеусіз жүрген азаматтардың бәрі тізімге алынды.
Жаңа инвестициялар үшін ғажайып жарнама жасалды
Әлем­нің мыңнан аса бұқаралық ақпарат құралы өкілдері шартарапқа сәт сайын ақпарат  таратып  жатты
Осының барлығы – Қазақстан сынды ел азаматтарының жат жұртта емін-еркін жүруіне, тіпті таяу болашақта визасыз тәртіпке көшуге мүмкіндік туғызар қадамдардың елеулісі.
Айтып-айтпай не керек: қазақстандық билік енді айналып соғуы екіталай Саммитті өткізіп қалуға бар күшті салды
Діттегеніне жетті
Әйтпесе ұйым жарғысы бо­йынша да ЕҚЫҰ-ға төраға болғанның бәрі Саммит өткізу мәртебесін ала алмайды
Мұндай мүмкіндік, кем дегенде, екі жылда қайталанады
Бізге сәті түскен екен, қалай етсек те, ел абыройы үшін қол жеткізу керек болды
Және бір дүние: әдетте Саммиттің жайы екі жыл бұрын анықталып қойылады
Біздің жағдайымызда дәлме-дәл төрт-ақ ай қалғанда  нақтыланды
Осыншалық қысылтаяңда төрт аяғын тең басқан, тарих-тәжірибесі бай елдердің өзі батылдыққа бара беруі күмәнді
Ал Ақорда тайынбады
Асқан тәуекелшілдікке, табандылыққа басты
Онысы ақталып шыққанын қайталап айтқан артық болмас
Ең бастысы, ел мерейі еселенді.
Е
ТІЛЕКҚАБЫЛҰЛЫ
