Димекең – Дінмұхамед Қонаевтың ақылдың кені, дана, данышпан екенін ерте біліп, кезінде оған «Ақылбек» (Дінмұхамед) деп ат қойып, көркем шығарма – керемет кітап жазған Ілияс Есенберлиннің ерекше еңбегін күні бүгінге дейін ешкім білмейді
Өйткені оның өзіндік құпиясы бар еді
Жетпісінші жылдары цензура «қауіпті кітап» деп оның партия қайраткері Ақылбек (Дінмұхамед) туралы және өзін Айбол (Есенберлин) деп шартты атаған ғұмырнамалық эссе көркем шығармасы «Мұхиттан өткен қайықтың» жолы болмады
Отыз жыл баспада сарғайып жатып, кітап 2001 жылы Олжас Сүлейменовтің алғы сөзімен «Жедел басу баспаханасынан» басылып шықты
Кітаптың қай баспада өңделіп, кімнің редакторлық жасағаны белгісіз
Автордың о бастағы қолжазбасы бойынша терілсе керек
Беташар бетте «І.Есенберлин атындағы қор» деген бір-ақ ауыз сөз бар. 
«Қауіпті кітаптың құпиясы»
Екі мыңыншы жылдардың басында Димекең туралы зерттеуге ден қойып, ол кісі жайында жаза бастағанымда кітап қолыма кездейсоқ түсті
Шыны керек, асықпай оқуға мүмкіндік болған жоқ.
Ілекеңнің 100 жылдық мерейтойы кезінде «тағдыры тәлкекке түсіп», қолжазбасы қолды болып, жоғалып кетпей, соңында әйтеуір, жарыққа шыққан, «кеңестік цензураны» шошытқан шығарманы толық оқып шығып, романның неге жарияланбағанына көзім жетті.
Алдымен цензура кітапқа мынадай айып таққан екен
Автор партиялық және мемлекеттік құпияны ашады
Алашорда туралы әңгіме қозғайды, романда мемлекет қайраткерлерінің рухани өмірлері бұрмаланып көрсетіледі
Ахмет Байтұрсынов пен Мағжан Жұмабаевты ақтау жөнінде автор мәселе көтерді
Тағы да басқа осы сияқты айыптаулар көп.
Ахаңды ауызға алып, Алашорда жөнінде айтудың өзі қауіпті, тіпті бас кететін саясаттағы құпияны әшкерелеп, кітап жазу ол кезде өзін құрбандыққа шалумен бірдей еді
Қазір жазушы жайында ойласаң нағыз көзсіз батыр, «қаламгер қаһарман» Ілияс Есенберлин аруағына бас ұрасыз.
Автор атынан баяндалатын романда партия қайраткері Ақылбек (Дінмұхамед Қонаев) пен жазушы Айболдың (Ілияс Есенберлин) арасындағы достық пен ізгі-имани қарым-қатынас баяндалады
Екі достың тарихқа көзқарасы, оның ішінде кеңес өкіметінің қалай орнағаны, отызыншы жылдардың ойраны, Алашорда қозғалысы, олардың көсемдері және Ахмет Байтұрсынов пен Мағжан Жұмабаевтарды ақтаудың уақыты келгені жайында екеуара әңгіме, сұхбат, салиқалы пікірталасы жалғасады
Айбол (Ілияс) досы Ақылбекке (Димекең) анда-санда келіп, өзінің ежелгі қазақ тарихын қозғап, шығармашылығы жайында әңгімелейді
Өнер адамдарына деген сүйіспеншілігі ерекше Ақылбек оған барынша қамқорлық жасайды
Тіпті қауіп-қатерден қорғайтын кездері болады.
Автор өзінің атышулы «Қаһар» романы кедергілер мен зор тосқауылдарға тап болып, тіпті басына қауіп төнгенде оны қорғап, кітабының жарыққа шығуына нұсқау берген партия қайраткері Ақылбектің (Дінмұхамед) батылдығын, көрегендігі мен кемеңгерлігін, ұлтын сүйген ұлылығын ұлықтайды, даналығын айтып дәріптейді
Кітаптың бас кейіпкері Ақылбекке Құдай ой да, бой да берген күрделі тұлға
Өте ақылды, парасатты, қарапайым және бәрін алдын ала біліп отыратын кемеңгер, бір сөзбен айтқанда, таңғажайып адам.
КСРО-да жалпы үлкен лауазымды партия және мемлекет қайраткерлері жөнінде алғаш қалам тербеген І.Есенберлин болса керек
Ол кітабында «А.Светлов» деп Л.Брежневтің бейнесін жасап, еңбегіне біраз тоқталады
Сондай-ақ романда Н.Хрущевтің да бейнесі қылаң береді
Партияның ақымақ көсемдерінің мінездерін мінеп, теріс қылықтарын әшкерелеген мұндай кітаптың жарыққа шығуы былай тұрсын, цензураның қолжазбаны өртеп жібермегеніне қуанасыз
Өйткені аталған шала сауатты партия көсемдерінің ол кезде көздері тірі болатын
Қызметтен кеткенмен олар партия ардагерлері саналатын
Егер Ілекең кітабы жарыққа шықса бүкіл СОКП-ны қаралаған деп оның үстінен іс қозғалып, ауыр жазалануы да мүмкін еді
Жалпы жетпісінші жылдары Кремльдегі партия басшыларына Ілекеңді ұлтшыл деп айыптап, үстінен «бір вагон арыз» жазылғаны аңызға айналып кеткен болатын.
Партия көсемдері жөнінде сын айтылмайтын «құпия тақырыптың» көбесін сөккен Қызыл империядағы санаулы қаламгерлердің бірі біздің Ілекең екені осы кітапта атойлап көрініп тұр.
Тарихи тақырыпта алғаш қалам тербеген оны қаламдастары «мұзжарғыш» десе, ал саяси тақырыпта ол СОКП-ның «сұрқылтайы» болғаны дәлелдеуді қажет етпесе керек.
Түйіп айтқанда, 30 жылдан кейін шыққан кітап туралы тұңғыш рет айтылып отыр
Белгілі зерттеушілер қазір – Ілекеңнің барлық шығармаларын тізіп айтады
Ал олардың арасында «Мұхиттан өткен қайық» ғұмырнамалық эссе-романы, Димекеңнің бейнесін сомдаған тамаша кітабы ауызға алынбайды
Өйткені кезінде жарыққа шықпағандықтан зерттеушілер бұдан бейхабар болса керек
Міне, сондықтан Ілекеңнің ұлы мерейтойы жылында қаһарман қаламгердің беймәлім кітабы қақында алғаш айтылып отырғанын оқырман есіне саламыз.
Жала мен нала 
немесе Ақылбектің досы туралы
Аталған кітаптың алғашқы тарауы Айболдаң (Ілияс) Мәскеуге келіп, Жазушылар одағының бір жиналысына қатысып, ондағы достарымен кездесіп, әңгіме-дүкен құрудан басталады
Қаламгерге бұрыннан таныс Мәскеуде Ақылбекпен (Дінмұхамед) бірге оқыған кейін Қазақстанда министр лауазымына дейін көтерілген, еліне еңбегі сіңген Әміржан Әзірбаев (кейіпкер) туралы баяндалады
Қызметі өсіп, Мәскеуге барған оған сыртынан іс қозғалып, Республика прокуроры қылмысы үшін жауапқа тарту мақсатында Алматыға шақыру қағазын жібереді
Онсыз да ем қонбайтын жаман ауруға шалдыққан ол есінен танады
Айболға (Ілияс) тосын кездескен ол «Менің адал екенімді Ақылбек (Дінмұхамед) жақсы біледі, онымен хабарласып, менің жағдайымды түсіндір» деп өтінеді
Ақылбек сол кездегі Республиканың бірінші басшысы мен Бас прокурорға Әміржанның қылмысы жоқ екенін дәлелдеп, оған жала жабылғанын айтады
Ол кезде Ақылбек (Дінмұхамед) «совмин» төрағасы, яғни Үкімет басшысы қызметінде жүргені меңзеледі
Бас кейіпкер (өмірдегі Қонаев) Ақылбек адамға қиянат жасаудың түбі жаман болатынын үлкен басшы мен заңгерге түсіндіріп, іс қозғамауын талап етіп, досын қорғаудың жолы мен амалын іздейді
Мәскеуде ауруханада жатқан адамның үстінен Алматыда іс қозғаудың жөн еместігін алға тартып, соңында бірінші басшы мен прокурорға әділетсіздікті айтып сөзге барысады
Жазықсыз жазаланбауы үшін досына байланысты қолынан келгенін аямайды
Бірақ жаңадан келген бірінші басшы Күсепов (Юсупов) Ақылбекті тыңдамайды
Оның халық арасындағы атағы мен беделінен сескенетін ол өтірік «қылмыстық оқиға» арқылы Ақылбекті қызметінен төмендетіп, шамасы келсе биліктен аластатудың жолын ойлап, прокурордың ісін қолдап, зымияндық әрекеттерге барады.
Осы жерде жазушы кеңестік дәуірдегі сорақы саясатты әшкерелейді
Көркем шығармада қоғамдағы шындықтың беті ашылады
1962 жылы Н.Хрущев Димекеңді еш кінәсіз орнынан алып, Исаил Юсупов деген біреуді Қазақстанға бірінші басшы етіп тағайындағаны белгілі
Кездейсоқ келген Юсупов Димекеңнің нағыз қас жауы болғаны шығармада барынша баяндалады
Автор оның аты-жөнін «Күсепов» деп алған
Осы басшының кезінде Қазақстанның оңтүстігіндегі үш аудан Өзбекстанға кетіп, кейін Димекең орнына қайта келгенде аудандарды қайтарып алғаны әлі халық есінде.
Романда Күсеповтың (Юсупов) өте таяз, жағымпаз, тағы да басқа теріс қылықтары әшкереленеді
Өмірде жақсы жақтары да болған шығар
Ал ғұсырнамалық кітапта бұл кейіпкер жағымпаз кейіпте суреттеледі.
Ақылы асқан Ақылбек (Дінмұхамед) оны тыңдамайды, өзінің дегенін болдырып, экономика мен мәдениетті дамытудың кешенді бағдарламалары бойынша халықты ортақ іске жұмылдырады.
Алғашқы тарауда жазықсыз істі болған Ақылбектің досы Әміржан Мәскеуде меңдеген ауруы асқынып, нала мен жалаға шыдай алмай дүние салады
Әміржанның (кейіпкер) өмірдегі шын есімі кім екенін топшылау қиын
Мүмкін жазушы күнделіктерінде бар шығар…
Досының қазасын естігенде Ақылбек бір көңілсіз күйлерді басынан кешіреді.
Жазушының сотталуы 
немесе Брежневтің (А.Светлов) оны ақтауы
Кітап кейіпкері Айбол (Есенберлин) өзінің өмір тағдыры жөнінде ашылып, кейде ашына айтатыны оқырманға қатты ой салды.
Атақты қаламгердің бір мекемеде біреулердің ұйымдстыруымен «ақша жеді» деген жаламен сотталғаны жөнінде көзінің тірісінде айтылтын
Ал ғұмырнамалық кітабында бұл оқиғаны жасырмай бүге-шігесіне дейін дәлелдеп, баяндайды
Қылмыскерлердің лагерінде болып, одан келгенде қызмет таба алмай сандалған, партбилетінен айырылған қаламгер (Айбол) небір қиямет-қайым жағдайларға кездеседі
Өзінің жазықсыз екенін дәлелдеп, соңында Л.И.Брежневке арыз жазады
Кітапта КСРО-ның бұрынғы «генсегін» «Андрей Иванович Светлов» деп атауды жөн көрген
Сол кездің партиялық әдебиет дәстүрі бойынша осылай меңзеп жазған
Ол кезде Қазақстанда екінші хатшы Брежнев оны жаладан құтқарып, партияға қайтадан алдырады
Романдағы Брежнев бейнесі қаз қалпында боямасыз суреттеледі
Бұрын Қазақстанда істеген, қазақтардың салт-дәстүрін құрметтейтін басшыны халық барынша сыйлайды.
Бір күні жұмыссыз қаңғып жүрген қаламгерді Брежневтің жан досы Димекең (Ақылбек) шақырады
Кабинетіне кірсе бұрынғы басшының суреті алынып, оның орнына Светловтың (Брежневтің) суреті ілінгенін көріп, бұған қатты қуанады.
Димекең аман-саулық сұрасқаннан кейін, «досым саған аздаған ренішім бар
Бізді аттап неге Мәскеуге арыз жазасың
Бәрібір бізге қайтып келетінін білесің ғой» ­ деп оның жазған хатын көрсетеді
Сөйтіп, соңында өзінің де үстінен жазылған хаттарда есеп жоқ екенін айтып, сөзін Брежневтің бір әзілімен аяқтайды.
Адамдарға қашанда қамқор, жанашыр Димекең: «Әрине, сенің жұмыс істеуің керек
Қайда жіберейін» деп сұрайды
Ілекең «Ешқайда бармаймын
Бұрынғы істеген жеріме барамын» дейді
Димекең «Қазақфильм» бастықтарына телефон соғып, қаламгерді қайта жұмысқа алуын өтініп және бос жүрген кездеріне ақша төлеуді талап етіп, жазушыға ешкім жасамаған жақсылық жасайды
Осыдан бастап екеуінің арасындағы қыл өтпес достық басталады
Реті келгенде, кейде Димекеңнің көңілді отырған кездерінде тосыннан келіп, әңгімелесіп, іштарта сөйлесіп, сұхбаттасып сырласуды үрдіске айналдырады
Қаламгерге Димекеңнің есігі әрқашан ашық, көңілі кіршіксіз таза екені сезіліп тұрады
Жазушы күнделік жазады
Күнделігінің көп тұсында Димекеңнің іскерлігі, қарапайымдылығы және кемеңгерлігі суреттеледі
Құдай ой мен бойды қатар берген партия қайраткері дараланып тұрады.
Ақылбек (Димекең) Айболды (Ілекең) бұрынғы қызмет еткен жеріне жібергенде ұжымда айғай-дау шығады
«Ол мінезі қиқар, ұлтшыл, өз дегенінен қайтпайтын адам» деп кінәлап, ұжым одан ат-тондарын ала қашады
Кейін оны «Жазушы» баспасына директор етіп тағайындайды.
Кенен ақынмен кеңес 
немесе Ахмет Байтұрсыновтың кемеңгерлігі
Димекең отызыншы жылдары Ахмет Байтұрсынов «КазПИ»-де қазіргі ұлттық педагогикалық университетте дәріс оқып жүргенде оның лекцияларын тыңдауға барады екен
Мұны Тәуелсіздіктен кейін белгілі ғалымға Димекең өзі жыр қылып айтқан
Сондай-ақ атақты Алаш көсемдерінің бірі Мұхамеджан Тынышбаевты «қазақ инженерлік ғылымының көш бастаушысы» деп өзіне рухани пір тұтқаны халыққа аян
Алаш ақыны «Мағжан өлеңдерін» жатқа айтатын болған
Мәскеуде оқып жүргенде біраз Алаш көсемдерін көрген.
Ілекең кітабында Ахаң мен Мағжан туралы көсіліп біраз айтады
Әлихан Бөкейханның, М.Тынышбаевтың еңбектерін еске алады
Он рет жөнделген кітаптың бұрынғы қолжазбаларында мүмкін басқаша айтқан шығар
Мәселе, жау болса да шын ұлт көсемдері аттарының аталуында болса керек.
Жетпісінші жылдардың басында ол кездегі жалғыз университетте Ахмет Байтұрсынов пен Мағжан Жұмабаевтың еңбегі жайында бір шара өтеді
Марқұм Әлкей Марғұлан ағамыз Мағжан жайында сөйлейді
Әлекеңнің қызы Дәмел бұл деректі жоққа шығармайды.
Ілекең кітабында осы «университет оқиғасына» ерекше мән береді
«Алаш Орда» қайраткерлеріне байланысты мәселе көтеріп, дүрбелең тудырған бұрынғы КазГУ – қазіргі Ұлттық университет еді
Деректі көркем шығармада осы шындық ашық айтылады.
Белгілі пролетариат жазушының «жынын» қоздырып, ашуландырған осы оқиға Димекеңе жетеді
Біреулер қолдап, біреулер «ұлтшылдарды құрту керек» деп аттандаған оқиғаның дүрбелеңі Орталық Комитетте қаралады
Дабыл көтерген хат, стенография мәлімет-деректері Димекеңді мазасыз күйге түсіреді
Күндіз-түні ойланып, қандай шешімге келетіні қиын еді
Өйткені Кеңес үкіметінің қас жауы «Алашорда» жөнінде ол кезде мәселе көтеру – бұл қылмыс, керек десеңіз саяси ауыр жаза берілетін іс екені белгілі.
Димекең әрі ойланып, бері ойланып, хандар тақырыбымен қатар «Алаш тақырыбын» ашық қаузап жүрген досы Есенберлинмен (Айбол) әңгімелескісі келеді.
«Алашорда» ақыны Мағжан жырларын жаттап өскен Димекең «Батыр Баян», «Түркістан», «Қойлыбайдың қобызы» шығармаларын есіне түсіріп, бұлардың бүгінгі саясатқа қандай қатысы бар деген қайшылықты ойға кетеді
Білімі телегей-теңіз «әдебиет әлемін» кейбір қаламгерлерден артық білетін, студент кезінде ақын достарына еліктеп, өлең жазған Димекең Кеңес Өкіметінің қас жаулары болған ақындар Л.Мережковский, Олеся Слесариялармен салыстырып, Мағжанның күнәсі олардан анағұрлым жеңіл деп қорытынды жасайды
«Сөйте тұра, оның аты неге әдебиет тарихынан өшірілген
Тіпті тарихта мұндай ақын болмағандай» деп кейіп, тағы да терең ойға кетеді
Бұл жерде жазушы «Мағжан мәселесін» Димекеңнің ой толғанысы арқылы осылай беріп отыр.
Мағжанға байланысты бас кейіпкермен қаламгер арасында үйлескен ой, пікір жалғасады
«Кең дала көресің ғой анау жатқан, жібектей жасыл шөптер бетін жапқан» деген ақын өлеңін автор кітаптың бір тарауында арнайы келтіреді
Яғни Димекең екеуі «қызылбөрікше» сөйлесіп, Мағжанды жарыққа шығарудың жолын іздеп, әрекеттенеді
Дейтұрғанмен, ақынның Кеңес Өкіметінің қас жауы болғанын да есте ұстайды
Түбінде Мағжан шығармасы өзінің бағасын алатынына кітап кейіпкері Ақылбек кәміл сенеді.
«Университет ісі» бойынша Мағжанды ұлықтағандар жауапқа тартылу керек» деп кейбір белгілі қаламгерлер Димекең отырған «үлкен үйден» талап етеді.
Мағжанға байланысты оны жақтай­тындар­мен әңгімелесіп, оған қарсы уәж айтатын ақсақалдардың сөзін тыңдап, Димекең бір шешімге келе алмай екіұдай ойда жүреді
Сөйтіп, ауыр ойдан арыла алмай, жүрегі сыр бере бастағанда бір күні Құдай айдап атақты Кенен ақын келе қалады
Екеуі Димекеңнің кең кабинетінде шай ішіп, етене жақын сырласады.
Димекең Алматыны шулатқан «университет оқиғасын» айта келіп, «Кенеке, менің сізден сұрайын дегенім, осы Ахмет Байтұрсынов пен Мағжан Жұмабаев туралы не айтасыз» дейді
Кенекең сәл ойланып, «мен университетте оқымаған адаммын
Кезінде «ревкомның» мүшесі болғанмын» деп біраз өмір жолына шолу жасап, «Алаш Орда» жөнінде өз ұстанымын айтады
Ұлттық қозғалыс көсемдерінің бірі Ахмет Байтұрсыновтың «Тіл құралы», «Әдебиет танытқыш» еңбектері жөнінде айта келіп, қазір кейбір ғалымдар Ахаңның еңбектеріне «жиендік» жасап, атын өзгертіп, білдірмей көшіріп алатын көрінеді
Мұны менің ғалым балам бірнеше рет айтты
Соған қарағанда Ахаң құнды еңбек жазған, еңбегін күні бүгінге дейін біреулер білдірмей пайдаланып келе жатқан ол нағыз оқымысты болса керек
Еңбегін халық кәдесіне жаратса жаман болмас еді» дегендей сыңай сездіреді Кенекең
Ал Мағжан туралы айтқанда ақын, әнші арқаланып кетеді
«Жас кезімізде қайсысымыз оның өлеңіне таңғалған жоқпыз? Қайсымыз оның махаббат жайында жазғандарын жаттап алмадық» деп сөзінің соңында Мағжанды жек көретіндер осы ақын шыққан биікке көтеріле алмаған күншілдер, кітаптары дүкенде өтпей шаң-шаң болып жатқан дарынсыздар» деп ақын өлеңін жарыққа шығарудың уақыты келгенін айтады
Димекеңнің рухани сырласы, абыз қария: қазақта «Ақылды болсаң кешірімді бол» деген даналық бар
Өткеннің қателіктері мен жамандықтарын ұмыту керек
Жақсылық жағын ойлаған жөн деп Ахаң мен Мағжан туралы айтқанда қызғаныш пен кек сақтамау керектігін меңзейді.
Димекеңнің сүт қатқан шайын құмары қанғанша ішіп, әйелі Зухра «базарлық болсын» деп берген бір жәшік үнді шайын алған Кенен ақын бейнесі осылай суреттеледі.
Кенесары хан 
немесе кемеңгердің «Қаһарды» қорғауы
Адамзат тарихында ХІХ ғасырдың ортасында Қазақ хандық мемлекетінде өзінен жүз есе артық жауға қарсы шыққан бір қаһарман ханның есімі әлемге әйгілі еді
Ол Абылай ханның ержүрек ұрпағы Кенесары хан болатын
Ұлы империямен оншақты жыл алысып, соңғы демі қалғанша беріспеген Кеңесары өз ұлтының қаһармандық және ерлік қасиетін әлемге паш етті
Бұл ханның ерлік күресін зерттеген, жазған және оған табынған шежіреші, ақын, тарихшылар жетіп-артылады
Ол ерліктің мәңгілік тақырыбына айналды
Уақыт өткен сайын Кенесарының теңдесі жоқ ерлігі әр қырынан танылып жатады
Кенесары көтерілісін ұлт ұраншысы Мағжан мадақтап жырлады, Мұхтар Әуезов ерлігіне бас ұрып трагедиялық шығарма жазды, ал ғалым Ермұхан Бекмаханов бүге-шігесіне дейін қалдырмай зерттеді
Соңында осылардың бәріне «ұлтшыл» деген ауыр айып тағылып, бірі атылды, бірі айдалды, бірі қудаланды
Сөйтіп, «Кенесары хан» тақырыбына қалам тарту тозақты елестетіп, соңында тоқтады
Көктен түсіп, ғайыптан келген, Құдайдың құдіреті қолдаған адам болмаса кім хан Кене жолында өлімге басын тігеді.
Алла Тағала ажалды елемейтін, өлімнен қорықпайтын пенделерді жаратып, өзі оларды желеп-жебейді екен
Солардың бірі Ілияс Пайғамбар аттас Ілияс есімді ер еді
Мұхаммед Пайғамбар аттас, Дінмұхамедтің досы еді.
Арманда кеткен ақырғы ханның аруағын аунатып, рухын тірілту үшін ойламаған жерден Ілияс Есенберлин атты бұрын беймәлім ержүрек Арқа қазағы қаһарға мініп, майдан бастады
Өміріне төнетін қауіпті, бас кететін істі біле тұра, «Кене хан» жайында қатал саясатқа қарсы қалам тербеді.
Кенесары хан Ресеймен әскер, сардар, батырларымен тізе қосып соғысса, жүрегі түкті Ілекең шовинизммен қаһармандық рухы арқылы шайқасты
Ол ұлтты кемсітетін сорақы саясат майданына жалғыз шықты
Аз да болса өзі сияқты қаламдас інілері болды
Ілекеңнің тарихи романдарындағы Шыңғыс хан, әз-Тәуке, Жәнібек, Керей және Абылай хандар тіріліп келгендей қазаққа рух, жігер беріп, намысын оятып, ұлттық санасын көтерді
Әсіресе жастардың ұлт жөніндегі еркіндігі мен тәуелсіздік туралы сана-сезімі пісіп-жетіліп, әлемге әйгілі Желтоқсан көтерілісін әкелді
Ілекеңнің әр жылдары шығып жататын тарихи романдары болашақта болатын Тәуелсіздіктің елең-алаң тылсымын елестетті.
Үстемдік саясаттың мылтықсыз майданында қаламгерлік күрес, жазушылық рух арқылы айқасқан Ілекеңнің «қамал алу» кітабы «Қаһардың» жарыққа шығуы қиын әрі қауіпті болды
Баспаханада алпыс мың таралыммен басылып, енді дүкендерге түсейін деп тұрған кітапты баспа комитетінің цензурасы аяқастынан тоқтатты
Айыбы – автор «Кенесары ханды ақтап, ұлттық идеяны ту етіп көтереді» деген саяси көзқарас еді
«Кенесары көкесіндей жігіттерді де көрге кіргізген
Ол да солардың артынан кетеді» деген үрейлі қауесет тарады
Баспаның кітап қоймасынан бірде-бір кітаптың сыртқа шығарылмауы қатаң бақыланады
Жазушыны көре алмайтын күншілдер неше түрлі ерсіз сөз айтып, табалауға дейін барады.
Жазушы (Айбол – Ілияс) «Қаһарға» қатысты қиянатқа тап болып, есінен тана жаздап, есеңгірегенін күнделігінде былай жазады: «Міне, менің тыныш күндерім бітті, тағдыр деген жалғыз желкенім дауылға кеп ұрынды.
…Алғашқы асау бұрқасын баспасөз комитеті председателінің типографияға телефон соғып, менің басылып біткен жаңа кітабымды тоқтатуды бастады»
Одан әрі қарай тағдырының не болатынын ойлаған, сезген қаламгер біреулерге жалынбайды
Әйелі ғана оған дем беріп, қанаттандырады
«Мен саған осы кітапты жазба» деп едім
Ал енді, болары болды, шегінбе! Мұндай кітапты тек сен секілді жүрегі адал, өз басы үшін қорықпайтын адамдар ғана жазады
Тек енді қорғана біл» деп жұбайы қиын сәтте қаламгерге сүйеу болады.
Соңында «Қаһар» кітабына байланысты іс тіпті насырға шауып, Орталық Комитетке біреулер шағымданып, гу-гу әңгіме тарайды.
«Айболдың (Ілияс) досы Ақылбек (Қонаев) бұл жолы оған қанша жанашыр болса да оны қорғай алмайды» деп мысық тілеулілер қуанады.
Ақылбек (Димекең) қаламгер досының «Қаһар» кітабына байланысты төтенше шараны, дау-жанжал, шаш ал десе бас алатын ақымақтардың іс-әрекетін нұсқаушылары арқылы біліп, бәріне әбден көзі жетеді
«Қаһарды» біреулер арқылы алдырып, бір қолы бос кезінде оқып шығады
Әрине, мұны қаламгер білмейді.
Бір күні көптен бері кездеспеген досына кіріп, кітабының тағдыры жайында айтып, қандай ақыл-кеңес сұрауды ойлап, өзі белгілеген уақытты күтеді
«Осы түбінде мен таяқ жейтін шығармын» деген жаман ой жазушыны мазалайды.
Берген өтініші бойынша Ақылбек (Димекең) үш күннен кейін Айболды (Ілияс) қабылдайды
Бәрін біліп отырған Димекең аман-саулықтан кейін негізгі нәрсеге көшеді:
Кейбір қателерін жөндеп жіберсең, кітабың біркелкі шыққан кітап
Міне, бұл сенің шығармашылық шын табысың! Әрине, әріптес жолдастарың кітабыңнан менен гөрі көбірек қате табар
Бірақ маған олардың тапқан кемшіліктері емес, сенің осындай кітапты жазып шыққаның керек
Бас табысың – Кенесарының мінез-құлқын, кейпін бере алғансың
Сөз жоқ, ол қатыгез, жігерлі, сан қырлы, қулық-сұмдығы терең адам болған
Толып жатқан қайшылығымен қатар, бойына біткен жақсылығымен, жамандығымен бірге, ол өз басының жеке қасиеттерімен, ерлігімен соңына ерген адамдарына әсер еткен.
…Осындай жұртты өзіне тарта білген қасиеттері болмаса, кім соңынан ерер еді
Ал Кенесары сөз жоқ жұртты өзіне тарта білген, – деп кітап жайында біраз әңгімелеп, сол кездің саясаты бойынша, «ол хандық құруды көкседі» деп большевиктер ұстанымын еске алады
Соңында Кенесарының құрбандыққа барған ерлігін меңзеп, «ерлігі, табандылығы халық арасында аңызға айналған адам» деп Кенесарыға бүйрегі бұрып, тіпті оны жақтайды
Өткен заманды кінәлап, жауып қою – бұл тарихқа қиянат екенін дәлелдейді
Түйіп айтқанда, Димекең «Қаһар» кітабының өте құнды, ел сүйіп оқитын шығарма екенін меңзеп авторға: «Енді бұдан да жақсы кітап жазуыңа тілектеспін» деп орнынан тұрып, қолын алады.
Үлкен басшы, әйгілі тұлғадан кітабы жөнінде мақтау естіп, рухы көтеріліп, жаны жадыраған жазушы қуанғаннан көзіне ыстық жас келіп, сөйлей алмай бір сәт дағдарып қалады.
Димекеңнің жазушыны қолдап, «Қаһар» кітабын қорғап, Кенесарыны жазған қаламгерге қамқорлық жасағаны айтуға тіл жетпейтін әдебиеттегі құбылыс.
Димекең тиісті адамдарға нұсқау берген соң Орталық Комитеттің бір қызметкері телефон соғады
Ол жазушыға тоқтатылған кітаптың барлық тараулары қоймадан шығарылып, дүкендерге таратылатыны жөнінде айтады
Дүкендерге түскен кітап бір апта өтпей сатылып кетеді
Жазушы көшеде кітапты таласып алып жатқан оқырмандарын көреді.
«Қаһар» кітабының көп кедергілерге тап болып, соңында Димекеңнің қолдауымен жарыққа шыққаны жазушы жүрегінде ұмытылмайтын оқиға болып қалады
Қаламгер аталған кітабына байланысты Қонаевтан бата алғанын күнделігінде шабыттана жазады
Ол кезде «бата» деген сөз айтылмайтын
Жазушы «кемеңгер тілек тілеп, қолымды алды» деп қайырады
«Қаһар» оқиғасын соңында түйіндейді
Ғұмырнамалық кітаптың Кенесарыға қатысты тарауында көркем шындық пен өмірдегі шынайы ақиқат әдемі үйлескен.
Жалпы кітапта тарихи шынайы деректер мен оқиғалар, автор толғаныстары, өмірдегі шын кейіпкерлердің бейнесі және қаламгердің қоспасыз «күнделік-баяндаулары» кітаптың өзіне тән ерекшелігін айқындайды
Тартымды ғұмырнамалық шығарманың құндылығы мен әсерге бөлеуі өз алдына әңгіме.
Қаламгер күнделігінен және өзінің бас­тан кешкендерінен баяндалатын аты шулы шығарма Ілекеңнің ұлт үшін күрес майданына шыққанын дәлелдейді.
Ғұмырнамалық кітапта «Қаһарға» байланысты қаламгердің айтқанынан қайтпайтын бірбеткейлігі көрініп тұрады
Осы кітапты шығаруға рұқсат берген Орталық Комитетті және оның басшысы Д.Қонаевты «тап ұраншысы», «советтік сөз зергері» атақты жазушының қалай сынағаны кезінде айтылды
Тіпті Кенесары туралы СОКП Орталық Комитетінде «Қазақстанда ұлтшылдық үдеді» деген сыңайлы айып тағылғанын қазіргі ұрпақ білмейді.
Қаламгерлердің 
халықаралық мәслихаты 
немесе жарқыраған жұлдыз
Димекең дәуірінде қазақ әдебиеті шырқау биікке көтерілді
Сондықтан қазір кейбір қаламгерлер «қазақ әдебиеті мен мәдениетінің алтын ғасыры» өтіп кетті деп текке айтпаса керек.
Ұлы жазушы Мұхтар Әуезовтің шығармалары әлемнің көптеген тілдеріне аударылды
Жазушы Халықаралық Лениндік сыйлыққа ие болды
Қазақ кітаптары ағылшын, француз, неміс, испан, араб, түрік, парсы тілдеріне аударылды
Алматыда руханият мәселелеріне қатысты халықаралық мәслихат-жиындар өтті.
Жазушы өзінің күнделік дәптеріне былай деп жазады: «Бүгін мен Ақылбек Ахметжанұлының қабылдауында ресми түрде болдым
Айтуға аты тым ұзақ – Азия мен Африка елдері жазушыларының бесінші конференциясы ұйымдастыру комитетінің тапсырмасымен келдім оған» деп Алматыда өткен әйгілі халықаралық мәслихаттың қалай ашылғаны жайында баяндайды
«Ең алдымен, осы конференцияны Алматыда өткізудің идеясын бірінші боп айтқан Ақылбек екенін ұмытпай, оған осы идеясы үшін және конференцияны дайындауда бізге көрсеткен көптеген көмегіне алғысымызды айттық»
Егер Ақылбек қамқорлық жаса­мағанда мұндай халықаралық жиынның өтуі екіталай болар еді деп ой түйеді
Иә, ол кезде Политбюро мүшесі Д.Қонаев КСРО-да өзі жеке шешім қабылдай алатын үлкен билік дәрежесіне көтерілген болатын
Қазақстан үшін Димекең көтерген, ұсынған мәселелер Мәскеуде түгелдей шешілетін
Сондықтан жетпісінші жылдары өткен жазушылардың халықаралық Мәслихаты Димекең есімімен байланысты екені тарихта өшпестей болып қалды
Қаламгер кітабында осы мәслихатты ашқан, Д.Қонаев серіктерінің бірі, белгілі қоғам және мемлекет қайраткері Бәйкен Әшімовтің атын бүркелемей лауазымын толық көрсетіп, ой толғайды
Айтпақшы, кітапта сол кездегі біраз әйгілі тұлғалардың аты-жөндері толық аталады
Өйткені деректі шығарма ғой
Осы мәслихатта әлемнің әр тұсынан келген қаламгерлер әл-Фараби, Дулати, Бұхар жырау, Махамбет, Абай, Шоқан туған қасиетті топырақты басып, Қазақ елімен танысқандары үшін шын риза болып, Алматыдан аттанады.
Мәслихат біткен соң таудағы Димекеңнің саяжайында қаламгер түннің бір уағына дейін онымен әңгімелеседі
Ақылбекке көптеген тосын сұрақтар қояды
Жұлдызды аспан астында сәкіде отырып, кітап кейіпкері оның барлық сұрақтарына жауап береді
Кезінде біреулер Ақылбектің соңына түсіп, толассыз арыз жазып, жан дүниесін жаралағанын сезетін Айбол (Ілияс) «біреулерге өкпелеген күндеріңіз болды ма, айтыңызшы» дейді
Сонда Ақылбек: «Жоқ, бұл жағын саған айтпаймын
Сен жазушысың өзің топшылай бер» дейді
Иә, Димекең пенделерге деген өкпе, ренішін ешқашан білдірмей, қайта олардан мың қайтара кешірім сұрайтын ғажайып адам еді…
Жазушы кітабын жұлдызы жанған Ақылбектің мерейі бәрінен биік, ол мәңгілік жарқырап тұрады деген ой-толғауымен аяқтайды…
КЕМЕҢГЕРДІҢ КЕМЕЛ БЕЙНЕСІ
Тау қопарған толағай немесе 
қарапайымдылық қағидасы
Кітаптың бас кейіпкері ақылы асқан Ақылбек (Дінмұхамед) болғандықтан автор атақты партия қайраткерінің бейнесін жан-жақты ашады
Алдымен бұл кісі адамға деген махаббаты мен сүйіспеншілігінде шек жоқ ерекше ғажайып тұлға
Кейіпкерінің бұл қасиетін автор былай суреттейді: «Адам баласын сүю, оған сену – егер жүрегің қалап тұрса онда саған бәрі де қиын емес» деп Ақылбектің бұл қағиданы жас кезінен ұстанатынын айтады
«Адамды сүю, оған сену оның рухани нормасына айналған» деп қайырады
Кісілік пен шапағат жайында жазушы Димекеңнің Шәкен Аймановпен сұхбаттасып, сырласқанын келтіріп, өзі де біраз толғанады
Дінмұхамедтің (Ақылбектің) қайырымдылығы мен қарапайымдылығында, жанашырлық мінезінде өнеге болатын біраз шынайы оқиғаны мысалға келтіреді.
Бір жылы Димекең Ташкентте үлкен салтанатты жиынға қатысады
Үкімет үйіне жақын бір көшеде серіктерімен келе жатып, далада киімі кір-қожалақ, сақал-мұрты өскен, көзі кіртиген ғаріп-міскінге көзі түседі
Өзіне таныс бұл адамды шырамытады
Бұрылып қасына келіп, «әй, сен Ықылас емессің бе?» деп сұрайды
«Иә, мен сен айтқан Ықыласпын» деп тілі күрмелген ол (жартылай мас) Димекеңе бажырая қарап, бірдеңе деген болады
Ақылбек (Димекең) қасындағылардың біріне «мына кісіні қонақ үйге апарып, жуындырып-киіндіріңдер
Шығын менің есебімнен болады» деп өтінеді
Көшедегі қайыршыға қайырылған бастықты сыртынан біреулер көріп тұрады.
Кешке қонақүйге келген соң бұрын Мәскеуде бірге оқыған, кейін соғысқа қатысқан, соңында әйелі өліп, отбасы бүлінген байырғы досы Ықыластың тағдыр тәлкегіне түсіп, уайым-қайғыдан ішіп кеткенін біледі
Әбден әңгімелесіп, сырласып, болған жайларды білген соң, бұрынғы досының қаңғырып қалғанын өз көзімен көрген ол оны өзімен бірге Алматыға алып кетеді
Сөйтіп, оны Қазақстан астанасындағы бір мекемеге бастық етіп, тағайындайды
Міне, қайырымды партия қайраткерінің адами, кісілік келбеті осылай дәлелденеді.
Ақылбектің адамдарға жасаған жақсы­лықтары айта берсе көп-ақ.
Бір жылы Шығыс Қазақстан облысына келгенде жайлауда киіз үйде отырған шопанның үйіне кіріп, қымыз ішеді
Әңгімеден-әңгіме шығып, шопан былтыр оқуға барған ұлының институтқа түсе алмағанын сөз арасында айтып қалады
Ақылбек көмекшісіне баланың аты-жөнін толық жазып ал деп ымдайды
Шопан әңгімесін тыңдап, тұрмысымен танысып, кетерде қойшыға қарап: «Ақсақал балаңыз келесі жылы Алматыға келсін, оқуға түседі» деп уәде береді
Басшының бірауыз сөзі тиісті адамдарға жетіп, шопанның баласы келесі жылы оқуға түседі
Димекең өмірінде бұл тектес оқиғалар жетіліп-артылады.
Кеңестік дәуірде 1970-1985 жылдар арасында шын мәнінде Қазақстан гүлденеді
Өнеркәсіп өсіп, мәдениеті айтары жоқ биікке көтеріледі
Алпысыншы жылдардың соңында Қазақстан Канадада өткен ЭКСПО-ға қатысты
Онда әлемде теңдесі жоқ қаракөл елтірісі көрмеде келушілердің назарын аударады
Кейін тағы бір елде өткен ЭКСПО-ға Қазақстанда жасалған бұйымдар көрсетіледі
Әрине, жеке тәуелсіз мемлекет емес, Одақтас Республикалардың бірі ретінде елдің әлемге белгілі болуының бұл бастамасы еді.
Мен өзім Жапонияның өндіріс техникаларының Алматыда өткен көрмесін көзіммен көргем
Яғни Жапония сияқты ол кезде өте дамыған елдің өндіріс техникаларының Қазақстанда көрсетілуі бұл Республика үшін абырой, мақтаныш болғаны дәлелдеуді қажет етпесе керек.

Данышпандық болжам
Димекең тұсында Қазақ мәдениетінің де бұрын-соңды болмаған дамуы мен өрлеуі қазір тарихқа айналды
«Қыз Жібек», «Атаманның ақыры» киносы мен «Досмұқасан» ансамблі жетпісінші жылдары әлемді шарлап кетті.
Экономика мен мәдениет және ғалым өзара үйлесіп дамыды
Ғылыми ізденіс пен жаңалық адам еңбегі үшін, жұмыс тіршілігі үшін алға сүйреді.
Академик, техника ғылымының докторы Д.Қонаев кеніштерде кен өндіру үшін қопарылыс жасаудың теориясы мен тәжірибесін жасаған және оны өндіріске енгізген ерекше ғалым екенін көпшілік біле бермейді
Тау-кен ғылымы саласындағы осы өндірістік ілім жайында Д.Қонаев былай дейді: «Қопарылыс айтуға оңай болғанымен, іс жүзінде жан түршіктіретін орасан зор күш, оны адам баласының күнделікті тіршілігіне қажетті игілік жолында іскерлікпен пайдалана білу үлкен өнер».
Адамзат тарихында бұрын-соңды жойқын тау қопару болған емес
Бұл техникалық құбылыс, айтары жоқ қауіпті қопарылыс Қазақстанда Д.Қонаевтың өз ұсынысымен, тікелей басшылығымен жасалды
Тау-кен ісіндегі ғылымның ғажайып жетістігі сол кезде әлемді елең еткізді
Алатаудың екі қапталындағы биік тау жотасы» қопарылыс арқылы жарылып (діттеген жерге) түсіп, селге қарсы тас-бөгет жасалды
Тасқынды қолдан жасалған құрылыс емес, таумен бөгеген Димекең ақыл-ойы туралы ақын Жұбан Молдағалиев «Мың күндік, мың кісілік зор жұмысты бір секундта атқарды» деп таңдана жырлайды
Зор, жойқын қопарылыс жасаған адамды қаһарманға теңейді
Медеу шатқалында аңызға айналған «тау бөгесін» елу жыл өтсе де Алматыны селден әлі сақтап тұр.
Сол дәуірдегі ғылым мен техникадағы әлемдік жетістік туралы айтқанда Нобельдік сыйлық Димекең бастаған және оны қолдаған ғалымдарға берілуі тиіс еді.
Ақылбек Айболмен бір жеке қалғанда Алатаудың картасын көсетіп, қопарылыс үшін жүздеген тонна оқ-дәрі кететінін айтып, тау жартастарының діттеген жерге қолмен қойғандай дәл түсетінін түсіндіреді
Адам баласы тарихында салынбаған алып бөгеттің Медеу шатқалында пайда болатынына күмән келтірмейді.
Медеуде пәлен мың жылдан бері жалғасып келе жатқан селге қарсы амал жасау, қолдан қалқан тұрғызу оның бала кезінен бергі арманы болса керек
Өйткені ол кезде тоғыз жасар бала Димаш қаланы қиратқан 1921 жылғы жойқын селді көзімен көрген
Бұл зор апат жайында осы жылы шілде айын­да В.Ленинге жеделхат жіберілген.
Димекеңнің бала қиял арманы кейін Үкімет басына келгенде ой-санасында әбден пісіп-жетіледі
Д.Қонаев алдағы қырық жылдығын ойлайтын, әлемде сирек, әулие-көреген кісі болған
Әрине, кітапта оның әулие данышпандығы жөнінде айтылмайды
Ол түсінікті
Дейтұрғанмен, алдын оншақты жыл бұрын болжайтын көрегендігі әрқашан сезіліп тұрады.
«Түбінде «Тұйықсу» бір тасиды, қауіп жыл сайын жақындап келеді, біз бөгетті тұрғызып үлгіре алмасақ қала біржола құрып кетуі мүмкін» деп үнемі алдағыны сезетін Димекең тәуекел етіп қопарылыс жасады
Сөйтіп, кемі 5-6 жылда салынуға тиіс бөгетті бір-ақ күнде тұрғызды
«Міне, сол себептен, сол алып бөгетті біз әрі кеткенде бір күннің ішінде тұрғызуымыз керек» деп досы қаламгерге мәселенің мәнін түсіндіреді
Бұл үзінді кітаптағы Димекең мен Ілекеңнің сұхбатынан алынып отыр
Академик Д.Қонаев ақыл-ойына қатысты әлемде теңдесі жоқ таңғажайыптың Қазақстанда Димекең дәуірінде жасалғанын қазіргі ұрпақ біле бермейді
Бұл асыра айту емес, әлем мойындаған құбылыс болатын
Сондықтан жазушы «Егер салыстырсақ, көне әлемнің жеті кереметі мұның жанында ойыншық болып қалар еді» дейді кітабында.
1973 жылы шілдеде болған жойқын сел кезінде Медеудегі қазіргі қопарылыс арқылы тұрғызылған «тау бөгеті» былқ етпей Алматыны сел апатынан сақтады
Міне, кемеңгерлік құдіреттің дәлелі.
Осы ұлы сел, жойқын апат қауіп кезінде Медеуде жан беріп, жан алысқан «селге қарсы» жанталаста Димекең үйде немесе кабинетінде отырған жоқ
Политбюро мүшесі ретінде Кремль қауіпті аймаққа рұқсат етпесе де Димекең онда барып, төтенше жағдай штабын өзі бақылады
Кейде тікұшақпен келіп-кетіп жүрді.
Медеудегі жойқын тасқынға қарсы Орта Азия әскери округінің қолбасшысы, Үкімет мүшелері және депутаттар қатысқан жиында бар жауапкершілікті Димекеңнің өз мойнына алғаны белгілі
Төтенше жағдайға байланысты жиында Димекең: «Егер тасқын Медеудегі бөгетті бұзар болса, қаланың тең жартысы апатқа ұшырайды, быт-шыты шығады
Тіпті өзіміз отырған Үкімет үйінің де одан аман қалуы екіталай
Бүгінгі апаттың қаупіне қарағанда 1921 жылдың тасқыны ойыншық десек те болады» деп қаланы қалайда аман алып қалудың амалы мен жолын нұсқайды
Ертеңінде дереу Алматыдағы жағдайды айтып, Брежневке (А.Светлов) телефон соғады және Мәскеуге кезекті Пленумға бара алмайтынын есіне салады
Соңында селге қарсы әскерлерді жұмылдырудың қажеттігін түсіндіріп, Қорғаныс министрі Гречкоға бұйрық беруін өтінеді
Сөйтіп, апатқа қарсы тастүйін болған штаб іске кіріседі
Жазушы Медеудегі апат қаупін көзбен көрген болуы керек
Бәрін шынайы әрі дәл суреттейді
«Қысқасы, бұл қамалды екі мың биіктіктен құлаған, тас аралас бес миллион кубометр лайлы ғажайып күш келіп ұрды! Бөгет оған мызғымады!»
Димекеңнің жұрттың сөзін тыңдамай бөгетті дер кезінде тұрғызғаны және алдын ала болатын қауіпті сезген көрегендігі соңында Алматыны төтенше жойқын апаттан құтқарды
Қазір қырық жылдан аса уақыт өтті
Алматылықтардың ұйқысы тыныш
Бұл шын мәнінде адам өмірін ойлаған кемеңгердің данышпандық ісін дәлелдесе керек.
Иран – Гүлстан және Түркістан
1973 жылы Қазақстанға Иран шахы Пехлеви келді
Димекеңнің қабылдауында болып, соңында Қапал-Арасан жақта бір-екі күн саят құрып, аң аулады
Иран мен Кеңес үкіметінің арасындағы достықтың және әлемдік саясаттың құпия мәселелері Қазақстан астанасында текке өткен жоқ
Әлемдік тұлғалардың бірі Димекеңмен Иран патшасы Ризе Пехлеви жеке кездесіп, әңгімелеседі
Бір реті келгенде сөз арасында Димекең шахтан Иранда қазақтар бар ма деп сұрайды
Шах бұл ұлт жөнінде, яғни қазақтар туралы естімеген екен
Димекеңнің шетте жүрген қандастарын сұрағаны ерекше жадында сақтаған патша елге келген соң уәзірлері арқылы Гурган облысында тұратын қазақтарға арнайы барып, олармен кездесіп, танысып біліседі
Адай қазақтарымен жұма намазда мешітке бірге барып, соңында олардың балаларын оқытуға, әртүрлі кәсіппен шұғылдануға кең жол ашады
Бұған дейін кірмелердің жағдайы онша емес еді
Бұл жайында осы жолдардың авторы бір басылымға егжей-тегжейлі айтып жазған
«Бізді де жоқтаушы еліміз бар екен» деп жылаған ондағы қандастарымыз.
Ілияс Есенберлиннің кітабында бұл оқиға жоқ
Мүмкін цензура алып тастаған шығар
Өйткені Кеңес үкіметінің жауы шетелдік қазақтар туралы жазу түгілі, айтудың өзі ол кезде қауіпті еді.
Қаламгер Димекеңнің 1968 жылы Иранға делегация бастап барған сапары жөнінде жақсы жазады
Димекеңнің Иранның көне тарихымен танысуы, алтынмен апталып, күміспен көмкерілген патша сарайларын көруі, күмбезі көк тіреген мешіттерге қызығуы, тағы да басқа толып жатқан мәдени, рухани құндылықтарға ден қоюы кітаптың жетінші тарауында барынша баян­далады.
Осы Иран сапарынан кейін Димекең терең ойларға беріліп, тылсым тарихқа көз жіберіп, бір әлемдік рухани кеңістікке кіріп, мазасы кетеді
Иранда болған мәдениет, рухани құндылық, діни наным-сенім қазақ даласында болмаған ба деп мұны ойынан бір сәт шығармайды
Сөйтіп, соңында Есік қорғанынан табылған «Алтын адамды» еске алып, Айша бибінің, Қожа Ахмет Ясауидің күмбез мазарларын, Маңғыстаудағы әулие сопылардың мешіттерін көз алдына елестетіп, біздің даламызда да өзіне тән өркениет болған деген тоқтамға келеді
Димекең Сақтар мәдениеті мен олардың жеңімпаздығына және атамекен кең даласын қорғаудағы ержүректігіне іштей риза болып, ойдан бір сәт жеңілдеп қалады
Жазушы Димекеңнің ой-толғанысы мен болжам меңзеуі бойынша ұлт ерекшелігінің пәлен мың жылғы тарихына бойлайды
Өйткені жазушы кейіпкерімен ілім, білім, ғылым жөнінде көп сырласқаннан осылай ой түйеді
Ұлт тарихы бойынша түйіп айтқанда Ақылбек мынадай қорытындыға келеді: «Ал Азияға келсек, қазақ елі де өзінің тәуелсіздігі үшін аз күрескен жоқ
Сол күресудің арқасында қазақ тәрізді шағын халықтың осынау алып даласын ешкімге бермегені
Мұндай елді қалай жақсы көрмессің? Қалай мақтан етпессің?» деп кемеңгер тағы да біраз ұлт ерекшеліктеріне байланысты құндылықтарға тоқталады
Соңында тарих-мәдениет мәселелері жөніндегі «қойын дәптерін» ашып, Қазақ Ғалым академиясының мұражайын ашудың қажеттілігін ойлайды
Онда Қожа Ахмет Ясауи кесенесінің макеті ең көрнекті жерде тұруы керек.
Димекең тек Иран емес, АҚШ, Қытай, Үндістан сияқты ұлы мемлекеттерде болған ғой
Кітапта тек Иран сапары ғана баяндалады
Автор Димекеңнің Иран сапарына байланысты бір таңғажайып оқиғаны тілге тиек етеді
Ақылбек (Димекең) Шираз қаласына келгенде көлеңкесінде отырып өлең жазған Хафиз ақынның шынар ағашын көреді
Кесене мұражайына кірерде болашағын болжатып, «Хафиз кітабын» аштырады
«Жақсылығың адамға еткен жоғалмас» деген өлеңінің бір шумағын оқып, шырақшы Ақылбекке мейірлене қарап, жақсы тілек тілейді.
Брежневтің бейнесі
Сол кездегі партия көсемі КСРО-ның бірінші басшысы «генсек» Леонид Брежнев елуінші жылдары Қазақстанда бір-екі жыл қызмет еткен
Димекең мен Брежнев арасында достық осы кезден басталады
Таудағы сая­жайлары бір жерде болғандықтан көршілер туыстай араласқан
Әсіресе Брежневтің бәйбішесі Димекеңнің сүйікті жары Зухра ханыммен жақсы сыйласады
Қазақтың «ағайын тату болса ат көп, абысын тату болса ас көп» деген мақалы бар ғой
Екі ірі партия қайраткерлерінің ағайын-туыстай болғаны олардың көзінің тірісінде-ақ аңызға айналады.
Партия этикасына байланысты, әдеп-салтына қатысты ұстанымнан шықпай Ілекең Димекең мен Брежневтің кісілік, адами қарым-қатынасын, іскерлік байланыстарын және екеуінің достығын жақсы баяндайды
Автор кітабында Брежневті Андрей Иванович Светлов деп өмірдегі шын адам Леонид Ильичтің бейнесін қаз қалпында көз алдына әкеледі
«1954 жылдың февралынан Қазақстанның тың және тыңайған жерін игеру ісі басталды
Партия бұл жұмысты басқаруға өзінің ардақты ұлының бірі, сенімді қайраткер Андрей Иваноич Светловты (Брежнев, О.Қ) жіберді» дейді
Мәскеудегі алқалы, салтанатты жиындарда «Менің туған Қазақстаным» деп сөйлейтіні ол ардагерлердің есінен әлі шыққан жоқ
Леонид Ильичтің ұйымдастырушылық қабілеті, кеңдігі және жергілікті ұлт кадрлеріне деген оң көзқарасы өмірде қалай көрінсе, көркем шығармада дәл солай көрініс табады.
Романда Тың өлкесіне Брежнев пен Димекең келгенде қаламгер жағымды көріністермен қатар, төбе шашыңды тік тұрғызатын оқиғаларды да баяндайды
Қалай батылы барып жазғанына қайран қаласыз
Солтүстік облыстардың біріне тың игеруге келген бұзық бір ауыл мұғалимасының жалғыз ұлын пышақтап өлтіріп кетеді
Тыңда іссапарда жүрген екі басшы (Қонаев, Брежнев) бұл оқиғаны естіп, мұғалімнің үйіне көңіл айтуға келеді
Марқұмның туған-туыстарымен сөйлесіп, ауыл ақсақалдарымен дидарласып, тыңдағы мұндай қақтығыстың енді қайталанбауы үшін тәртіпті күшейтуді тиісті адамдарға сабырмен жайлап түсіндіреді
Соңында бұл қанды оқиға жоғары жақта қаралып, Светлов прокурорға ең ауыр жаза қолдануды тапсырады
«Неге сонша қатты кеттіңіз» дейді Ақылбек (Димекең) Бюро жиыны біткеннен кейін
Сонда Андрей Иванович (Леонид Ильич) Ақылбекке қарап: «Қанішер бұзықтарға дегенін істеулеріне жол бермеймін
Есіңде ме, мұғалима әйелдің дірілдеген саусақтарымен өліп жатқан жалғыз баласының бетін қалай сипап отырғанын?» деп жауап береді
Жазушының ерлігі сол Тың игеру жылдарындағы табыспен қатар кемшілікті де, оңбағандық пен қылмысты да әшкерлеуінде.
Соғыс кезінде мыңдаған адамның көз жасы мен қайғысын көрген Брежнев нақақтан-нақақ қан төгілуге жан-тәнімен қарсы қайраткер екенін осылай көрсетеді.
Димекең мен Брежневтің адам ретінде өзара сыйластық, кісілік қарым-қатынастары қалай үйлессе, іскерлік байланыстары да солай жалғасады
Республикаға байланысты барлық күрделі мәселелерде Брежнев үнемі Димекеңді қолдайды
Мәскеудегі одақтық жиналыстарда да досы жағында болады
Тың мәселесіне байланысты Н.Хрущевпен болған бір жиында «Сізден гөрі Ақылбек Ахметжановтың (Қонаев, О.Қ.) сөзін қолдаймын» деп батыл пікірін айтады.
Кітапта сол кездегі КСРО патшасы Н.Хрущевтың әпербақан, ұрда-жық, Қонаевқа өш, үнемі оған кектеніп жүретін теріс мінезі суреттеледі
«Ол» деген шартты атаумен Хрущевтің іс-әрекеті біраз көрініс табады
Оңтүстік облыстың үш ауданын Өзбекстанға беруге байланысты Димекеңнің Н.Хрущевпен қақтығысып, айтысуы, соңында бірінші басшылық қызметінен кетуі жұртқа белгілі шындық арқылы өріледі
Ілекең кітабында Н.Хрущев пен оның жақтастарының бейнелері арқылы кейбір партия қайраткерлерінің жөнсіз әрекеттері әшкереленеді
Ол кезде партия қайраткерлері жөнінде ешқашан жаман айтылмайтын
Жазушының партия лидерлерінің жеке бастарындағы кемшілікті, қателікті сынап батыл қалам тербегені таңғалдырады
Партияға кір жуытпау, жамандамау қоғамға жат еді
Ал табыну Құдайға құлшылық еткенмен бірдей еді
Жарықтық Ілекең шынында жүрек жұтқан қазақ екен
Қаламгерден қорыққан партия идеологтары 1972 жылы желтоқсанның 27-сі күнгі архив құжаттарында былай дейді: «Авторға «Мұхиттан өткен қайық» романында ірі мемлекет қайраткерлерінің, зиялы шығармашылық қауым өкілдерінің рухани өмірлерінің бұрмаланып көрсетілгені әлденеше мәрте ескертілді» деп, одан ары қарай кейіпкерлері тоғышар, өзі «біліксіз» авторды кінәлаған сөздер айтылады
Кітапты цензураның неге жарыққа шығармағаны осыдан көрініп тұр
Біреулердің Ілекеңнің соңына түскені де сезіледі
Тіпті, өміріне қауіп төнгені де байқалады.
Кітапты жарыққа шығаруға байланысты автордың біреулермен айқасып, дауласып, тіпті жанталасқан әрекеті ол кісінің хаттарынан көрінеді
Аталған кітапқа байланыс­ты дау-жанжал тоқтамаған соң және бас кейіпкері өзі екенін білетін Димекең бірде: «Менің көзімнің тірісінде бұл кітап жарыққа шықпасын» деп тиісті адамдарға нұсқау берсе керек
Өзі жайында мақтауды жөн көрмеген
Сөйтіп, аты шулы, қауіпті, тағдыры тәлкекке түскен кітап 2001 жылы Қонаев өмірден өткеннен кейін жарыққа шықты.
Димекең естелігінде аталған кітап қолжазбасын оқығанын айтады
Кезінде неге жарыққа шықпағанын меңзейді.
Қаламгерге қатысты Димекең: «Мен Ілекеңді сабырлы және барлық мәселелерде орнықты адам ретінде баяғыдан білемін… Мен әркез оның ішкі мәдениеті мен жан дүниесінің тазалығына басымды идім» деп тебіреніп еске алады
Ал шығармаларының мәңгілік екеніне күмән келтірмейді.
Ораз ҚАУҒАБАЙ,
жазушы
