Пернебай ІЗМӘМБЕТҰЛЫ
Туған жер
Туған жер, алтын бесік аялаған,
Мен балаң баурайыңа саялаған.
Шаң кешіп, жалаң аяқ асыр салып,
Қызыққа құмарланып тоя алмаған.
Қызылқұм құтты қоныс кең жайлауым,
Сайрандап мекен еттім Сыр қойнауын.
Аққу-қаз қатар түзеп ұшатұғын,
Сары көл, Қарақуыс, Таржайғаным.
Қарғалы, Бәкір тамы, Қалғандария,
Жетелер қиялыңды армандарға.
Қырмызы, қызғалдағым қыр беткейде,
Осындай жерде тудым арман бар ма?!
Жаппасбай, Қосжан базы, Бостан құмы,
Парақтап айтатұғын талай сырды.
Ағажан, Соны тоған, Қызданайым,
Түйенің өркешіндей қатар тұрды.
Кепелі, Ботпайменен, Жүндібай там,
Теміртас, Жарты ауыл, Кәрі тоған.
Кешегі қиын қыстау кезеңдерде,
Халқыма құт-береке мекен болған.
Томарлы, Ыраңжаймен, Ұста тамы,
Ыңырсып жатушы еді сыймай малы.
Бидайық, қамыспенен қалың өскен,
Өзгеше болушы еді жердің сәні.
Үндемес, Жүзбайменен, Қырық кісі,
Төрт түлік мал болушы еді елдің іші.
Қарақұйрық, қырғауыл, қоян-балық,
Емес пе бұл байлықтың бір белгісі.
Божымбай, Ескі Таштоп, Кезет-Доңғал,
Біләл там, Бұлақтымен, Қаратам бар.
«Табиғаты керемет» деп айтады,
Тұз дәмін Қарғалының татқан жандар.
Жыңғылды, Қараой менен Батырбегім,
Шипалы суы балдай ағыл-тегіл.
Жалтырым кем түспейді олардан бір,
Халқыма беріп жатыр тегін емін.
Шыбықты, Балықты мен Қошқар тамы,
Атыңды әнге қоспай болмас сәні.
Қарғалым, құтты қоныс Атамекен,
Өзіне ынтық қылған көрген жанды.
Сарымбет, Арпа көл мен Көксұйығым,
Көз тартар көкжиегі-кермиығым.
Жоныңмен жоталарың іркес-тіркес,
Бауырыңда ойнақтайды жез киігім.
Шоңбас пен Бабақұдық, Еспан-Абыз,
Айтпасам жырға қосып болам қарыз.
Қараауыз, Бүйірқұдық, Майкөң-Мәстек,
Шаруаға қолайлы жер болған нағыз.
Көргенде көңілім тасып шаттанамын,
Жырымды жүрегімнен ақтарамын.
Сыры бар шежірелі тарихта,
Қалмақ құм, Үмбет құм мен Аққаламның.
Қара көл, Сасық көл мен Шалаулы көл,
Балғанбай, Бұланбайым бір қауым ел.
Мен сені тең көрмеймін ешбір жерге,
Иіліп тағзым еттім уа Туған жер.
Осындай киелі мен жерде тудым,
Жасымнан ән-жырменен өнер қудым.
Түсіріп ақ қағазға аттарыңды,
Ұрпаққа жариялап айтып тұрмын.
Ордасы өлең жырдың Шиелі дер,
Шиелі қашаннан-ақ киелі жер.
Қалдырдым жазып мұны ақ параққа
Жүрсін деп айтып мұны кейінгілер.
Абайла балам, 
абайла
Абайла балам, абайла,
Дүние деген шарайна.
Дөңгелетіп әкетер
Сақтықпен қара маңайға.
Тайқып бір кетсе табаның,
Түзелмес анық оңайға.
Жегіліп кетпей жетекке.
Амалын тап қалайда.
Дүние шіркін, сарайды.
Сандалтып жүр талайды.
Әр іске қара ұқыппен
Немқұрайлық болмайды.
Жақсы менен жаманды,
Періштелер санайды.
Шайтанға ерсең адасып,
Күнәні саған жамайды.
Тәубаға келіп тәу етсең,
Бойыңда күнә қалмайды.
Құдіреті күшті бір Алла
Тазалап берер маңайды.
Иманға бетті бұрайық,
Алладан тілек сұрайық.
Бес парызды өтеуге
Сәждеге бас ұрайық.
Мұсылманға аңғарсаң
Осы болар лайық.
Өткізбе босқа өмірді,
Желіктірме көңілді.
Сабырмен қара әр іске,
Бола біл қалқам төзімді.
Сүрінбей өту сынақтан,
Адамдық парыз, мұрат бар.
Мұратқа жету бір арман
Өлшеулі өмір бұл жалған.
Ертелі-кеш өтеміз,
Бұл фәниде кім қалған.
Тұлпардың күшті шабысы
Өмірдің қатты ағысы.
Ағысқа қарсы жүзеді
Жігіттің болса намысы.
Қызылорда облысы 
Шиелі ауданы
