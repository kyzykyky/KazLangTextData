Cыр бойындағы жыр дүлдүлдерінің бірі Ешнияз ақынның он жеті-он сегіз шамасындағы, анау-мынау қыздарға шекесінен қарап, шиы­рып жүрген шағында, шектес ауылда Тыныс деген қыздың сөз тапқырлығы, даналығы һәм оның әдептілігі, тал жібектей биязылығы, тазалығы ел ішінде аңызға айналған екен.
Бұл дақпырт алып-ұшып, ауыздығымен алысып тұрған Ешниязды жатқызсын ба? Салып-ұрып атпен арнайы Тыныстың үйіне келіпті
Сырттай қарағанда, аяғын сәл сылтып басатын, қара қызға көңілі толмай:
­– Тыныс-Тыныс! Мүсін-Мүсін! – дегенге үріп ауызға салғандай, жүзіктің көзінен өткендей, мөлдіреген жүзімдей, алқызыл нарт алмадай, көлдің көркі аққудай, ай-нұрлы, албыраған ару – керім екен десем, қап-қара гөрім екен ғой! Қатпыш қараны да дабыра-дақпырт еткен елде де көз қалмаған екен-ау! – дейді нығырта.
Сонда Тыныс қыз:
– О, тәуір құрбым! Қардан аппақ еш нәрсе жоқ, ұстасаң қолыңды тоңдырады
Қазаннан қара нәрсе жоқ, ішіндегісін ішсең мейіріңді қандырады
Қара бөрік хан басында, ақ киіз аяқ астында емес пе? Қыран құс – қырымға, құзғын құс – ырымға деген
Менің ішімнің саралығына қарамай, түсімнің қаралығына қараған сіздің көзіңіз де көз емес – ағарып кеткен бөз екен! Көзі соқырдан көңілі соқыр – ғаріп, есуастан есірік – ғаріп! Сол есірік пен көңілі соқырдың иә бірі, иә «пірі» болмасаң нетті?!
Екілесе келгенде, шаршы топтың алдында, сөз сайысы үстінде тақта отырған хан-бектен даңғайыр-зайыр қара озған! Қыза-қыза келгенде, мойыны құлаш арғымақтан өкпесі тесік қарабайыр жабы озған
Осы ақиқатты ұқпаған сен де бір ерім, сары азбан!
«Елді сөкпе, кенді төкпе!»
Ел мені да­қпырт етсе – дуалылығы! Елден үстем болам деген – жігіттің диуаналығы! Халық айтса – қалт айтпайды, менің мүсін, өзің­нің мүскін екеніңді аңғармай тұрсыз! – дейді.
– Сөзден тосылған Ешнияз: «Аңғармай сөйлеген ауырмай өледі!» деген, қарағым!
– Ажар негізін алғанда – көн,
Ақыл адастырмайтын – жөн,
аздырмайтын тон,
Жөнді жөн демеген – тапырақтық,
Ақылды аздыратын – ақымақтық!
Бұрынғылар: «Сөзде сөзге тоқтатқан мәрт пе, тоқтаған мәрт пе?» дейді екен
Ой көзімен қараса, сөзге тоқтаған, берген мәрт емес, алған мәрт дейді екен
Мен де жөн сөзіңе тоқтадым!
Жаны күйген қарғайды деген тәңірді,
Танымай қаппын өзіңдей бала әлдіні.
Өзіме-өзім тілеп алдым бәлені,
Аңғармаппын-ау қыз сыйлау деген кәдені!
Ойнақтаған бота от басардың кебі кеп,
Айта-айта жүрермін Тынысжанның сөзі деп! – дейді қолын алып қоштасарда.
