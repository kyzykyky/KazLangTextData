Демографияға кері әсер ететін бұл кеселден қалай сақтануға болады?
Адамзат баласының бәрі жарық дүниеге келген соң соңына ұрпақ қалдырып, өмірін жалғастырушы ізбасарларын қанаттандырып кетуді мақсат етеді
Бұл мәселеге келгенде қазақ та баланы ерекше бағалап, «адам ұрпағымен мың жасайды» деген мақалды өсиет еткен
Ізін басар ізбасары болмаса, ағайынның баласын бауырына басып, қалайда атын өшірмеуді көздейтін дәстүр әлі үзілген жоқ
Ертеде ел ішінде белсіздік пенен бедеулік деген дерт ілуде бір кездеспесе, оншалықты дендей қоймаған еді
Ал қазіргі таңда елді кәдімгідей алаңдататындай болып тұр.
Статистикалық мәліметтерге сүйенер болсақ еліміздегі отау құрған отбасылардың 15 пайызы бедеулікке ұрыныпты
Бұл 15 пайызды нақтылар болсақ, 14 мың әйел бедеу, мыңнан астам еркек белсіз деген ақпарат бар
Әрине, бұл дәрігерлерге тексеріліп, анықталғандары
Ал ауруын жасырып жүргендері қаншама?
Әсіресе біздің қазақтың жігіттері бұл жағдайда көбіне әйелдерді кінәлап, өздері дәрігерге бара қоймайды
Өкінішке қарай, қазіргі таңда еркектер арасындағы белсіздіктің белең алып келе жатқанын урологтар айтып отыр
Бұл жағдай демографиямызға кері әсер етері даусыз
Сондықтан бедеулік және белсіздікпен қоғам болып күресуіміз керек
Мамандар бедеуліктің белең алуы дүниежүзі бойынша қалыптасып отырғанын айтады
Репродуктолог-дәрігерлердің ерлі-зайыптылар үйленген соң бір жыл ішінде жүктілік болмаса, олардың біреуінде бедеулік пен белсіздік бар деп есептейді
Яғни екеуі де тексеріліп, емделуі қажет
Дәрігерлер бедеулікті екі түрге бөліп, қарастырады
Біріншісі – туа бітті
Екіншісі – жүре келе сыртқы әсерден пайда болған бедеулік
Іштен туа бітті бедеулікке жатыр түтігінің бітелуі, жыныс мүшелерінің, жатырдың жетілмей тууы басты себеп болады
Ал жүре келе пайда болған бедеулікке түрлі ауруға ұрыну, ­салауатты өмір салтын ұстамаудан туындайды
Аяқ, бел, кіндікті ашық ұстап жүріп суық тигізу, оны толық емдемеу күні ертең өкіндіреді
Дәрігерлер бедеулік пен белсіздікке ұрындыратын тағы бір себеп – жыныстық жұқпалы ауруға ұшырап, оны толық емдемеу де ұрықтың жойылуына апарып соғатынын айтады
Соңғы уақыттары мамандар бедеулікке ұрындыратын басты мәселе жасанды түсік жасату екенін дәлелдеген
Мәселен, еліміздегі репродуктолог-эмбриолог ғалымдар бедеулікке ұрынған әйелдердің 80 пайы­зы кезінде түсік жасатқандар екенін анықтаған
Яғни жеңіл жүрістіліктің, ойланбай істеген бассыздықтың салдары күні ертең опық жегізетін өкінішке ұрындырары анық…
Дүниежүзілік денсаулық сақтау ұйымының мәліметіне қарағанда әлемде бедеулік пен белсіздікке ұшыраған 50 миллионға жуық адам бар екен
Сондықтан бұл мәселеде әлемнің репродуктолог мамандары зерттеу жүргізіп, бедеулік пен белсіздікке ұрындыратын қосымша бірнеше себеп-салдарды анықтаған
Солардың бастысы ретінде азық-түлігіміздің көбі табиғи өнімнен алыс­тап, неше түрлі бояуыштар мен химикаттар болып бара жатқанын айтқан
Бұған қосымша сол тағамдарды қысқа толқынды пеште жылытып жеу адам ағзасына кері әсер етеді екен
Оның үстіне компьютер мен қалта телефондары да бүйрек пен белге зиянды заттардың қатарына енген
Сондықтан қалта телефонын белге тақпай, қалтаға салмай, тасымалдағанда қол қапшықта, үйде, жұмыста үстел үсті, терезе алдына қойған жөн дейді мамандар
Ғалымдар кейбір аллергиялық дәрілердің де бедеулікке ұрындыратынын анықтаған
Бұл ­туралы Буэнос-Айрестегі Биология және эксприменталдық медицина институтының ғалымдары хабарлаған
Зерттеу барысында ғалымдар соңғы 40 жыл бойы аллергияны емдеу­ге арналған дәрілердің гистамин белсенділігін төмендететінін, тестеронның бөлінуіне кері әсер ететінін дәлелдеген
Мұнымен қоса ғалымдар «ибупрофенді» жүктіліктің алғашқы апталарында пайдаланса шақалақтың түсіп қалатынын да анықтаған
Ендеше дәріні де тек дәрігердің кеңесімен пайдаланған жөн.
Жалпы алғанда ұрпақ өрбітуге әрбір саналы адам жас кезінен дайындалуы қажет
Ол үшін әр ата-ана баласының денсаулығына кішкене кезінен мән беріп, бұл тақырыпта балалары балиғат жасына толған соң әңгімелесіп, сауатын ашып отырғаны жөн
Яғни жалпы қоғамда демографиялық мәселеге қатысты сананы түзеу керек
Себебі репродуктолог мамандар қазіргі таңда өмірге ұрпақ әкелу жасының 35-40-қа дейін төмендеп кеткеніне алаңдап отыр
Сондықтан жастарымыз 20-22 жасында отбасын құрып, 35-40-қа дейін өмірге ізбасарларын алып келуді жоспарлағандары дұрыс болмақ
Бұл ретте үйленген соң бір жыл ішінде жүктілік тіркелмесе уақыт өткізбей дәрігерге ерлі-зайыптылардың екеуі де қаралуы қажет
Мамандар бедеулік пен белсіздікті ерте анықтаса, емдеу де тез жүзеге асатынын айтады
Қазіргі таңда бұл мәселеге Үкімет те назар аударып, бұл аурулардан емдеуге арнайы квота бөлген
Облыс орталықтары мен Алматы, Астанада да бірнеше жеке клиникалар осы бағытта жұмыс жүргізуде.
Нұрболат АБАЙҰЛЫ
