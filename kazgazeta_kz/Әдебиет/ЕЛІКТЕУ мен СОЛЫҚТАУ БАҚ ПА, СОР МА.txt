Өмір бақи жинаған кітаптарын «бар байлығым осы» дейтін тарихшы-ғалым: «Абайдың соңында небәрі бір-ақ кітап қалды, сол бір кітаптың өзін кез келген қазақтың үйінен көру екіталай
Анау грузиндер егер барған үйлерінде бұдан бірнеше жүз жыл бұрын өмір сүрген Шота Руставелидің «Жолбарыс терісін жамылған батыр» атты шығармасы болмаса, әй-шәй жоқ, тұрып жүре береді деседі
Бізге сондай үрдіс қашан дариды» деп жиі қайталайды
Әрі қарай тағы да: «Абайдың әлгі жалғыз кітабындағының біразы өз өлеңдері, біразы аударма өлеңдер, ғақлия қара сөздер, бірді-екілі поэма, шежіре, дерек, т.б
Көзі тірісінде жарыққа шыққан бірде-бір туындысын көре алмады
«Дала уәлаяты» газетінде жарияланған «Жаздыкүн шілде болғанда» өлеңінің авторы іні досы Көпбай деп таңбаланған
Сөйтсе де, ұлы Абайдың бұл фәниден «әдеби мұраларым мәңгі жасайды» деген сеніммен өткені хақ
Ұмытпай тұрғанда айта кетейін, Абайдан дәйектеме келтіруге құмар қазақ баспасөздерінің кеше де, бүгін де ақын өлеңдерін бұрмалап, бұзып жазатыны қынжылтады
Атышулы газет бетінде (жоғары жағында) «Қалың елім қазағым, қайран жұртым» дегенді баттита тұрып: «Қалың жұртым қазағым, қайран елім» деп жазғанын оқығанда немесе мінберде сөйлеп тұрған көрнекті тұлға Абайдың «Өлді деуге сия ма, ойлаңдаршы» дегенін «Өлді деуге бола ма, айтыңдаршы» дегенін естігенде құлап қала жаздадым
Қазір мұндайдың (тек Абай ғана емес) небір көкесіне күнде кезігесің» деп бір тоқтады.
– Енді мынаны айтшы, – деді тарих­шы-ғалым
– Абайдың сол көзінің ағы мен қарасындай жалғыз кітабынан қазақты мақтаған бірауыз жылы сөз таба аласың ба? Тапсаң: ат-шапан менен, таппайсың! Ылғи сынау, мінеу, шенеу
Сонда қалай, Абай қазақты жек көрді ме, әлде менсінбей, басқалардан кем санады ма? Олай емес, туған халқын Абайдай сүйген ешкім жоқ
Сондықтан да «ұқпайсың өз сөзіңнен басқа сөзді», «бас-басына би болған өңшең қиқым» деп қамықты, жүрегі сыздады
Жылай-жылай жүріп: «…өңшең қырт, бас қаңғырт», «қара басқан қаңғырған, хас надан нені ұға алсын», «халқым надан болған соң, қайда барып оңайын», «ақыл да жоқ, ми да жоқ, даладағы аңдарсың?» деп күйінді, қапаланды
Әрі ол осы күнгі баз біреулер құсап, «жаман қазақтарды» өзге өңір-өлкелерден (ғана) іздеп, жан қинамай, жетесіздіктің жеті атасын өз қасынан, айналасынан тапты
Соның бәрі күллі исі қазаққа дөп келіп, құйып қойғандай жанасып тұр».
Мінеки, сол ешкімнің көңіліне тимей, ренжітпей сөйлеуге құмбыл тарихшы-ғалым қашанда тек Абайға жүгінеді: «Тәуелсіз мемлекет атанғанымызға он бес жылдан асты, ә? – деді қинала тол­ға­нып
– Осыны жан дүниесімен сезініп, мақтанып-марқаятындар бар болса, бар шығар, бірақ ақ пен қараны айыруға өресі жетпейтін өркөкіректер тобыры жыртылып айырылатыны да құпия емес
Ондайлардың қаңсыған қасаң, рақым-шапағатсыздығы өзінше
Ана тіліміздің жағдайы анау… Тыжырына қарайтындар құрттай құжынайды
Билік баспалдағына қазақ перзенті ретінде жеткендерге ана тіл ілесе алмай отыр
Ана тілге ала-құла көзқарастың болуы жұдырықтай жұмыла алмаудың кесірінен
Өз басым қазақ тілінің мәртебесі жайлы сөз қозғала бастаған сонау бір жылдары бүкіл өмірін тіл ғылымына арнаған лингвист ғалымның ел-жұртты шулатқанынан шошыған едім
Жалпылдап ұшатын жалбыр қанат қара құстың көлеңкесіндей сол лаң әлі күнге қалар емес, ой, дүние-ай!
Меніңше, барлық мәселе қанға сіңген солақай үрдіс – өзгеге құлдық ұру, еліктеп-солықтау, енжарлық, ұлтжандылықтың шалажансарлығында болса керек
Айтшы, еліктеуден алдына жан салмайтынымыз өтірік пе? Пірім-ау, бәрі болмаса да, бірнеше шетелдік елшінің мұнда келерден бұрын қазақша үйреніп, ­ресми қабылдау, мәжіліс-жиын, өзге де басқосуларда тәп-тәуір сөйлеп жүргеніне неге назар аударып, үлгі алмасқа?! Оларға қазақ дипломаттары мен басқа да жоғары ­лауазым иелерінің ұялып-қызармай орысша тіл қатулары, селт етпеулері ыңғайсыз
Қарның ашады…
Немесе орыстан бастап, басқа да диаспора өкілдері арасында қазақ тілін құрметтеп, ән шырқап, күй тартып, байқауларда жүлде алып жүргендеріне мән бермейтін, өзгелер сыйлайтын мем­лекеттік тілді біз де әспеттейік, ұрпағымызға дарытайық дейтін қандастар неліктен селдір? Елбасының ана тілге ыстық ықыласы, Бұқар жырау, Абай, Жамбыл басқа да ұлы тұлғалардың ұлағатты сөздерін, өлеңдерін дәріптейтіні, театр мен түрлі концерттерге уақытын қиып баратыны тағылым емес пе?».
Осылай толғанған ғалымға не деп жауап беруді білмей дағдарудан асқан азап жоқ
«Балаларым үш-төрт тіл біледі» дейтін кейбір ата-анадан «олар ана тілін біле ме?» деп сұраңызшы
Ол да, сіз де жерге қарайсыз
Үш-төрт шет тілге жетіктер де қипақтайды
Шет тілінде қаншама бұлбұл боп сайрасын, бәрібір, мемлекетаралық рәсімде аудармашы бола алмайды, үшінші тілге жүгінуге мәжбүр
Торғайдай шырылдап жүрген ғалымға, әлде, осыларды айту керек пе? Бірақ ол бұларды бес саусақтай біледі ғой.
Тағы бір оспадарсыз жай, қазір (одақ тарағаннан бері) біз неге батыс елде­ріндей бола қалмаймыз деушілер жиі қылаң береді
Америка анадай, Франция мынадай, Алмания солай, біз неге бұлаймыз дейтіндерге: «Әй, міскіндер, еркіндікке ерні ерте тигендерге еліктеп, қас пен көздің арасында жал-құйрығы жарасқанды кім көріпті» деп көріңізші.
Еліктеу-солықтау дегеннен шығады, өзін өзекке тепсе де, өзгеге өзегін жарып беруге бейім қазағымызда дәл бұл жағынан мүкістік бар деу күпірлік
Сонда ең болмаса, тәйірі, елдің елдігін асырар асылға иек артып, тектілікке талпынсақ, кәнеки
Жығылып жастық бола берудің кері жағына зер салмау, уақ-түйекті күйттеп, әркім өз білігінше түрен салуға бейімдік неткен әлсіздік
Осы тұста әрі бармай-ақ, жазу-сызу, сөз қолданудағы оғаштық, білместікпен бірге, жаңадан бүр жарған небір «соны» сөз, кереғар ұғым, дімкәс терминсымақтар жанға тиюдей тиіп жүрген жоқ па? Бірдеңе дей бастасаң, сыбағаң әзір: біздей дөйлерге ақыл үйрететін сен кімсің? Сөйтсін де, теңіздің терең түбінен жан сауғалап теріп алған лағыл-маржандарын лекіте төгіп-төгіп жіберуден бір танбасын: пойыз, мәшина, ұшақ, тікұшақ, жанұя, үнқағаз, үнжария, сазгер, даңғыл, келі, кілә, уәзір, сынып, ұжымшар, кеңшар… кете береді
Ниет түзу, көңіл ақ шығар
Түпкі мақсат тілімізді кеңестік күл-қоқыстан сауықтырып, әрі байыту, көркейту шығар
Бірақ осындай үрдіспен бе? Күдіктенбейсіз бе? Онда алдымен ғасырлар бойы қолданыста боп, замана толқындарында тұтылған ежелгі елеулі сөздер мен сөз тіркестерін тірілтпейміз бе? Ертеректе өскемендік Мұқатай Тоқжігітов деген (партия қызметкері, баянда ойнайтын өнерпаз) қария «Әміре Қашаубаевтың дауысы сүре дауыс» дегені бар
«Сүре дауыс»
Түсінбедік
Ол түсіндірді
Ұғындық
Әміренің жанында ұзақ жыл жүрген қария ұлы әнші күшті дауысқа ерік беріп, ән мәнерін әлсіретіп алатын дегенді айтты
Иландырды
Әміренің (Жарқын Шәкәрімов тапқан) пластинкаға жазылған әндерін тыңдағанда көз жетті
«Сүре дауыс» не екенін білгендей болдық
Осындай қанша қазына көмулі қалды.
Енді келіп дүниенің бәрі соларға тіреліп қалғандай, ұжым, кеңшар, ұжымшар, даңғыл, сазгер, құжат, зауыт, шенеунік… дейміз
Осындай көл-көсір «жаңа сөздер» кеңестік кезге дейін (кейін де) тілімізге тұлға болып па екен? Құрманғазы, Дина, Ақан сері, Біржан сал, Балуан Шолақ, Жаяу Мұса сазгер ме еді? Композитор деген терминді онға бөліп кессе, саз соның бір пұшпағы емес пе? «…Тимесе терекке» деп тіл байытушылар ең болмаса уақытша баршаға ортақ – халықаралық сөз, терминдерден бас тартпай тұра тұрайық дегенге көнсейші
Өйтпек түгіл, жазған-сызғандарың солардың қолымен өңделіп-жөнделіп жатады
Қалай десең, олай де, бірақ белден басып, қолдан құйылған жасанды сөз, терминдердің ұғымға кірігіп, ғұмыры ұзақ болары күмәнді.
Сол секілді, ұшағын ұшақ (түріктер солай атайды деп желпіну өзінше) делік
Ал тікұшақ ше? Ол әлгі вертолет
Түбірі – вертикаль
Сонда бұл самолет-ұшақ сөздіктен ойып тұрып орын алды дегендік қой
Иә, солай
Олай болса, вертолет неге тікұшақ болмасқа?! Сөз байытушылардың пайымдауы солай, көнесің, көніп келеміз
Әйтсе де, егер мұның бәрі егер тіліміз орысшадан сауығу үшін қажет болса, вертолет, класс, проспект, композитор, аэропорт, газет, журнал… бәрі ежелден күллі адамзатқа ортақ сөз, терминдер
Тым құрыса, мейлі түбір шетелдік болғанның өзінде де, балама нақты, қонымды, сіңімді, жатық болмас па? Әркім әртүрлі айтып, әртүрлі жазу қай ережеге сияды? Біресе гәзит, біресе үнжария, біресе үнқағаз дегенде ұтарымыз қайсы? Неліктен біреу редактор, біреу сарапшы, біреу министр, біреу уәзір дейді? Міне, бұл жағдай барша қауым емін-еркін бірдей қолдану үшін көптеген «соны» сөз, терминдердің терминком қазанында әлі толық қайнап пісе қоймағанының көрінісі
Сондықтан болу керек, әркім өз тарысын өзі түйіп, өз бидайын өзі қуырып жататыны.
Жаңа термин, сөз жасау кеңестік кезеңде де болған
Бірақ олар біреуге олай, біреуге бұлай, бүгінгідей шатты-пұтты емес, арнайы талқы сынақтан өтіп өмірге келетін де, ұғым-санаға тез кірігетін
Меню – дастарқан мәзірі, телевизор – теледидар, остановка – аялдама, мороженое – балмұздақ, микрорайон – мөлтек аудан, пляж – жағажай дегендей
Бұларға о баста да, қазір де ешкім онша таласпайды
Өйткені барша қауым бірдей қабылдаған, бірдей қолданады
Әйтпесе қайталады демеңіз, осынау даңғыл, сазгер дегендер проспект, композитор терминдеріне шынымен-ақ үйлесімді ме? Атамаңыз
Құдай куә, олай деуге ауыз бармайды.
Бұларға тілші ғалымдар, үйлестіру орындары қалай қарайды, не ойлайды? Тілші ғалымдар «айта-айта шарша­дық» десе, кейбірі жоғарыдағыдай «жаңа­лықтарға» өздері мұрындық боп, терминдерді реттеп, үйлестіретін орындардың дауыстары көп естілмейді
Өстіп қырқыса берсін дей ме, әлде жеткен жерлері сол ма, олай емес, былай деп те айтпай, шығарған шешімдерін жариялаумен тұйықталады
Сөйтіп, мұндай құбылыстар жалғаса бере ме? Шамасы, солай
Бірақ бәрібір бір ізге түскені, заңдасқаны, онсыз да шатасудан шаршаған қауымның басы қата бермегені абзал
Серпіліс қажет.
Сөз, сөйлем, терминдерді дұрыс іріктеу, қолданбаудың көрінісі тек бұлар емес, ана тілімізді шұбарлаудың басқа да «тың тәсілдерінің» көбейіп бара жатқаны өз алдына өкініш
Солардың бірі – екі тілде ұсынылатын мәтіндердің алдымен орысша әзірленіп, олақ аударылған қазақшасынан құлақ ұялатыны
Мә­селен, ауа райын жариялайтын қазақ дикторының «осадки в виде снега» дегенді «қар үстінде жауын-шашын болады» деуі абырой емес
Әлдебір белгілі тұлға мүшел жасқа толса, «Пәленше Түгеншеевке 60 жас» (немесе 50, 70, 80) деп қасқайта жазылады
Осы қазақша ма? Пәленше Түгеншеев 60 жасқа толды немесе 60 жас­та десе бірсәрі
Кейбір ұзынсонар хабар-ошардың орашолақ екені орысшасын (көріп) тыңдағанда барып мәлім болады: «Әй, ағайындар-ау, барлығы қолдан келетін нәрсе емес пе, іздену, тыпырлау қиын ба?» дегің келеді
Осы күнде біраз кемістіктер түзелген сыңайлы, ұзағынан болсын
Үміт үзбейік.
Өткен ғасырдағы жетпісінші жыл­дардың ортасында Алматыға (сол кездегі) КСРО ОК-нің үгіт-насихат бөлімі меңгерушісінің орынбасары (кейін ­секретарь) А.Н.Яковлев келіп, «Дәуір» баспасының конференц-залында журналистермен кездесті
«Мен бірнеше тіл білемін, көптеген шетелде қызмет істеп, Отаныма таяуда оралдым, – деді
– Қайда болсам да, өз елімізден баратын әдебиет, өнер қайраткерлерінің кешіне қатысып жүрдім
Сонда байқағаным, қорлықтың үлкені – еліктеу-солықтау
Әлдекімдердің жасығын асылға балап, онымен қоймай, солардың (өзі білмейтін) тілінде сөйлеу, ән айту өз-өзіңді ғана емес, халқыңды, еліңді кемсіту, төменшіктеу, жалпақшешейлік
Айталық, кеңестік әйгілі әнші (енді ­шетелге кім-көрінгенді жібермейді ғой) итальян, неміс, испан немесе ағылшынша шырқап тұр
Тіл білмейтіндерге ол өте ғажап көрінуі мүмкін
Әнші де солай ойлайды
Бірақ та жолдастар, музыка түсініп, тіл білетіндер үшін бұл деген аса қолайсыз құбылыс
Айтыңыздаршы, орысша сөйлей алмайтын испан не француз әншісі – қаншама дарынды, атақты бола берсін, – қай орысты таңдандыра алады
Одан да бөтен ел-жұртқа барғанда өз халқыңның таңдаулы ән, романстарын келістіре шырқа, әнге аударма қажет емес, тыңдарманды таңдандыр, тамсандыр
Ал олар қашан да солай етеді, көтере алмайтын шоқпарды белдеріне қыстырмайды, керек те етпейді
Бізде керісінше
Шетелдіктердің көңіл үшін қол соққанына мәз болады, келеке-мазақ боп тұрғанын сезбейді».
Көрнекті қоғам және мемлекет қайраткері (қазір көзі тірі) А.Н.Яковлев сол жолы әлгідей пікірлерді орыстар жөнінде айтқанмен, шет жұрттардың қайсысына барса да солардың тілінде «бұлбұлдай сайрап», әрі қайтарында солардың біраз әні мен биін арқалап қайтатын қазақтарға айтқандай көрінген-ді
Мұны анау армян, грузин, украиндар өйтпейді, орыстарда бар дегенінен де ұққандай болғанбыз
Қазақ қазір де сол
Шет тілдерге барын салады
Біз жер-көкке сыйғызбай мақтаймыз
Өйдөйт!
Сол жолы А.Н.Яковлевтің: «Тіпті Ресейден әлдеқашан қуылып (солай айтқан З.А.) қалған ғұмырлары жат елде өткен Шаляпин, Рахманинов, Бунин, Пав­ловалар орыс әдебиеті мен өнерін ана тілдерінде танытты, дәріптеді
Сол арқылы құрметке бөленді» дегені де есте.
А.Н.Яковлевті еске алуымыздың тағы бір себебі, еліктеу мен солықтау әсіресе қазақтың қыр соңынан қалмай келе жатқанын (қалуы да қиын шығар) қаперге салу
Еліктеуден алдына жан салмайтын сол пиғылынан не көрмеді
Есіңізде ме, бір заманда «Мосфильм», «Грузияфильм», «Арменфильм», «Белорусфильм», «Өзбек­фильм» деген киностудиялар болғаны
«Қазақфильм» деген болмай, Алматы ­киностудиясы делінді
Барлығының соңы­нан әрең дегенде солай аталды
Онда да бас кетпесіне көз жетіп, көңіл сенген соң ғана
Ау, еліктегіш шын еліктегіш болса, сол шақтарда неге «Қазақфильм» бола салмады? Табансыздық, жалтақтықтан аса алмады.
«Қазақфильм» түсірген фильмдердің ахуалы да аян
Қай-қайсысында да егер бас кейіпкер еркек қазақ болса, әйелі орыс, орыс болса, әйелі қазақ, тіпті болмаса, орыс семьясында өскен дүрегей қазақтар дәріптелді («Шабандоз қыздағы» Ғалия секілді)
Мұндай үрдіс империялық өктемдіктің ықпалынан болды дейін десек, одақтас республикалардың ешбі­рінен байқалмады
Демек, өзіміз
Өзіміз кінәліміз бәріне
Әйтеуір, фильмдегі Жамбылдың орыс кемпір алып, Баян мен Жібектің орысқа қашып кетпегеніне тәуба.
Күллі әлем жұмыр жер бетінде қазақ деген халық барын әжептәуір танытқан «Перекресток» телесериалы не тұрады, шіркін
Халқының тілін білмейтінін, тіл білмеген соң салт-сана, әдет-ғұрыптан ада екендерін тасы өрге домалап, бағы жанған кейбір қазақ актерлары мен актрисаларының өздері де желпіне айтып, ашық жария етіп жүрмеді ме? Ой, бәрекелді!
Арғы-бергіні електен өткізіп, ой таразысына салғанда, Қытайдың ел әншісі Хамит Ысқақұлы ойға оралады (біздің елдегі КСРО халық артисінен жоғары лауазым иесі)
Әне, сол айтатын: «Дүниежүзінің қай еліне барсам да, бірінші атам қазақтың әнін айтамын
Оған ешкім, қытайлар да кедергі жасамайды, басқа әндер онан соң» деп.
Немене сонда, өз жұртымыздың әнші-күйшілерінде Хамит Ысқақұлындағыдай ұлттық сезім, ар-намыс, жігер жоқ па? Бар
Бар болғанда қандай
Оны ұлттық рухани байлығымызды өзге елдерде шала-шұрпы, жүрдім-бардым насихаттаумен дәлелдейді
Тыңдаушы да риза, өздерінің де мерейлі үстем
Қазақ еліне сан рет келіп жүріп қазақша екі ән айтқаны үшін Фарук Закировтың – өзбектерге барғанда өзбекше сарнап қоя беретін кез келген қазақтың қолы жетпейтін – биік атақты ала тақиямен оп-оңай ұрып алып кете барғанындай
Мінеки, еліктеуден тауып жүрген пайдамыз
Қандай мәртебе! Пах!
Әлбетте, қай-қай халықтың да өзге жұрт­тан келгендер өз тілінде бірдеңе айтқанда, бір әлет жаппай алақан соғып, дуылдасып қалуы заңды да құбылыс шығар
Бірақ алдамшы, өткінші әсер
Оны да ұмытпаған жөн.
Ойбай-ау, «мен не деймін, домбырам не дейді» демекші, сан жылдар бойы аты-жөні қазақ композиторлар шығарған әндер тұрмақ, қасиетті халық әндерінің мәтінін бірнеше тілде орындап келгенімізді ұмытып барады екенбіз ғой
Осындайға не итермеледі, кім мәжбүр етті? Итермелеген де, мәжбүрлеген де – өзіміз
Жарқыраған алтын сарай сахнасында іштен шыққан шұбар жылан – тәп-тәуір әннің бір шумағын орысша, бір шумағын украинша, бір шумағын полякша айтып, қазақша бір шумағына тіл жетпей қалған шақ та бастан өткенін әлі де ұмыта қоймаған ағайындар аз емес шығар
Марқұм Бәкір Тәжібаев: «Талай тамаша әнге жазған сөздерім орысшаға аударылып, менің аты-жөнім аталмапты» деп мұң шағатын (оларды біз де еріксіз тыңдағанбыз).
Сонымен, қысқасы, өзгелерге еліктеу мен солықтау бәсеңдеу орнына, күні бүгін де тасы өрге домалап, бағы шауып тұр
Еліктеуден алдына жан салмайтын қазақ бұл қырсықтан құтыла ма, жоқ па, жұмбақ
Ресей не істесе, соны істеуге іңкәрліктің де шегі болатын шығар деу­ден өзге лаж жоқ
Бүйте берсек, біреу-міреулер мүлде менсінбей қоя ма, қайтеді деген де күдік жоқ емес.
Зәкір АСАБАЕВ
