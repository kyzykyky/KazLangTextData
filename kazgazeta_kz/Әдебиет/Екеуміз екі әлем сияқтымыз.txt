Тілім менің – бар байлығым, қазынам,
Дей алмаймын қасиетіңді аз ұғам.
Десе біреу тілің ертең өледі,
Бүгін ажал кезегіне жазылам.
Тіл өлмесін сақта тәңір өлгеннен,
Тірі тұрса тілім онда мен де өлмен.
Сан тозақтан аман өтіп келеді,
Небір апат, небір нәубет төнгенмен.
Тілім менің – тасты жарар тарлан тіл,
Ақтанберді, Махамбеттен қалған тіл.
Тілім менің – Әуезовтей кемеңгер,
Халық жанын қашап тасқа жазған тіл.
Тілім менің – самал болып ескен тіл,
Тілім менің – өркендеген, өскен тіл.
Қара қылды қақ айырған қарттарым,
Ердің құнын екі сөзбен шешкен тіл.
Тәуелсіздік таңы бүгін атқанда,
Төл тіліңді түсірме елім қақпанға.
Жұлдыздарың қазақша ән сап аспанда,
Бұлбұлдарың қазақша ұшсын бақшаңда.
Қазақ тілі болса ғана қазақ бар,
Қазақ тілін қорлатпайық мазаққа әр.
Шындап бүгін күреспесек тіл үшін,
Онда мәңгі бізді арымыз азаптар.
Сен деп жүрек не үшін
жұлқынды екен,
Бөлек жансың ажарың
күлкің бөтен.
Екеуміз екі әлем
сияқтымыз,
Күн – түннің қосылуы
мүмкін бе екен?!
Ұқсамайтын өзгеге қалпың бөтен,
Неге саған жүрегім тартылды екен.
Сезінеді сезімді деп барған ем,
Кешіріңіз жаныңыз салқынды екен.
Дарасын тапқан едім бақта гүлден,
Жоғалттым көп кешікпей тапқаныммен.
Мен сенің көзіңе де ілінбедім,
Сен менің көңіліме жаққаныңмен.
Таусылған шығар мүмкін
жан тағатың,
Қуанышым бол деп ем
салтанатым.
Сен менің жүрегімді
сезінбедің
Сәл мұңайса түбінен
қан таматын…
Сонда қашан сен қалай жан ұғасың,
Өзімшілдік бояуын жағынасың.
Сен емес, мен өзіңді ұнатқан соң,
Белгілі өзің жақтың тағы басым.
Дегендейін сезімді түсінбедің,
Мына маған ғашық боп неғыласың.
Жүрегімді аяймын мұң кешуге,
Дайын едім өзіңмен үндесуге.
Дегендейін сыр айттың қоя салғын
Дайын едім шынымен сыр кешуге.
Жүрегімді аяймын мұң кешуге
Себебі жалғыздықтың түрмесінде.
Өзімшіл боп бас жүлде алып кеттің,
Бүгінгі махаббаттың жүлдесінде…
