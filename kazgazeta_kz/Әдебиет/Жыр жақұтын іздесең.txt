Елімізге мәшһүр Қазақстан ұлттық телеарнасынан қоғам қайраткерлері, ақын-жазушылар хақында «Дарабоз», «Жарқын бейне», «Келбет» іспетті келісті бағдарламаларға тікелей өзі араласып, продюсерлік парасат-пайымымен белгілі болған тележурналист Жаңылхан Асылбекованы бұрыннан білуші едім
Оның басты қыры – ақын екеніне көзім жетіп, тәнті болғанымды жасыра алмаймын.
Алғашқы қарлығаш жинақтары: «Көңіл бағдары», «Сезім тамшыларымен» оқырманын елең еткізген жас ақын келе-келе қазақ поэзиясына өзіндік қолтаңбасымен қомақты үлес қосқанын және байқадық
Оның куәсі Жаңылдың «Саға» баспасынан таяуда ғана жарық көрген «Жанарымдағы жарқыл ең» жыр жинағы
Алғы сөзін белгілі сыншы Бақыт Сарбалаев жазған
Жаңа туынды оқырман талғамынан шыққан ойлы-күйлі, сезімге толы, өз мәнерімен де, сөз мәнерімен де бейқам қалдырмайтынына көзіміз әбден жеткен іспетті
Жинаққа енген жырлар сан қилы тақырыптарды қамтиды
Автордың қай өлеңін оқып көрсеңіз де, нәзік сезіміңді оятардай толыққанды толғаныстар.
Жаңыл – нағыз лирик ақын
Азамат­тық лирика да, көңіл күйін, табиғат атау­лыны шертетін бояуы мен нақышына қанық шумақтар да жетерлік берілген.
«Күз келеді
Салқын кеш,
таң да салқын.
Жапырақ тұр қоштасып аңдаған кім?
Төгіледі ғұмыры бітті олардың,
Көктемі жоқ күні өтті арманы айқын.
Күз келеді таяуда.Көресің бе,
Құдірет күшті ғой тым, көнесің де.
Көктем болып келіп ең,
күнім-ай сол,
Жапырақ боп төгілерсің елесімнен…»
Автор «Ғашық болу» атты өлеңінде табиғат құбылысын адам жанымен, көңіл-күйімен астастыра суреттейді.
«Ғашық болу – жас балаша қуану,
Жақсы деген жалғыз сөзге жұбану.
Қайғыра алу, қайраттану, қамығу,
Аңсай алу, ізет сақтау, сағыну.
Ғашық болу – іздеп табу, жоғалту,
Сендіре алу, сенбей қалу, оралту.
Қош айтысу, қиып тұрып кете алмау,
Көріп тұрып, сезіп тұрып,
жете алмау.
Ғашық болған пенделердің аласапыран ойға толы сезімдерін санаңа қондыра бейнелейді.
Өмірге, әлемге ғашық ақын «Сүйікті әлем» деген өлеңінде де ағынан жарыла сараптай алған
Оқып көріңіздер:
Аялаған аппақ ой, арманымды,
Соқтырдың-ау өлеңім жарға мұңлы.
Көңілімді өксітпе, көркем ғалам,
Сезінбейін сезімсіз қалғанымды,
Қабағыма қараған сүйікті әлем,
Жүрегімді тербеген биікпенен.
Соған айтып көргенім, сезгенімді,
Көкірегіме күмбір күй түйіп келем.
Ақынның адамгершілік, ата-анаға, туған-туыстарға, өмірге көзқарасы, фи­­ло­­софия­лық тұрғыда жазған жырлары да өз иірімдерімен айшық­ты, бояуы қанық етіп берілгенін байқадық
«Тау болмайды төбешік» өлеңіне назар салайық:
Біреуге тар бұл тағдыр,
Біреуге бәрін береді.
Қанаты жоқ сұңқар – тұл,
Қайғырумен өледі.
Парасаттың бақыты
Баға жетпес өрелі.
Алдамшыға аһ ұрып,
Тау демеңдер төбені,
Киесі бар биіктің.
Тау болмайды төбешік,
Қойсаң да қанша үйіп құм!
Автор арзан ойлы мен абзал ойлы дарынның ара жігін ажырата білу үлгісін поэзия тілімен шебер жеткізе білгені ләзім
Ж.Асылбекова «Торонтоға хат» өлеңінде шетте жүрген баласына деген аналық тебіреніспен ақ жүрегін ақтара жырлайды.
«Хатың да, хабарың да сиректеген,
Сағыныш сезімімен күйректенем.
Сәбиім, азаматым алыстағы,
Қалайша хал сұрауды үйретпегем,
Азатым, ақылды ұлым, мақтанышым,
Арман мол үлкен жолға аттаныпсың,
Хабарыңды беріп жүр қайда жүрсең,
Анашыңның алаңсыз ақ таңы үшін».
Тар құрсағын кеңітіп, тас емшегін жі­бі­­тіп дүниеге келген сәбиіне деген ыс­тық сезім, ана мейірі, ана сағынышы сәтті берілген.
Ақын жинағында адамның жан сезі­міне арнаған кейде нәзік, кейде тоқырау ойлы жырлары да кездеседі
Әйтсе де, ақын шабыты кермегі көп шыр­ғалаң атау­­лы­дан шалқи өтіп шыңдарға қарай жол сіл­­теп отырады
Қамығудан арылуға ұмтылады.
«Өкінбеймін, күтпеймін,
сағынбаймын,
Іздеме енді, мен бәрібір
табылмаймын.
Бұрынғыдай жыр оқып
шаттанбаймын.
Жай, өткінші көргенім, сезгенім де,
Оралмаймын баяғы кездеріме.
Бәрін жиып тастадым сандыққа сап,
Шаң жұғып кетпесе екен кезге мүлде.
Не дермін дүниенің тарлығына,
Тұсалып қалды бір сәт барлығы да,
Кезі келер кермарал шақ
құшақ жайған,
Сол кезде үңілермін сандығыма…»
Жинақта ақын мәтініне арнап жазыл­ған әндер де кірген екен
Оған арнайы тоқталған жоқпыз
Сайып келгенде айтарымыз – Жаңылхан Асылбекованың жаңа жыр жинағынан жақұт тергендей жарқыраған сәулелі өміршең өлеңдерімен сырласарың анық.
Жаңыл ақынның жыр маржандарын оқыған сайын «Бәрекелді!» дегің келеді.
Мыңбай РӘШ
