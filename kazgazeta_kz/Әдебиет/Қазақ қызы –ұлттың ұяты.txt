Мектепте оқып жүргенде газет беттеріндегі «Қазақ КСР Жоғарғы Кеңесі Төралқасының хатшысы Б.Рамазанова» деген аты-жөн көзімізге жиі шалынатын
Есімі елге танымал сол кісімен арада қырық жылдай өткенде бетпе-бет жүздесіп, сыр бөлісерміз деген ой өң түгілі, түске кірген бе? Алайда өмірде бәрі де болады екен
Міне, атына сырттай жақсы қанық қайраткер апамызбен таяуда атап өтілер Аналар мен арулар мерекесі қарсаңында кездесіп, әңгімелесудің сәті түсті

Жоғарыда Бижамал Рамазанқызының Қазақ КСР Жоғарғы Кеңесі Төралқасының хатшысы болғанын тілге тиек еттік
Ел құрметіне бөленген ардақты жанның өмір жолдарынан аңғарғанымыз, Бижамал апа биліктің бұл баспалдағына жетерге дейін бірқатар жауапты қызметтерді атқарған

Мектепте мұғалім болып жүргенде Талдықорған облыстық комсомол комитетіне қызметке шақырылады
Мұнан соң Қаратал аудандық және Талдықорған қалалық, облыстық комсомол комитеттеріне жетекшілік етеді
Одан әрі Талдықорған облыстық атқару комитеті төрағасының орынбасары, Алматы облыстық партия комитетінің хатшысы… болып жалғасады.
– Мен өзімді бақытты жан санаймын
Ата-анамның жалғыз баласы едім
Елімнің арқасында өстім, жетілдім
Халық құрметтеген көптеген азаматтармен кездестім, бірқатарымен қызметтес болдым
Соған шүкіршілік етемін.
– Бір естеліктеріңізде жұмыс барысымен де, жеке бастың шаруасымен де, Дінмұхамед Ахметұлы Қонаевпен кездескеніңізді еске түсіресіз
Солардың бірі жөнінде айтпас па екенсіз?
– Димаш Ахметұлын алғаш көруім 1958 жылдың мамыр айы
Ол кезде ол кісі Қазақ КСР Министрлер Кеңесінің төрағасы
Мен Талдықорған облыстық атқару комитеті төрағасының орынбасары қызметіндемін
Бірде ол уақытта Киров, қазір Көксу аталатын ауданның «Орта өзек» баурайында малшылардың облыстық жиналысы өтті
Жиынға Димекең қатысып, сөз сөйледі
Ауыл­шаруашылығының алдында тұрған міндеттер туралы айтты, ойларымен бөлісті.
Сол жылдың тамыз айында Дін­мұхамед Ахметұлының қабыл­дауын­да болуға тура келді
Талдықорған қа­ла­сында Мәдениет үйінің құрылы­сын бастағанбыз
Алайда қаражат же­тіс­пегендіктен құрылыс жұмысы тоқтап қалды
Облатком төрағасы Нығмет Қамбаров ағамыз бұл мәселе бойынша Министрлер Кеңесі ғана көмектесе алатынын айтты.
Үкімет үйіндегі Димаш Ахметұлы­ның көмекшісіне келіп, ол кісінің қабылдауына сұрандым
Көп кешік­тірместен рұқсат етті
Димаш Ахметұлы жарқын жүзбен қарсы алып, істің мән-жайына қанық болғаннан кейін: «Талдықорған қаласы – жаңадан құ­рылған облыс орталығы
Мәдениет үйі әбден қажет
Сондықтан құрылысты тоқтатпау керек
Үшінші тоқсанның қорытындысы бойынша қаражаттан көмектесеміз» деді
Мына сөзді естіп, қатты қуандым
Рақметімді айтып, сыртқа көңілді шықтым.
Димаш Ахметұлының қамқорлы­ғымен бой көтерген сол Мәдениет үйі күні бүгінге дейін жұртшылыққа қызмет етіп келеді.
Біздің бала кезімізде біліммен тереңірек шұғылдануға мүмкіндік болмады ғой
Ерте есейдік
Он бес жасымда мұғалімдік қызметті бастадым
Білімнің кәусар бұлағына қанығу арман болды
Сол себептен де ғылыми кандидаттық диссертация қорғауға талпыныс жасадым
Осыны әлдекімдер біліп: «Рамазанова қызметін пайдаланып, еңбексіз ғылым кандидаттығын алмақ» деген сөз таратады
Бұл Орталық партия комитетінің бөлімдерінде әңгіме болды
Осының бәрі маған ауыр тиді
Бастаған жұмысыңды орта жолда тастағың келмейді
Оның үстіне «еңбексіз» дегендері де ашындырды
Бұл әңгіменің «Біріншіге» жететінін білдім
Сондықтан Димаш Ахметұлымен кездесіп, болған жайды ол кісіге түсіндіруді жөн санадым
Қабылдауында болдым
Ғылыми жұмысымның жобасын тілге тиек еттім
Онымен қызметтен және қоғамдық жұмыстардан тыс шұғылданып жүргенімді айттым
«Егер Сіз керегі жоқ десеңіз жұмысымды доғарып, еңбегімді кітапша етіп шығарсам да өкінбес едім» дедім
Сол кезде Димекең: «Жұмыс қорытындысын мамандандырылған ғылыми кеңестер шешеді, сондықтан ешкім доғар демеуі тиіс» деді
Бұл сөз маған зор күш-қайрат берді
Кейін Мәскеудің М.Ломоносов атындағы университеті мен Бүкілодақтық заң институтының секцияларынан жұмысымды өткізіп, Өзбекстан Ғылым академиясында 1970 жылы қорғап, философия ғылымының кандидаты атағын алдым.
Димаш Ахметұлы басқарған жылдары әйел кадрларын өсіруге, оларды жауапты қызметтерге тағайындауға көңіл бөлінді
Мәселен, Л
Ғалымжанова Мәдениет министрі, З.Троценко Мемлекеттік статистика басқармасының бастығы, Б.Бөлтірікова Министрлер Кеңесі төрағасының орынбасары және Сыртқы істер министрі, А.Часовникова Қазақ КСР-і Жоғарғы Кеңесі Төралқасы төрағасының орынбасары болды…
– Сіз кезінде жоғары лауазымды қызметтер атқарған Сабыр ­Ниязбеков, Байкен Әшімов… секілді ел ардақтылармен де қызметтес болдыңыз ғой…
– Сөзімнің басында айтып кеттім ғой деймін
Менің үлкен қуанышым жүректері елім деп соққан азаматтармен қатар қызмет еткенім
Олардың ішінде жаңа өзің атап кеткен екі кісі де бар
Сабыр Біләлұлы туған еліне адал қызмет еткен, ардың, тектіліктің еншісін иеленген азамат еді
Ол кісінің елі үшін тындырған бір игілікті ісіне тоқталайын
Алаштың ардақтысы Тұрар Рысқұлов көп жылдар бойы «халық жауы» атанып келді ғой
Кеңестік жүйе Т.Рысқұловты ақтауға асыға қойған жоқ
Осы маңызды жұмыс С.Ниязбековке тапсырылады

Солдан оңға қарай: М.Тұрсын-заде, С.Сейітов, А.Тоқмағамбетов, Б.Рамазанова, Б.Кербабаев, Ғ.Мүсірепов
1973 ж.

Сабыр Біләлұлының одақтық, рес­пуб­­ликалық мұрағат құжаттарын ақтарып, тағылған айыптардың негізсіз екенін дәлелдеп шыққаннан кейін ғана Тұрар есімі ардақтыларымыздың қатарына қосылды
Сәбең ғалым емес, идеология жұмысына басшылық етіп отырған адам да емес бірақ соған қара­мастан, Димаш Ахметұлының осы шаруаны С.Ниязбековке сеніп тапсыруы көп жайтты аңғартса керек.
Мына бір оқиғаны да айта кетейін
1986 жылы республика басшылығына Г.Колбин келгенде Д.Қонаевтың ізіне шам ала түскені белгілі
Сол уақытта Колбин С.Ниязбековті шақыртып: «Сіз Қонаевтың кемшіліктерін көп білетін адамдардың бірісіз» деп сыр тартпақшы болады ғой
Сонда Сәбең былай деп жауап береді: «Мен Димаш Ахметұлымен бірге басшы орындарда көп жыл қызметтес болдым
Ол кісінің мынадай кемшілігі болды деп айта алмаймын
Мәселелер ақылдасып шешілетін
Егер ол кісі қателескен болса мен де қателестім
Бірге жауап беруге тиіспін»
Осының өзі Сабыр Біләлұлының турасын айтатын, адал азамат болғандығын аңғартады.
Бәйкен Әшімұлын білуім 1963 жылы басталды
Республика Жоғарғы Кеңесіне депутат және Төралқа мүшесі болды
1968 жылы Талдықорған облыстық партия комитетінің бірінші хатшысы болып тағайындалды
«Облыста бұрын қызмет істедіңіз
Қолынан іс келетін, келешегі бар жастардан, әсіресе әйел адамдардан кімдерді айтар едіңіз?» деп ақылдасқаны бар еді
Осының өзі Бәйекеңнің кішілігі мен кісілігі болатын
Оның орнында басқа біреу болса өзгенің ақыл-кеңесін тыңдай қояр ма еді…
2006 жылы менің «Елім деп соққан жүректері» деген кітабым жарық көрді
Сонда өзім жақсы білетін, туған еліне еңбегі сіңген бірқатар азаматтар жөнінде жылы лебізімді білдіргенмін
Олардың ішінде жоғарыда аталып өткен үш азаматтан басқа Мәсімхан Бейсебаев, Асанбай Асқаров, Шахмардан ­Есенов, Шәңгерей Жәнібеков, Мұстахим Ықсанов, Ширақбек Қабылбаев, Қали Қайшыбаев, Рымбек Илияшев, Шайдахмет Серғазин, Жексенбек Еркінбеков, Михаил Есеналиев және басқалар бар
Бұл азаматтардың әрқайсысы жөнінде кеңірек тоқталуға болады
Алайда оны газет беті көтермейді ғой
Мәселен, Шәкеңнің – соғыс ардагері, кезінде аупартком хатшысы, ауатком төрағасы қызметтерін атқарған, мұнан соң Алматы қаласында құрылыс басқармасында, қаладағы инжинерлік зерттеу инс­титутында еңбек еткен Шайдахмет Серғазиннің бір өжеттігін айта кетейін.
1960 жылы Н.Хрущев Қазақстанға, Тың өлкесіне келмекші болады
Ол кезде Тың өлкесі партия комитетінің бірінші хатшысы Т.Соколов деген болатын
Әлгі кісі сапар қарсаңында қалалық, аудандық партия комитеттерінің жетекшілерін, ауатком төрағаларын жинап, жиналыс өткізеді
Сонда былай дейді: «Ақмола қаласының атын өзгертіп, қалаға Хрущев есімін беру жөнінде ұсыныс бар
Өлкені тікелей Москваға бағынатындай болуын сұрасақ
Кәнекей, пікір алмасайық, кімнің сөйлегісі келеді?» демей ме.
Зал ішінде шыбын ызыңы естілердей тыныштық орнайды
Бәрі төмен қарап қалған.
Осы кезде бірінші болып сөзді Шайдахмет Серғазин алады
Ол бүгежектемей, жалтақтамай турасына көшіп, бұл ұсынысты халық қолдамайтынын айтады
Бұған нақты дәлелдер келтіреді.
Бұл сөз өлке хатшысына ұнамайды
Ұлтжанды азаматты қудалауға кіріседі
Партия қатарынан алып, Социалистік Еңбек Ері атағынан айырмақшы болады
Шәкеңе ара түсіп, нақақ жаладан құтқарған Дінмұхамед Ахметұлы Қонаев болды.
– Ел көз тігіп отырар жауапты орындарда қызмет істедіңіз
Әйел адам болғаннан кейін ол қызметтерді атқару оңай тимеген болар.
– Оңай емес, әрине
Бірақ сенім білдіргеннен кейін сол сенімді ақтау парыз.
1959 жылдың маусым айында Тал­дықорған облысы Алматы облысына қосылды
Алматы облыстық партия комитетінің пленумында обком хатшыларының бірі ретінде сайландым
Алғашқы екі жылда маған кадр мәселелерін шешу, әкімшілік мекемелерінің жұмысымен шұғылдану тапсырылды
Партиялық жұмыста тәжірибем аз болатын
Жас жағынан да обкомның көптеген бөлім меңгерушілері мен хатшыларынан әлдеқайда кіші едім
Оның үстіне әйел адаммын.
Орталық партия комитетінің хатшысы Г.Козлов және партиялық-ұйымдастыру бөлімінің меңгерушісі Н.Дыхнов шақырып, әңгімелескенде «Сіздер маған жауапты жұмысты тапсырып отырсыздар
Ол үшін рақмет
Бірақ сенімнен шыға алмай, Сіздерді ұятқа қалдырам ба деп қорқамын…» деген едім
Олар көмектесетіндіктерін, алайда міндет талабынан көріну өзіме бай­ла­ныс­ты екенін айтты.
Осыдан кейін бар күш-жігерімді жұмысқа жұмсадым
Маған көмектескен, қолдаған күйеуім Шапағат болды
Ол кісі майдангер, соғыс кезінде Берлинді алуға қатысқан
Кейін комсомол, партия саласында қызмет етті
Әке-шешем де көмегін аямады
Ол кезде ұлдарымыз Бауыржан екінші сыныпта, Бақытжан бірінші сыныпта оқитын
Ата-анам балаларды қамқорлықтарына алды.
Осылай-осылай қалыптасып кеттік қой.
– Сіз Алматыда өткен бір жиында «Біздің қазақта елін, жерін сүйген қайраткер қыздар көп болды
Солардың қатарында Балжан Бөлтірікова, Патшайым Тәжібаевалар да бар еді
Олардың өнегелі өмірін бүгінгі жастар білуі тиіс» деп едіңіз
Осы және басқа да аяулы апаларымыз жөнінде әңгіме қозғасақ…
– Қазақ халқы ақылды, данагөй, қайратты әйелдерден кенде болмаған
Бұл туралы кеңірек әңгіме етуге болар еді… Мен өзгелерге тоқталмай-ақ кезінде қатар қызмет атқарған, есімдері елге белгілі, ұлтымыздың мақтанышына айналған замандастарымның бірқатарының есімдерін атап өтейін.
Балжан Бөлтірікқызы біздің елдің тарихында мемлекеттің Сыртқы істер министрлігін басқарған тұңғыш қазақ қызы
1966,1972 жылдары Біріккен Ұлттар Ұйымының сессияларына қатысып, күн тәртібіндегі мәселелерді шешуге атсалысқан
Бұл қызметтің алдында республиканың Әлеуметтік қамсыздандыру министрлігіне де басшылық етті.
Біздің кездесуіміз 1957 жылы бас­талды
Содан былай жиі араластық
Ауруханада жатқанда көңілін сұрап тұрдым
Соңғы рет Ғайнікен Бибатырова екеуіміз барғанбыз
Ол бізге: «Денсаулығым онша болмай тұр, егер олай-бұлай болып кетсем, мені жөнелтуді екеуіңе тапсырам
Осы ойымды алдын ала айтып қояйын деген едім» деді
Бұл бізге артылған ауыр жүк еді
Алайда ол кісіні біз ғана емес, ел-жұрты болып соңғы сапарға шығарып салды.
Патшайым Тәжібаеваға келетін болсақ, бұл кісі қазақ әйелдерінен шыққан тұңғыш геология-минералогия ғылымының докторы
Республика Ұлттық Ғылым академиясының алғашқы корреспондент-мүшелерінің бірі.
Еңбек жолын Ғылым академиясының Геология институтында бастап, 48 жыл осы институтта еңбек етті
Зертхана меңгерушісі болды
Кезінде Одақтық Академия басшылары: «Сіз қашанғы зертхана басшысы болып отыра бересіз
Ресейдің бір ғылыми институтын басқаруға жіберсек қалай қарайсыз?» деген екен
Жеріне, еліне, Алатауына ғашық Пәтекең ойлана келе: «Мен мына тауымды, жерімді, елімді қалай тастап кетемін» деп келісім бере қоймапты.
Патшайым Тәжібайқызы 1963 жылы Қазақ КСР Жоғарғы Кеңесіне депутат болды
Бірінші сессияда Жоғарғы Кеңес Төрағасының орынбасары болып сайланды
Осы сессияда мен Жоғарғы Кеңес Төралқасының хатшысы болып сайландым
Сөйтіп бірнеше жыл қызметтес, серіктес болдық
Талай рет шетел парламентінің делегацияларын бірге қарсы алдық.
Пәтекең көптеген халықаралық геологиялық конгрестерге, конферен­цияларға қатысып, байыпты баяндамалар жасады
Ағылшын тілін де біршама меңгерген еді
Өлең де шығаратын өнері болды.
Хиуаз Доспанова есімі халқымызға жақсы таныс
Кешегі отты жылдарда ұшақтың штурманы болып, талай мәрте жау тылын талқандаған
Соғыстағы ерлігі үшін оған Халық қаһарманы атағы берілді.
Хиуаз апамыздың есімімен комсомол саласында жүргенде жақсы таныс болдым
Жиі кездесетінбіз
Ол кісі алғашқыда Республика комсомол комитетінің хатшысы, кейін бірінші хатшысы болды
Жоғарғы Кеңес Төралқасының хатшысы қызметін де атқарған
Алматы қалалық партия комитетінің екінші хатшысы да болды.
Денсаулығына байланысты қызметтен ертерек қол үзді
Соғыс салған жараның кесірі ғой
Әйтпегенде алар асулары, шығар биіктері әлі алда еді.
Зәуре Сәдуақасқызы Омарова есімді апамыз болды
Днепропетровскідегі тау-кен институтын бітіріп, шахта директорына дейін көтерілді
Қазақ КСР Жоғарғы Кеңесіне алты рет депутат болып сайланды
Алматы облыстық атқару комитетін басқарды
Республика Министр­лер Кеңесі төрағасының орынбасары, Әлеуметтік қамсыздандыру министрі болды
Көрдіңіз бе қазақ қызының қолынан қандай іс келетінін!
Рабиға Жәңгірқызын қалай естен шығаруға болады?! 1943-1948 жылдары Қазақстан Орталық партия комитетінің әйелдер арасындағы жұмыс жөніндегі бөлім меңгерушісі
Мәскеудегі Жоғары партия мектебін тәмамдағаннан кейін Орталық партия комитетінде жауапты қызмет атқарды
Зейнеткерлікке шығар алдында Алматы обкомында парткомиссияны басқарды.
Рабиға Жәңгірқызының ана ретіндегі үлгісі қызметте жүрген қазақ қыздарына өнеге дер едім
Басшы қызметте жүрген әйелдердің көпшілігі көбіне бір баламен, мықтағанда екі баламен шектелетіні бар
Ол кісі төртінші перзентін қырықтың қырқасына шыққанда дүниеге әкелді.
Жетісу өңірінің әйелдері арасында партия және кеңес салаларында жоғары басшылық қызмет атқарған Батима Сақауова да көпшілік құрметіне бөленген жандардың бірі
Сонау жылдары Байкен Әшімұлы Талдықорған облысына басшылыққа келіп, қолынан іс келетін әйел адамдарды сұрағанда атын атаған қызметкерлердің бірі осы Батима Есболатқызы еді
Ол кезде Гвардия аудандық атқару комитетінің төрайымы болатын
Байекең облыстық атқару комитеті төрағасының орынбасарлығына дейін жоғарылатты
Екінші ұсынған адамым Шаңқанай селолық комитетінің төрайымы Зылиха Тамшыбаева еді
Кәдімгі жиырма жыл совхоз директоры болған, Социалистік Еңбек Ері Зылиха Тамшыбаева.
Зылихаға келетін болсақ, онымен арадағы туыстыққа бергісіз таныс­тығымыз мен облыс жастарына жетекші болып жүрген кезімізден басталды
Сол уақытта ол бастаған жастар комсомол-жастар фермасын ұйымдастырған еді.
Жиі кездесуіміз арқылы бір-бірімізге деген сенімділік арта түсті
Әпке мен сіңлідей болып араластық
Зылиха 1971 жылы «Еңбекші» совхозына директор болып тағайындалғанда совхоз аудандағы экономикалық көрсеткіші жағынан артта қалған шаруашылық болатын
Арада біршама уақыт өткенде совхоздың экономикасы да, мәдениеті де өзгеріп сала берді
Жағымды жаңалықтар шаруашылықтың жаңа басшысының іскерлігі, елге жанашырлығының арқасында орын алып еді.
Бізден кейінгі буын арасында Ақмарал Арыстанбекова, Бірғаным Әйтімова, Мадина Жарбосынова, Зәуре Қадырова, Шамша Беркімбаева, Светлана Жалмағамбетова… есімдері халыққа белгілі
Олардың қатары толыға беретіндігіне еш күмән жоқ.

Бірінші қатарда Б.Рамазанова, Б.Төлегенова, Б.Сақауова, Л.Ғалымжанова, екінші қатарда Б.Бөлтірікова, С.Яренская.

Қазақ қыздарының араласпайтын саласы жоқ
Білім беру, денсаулық сақтау, руханият… салаларында жемісті еңбек етуде
Тәуелсіз мемлекетіміз де олардың еңбегін бағалап, сый-құрметтен кенже қалдырып жатқан жоқ.
– Сіз кезінде қоғамдық негізде Қазақ­тың Азия және Африка елдерімен ынтымақтастық комитетіне басшылық еттіңіз
Кеңес әйелдері комитетінің мүшелігіне сайландыңыз
Әлденеше рет Кеңес Одағы қоғамдық ұйымдарының делегациясын бастап, халықаралық форумдарға қатыстыңыз
Сол сапарлардан есте қалған қызықты жайттарға қаныға отырсақ…
– Бұл ұзақ әңгіме
Бұл туралы арнайы кітап та жазуға болар еді.
Бірде Моңғолияға жол түсті
Ресейде шығатын «Крестьянка» журналының редакторы екеуіміз бардық
Ол елде елші кезінде КСРО Халық Комиссарлары Кеңесінің төрағасы болған В.М.Молотов еді ғой
Үйіне шақырып, қонақ етті
Моңғолия басшысы Ю.Цеденбал да ресми кездесуден соң үйіне шақырып, дастарқанынан дәм татқызды
Әңгіме арасында маған қарап «Біздің елдің қыздарына ұқсайды екенсің» деп жылы лебізін білдірді
Қазақстанды, Қонаевты жақсы білетінін аңғартты.
Үндістанда болғанда Делидегі медицина институтына соққанымыз бар
Оқу орнын аралап жүріп, білім беру, медицина саласындағы әйелдердің орны жөнінде сұрағанбыз
Біздің сауалымызға тікелей жауап берудің орнына егде тартқан оқытушы үнді халқының ескі аңызын айтып берді.
– Баяғыда, өте ерте заманда үндінің бір патшасы: «Кімде-кім өз әйелінің айтқанымен жүрмей, өз билігі өзінде ғана болатын ер-азамат болса маған келсін
Алтынмен аптап, күміспен күптеп, оның үстіне жүйрік тұлпар беремін» дейді.
Талайдың делебесі қозып оңай олжаға қарқ болғысы келгенімен, әйелімен санаса қоймайтын еркек шыға қоймапты
Арада біраз уақыт өтеді
Бір күні патшаның алдына бір адам келіп, «Ұлы патшам! Мен өз әйелімнің айтқанына көнбейтін адам едім
Сізге соны хабарлауға келіп тұрмын» дейді
Елде әйелінің айтқанына көнбейтін бір адамның болса да табылғанына патша қуанып, дереу сыйлықтарын алғызады
Бірақ бірі боз, бірі қара екі тұлпарды қатар қойып, таңдап алуға әмір етеді
Өмірінде мұндай байлықты өңі тұрмақ түсінде көрмеген әлгі бейбақ абыржып, патшаға жалыныпты.
– Ұлы патшам! Тездетіп үйіме барып, әйеліммен мына тұлпардың қайсысын алу керектігін ақылдасып келейін
Соған рұқсат берсеңіз екен, – дейді.
Сол айтқандай біздің елімізде әйел қауымынсыз күніміз қараң, – деп сөзін аяқтады
«Сөз тапқанға қолқа жоқ» деген ғой, біз бұған күлісіп алдық.
Бір кездесуде «Сіздің ұлтыңыз кім, қазақ деген қайдан шыққан сөз?» деген де сауал қойылды
Орнықты жауап беруге тырыстым
Тағы бірде Үндістанға барғанда үнді-кеңес достық қоғамының мүшелерінің бірі Вазирани атты әйелге ескерткіш ретінде Күләш Байсеитованың пластинкалары мен суреті бейнеленген төсбелгі тарту еттім
Ол Күләш жайлы мәліметтерге қаныққаннан кейін «Өзіңіз ән саласыз ба?» деген сауал қойсын
Не айтарымды білмей қалдым
Көптің алдында ән салып көрмеген едім
Әлгі әйелдің көңілін жыққым келмей, бір жағы намысқа тырысып Шәмшінің «Қайықтасын» әнін айттым
Шетелге шыққанда мұндай жайттар жиі кездесетін.
– Аналар мен арулар мерекесі де таяу
Сіңлілеріңіз бен қыздарыңызға қандай тілек айтар едіңіз?
– Қазақ халқының әйел затына деген құрметі ерекше
Өткен тарихымызға көз жіберсек бұған көп мысал келтіруге болады
Ананы аялап, қыз баланы әлпештеп өсірген
Осы құрметке сай болуымыз керек.
Бүгінгі уақытты кешегі заманмен салыстыра алмаймыз
Әйелдердің белсенділігі артқан шақ
Алайда солай екен деп ерсі әрекеттерге баруға болмайды
Алла Тағала әйел етіп жаратқаннан кейін өз орнымызды білуге тиістіміз
Ер-азаматтың аты – ер-азамат
Азаматтарымызды қадірлей білгеніміз жөн.
Некеге отырған соң қыздарымыз құқығын елу пайызға кемітіп, міндетін жүз пайызға арттырғаны абзал
Отбасылық өмір бітпейтін «құрылыс», оны жөндеп, сылап-сипап, сәнін келтіріп отыру, ең алдымен әйелдің парызы.
Өмір болған соң қиындық та, ауыртпалық та кездеседі
Осындайда әйел адамға керегі – шыдамдылық, сабырлылық, төзімділік
Теледидардан есітіп, баспасөзден оқып жатамыз – ажырасып жатқан отбасылары көп
Бұл жақсы емес, әрине
Шаңырақтың шайқалмауы, түтінінің түзу шығуы көп ретте әйелге байланысты
Осыны сіңлілерім, болашақ ана атанатын қыздарым ескерсе деймін
Ұлттың күші қыздарда деп білемін
Себебі ерді дүниеге әкеліп, тәрбиелеп, жолға салатын да осы ару жандар
Бір сөзбен айтқанда, қазақ қызы – ұлттың ұяты.
Еліміз аман, жақсылығымыз көп болсын.
***
Алла жазса келесі жылы тоқсанның төріне шыққалы отырған Бижамал апа туған еліне адал қызмет етіп, халықтың сый-құрметіне бөленген ардақтыларымыздың бірі
1957 жылы Талдықорғанда алғашқы рет ақындар айтысы өтті
Жұртшылық ризалық білдірген бұл тағылымды шараның өтуіне ұйытқы болған сол кездегі Талдықорған облыс­тық атқару комитеті төрағасының орын­басары Бижамал ­Рамазанова еді
Сол жолы Бижамалдың аты-жөніне жақсы қанық қарт ақын Қалқа ­Жапсар­баев домбырасын қолына алып, мына жолдарды төгіп-төгіп жіберген екен:
Ал, Бижамал қарағым,
Талдықорған – тұрағың.
Ерік бермей барады,
Қалқа ақынға жыр – ағын.
Құлақ салып тыңдасаң,
Өзіңе сөзді бұрамын.
Құтты болсын орының!
Биліктің шыққан шыңына,
Солай деп өзім жорыдым.
Мақтауға әзір тегіңді,
Тайсалмас жорға торыңмын.
Нағашыңа мінезің,
Анаңа тартқан порымың
Рамазан өз әкең –
Толымбектің болысы.
Жалайырдан қыз алған,
Дұрыс болған онысы.
Уәзипа анаң – Андастан,
Ұрпағы Балпық бабаның.
Қара қылды қақ жарған,
Жаза баспай қадамын.
Рамазан әкең қарағым,
Орақтының жиені,
Орақты батыр киелі.
Үш жүздің бар баласы,
Соған басын иеді.
Бөжекей қызы Рабиға –
Уәзипаның анасы,
Орақтының қызы еді.
Әділетті жол қуған –
Әбділдә биге жар болған.
Әжеңнің де төркіні,
Анаңның да төркіні.
Жалайыр елі біз едік.
Төрт құбылаң түгел би,
Бұл құдіретті қарашы!
Өзің-ақ айтшы әділін,
Өңкей мықты нағашың.
Халқыңа артар қадірің
Ел-жұртқа қамқор дарасың.
Аруақ қолдап әлі де,
Жоғары өрлеп барасың.
Өсиет сол Қалқадан –
Ұлтыңның бөлме арасын!
Қалқа ақын сол кезде-ақ «Жоғары өрлеп барасың» дегенді жайдан-жай айтпаса керек
Бижамал апамыздың қарым-қабілетін, алдағы алатын асуларын іші сезгеннен кейін осылай деп отыр
Расын айтқанда, ақынның айтқаны келді ғой
Елдің сенімінің арқасында биікке өрлеп, жауапты қызметтердің тізгінін ұстады
Негізі, бар гәп қызметте емес-ау
Мәселе адамның адамдығында, төңірегіндегілердің шынайы ілтипатына бөленуінде ғой
Бір кездері Талдықорған облысы тарайтын болып, сол уақытта жергілікті жастармен кездесіп қалған Орталық Комитеттің екінші хатшысы Фазыл Кәріпжанов «Ал, бізге айтар қандай тілектерің бар?» дегенде жастардың жетекшісі Зылиха Тамшыбаева суы­рылып шығып: «Ағалар, облыс тарайтын болды дедіңіздер
Сіздерден жалғыз бұйымтайымыз бар
Біздің облысымызда Рамазанова апайымызды қалдырыңыздар
Біздің жағдайымыздан хабардар, бізді түсінетін кісі еді» деуі басшы үшін қандай мәртебе! Зылиханың аузына «осылай айт» деп ешкім салмағаны анық
Рамазанованың басшылық қабілетіне, адамдармен қарым-қатынасына көңіл толғаннан кейін осындай өтініш айтылып отыр
Міне, басшы бағы деген осы.
Алматы облысының Алтынемел алқабында қазақтың мақтанышы, Шоқан Уәлихановқа арналған ескерткіш-құлыптас барын жақсы білеміз
Осы биік тұғырдың көтерілуіне сол кезде облыстық атқару комитеті төрағасының орынбасары болып қызмет еткен Бижамал Рамазанованың көп еңбек сіңіргенін біреу білсе, біреу білмес.
Архитекторды, мүсіншіні тапқан, жобаны Мұхтар Әуезовке, Сәбит Мұқановқа көрсетіп, ақыл-кеңесін алып жүрген Бижамалдың өзі еді
Гранитті таңдау да оңай болмады
Алматыдағы Үкімет үйінің құрылысын басқарған бас инженер А.Станиславскийді тауып алып, сол кісінің кеңесімен Қордай граниті пайдаланылды
Ескерткіш-белгі Мәскеудің Мытищенский зауытында қоладан құйылды
Оның ашылу салтанаты 1958 жылы 12 қазанда өтті
Академиктер Ә.Марғұлан, С.Бәйішев, жазушы С.Мұқанов, халық ақындары Т.Рүстембеков, Қ.Жапсарбаев және басқа да азаматтар қатысқан жиынды ашқан да Бижамал болатын
Қайраткер апамыздың бұл еңбегін де ескере жүргеніміз абзал.
…Әңгімеміз бітіп, үйден шығарда бөлмедегі орындықтың арқасында ілулі тұрған Бижамал апамыздың камзолына көзіміз түсті
Жақындап келіп көріп едік, екі омырау толы орден-медальдар
Еңбек Қызыл Ту мен Құрмет белгісі ордендері әрқайсысы екеуден
Тәуелсіздік жылдарында «Құрмет» орденімен және «Еңбектегі ерлігі үшін» медалімен марапатталыпты
Алматы облысының, Алматы және Талдықорған қалаларының, Ақсу ауданының Құрметті азаматы деген төсбелгілерді көзіміз шалды.
Мұның бәрі өмірі өнегеге толы, жасының ұлғайғанына қарамастан әлі де кездесулерге қатысып, жастарды Отанды сүюге, адал еңбекке үндеп жүрген қазақтың аяулы қызына берілген лайықты баға еді.
Нұрперзент ДОМБАЙ
