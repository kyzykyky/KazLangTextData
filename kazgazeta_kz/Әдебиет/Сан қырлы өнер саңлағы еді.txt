…Хабар келді Отаннан «қайтсын,
деген, жеріне»
Бытырамай шет жерде,
қосылсын деп еліне,
…Барам, Отан, мен саған,
шақырасың мені де.
Қуанып жүр жүрегім көремін деп сені де,
Жиырма төрт жыл жасадым бейбіт
Қытай елінде, –
деп, «Елге қайту» деген өлеңінде атажұртқа деген сағынышын бірден жырмен ақтарып, ағынан жарылған белгілі айтыс ақыны, сазгер Мақан Баймурзин 1955 жылы 16 наурызда Қытай Халық Республикасынан заңды азамат құқығымен елге оралады
1949 жылы Қытай социалистік елдер қатарына қосылғасын, бес-алты жылдың ішінде тамырлана бастаған коммунистік сая­сатты Мақан ағамыз да көріп қалды.Елге жеткенде бір жағы сағыныштың, екіншіден, ой-санасына ат ізін салып үлгерген таптық қоғамның да ықпалы болса керек, кеңестік жүйені жатсынбай қабылдады
Оның сол кездегі заманауи жетістіктеріне де таңдана мән беріп, жырға қосты
Соның бірі – 1954 жылы қолға алынған тың және тыңайған жерлерді игеру еді.
…Жоқ болса сарайыңда бір тілім нан,
Кең дүние айналуға тар болады…(Нан).
…Орнаттық «иранғайып» шөл далаға,
Аспандап мәуесі тұр көкке тиіп…(Тың).
…Миллиард пұттың анасы –
Қазақстан даласы… немесе
…Гүл жазира жасады
Жүз төрт ұлттың баласы… (Миллиард).
…Техникадан су қорқып заңғарға ақты…(Техника), т.б
Соңғы жыр жолы Тайыр Жароков жырындағы арнасынан асып-тасып жатқан бесжылдықтың тасқынын елестетеді
Бұл да алпысыншы жылдар поэзиясындағы көркем әсірелеудің бір қыры еді
Ол кезде тәуелсіздік, елдің өз мүлкіне иелігі деген ұғымдар жоқ болатын
Сұрқия саясатты сезбегендіктен ақын нені жырласа да Жамбылша өзіндік таза қабылдауымен, пәк жүрегімен жырлады
Жамбыл ерлікті жырласа, Мақан ерлікпен келген жеңістің баяндылығын, бейбітшілікті жырлады.
М.Баймурзин Бесжылдықтың алғашқы балғасы соғылып, күштеп ұжымдастыру саясатының өз дүрбелеңін бастаған 1928 жылы қазіргі Шығыс Қазақстан облысына қарасты Ақжайлау ауылында дүниеге келіп,1996 жылы ауыр науқастан қайтыс болады.
…Қытайға барды арқалап,
Арқада өстім марқалап,
Әке-шешем барында
Жүруші едім шалқалап….
Жоғарыда өзі жырлағандай кіндік қаны тамған жерімен үш жасында қош ай­тысып, Қытай асты
Атажұртқа қайтқан­да­ғы өмірбаянын ақын «Өмір туралы толғау»,«Жылдар» атты толғауларында түсіндіреді.
…Жыл кірді мың тоғыз жүз елу беске,
Осы жыл өзім үшін қалады есте.
Қытайдан елге келіп мәз-мейрам боп,
Кезіккен жыл боп өтті думан кеште.
Жыл келді мың тоғыз жүз елу алты,
Қарыштап алға басты Совет халқы.
Мен өзім шошқа бағып зорлықпенен
Көңілім болып жүрді жарым-жарты, – деуі де таңғалдырады
Өйткені атажұртты аңсап, алып-ұшып келген ақынға кеңестік жүйе жұмыс тауып бере алмай, шошқа бағуға мәжбүрлейді
Бұл оқиға Ғабит Мүсіреповтің астарлы әзіл мен ащы шындықтың өзара әрекетін көрсететін «Талпақ танау» әңгімесін еске түсіреді
Қазақ ауылына талпақ танаудың әкелінуі доңыз көрмеген біздің ауылға да облыстық партия комитетінің шеші­мімен келген он шошқаның тағды­рын айна-қатесіз қайталайды
Сол Ғабиттің «Талпақ танауының» кезінде Қытайға өткен Мақан оны «ештен кеш жақсы» дегендей елге оралғанда көріп үлгерді
Бүгін де қаланың азық-түлік дүкендерінің әйнек сөрелерінде жыбыр-жыбыр етіп адамды тітіркендіретін теңіз жәндіктерін бір күні ауылдағы сатушы Сайдахметтің дүкеніне алып келгенде ауыл ақсақалдары «өкіметтің мұсылманға ендігі көрсетпегені шаян болды ма?» деп, жағаларын ұстап, оны ізінше кері қайтартыпты дегенді естігенім бар
Ал Мақанның маңдайына жазылған шошқалар сол кездегі ауыл балалары үшін тегін сахналық қойылымға айналыпты
Ешкім баққысы келмеген шошқаны ақыры Мақан бағып, таңертең өріске айдап шықса, соңынан ұсақ балалар қоса шұбырады екен
Әлгі балалар кешкісін алдынан күтіп алып, аң-таң болып ішек-сілесі қататын көрінеді
Оқушылардың сабағы да жайы­на қалатын сияқты
Ақыры Мақан ағамыз намыстанып, қолын бір-ақ сілтеп, шошқа бағуды тоқтатыпты
Бұдан соң бұл жауапкершілікті ешкім мойнына алмай, шошқалар кері қайтарылып, партияның қазақ ауылына жасаған бір тәжірибесінің бас-аяғы осымен шектеліпті
Шошқа кеткесін бабамызға тән ақтылы қой түлігін өсіруге:
… Арықтықтан іске аспай,
Актімен көбі жойылды,
Қырып алып қойыңды
Ұстап қалма сойылды, – деп, ­шо­пан­­н­ың ақ таяғынан гөрі ащы тілмен атсалы­­су­ды жөн көреді
Сондай-ақ облыс көлеміне танымал Д.Ажығожин, С.Искаков, М.Ибрагимов, Х.Байтілеуов, Қ.Сыдықов, С.Молдаханов, Д.Оралбеков, З.Шорманов, С.Кәрібаев, Қарапа, Жұмағали, Н.Нұрғалиев, т.б
сияқты еңбек адам­дарын да жырға қосады.
Ол бәйгенің дүбірін көрсе ауыздықпен алысып, байлаулы шылбырын үзуге дайын тұратын сәйгүліктей жұмыс арасында жол тауып, арагідік өнерге де араласа бастады
Нәтижесінде 1957 жылы әндері мен оның мәтіндері сарапқа түскен үлкен бір фестивальдің лауреаты атанғанын да мақтан тұтатын
Сол жылы он ай оқып кеңестік өмір салтынан да хабардар болып, «көзім ашылды» дейді
Оның осы жыр тізбегінен 1958 жылы колхозға клуб салынып, егіннің де сол жылы бітік шыққандығын аңғарамыз
Ауыл тарихының әр белесінен де хабардар ететін шумақтар:
…Мың тоғыз жүз елу тоғызыншы жыл да келді…
Ет болып «заготскотқа» кетті доңыз,
Аудандық партияның нұсқауымен
Сызылтып сахнада тарттым қобыз, – деп жалғасады
Заманы түлкі болса, тазы болуды да үйрене бастаған өнер саңлағы ақыры доңызды қобызға ауыстырады
Мақан – қобыз ғана емес, домбыра, сырнай және басқа да аспаптардың құлағында ойнайтын музыкант, әнші, сазгер
Оқушы кезде арнайы маман жетіспегендіктен тарих пәнінің мұғалімі Бағыс апайымыз ән-күйден де сабақ беріп, М.Баймурзиннің «Ел жүрегі – партия» әнін хормен айтқызып үйретті
Ол кезде ауылдан домбыра үйрететін адам табылмағандықтан аспапты құр сабалай беріп, әр әннің нобайын келтіретінмін
Өйткені домбыраның құлағында ойнайтын атам да, әкем де менің жеті жасымда дүниеден озды
Кейін бойыма сазгерліктің нілі пайда бола бастағанда, Бағыс апайға «Мақан ағаның әні тағы бір патриоттық әнге ұқсайтын сияқты» деп өз күдігімді білдірдім
Ол кезде 5-сыныпта оқысам керек
Әйтсе де, Бағыс апай әндердің арасында ешқандай ұқсастық жоқ екендігін жолма-жол дәлелдеп берді
Дұрыстап тыңдаса шынымен де екеуі екі түрлі ән екен
Кейін ол кісінің өнеріне өзім де сүйсініп, сол кісідей болуды армандайтынды шығардым
«Ақтоты», «Жанерке», «Тарбағатай малды аймақ», «Комбайын­шылар жыры», «Мұғалімдер жыры», «Сәулем, сенсіз өткен күн» және басқа да құлақтан кіріп, бойды алатын тамаша әндерді ел игілігіне жаратқан ағамыздың:
– Гүлге оранған ауылым – Қызылкесік,
Тұрады Бестамақтан самал есіп,
….
Қызылкесік ауылы,
Жердің шұрай сауыры,
Сауықшыл да сайраншыл,
Келер қалың қауымы…
Қызылкесік, Қызылтас,
Қыздары сұлу қаламқас,
Өлең айтса, би билеп,
Бас қосады кәрі, жас… – деп шырқалатын «Қызылкесік, Қызылтас» әні сол өңірдің әнұранына, заманауи тойдың әлі де сәніне айналып келеді
Оның басқада әндері «Жастық шақ әуендері» атты ұжымдық әндер жинағына енген екен.
Бала кезде өлеңге икемі бар біреуге:
– Ақын болсаң боларсың Мақандай-ақ,
Бірақ, маған көрді ме ақын таяп? – менменсіген кезім де болыпты.
Ол кісі ауылдың, ауданның, қала берді, облыстың намысын қорғап жүрген айтыс ақыны еді
Көкен Шәкеев, Манап Көкенов, Көкбай Омаров сияқты ақиық ақындарымыздың дәуірлеген кемел шағында Мақан ағамыз да Қалихан Алтынбаев, Сембай Жансақов сияқты жерлес әріптестерімен бірге дүбірлі додалардан көрініп жүретін
1967 жылы Қазан төңкерісінің 50 жылдық мерейтойында Қалихан ақынмен облыстық айтыстың бас жүлдесін бөлісіп, қайтқан кезі де болыпты.
Ол кісі айтыста ғана емес, жеке шығар­машылығында да әрқилы табиғат құбы­лыстарына дейін тіл бітіріп, өзара айтыс­тыруға әрекет жасаған ақын
Соның бірі – «Күн мен Түннің айтысы» туындысында жақсылық пен жамандықтың арасалмағын таразылайды.
Көбіне айтыскер ақындар өнердің бір жанрымен шектеліп қалмайды
1960 жылы аудан театрының облыс көлемінде абыройы асқақтаған кезінде:
…Суретші, артис болып шыға келдім,
Сыншының айтқандарын ұға бердім, – дейді
Ол актерлік шеберлігінің жарқ еткен тұсын Базарбай рөлі («Қыз Жібек» Ғ.Мүсірепов) арқылы танытып, «Аюбай мен Арыстан», «Енді соғыс болмасын!», т.б
драмалық шығармаларымен де, қоюшы режиссер, бас режиссер ретіндегі көркемдік, ұйымдастырушылық қабілетімен де, басқа да жан-жақты қыр­ларымен Ақсуат театрының Халық театры атағын алуына зор үлес қосты
Ол кісінің өзі де сықақ оқудан респуб­ликалық фестивальдің лауреаты атан­ғандығы жөнінде «Социалистік Қа­зақстан» газетінде айтылған деседі.Он жылда 57 пьеса жазып, сахналаған Мақанға өнердегі өлшеусіз үлесі мен ерен еңбегі үшін 1970 жылы «Қазақ КСР-іне еңбегі сіңген мәдениет қызметкері» атағын береді.
…Режиссер, композитор, ақын, әнші,
Суретші, тігінші деп халқым мақтап,
Шығардым интермедия, сайқы, сықақ,
Әнімді тәуір қыздар айтты жаттап…
Немесе
…Рақмет, ел жұртыма, қауымдарға,
Шығарды еңбегімді түгел ақтап, – дейді
«Жігітке жеті өнерде аз» демекші, бұдан ол кісінің ақын, сазгер, әнші, суретші, тігінші, драматург, режиссер, т.б
өнері бар сегіз қырлы жан екенін байқаймыз.
1981 жылы кеңшардың №2 фермасына қарасты шұбартаулықтардың бастамасымен құрылған «Жас қанат» қой өсіруші комсомол-жастар бригадасында шопан әрі жұмысшы болып еңбек етіп жүргенмін
Сықырлаған аязда бірде-бір күн демалыссыз, күніне 12-13 сағат жұмыс істеп, шыдамымыз таусыла бастағанын Құдай көрді ме? Әйтеуір «көшпелі автоклуб меңгерушісі М.Баймурзин кино әкеліпті» дегенде төбеміз көкке жеткендей қуандық
Қуанышымыздың басты себебі – кино емес, кино көріп отырған болып, аз да болса дем алып қалатындығымыз
Киноны көрсек те, көрмесек те оның ақысын бәрібір кеңшар түкке тұрмайтын жалақымыздан ұстайды
Мұның алдында да жұмысшылар комитетінің төрағасы белгілі әнші Мәдениет Ешекеевті алып келіп, оның өнерін қызыл отауда тамашалатудың орнына бригадирдің өз үйіндегі дастарқан басында ән салдырып, жеке қонақ қылып күткені бар
Біз жұмыста жүрсек те босағадан сығалап тиіп-қашып жүріп көрмесек, бәрібір қалтадан қағылатын едік
Кинодан соң Мақан аға сценарий бойынша өзі дайын­дап келген екінші шараны қолға алды
Мұнда қолдан келсе өнер көрсетіп, тілек айтқан дауысымызды магнитофонға жазып алып, көрші ауылдың шопандарына тыңдатады екен
Мұндайды көрмеген біз үшін ленталы магнитофонға жазып алу радиоға жазып алып жатқандай әсер ететін
Жазып жатқанда бір әріптесім өзін-өзі «комсомолдар тобының жетекшісі» деп таныстырып жіберіп, менің қоғамдық жұмысыма ортақтасқанына күйінгенім бар
Бұрын аудандық «Еңбек туы» газетінен Мақан ағамыздың Иван Крылов стилімен жа­зылған мысалдарын оқитынмын
Енді оны өз аузынан тыңдауды өтініп едім, қарсы болмады:
– Бұқадай болса төрешің,
Сен де осыған көнесің,
Есекпенен қастассаң
Құса болып өлесің…(Тұлпар мен есек), – деп, бір мысалын оқып, бола бергенде одан әрі сөйлестірмей бригадир үйіне алып кетті.
Адамның көңіл-күйіне, жан дүниесіне тиесілі өзгермелі құбылыстардың өлеңдегі көрінісін зерделейік.
…Адамның сұрағаны – жалынғаны,
Көңілсіз болса – өмірге налығаны,
Қабақ түйсе – бір іске тарылғаны,
Қатты күлсе – қайғыдан арылғаны.
Тыңдамаса – тіліңді алмағаны,
Көзін қысса – өзіңді алдағаны, т.б.
Осылайша медицина сараптама­сын­дағыдай адам жанының әрқилы әрекеттері де өз ерекшеліктерімен тізбектеле береді.
…Мың аударған құранды,
Сақтаған жүйрік қыранды,
Дүниеде көзін жұмғанша
Ұнатып кеткен жыр әнді
(«Әкеге»)… – деп, өзі жырға қосқан Мақанның әкесі Мәми (1883 жылы туған) менің Кәріпжан атам сияқты үлкен молда әрі ұста, екеуі өзара сыйлас адамдар болған
Тақиясының сыртынан ақ сәлде байлап, қара барқыт шалбар киіп жүретіні есімде
Сол кісі марқұм інім Бауыржан екеумізді сүндетке отырғызып, біз сияқты ұрпақ үшін жанның да, тәннің де тазалығын қалаған еді
Ақын да сол ұрпақ тәрбиесін назардан шығармай,«Тазалықты есіңе сақта!», «Жақсы бала», «Бөбектер әуені», «Қуатым» сияқты т.б
өлеңдерін балалар әдебиетінің қорына қосты.
Енді ақын жырына арқау болған өскелең ұрпақ та аталарының өнегелі өмірін үлгі тұтып, тарих сахнасына шығарар деген үміттеміз.
Аманғазы КӘРІПЖАНӘУЛЕТІ
