Бабаларым қалдырған ұлағатын,
Мұра етсін деп ұрпағым, жұрағатым.
Ұлт тарихын сақтаған мұраларын,
Ұлытауға орнатқан мұрағатын.
Көктөбеге жинаған қолда барын,
Білген мұның қауіпсіз қорғаларын.
Ел бастаған көсемдер, хандарымыз,
Ұлытауға салған ортақ ордаларын.
Ұлан-байтақ Ұлытаудың кең даласы,
Тұнған тарих зер салсаң айналасы.
Көргенде қасиетті қарт Ұлытауды,
Қазақтың қызықпаған қай баласы.
Тауды өрнектеп өрілген аршалары,
Шыңына өрмелеп кім шаршамады
Құмартып көру үшін келгендерді,
Күлімдеп қарт анадай қарсы алады.
Мейман боп келгендерге мұнда жиі,
Ауылдың көп қонаққа тартар сыйы.
Сары қымыз, қазы-қарта ұсынады,
Соңынан бірге жүрер ән мен күйі.
Тау емес, тарих бұл жиған қаттап,
Қойыпты сыртын алтын,
мыспен қаптап.
Кейінгі ұрпақтарым мұра етсін деп,
Кетіпті бабаларым бізге сақтап.
Ешбір жау өте алмаған мұны аттап,
Өтпеген қыста аяз, жаздағы аптап
Бүлінбей сол қалпында жеткен бізге,
Мұрасын жинап кеткен бабам баптап.
Жағалап жүрсең таудың кенересін,
Сырына өткен өмір кенелесің.
Елшідей сол заманнан келіп тұрған,
Тарихын елдің сөйлей жөнелесің.
Сан жинақ шығарлықтай таңдамалы,
Қалдырған тасқа қашап таңбалары.
Бұл тауда сан ғасырдың сыры жатыр,
Ашылмай әлі берік қамбалары.
Сәті түсіп ашылса сол қамбалар,
Әлемнің анық оған таңғалары.
Сұм заман қасіретке шалдықтырған,
Адам да, арғымақ та шалдық құрбан.
Ұлан-байтақ осы бір кең далада,
Алаша, Жошы хандар хандық құрған.
Басынан кешірген ел аптапты өмір
Тоқтамыс жайлы да сыр
сақтапты өңір.
Жатыпты осы таудың етегінде,
Екі жүз мың түменімен Ақсақ Темір,
Метеорид тасын тауып алдырыпты.
Төбеге балқыма пеш салдырыпты.
«Осы жерде Ақсақ Темір болды» деген
Сөзді ол тасқа жазып қалдырыпты.
Аңыз боп атақтары бізге жеткен,
Абылай хан дұшпанды тітіреткен.
Бөгенбай, Жәнібек, Жауғаш,
Бостан сынды,
Қабанбай, Жауылбайдан батыр өткен.
Қобыланды, Сандыбай мен
Жанайдарлар,
Жапырған жауды,
қайтпай алған беттен
Есенқабыл, Есенбек, Ерден сынды,
Батырлар осы өңірді мекен еткен.
Бәрі де азуды айға білегендер,
Осы жерден қуат алып түлегендер.
Төле, Қазыбек, Әйтеке билер өткен,
Ел бірлігін, бақытын тілегендер.
Кімдер келіп өмірге, кім кетпеген?
Ауырған заман ауыр індетпенен.
Алғашқы өткендер кейінгіге,
Ұрпаққа жеткізуді міндеттеген.
Қаншама кең болса да аспан асты,
Бірліктің басталған жер бастамасы.
Көктөбе жер ортасы осы Ұлытау,
Қазақтың болған бір кез астанасы.
Мағзұмбек МАШАЙЫҚҰЛЫ,
еңбек ардагері, Ұлытау 
ауданының Құрметті азаматы
Қарағанды облысы
