Шежіре Торғай өңірінің жұртшылығы арасында кең тараған
Осы шежіреге сүйене отырып, Торғай өңірінің өткеніне көз жүгіртіп, сол кезеңдерде өмір сүрген талайлы жандардың тағдырларын сөз етпекпін
Ол үшін айтар ойымды да, сөзімді де қойдың ащы ішегіндей шұбыртпай, шежіреде көрсетілген Қара қыпшақтың бір тармағы Сары руынан өрбитін Қозыке бабамыздан бастасам деймін
Шежіреде Қозыке бабамыздан Құлшық, одан Байбөрі, одан Тостаған тарайтыны жазылған
Тостағаннан Байтемір, Байтемірден Жакен, Біржан, Досмағанбет, Махмұт өрбиді.
Байтемір Тостағанұлы ­атамыз 1847 жылы туып, 1922 жылдың 25-қыркүйегінде 75 жасқа аяқ басқан ша­ғын­да қайтыс болған.
Байтемірдің бәйбішесінен бірыңғай қыздар (Рысты, Құлпы) туып, ұл бала болмай жүргенде Егізбай деген кенже інісі кенеттен қайтыс болып, кіші атамыздың айттырып, қалың малы төленіп қойған қалыңдығын әмеңгерлік жолмен ақсақалдар Байтемір атамызға қосады
Бұл әжеміз Жангелдин ауданының Еңбек совхозында тұрған, руы лақ Рысалды Қыдырбайұлы деген кісінің қызы
Есімі – Ғалымжан.
Байтемірдің жасы елуге тақағанда 1893 жылы ұлдан үлкені Жакен (Жалмұхамбет) туады
Кейін туған 3-4 баладан ержетіп тұрмыс құрып, ұрпақ шашқаны Мәулім мен Райхан апайлар ғана
Кейінірек туған Біржан есімді ұлы 16 жасында шапқан аттан құлап мертігеді
2-3 қыз баласы жас шақтарында шетінеп кетсе керек.
Көп ұзамай 1910 жылы Ғалымжан әже­міз де егіз ұл туып, аттарын Досмағамбет, Махмұт қояды.
Жасы жетпістен асқаннан кейін Байтемір атамыздың бойынан қуат кете бастағанда шаруашылықтың тізгіні, отбасы мүшелерінің қамқорлық тауқыметі толығымен Жакеннің қолына ауысады.
Кейін колхозда Жәкең көп жыл ұста болыпты дейді
Арбаның алдыңғы дөңгелегі қалай жүрсе, соңғысы да солай жүреді
Жакен ағасының ізімен жүрген Махмұт інісі де жұмысқа икемділігімен жасынан көзге түседі
1932-1933 жылдары аудан активінің бірі ретінде Ғ.Мүсірепов бас­тап келген Республикалық ко­мис­сия­ның құрамында аш-арықтарды құтқару жұмысына белсене араласады
Осылай белсенді жұмыс атқара жүріп, ол Қостанай жақтың Ақтан деген кісінің Сағила атты қызына үйленеді.
Сағила әжеміз әуелден орманды орыс­тар жайлаған Қостанай жағының қызы болғандықтан, көзі ашық, аса сауатты адам болыпты
Осы қасиеттері оны «Қызыл отаудың» белсенді мүшесі болуына итермелейді
Құдай қосқан қосағы – Махмұт Байтемірұлы атамызбен көңіл күйлері жарасып, Сағила әжеміз 14 құрсақ көтеріпті
Содан бүгінгі күнге жеткендері Хамитбек ағамыз бен оның соңынан ерген Бақытбек атты ініміз
Жазмыштың жазуы солай болған шығар, қалған балалары жарық дүниемен ерте қоштасыпты
Махмұт атамызбен Сағила әжеміздің 10-балалары Хамитбек ағамыз 1949 жылы өмірге егіздің сыңары болып келіпті
Өмір шіркін қашан шырғалаңсыз өткен?! Махмұт атамыз 1938 жылдың маусым айынан 1940 жылдың қараша айларының аралығында «Үштіктің» қаулысымен «Жапон жансызы» (Жапония қайда, Амангелді қайда?) деген жалған жаламен жазықсыз сотталып, түрмеде, Қиыр Шығыста айдауда болған
Әйелі, марқұм Сағила Ақтанованың ізденуінің нәтижесінде Бүкілодақтық староста М.Калининнің нұсқауына байланысты босатылған
Қостанай облыстық сотының шешімімен заңды түрде ақталуы 1998 жылы тамыз айында жүзеге асырылды.
1940 жылдың 25-қарашасынан Амангел­ді аудандық партия комитетінің кадр жөніндегі есеп-санақ (Секторы) бөлімінің меңгерушісі болып жұмысын жалғастырып, өмірінің соңы 1972 жылға дейін ауданда жауапты қызметтер атқарды.
Махмұт Байтемірұлы 1972 жылы 25-нау­рызда қайтыс болған
Мәлімет беруші Бақытбек Жакенұлы Байтеміров болды
Махмұт ақсақал елде жүргенде жақын-жуығының амандығына қатты алаңдап, қолынан келген көмегін беріп жүрді
Өзімен егіз болып өмірге келген Досмағамбет бауырының әйеліне ол соғысқа аттанғанда барынша қамқоршы болды
Қатима әжемізге шот қағуды үйретіп, елдегі айтулы сатушылардың бірі қылып шығарады
Сұрапыл соғыс жүріп жатқанда Досмағамбет бауы­рынан хат келеді
Хатында бауыры шешуші бір шабуылға дайындалып, жатқандарын айтыпты да, одан қайтып хат-хабар болмаса, Қатима әжемізді төркініне жеткізіп салуды сұрапты
Содан кейін Досмағамбет бауыры хабар-ошарсыз кеткен.
«Орнында бар оңалар» деген Хамитбек ағамыз кейін ержетіп, Торғай өңірі тума­ларынан шыққан алғашқы нейрохирург атанып, 20 жылдай Торғай облыс­тық ауруханасының нейрохирургия бөлімінің меңгерушісі қызметін атқарып жүріп мыңдаған адамдардың жұлын-омыртқасына, бас сүйегіне ота жасап ажалдан аман қалуына себепші болды
Астана медицина академиясының доценті, нейрохирургия саласындағы диагноз қою, емдеу, ота жасау әдістемесіне ар­налған қазақ тіліндегі ондаған ғылыми мақалалар, кітапшалардың авторы, медицина ғылымының кандидаты
Астана қаласындағы Республикалық нейрохирургия орталығында қызмет жасап жүріп зейнеткерлікке шықты.
Сағила әжеміз қайтпас сапарға аттанған­нан кейін, Махмұт атамыз шиет­тей балаларды аяқтандыру мақсатында Аралбай қызы Күләйімге үйленіп, төсек жаңартады
Мен Хамитбек Махмұтұлын өткен 70 жылдардың аяғынан білемін
Онымен тығыз қарым-қатынастамын
Осы уақыт аралығында екінші шешесі – Күләйім Аралбайқызы әжеміз жайлы оның тарапынан тек жағымды сөздер естіп келемін
Бір рет ол маған сыр сандығын айқара ашып, бүкпесіз ойын айтып еді
Ол ойы: өзін өмірге әкелген ата-анасына ас беру екен
Ол жағын жас кезінде көп ойламапты да
Ойласа да «Қысқа жіп күрмеуге келмейді» дегендей, мүмкіндік те бола бермепті
Ол жағдай бәріміздің де басымыздан өтті ғой
Бірақ «Өлі риза болмай, тірі байымайды» деген аталар сөзі бастапқы ойыңның төңірегінен шығармайды екен
Хамитбек Махмұтұлы анасынан айырылған бала күнінен адам жанының арашасы – дәрігер болуды армандайды
Оған «Адамдар неге 100-150 жыл өмір сүрмейді?» деген ойлар маза бермей, күндіз күлкіден, түнде ұйқыдан қалады
Осы ойлар оны онжылдық мектепті бітірісімен, 1968 жылы Қарағанды медициналық инс­титутына жетектеп әкеледі
Барлық мемлекеттік сынақтардан сүрінбей өтіп, студент атанады
Жылдар жылжыған сайын, анасы Сағиланың аруағының алдында берген сөзін сеніммен нығайта түседі
Қос­танай жаққа бара қалса, бірден анасы жат­қан қорымға асығады
Оңаша отырып, мауқын басып, іштегі шерін сыртқа шы­ғарады
Қандай адам болмасын, әлемнің жа­рығын сыйлаған ананың алатын орны ерекше екені белгілі
Сондай сәттерде оны белгісіз бір күш демеп, алға жетелейтіндей көрінеді
Ол баланың анаға деген мәңгілік  махаббаты болса керек
Ол анасы Сағила Ақтанқызы Байтемір келінінің 1932 жылы Амангелді ауданына келін болып түскеннен бері жағымды істерімен ел есінде қалғанына көзі жетіп, оған деген сүйіспеншілігі арта түседі
1996 жылы 8-наурыз күні «Торғай таңы» газетінде жерлесі Зейнелғарып әжеміз­дің Елбасымыз Н.Назарбаевқа жолдаған хаты жарияланды
Қарт зейнеткер сол хатында өткен 30 жылдардың басында колхоз төрағасы болғанын айтып, оған себепші болған Сағила Ақтанқызы еді деп жазыпты
Себеп­ші болғанда Сағила әжеміз оның сауатын ашып, білімін жетілдірген ғой
Біреуге жа­саған жақсылығың ұмытылмайды деген осы.

Асқарбек Бектемісов,
журналист
Астана
