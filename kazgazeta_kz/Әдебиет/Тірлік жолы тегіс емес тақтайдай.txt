Қимыл керек,
Жақсын мейлі, жақпасын.
Тірлік етер,
Бір кәсіпті тапқасын.
Ұғымсыздық шығармайды ұшпаққа,
Құдайым тек,
Қамсыздықтан сақтасын.
***
Мықтыны жаратпайды мадақ қылсам,
Үлгісін жақсылардың сабақ қылсам.
Індеті іштарлықтың жатар үдеп,
Қолдаушым жалғыз Құдай, қарап тұрсам.
***
Қоғамым күрт өзгеріп, құбылғасын,
Шындыққа тұзақ құрып тұру басым.
Кей әкім төңірегін жарылқауда
Жиып ап жұрағатын, руласын.
***
Ұғынғаны – жел айдаған ұшқан бұлт,
Жаратыпты мін айтуға құштар ғып.
Көре алмайды хас шебердің өнерін,
Жақсы пікір айтқызбайды іштарлық.
***
Күні түссе, күледі ағаң болып,
Күнгейіне жаныңның таман қонып.
Алдарқатып қағады жауырыннан,
Байқамасаң енеді саған желік.
***
Бере алмайды ештеңе саған бөліп,
Оза шапсаң жатады аран болып.
Жікшілдіктің өлмейтін жегі құрты,
Жүр өзінше керемет адам болып.
***
Кісілік танытады түріменен,
Еліттіріп өзгелерді үніменен.
Өткізіп айтқандарын айламенен,
Арбап жүр әкімді де тіліменен.
***
Жақсының түсінігі терең келер,
(Ызадан көмейіңе өлең келер).
Шындықтың шамшырағын жаққанымен,
Жойылмай келе жатыр көлеңкелер.
***
Тура сөйлеп, масайрай тұрдым күліп,
Құлақтарға ізгілік ілдім біліп.
Мұны естіген ұялас ұятсыздар,
Жатты сол сәт шындықты қылғындырып.
***
Жөні жоқ жетіп тұрып сұрағанның,
Жымқыру – еншісі ғой ұры адамның.
Дағдарып қалғаныңда демеген – дос,
Бәрі дос жайшылықта бұл адамның.
***
Өрт шалса, су ішінде жалбыз жанар,
Жөн сөзді түсінбейтін бар қызбалар.
Барыңды ағайынмен бөлісіп іш,
Қимаған ақыр түбі жалғыз қалар.
***
Қарама сен тұрмысыңа, күйіңе,
Кісі келсе, құшағыңды аш иіле.
Су берсең де ашық болсын қабағың,
Қонақпенен құт кіреді үйіңе.
***
Жеткізбейді еш мұратқа құр арман,
Нағыз адам өз сөзіне тұра алған.
Ең тәттісі маңдай термен табылған,
Ас болмайды арамдықтан құралған.
***
Бәрі қызық осынау тірлігіңде,
Құдай қосқан ұнатып бірді бірге.
Тек қуаныш жатсыншы жолдарыңда,
Бір де үзік болмасын бірлігіңде.
***
Болмаса да әр адамда ақындық,
Қабақтарда орнамасын қатулық.
Ой мен қырды жалғастырып жатырған,
Темір жолдай үзілмесін татулық.
***
Өзім айтам өз тірлігім жайында,
Үйір емен жеңіл менен дайынға.
О, Жасаған, бергеніңе ырзамын,
Осынымнан өле-өлгенше айырма!
***
Төбемізде жарқырасын алтын Күн,
Демегейсің ешқашан да «сарқылдым».
Барлық қазақ бауырындай сүйетін,
Сүйікті ұлы бола гөрші халқыңның.
***
Перзенттерің – егемен ел ертеңі,
Болсын ойлы, қатарының көркемі,
Гүл жайнатсын туып-өскен өлкені,
Өсе берсін өнегемен өркені.
***
Ақ жүрегім әрбір күні жыр күткен,
Тек жақсылық жамырасын тірліктен.
Татулыққа жетпейді ғой ештеңе,
Бір Құдайым айырмасын бірліктен.
***
Шырайлыға бәйек боп шырылдайтын,
Өлтірсе де өңсізге бұрылмайтын.
Қайран менің қайдасың, жиырма бесім,
Шақтан өтіп барамын қырындайтын.
***
Әлі тапшы, қарап тұрсам, дарыным,
Әлі қысқа қадамым мен қарымым.
Деп көрмедім уызына жарыдым,
Ізденумен жүріп келем әлі күн.
***
Уақыт шіркін бір орында тұрмайды,
Құздан ұшқан қыран құстай зырлайды.
Тірлік жолы тегіс емес тақтайдай,
Өмір деген – бір қуаныш, бір қайғы.
***
Тағдырға қай пенде де бағынады,
Жастығын ауық-ауық сағынады.
Адамға ғұмыр қымбат бір берілген
Сондықтан өткіз оны мағыналы.
***
Күн өткізген кекшіл болар өштікпен,
Уақыт зая мағынасыз бос күткен.
Біле білсең өлшенеді өмірің,
Еңбекпенен, Бақытпенен, Достықпен.
***
Туған жер,
Тарихың мол, дерегің көп.
Қалайын
Кең төсіңде желегің боп.
Таусылмас
Дастаның мен өлеңің боп.
Жарайын
Қартайғанша бір кәдеңе,
Әлі де
Бергенімнен берерім көп.
***
Бір аң бәсі алтын киік деген,
Қуғанға жеткізбеген, илікпеген,
Ұқтырған жүйріктіктің шын бағасын,
Көргеннің мәртебесі биіктеген.
***
Білім деген – жарқыраған Ай-Күнің,
Білімдіге бақ дарытар жай күнің.
Білім деген – шірімейтін дүниең,
Білім деген – таусылмайтын байлығың.
Бірғали БАЙЕКЕҰЛЫ,
Қазақстан Журналистер және
Суретшілер одақтарының мүшесі,
Қазақстанның Құрметті журналисі
Маңғыстау облысы
Маңғыстау ауданы
Шетпе селосы
