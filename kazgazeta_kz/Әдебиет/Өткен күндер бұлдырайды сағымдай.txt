Иса ОМАР
Қапырықта қара  костюм кигендер…
Қырық градус қапырықта, шілдеде,
Малынғандай үлде менен бүлдеге,
Елден ерек киім киген жан көрдім,
Түсінбедім, болған ба оған бірдеңе?
Ол қап-қара костюм-шалбар киіпті,
Галстукты қылқындырып түйіпті.
Көзінде бар көзәйнегі қап-қара,
Ал қасына нөкерлерін жиыпты.
Әлгі адамнан бір суық леп тарайды,
Жан-жағына маңғазданып қарайды.
Сөз саптасын байқап тұрсаң ол өзін
Осы жердің патшасындай санайды.
Күн күйіп тұр, шыдатпайды қапырық,
Тастағандай ол бір істі қатырып.
Ал көпшілік шүмектеген терлерін
Сүрткіштейді, жанын әзер шақырып.
…Келтіретін кімнің болсын күлкісін,
Осы маңда… әкім екен бұл кісің.
Осылайша киінетін болыпты,
Өзгешелеу ету үшін түр-түсін.
Жоғарыдан қатаң жарлық жеткендей,
Нақ осы әдет етек алып кеткендей.
Көпшіліктен бөлектенер көп басшы,
Не күн туды басқаша боп шеттердей?
Не күн туды оған сонша қылғынып,
Көрмей ме өзі, елдің бәрі тұр күліп.
Ыстық күнде қара костюм кимесе,
Имиджі қалар ма екен құртылып.
Не істерсің өз мінін ол сезбесе,
Осылайша болмақ шығар өзгеше.
Елдің бәрі шын көңілден сыйлар-ау,
Ең әуелі ішкі әлемін жөндесе.
Көзге түссең, ақылмен түс, арыңмен,
Ерекшелен біліміңмен, дарынмен.
Бүгінде ешкім бөлене алмас құрметке
Костюмімен, төңкерілген қарынмен.
Бөлекше боп жүруге сен дайын ба ең,
Онда көрін парасатпен, пайыммен.
Бұлар болмаса егер бойыңда,
Онда саған жүрген жақсы жайыңмен.
Тигендей-ақ бірдеңенің салқыны,
Атақ десе барлық күшін сарқыды.
Есіл-дерті – ерекше боп көріну
Абыройды қолдан жасау арқылы.
Таңғалмасқа амалың жоқ сенің де,
Өлерменге дауа бар ма тегінде.
Көбісінің сауаты кем болса да,
Қалтада бар екі-үш диплом кемінде.
Атақ десе, ары-бері жосылар,
Кандидат та, докторлар да осылар.
Ғылымыңда еш жаңалық ашпастан
Ғалымдардың санатына қосылар.
Марапат та алып жатыр алудай,
Салпыншақ та тағып жатыр тағудай.
Көрінеді көзге кейде онысы
Шабан атқа жауып қойған жабудай.
Болмаса да жоғарыдан тапсырма,
Көрініп бір қалсақ дейді-ау тақсырға.
Көбісінің алып алған атағы
Шынайы емес, жамауға ұқсас жапсырма!
Амал қанша осы жолды таңдаса,
Амал қайсы сөзге құлақ салмаса?
Құдай берген өзгешелік болмаса,
Жапсырмамен өзгерем деу далбаса!
Әкеңнің үйін
саттың ба?
Қазақ бар ма ауылға көз салмайтын,
Қазақ бар ма ауылдан нәр алмайтын?
Әр қазақтың түпкі тегі ауылда,
Бар ма қазақ атажұртқа бармайтын?
…Бұл өмірде көп екен-ау тосын жай,
Мен жақында қазақ көрдім осындай.
Сол жан үшін ет жүрегім езілді,
Бірге өсіп ек, болып еді ол досымдай.
Бала кезде осы ауылда өскенмен,
Жалаңаяқ топырағын кешкенмен,
Сиретіпті қазір мұнда келуді,
Ал өзін де көп емес жұрт ескерген.
Көрінбесең кім бар сені жоқтайтын,
Іздемесе, сен де араңа қоспайсың.
Қарашы енді… үй жоқ екен ол доста
Тіке барып, емін-еркін тоқтайтын.
Мәлім жайды қажеті не жасырып,
Үйі олардың кеткен екен сатылып,
Бір себептер болған шығар, ал енді,
Бәрі де кеш, өкінгенмен аһ ұрып.
Болса да ол осы ауылдың адамы,
Бұл ауылда қысқа екен қадамы.
Себебі онда жоқ қой қара шаңырақ
Ел сияқты тірелетін табаны.
Мұны ойласаң ішің удай ашиды,
Үйі жоқтың көңілдері жасиды.
Ал ауылдың адамдары сөз таппай,
Төмен қарап, желкелерін қасиды.
Бұл жаңалық емес екен бүгінде,
Етек алып кетпегей ол түбінде.
Ауылда егер тоқтар үйің болмаса,
Баяғыдай шықпас сенің үнің де.
Оған бола кімге артарсың кінәні,
Бұл да болса өмірдің бір сынағы.
Өркениет келген кезде өңмендеп,
Өзгереді көп адамның тұрағы.
Мақсат қумай бағың сірә жана ма,
Әркім тірлік қылар қарап шамаға.
Біреулер жүр қайын жұртын сағалап,
Біреу кетті бақыт іздеп қалаға.
Кейбір үйлер қалды солай қаңырап,
Бөтен қолға өтті қара шаңырақ.
Тарихы оның көз алдыңнан кетер ме,
Жетіліп ең осы үйден тамыр ап.
Құрқылтайдың ұясындай болса да,
Көзге қораш көрінсе де соншама,
Өзің туған үйдің жөні бөлек қой,
Өткен күнді аңса мейлі, аңсама.
Маңдай термен әкең салған үй еді,
Бұл шаңырақ сондықтан да киелі.
Жылдан жылға шөгіп, тозып барады,
Болмаған соң оған күтім жүйелі.
Бұл өмірде бәрі тозып, шөгеді,
Уақыт көшін қай батырын бөгеді?
Бір жұлдыздар жаңа туып жатқанда,
Енді бірі мәңгілікке сөнеді.
Өмірдің бұл пәлсапасы алайда,
Біз сөз еткен мәселеде жарай ма?
Қандай заман туса-дағы басыңа
Түп тамырдан ажыраудан абайла!
Саттың үйді алғандай-ақ еншілеп,
Қартты көрдім сыртта қалған тентіреп.
Әкең үйін сатып пайда көрмей-ақ,
Қайта оған болмадың ба сен тірек?
Алға қойып үміт пенен арманды,
Әкең оны терін төгіп салған-ды.
Ал сен болсаң сата салдың оп-оңай,
Жалпағынан басып жүріп жалғанды.
Бүгін келіп ақтасам да мен сені,
Ол жағдайды ұмытар ма ел, тегі?
Әке үйін саудалаған адамның
Қаншалықты жарқын болмақ ертеңі?
Білген жақсы ненің болсын өлшемін,
Үйі әкеңнің – кіші отаның ол сенің.
Ол бар жерде – темірқазық бар сенде,
Ол бар жерде – бойыңда бар мол сенім!
Сол секілді үлкен Отан тағы бар,
Отаны бар ұлттың нағыз бағы бар!
Ел ішінде білмегенмен қадірін,
Шетте жүрсе әке үйіндей сағынар.
Бұл жер болған бабалардың тұрағы,
Бұл жер болған аналардың жыр-әні.
Ұрпағына аманат қып қалдырып,
Осы жерде асқақтаған ұраны.
Өскен қандай кең өрісте жамырап,
Бұл жер бізге нағыз қара шаңырақ!
…Бабам үйі түсіп кетіп саудаға,
Бүкіл қазақ қап жүрмейік аңырап…
Жатбауырлықтың
төркіні
Ол кез сірә айналар ма елеске?
Ағаларым үй болған күн әлі есте.
Асыққанбыз үйге сәби келгенше,
Көз алдымда құндақтаулы нәресте.
Көз алдымда тәй-тәй басқан қадамы,
Пәк бейнесі, жәутеңдеген жанары.
Ат боп шаптық арқамызға мінгізіп,
Мойында өсті жерге тимей табаны.
Қалағанын істететін еркелеп,
Армандадық өссе екен деп ертерек.
Ағамыздан артық көрдік оларды,
Жөн-жосықсыз жұмсамадық желкелеп.
Бәрі соның көрген түстей өтті ме,
Сағыныш боп қайрылмастай кетті ме?
Сыртта жүрсек базарлықты ойлаушы ек,
Қарық қылдық ойыншық пен тәттіге.
Олар өссе, көңіл тойып, шаттандық,
Басқа жұртқа айтып жүрдік мақтан қып.
Жақын тарттық аға менен жеңгеден,
Жолға шықса, сапарға бір аттандық.
Оқуға да апарғанбыз жетектеп,
Ақшасын да төлеп едік етектеп.
Соның бәрін шын көңілден жасадық,
Ойламадық кейін нанын жесек деп.
Қиналса егер тындыра алмай бір істі,
Шапқыладық жиып қойып жұмысты.
Күйіп-пістік тегіс жерде сүрінсе,
Емін-еркін ала алмадық тынысты.
Тағдыр мұны жазған шығар маңдайға,
Туысқан мен бауырды адам таңдай ма?
Бауырлардың ұл-қыздары деп жүріп,
Өз баламыз ұмыт қалды ондайда.
Соның бәрі дұрыс болды қаншалық?
Біз шаршасақ, осындайдан шаршадық.
Өз қолыңды өзің қайдан кесерсің,
Бұл күйіңді кімге айтарсың жар салып?
Ұзап кетті ол күндердің арасы,
Енді мына қызыққа сен қарашы:
Қамқор болған сол жандардың бүгінде
Көрінбейді ешбірінің қарасы.
Сен оларды бауырым деп біліп ең,
Мейірленіп, жақсы көрдің шынымен.
Өз қолдары өз аузына жеткен соң,
Сыйлық тұрмақ, сәлем де жоқ бірінен.
Кешсең-дағы бұл өмірде талайды,
Көңілдегі шерің қайтіп тарайды?
Көріп қалсаң кейбіреуін көшеде
Одырайып шекесінен қарайды.
…Бұл сөзіме қосыл мейлі, қосылма,
Әңгіменің түйіні де осында.
Өз есебі түгелденсе, бұрылып,
Кетеді екен туысың да, досың да.
Сен оларға қол жеткенді әпердің,
Сен жетектеп үлкен жолға әкелдің.
Бірақ, бірақ балалары ағаңның
Болмайды екен баласындай әкеңнің!
Сөз төркінін түсін мейлі, түсінбе,
Бұл өмірдің шындығы өз күшінде.
Жатбауыр боп кетеді екен адамдар,
Жатпаған соң бір жатырдың ішінде.
Өткен шақ пен
келер шақтың арасы
Тапқыр сөзге мүмкін емес қосылмау,
Сұрақ болса, серті оның – тосылмау.
…Өзі әлі бастауышта оқитын
Қызым маған сауал қойды тосындау.
«Көке, – деді ол сынағандай сыңайда, –
Сізге осы үлкен болған ұнай ма?
Әлде сізге кішкентай кез жақсы ма,
Барасыз ба сәті түссе бір айға?»
Байқайсыз ба әңгіменің ауанын,
Кім саспайды ойлы болса сауалың?
Күмілжуге тура келді сол сәтте,
Содан кейін мынау болды жауабым:
«Орынды екен бұл сұрағың расында,
Тез өсуді кім ойламас жасында?
Үлкен кісі болғанға не жетеді,
Бала-шағам отыр, міне, қасымда».
Дедім оған марқайған бір көңілмен,
Өз жауабым дұрыс болып көрінген.
Алайда ол мен күтпеген сөз айтты
Түйгені бар жан сияқты өмірден.
«Көке, – деді ол және ие боп тізгінге, –
Осы кезді сөз қылмайық біз мүлде.
Кіп-кішкентай бала болып жүргенде
Ата-анаңыз бар еді ғой сіздің де.
Айтыңызшы, енді қазір ойланып,
Сізге осы ұнайтыны қай қалып?»
…Деген кезде құйтақандай қызыма
Жауап таппай қалды тілім байланып.
Өмірдің бір қатпар тұсы жайында
Сұраққа осы сіздің жауап дайын ба?
Жас баланы толғандырған кей сауал
Үлкендердің жүре бермес ойында.
Бала кезің, өткен шағың – жырақта,
Сағынышың сарқылмайды бірақ та.
Өткен шақтан осы шаққа жеткенше
Төтеп бердің қаншама ауыр сынаққа!
Бейғам күндер, алаңсыз сәт өтті тез,
Өткен шағың сен үшін ең тәтті кез.
Бәрі де онда тұнық, мөлдір, тап-таза,
Айналаңнан байқалмайтын жат мінез.
Солай болып көрінгенмен алайда,
Осы шақпен матаулысың қалай да.
Қызығың да, шыжығың да өте көп,
Оны тастап артқа қайту оңай ма?
Ал содан соң… толы ертеңге жоспарың,
Басқалардың ісін бұған қоспадың.
Жақсы өмірге сен де ертерек жеткің бар,
Жанталасып жатқан кезде достарың.
Яғни сенің келер шақта бар ойың,
Ұзап кетер әрбір аптаң, әр айың.
Асығарсың алғы күнге жетуге
Елестетіп көзге жұмақ сарайын.
Осы мақсат жолында тер төгілер,
Ғұмыр көші бітпейтіндей көрінер.
Өткен шақ пен осы шақ һәм келер шақ
Қамшыға ұқсап сабақтасып өрілер.
Мынау дүние сол қамшының сабындай,
Өткен күндер бұлдырайды сағымдай.
Ал артыңда қордаланып қап қояр
Көп сұрақтың жауаптары табылмай.
…Бүгінде ойың перзентіңе алаң ба?
Өз өмірін сүрер бұл кез балаң да.
Ол өзінің ұл-қыздарын ойлайды,
Уақыт бөліп қарай бермес саған да.
Қанша жерден тисе де бұл шамыңа,
Бағынасың табиғаттың заңына.
Келер шаққа құлаш ұрсын олар да,
Көз салып қой ал сен өткен шағыңа!
Еркін самғап
жүрсің бе?
Қиқу салып, ұшса аспанда тырналар,
Табиғаттың тылсым сыры жырланар.
Сол дүрмекке елеңдеп көз салғанмен,
Кейбір құс бар ол қызықтан құр қалар.
Желік бітіп, көрген кезде ондайды,
Жерде тұрып бұл да қанат қомдайды.
Мойнын созып, сілкінгенмен алайда,
Өз денесін көтере алмай сорлайды.
Ол кәдімгі қолдағы үй құстары,
Дайын оның жайлауы мен қыстағы.
Қолдан жем жеп қоңданатын олардың
Ешкімге де қызық емес ұшқаны.
Бұл шіркіннің тоқ болғанмен қарыны,
Жоқ болғаны-ау қабілеті, қарымы.
Еркін самғап биіктерде жүрмесең,
Кімге керек қанатыңның қалыңы?
Кім бас тартсын тиесілі олжадан,
Қанатың боп ұша алмасаң, сол жаман.
Ал сен өзің самғадың ба өмірде,
Биігіңе жете алдың ба болжаған?
Жасырмай айт, шындықты ел білсін де,
Көз тайдырып, төмен қарап күрсінбе.
Қоңданып ап, қоқиланып, қопаңдап,
Сен де солай қолдан жем жеп жүрсің бе?
Білмей ме ешкім
ештеңе?
Тыныш қана мүлгігенде түнгі аспан,
Шегірткелер шырылдайды тынбастан.
Сыбдыр еткен әр дыбысқа елеңдеп,
Ит үреді үнсіз қарап тұрмастан.
Тыныш күнің бола бермес мәңгілік,
Кей оқиға кетер естен тандырып.
Әр нәрсенің кері тебер заңы бар,
Тау мен тас та жауап қатар жаңғырып.
Тама берсе, тамшы да тас теседі,
Ал шишамен ойнасаң қол кеседі.
Кесек атсаң, шолпылдайды көлшік те,
Басып кетсең, бақа да бақ етеді.
Осылайша бәрінен де үн шығар,
Оқиғадан сырт қалмауға құлшынар.
Үн қосатын сәт туғанда алайда…
Адамдар бар үн шығармай тұншығар.
Тағдыр бізге тек тәттіні жегізбей,
Ащы-тұщы қатар жүрер егіздей.
Қиянатты көре тұрып кей адам,
Үндемейді аузын буған өгіздей.
Қиналғанның сөзін сөйлер жан қайда,
Сезбеген боп өзін-өзі алдай ма?
Байқамай ма, білмей ме ешкім ештеңе,
Көре ме әркім жазылғанын маңдайға?
Біреу үшін біреу қазір болыспас,
Жауға аттансаң, табылар ма жорықтас?
Сен қиналып, азап шегіп жатсаң да,
Өз басыма түседі-ау деп қорықпас.
Жан дауысың шықса да селт етпейді,
Өзін қайта аулақ ұстап, шеттейді.
…Жаңғыртатын тау-тас артық одан да,
Үн қосатын итіңе ешкім жетпейді.
***
Ей, ағайын, айрылдың ба иманнан?
Назарың сал бауырыңа қиналған.
Самарқаулық, меңіреулік, кереңдік
Бір басыңа қайдан ғана жиналған?
Аш көзіңді, өмір қазір өзгерді,
Дүр сілкініп оянатын кез келді.
Дер кезінде өз үніңді қоспасаң,
Жоқ қылады мынау заман ездерді.
