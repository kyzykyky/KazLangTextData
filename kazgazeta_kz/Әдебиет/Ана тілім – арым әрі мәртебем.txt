БӘРІ –  ЖАЛҒАН
Бәрі – жалған,
Жалған уәдең, сөз – жалған,
Мәңгі мұра аталардан сөз қалған.
Өлмейтіндей өңеш жыртып жүреміз,
Көре-көре жамандықты көз талған!
Тек жақсылық көру үшін келіп ем,
Өңкей мылжың, опасыздан жерінем.
Бай кедейді құл ғып жұмсап жатқанда,
Еңсем түсіп, езілемін, егілем!
Ұрпағымыз жомарт жүрек бабаның,
Қазынасы қырық қабат даланың.
Күн астында күліп жүрген жандар ек,
Уызына жарып өскен ананың.
Енді неге пейіліміз тарылды?
Кім байлады Алла берген бағыңды?
Намыс деген аяқ асты тапталып,
Ал ақшаға айырбастадың арыңды.
Әуес болмай жаман әдет-қылыққа,
Сабылмашы, сылтау іздеп сыныққа,
Тірлігіңнің жалған екен бәрі де,
Шын өмірдің алды екенін ұмытпа!!!
ҰҒЫСЫҢДАР, АДАМДАР!
Мәңгі тұрар аспанда Ай, Күн әлі,
Тек адамдар қамығып қайғырады.
Бір орнында тұрмайтын сынаптайын,
Болмаса екен көңілдер айнымалы.
Кетпесе екен кейбіреу тым аптығып,
Мен осыны тіледім жылап тұрып.
Жақсылықты аңғара бермейтіндер,
Жамандыққа қалады құлақ түріп.
Қайшы келіп өмірдің заңына біз,
Табынбайтын нәрсеге табынамыз.
Кейде түкке тұрмайтын бір зат үшін
Жүректерді жаралап неғыламыз?
Жүріңдерші, адамдар, тасып, күліп,
Алғы күнге арманды асықтырып.
Күншілдікпен күн кешкен ұят болар,
Ортақ жерді уақытша басып тұрып.
ТАЛАС ЖАҒАСЫНДА
Сылдырап сұлу сыңғыры,
Ағады Талас бір тынбай.
Жағалай өскен жыңғылы,
Аспанның бұйра бұлтындай.
Екпіні қатты тым кейде,
Ағады Талас асыққан.
Түседі еске бір бейне,
Арайлы нұрын шашып таң.
Сәмбі талыңа ғашықпын,
Сабағын самал ойнатқан…
Көңілімді менің тасыттың,
Күнұзақ ауыр ой батқан.
Тектұрмас баба төбеден,
Батасын беріп тұрғандай.
Шарапатына бөлеген,
Шуаққа толы күн қандай.
Тербелген сазды толқының,
Күйіндей екен Секеннің.
Сазына елтіп толқыдым,
Мен-дағы нәзік екенмін.
Қасиетіңді түсіндім,
Әз жаным мұңға батқанда.
Есіме Сырды түсірдім,
Еркелеп сұлу аққанда!
МӘҢГІ ЖАСА, МӘҢГІ ТҰР
Ұлы ұлтымның
Рухы мен салт-дәстүрін сақтаған,
Сырдың елі
Талай-талай қырандарды баптаған.
Қасиетті топырағын
Басқан сайын күш кернеп,
Мен де осынау
Астанада туғаныма мақтанам!
Ізі жатыр
Бұл қалада бабалардың тозбаған,
Өмір жырын
Көңіл сырын қылқобызы қозғаған.
Тектіліктің
Түп-тамыры дәуірлерге ұласып,
Ұрпақтарға
Үлгі болған ұлан-байтақ боз далам!
Қызылорда
Бір Алланың рахымымен жаралған.
Қорқыт баба
Қобызына топырағынан нәр алған.
Қайран халқым,
«Тар жол, тайғақ кешулерде» мұқалмай,
Нәпақасын
Теріп жеген Сырдария мен Аралдан!
Туған қалам,
Гүлден, жайна, өркендей бер, өсе бер!
Болашаққа
Алып барсын сұлу, даңғыл көшелер.
Қасиетің мен
Қазынаңды қас дұшпанға алғызбай
Ғасырлардан
Ғасырларға аман-есен көше бер!
Саған деген
Көкірегімде басылмайды-ау ән-жырым,
Бір сен үшін
Арманым жоқ арқаласам нар жүгін.
Бар қазаққа
Орда болып, ой-мақсатын шыңдаған
Ұлы елімнің
Тарихында бөлек сенің тағдырың!
Келген сайын
Ауаңды да құмарланып жұтамын,
Бабалардың
Әрбір басқан ізін кие тұтамын.
Сен туралы
Шежірелер үзілмесін бір сәт те,
Жас ұрпақтар
Жаза берсін өзің жайлы кітабын!
Жастайымнан
Жазулы еді жүрегімде есімің,
Қартайсам да
Сәбиің боп басымды исем, несі мін?
Саған деген
Сағынышым мен
махаббатымды тербетіп,
Мәңгі жаса,
Қызылорда – менің алтын бесігім!
СЕН ЖОҚ ЖЕРДЕ
Сенсіз, жаным, суық маған дала да,
Сенсіз, жаным, суық маған қала да.
Сен жоқ жерде тарылады тынысым,
Жетпейтіндей өлшемі жоқ ауа да!
Сені көрсем, қуат алам ғажайып,
Күдігім де, күмәнім де азайып.
Біз екеуміз махаббатты мәңгіге
Өзгелерге үлгі етіп, жазайық!
Әдемі ғой, сенің назды қылығың,
Қылығыңның  арқандаулы құлымын.
Сен Таластың ерке өскен қызысың,
Ал мен Сырдың арда өскен ұлымын!
Жалындаған от-сезімің, жүрегің,
Жастығыңды түсінемін, білемін.
Сені әр кез аялаймын, ардақтап,
Саған деген ұшан-теңіз тілегім!
Сенсіз маған күндізің де қараңғы,
Елегзимін үрей билеп санамды.
Сен жоқ жерде қалбалақтап қаламын
Сен бар кезде тұғырлымын табанды!
Сенсіз маған қыс сияқты көктем де,
Нөсерің де әсер етпес төккенде.
Тұла бойым тұнып тұрған махаббат
Еш адамға жаманшылық жоқ менде!
Айналайын, аялаған бағымсың,
Сен арқылы шырақтарым жағылсын.
Тірлігімнің дәнекері бола бер,
Ал жүрегім күндіз-түні сағынсын!
ТАБИҒАТ ТАМЫРШЫСЫ
Қуандық Шолаққа
Тер төгіп талай маңдайдан,
Тағдырын салып талқыға.
Жүрегін мұңлы жалғайды ән,
Амандық тілеп халқына.
Табиғат нәзік құбылыс,
Үңіліп ұлы сезіммен.
Алланың біздер құлымыз,
Қарсы алар бәрін төзіммен.
Өмірдің барлық заңына,
Бағынбас пенде бар ма екен?
Ақынның асқақ бағына
Тәңірдің өзі жар ма екен?
Сұлу да көркем жырларың,
Тапқандай еді үйлесім.
Төгіліп мөлдір сырларың
Жаныңды шаттық билесін.
Не деген далам кең еді,
Бағасын неге бермесін?!
Өлеңмен жырлап келеді
«Атажұрт» сұлу бейнесін.
Ақындық жүрек сағынды,
Көгілдір әлем көргенде
Ғажайып гүлдер тағынды,
«Кешіккен көктем» келгенде.
Қызыққа әбден батырды,
Табиғат тосын селдетіп.
Келеді бүгін ақынды,
«Күзгі ырғақтары» тербетіп.
Әділдік туын ұран ғып,
Өмірін әр кез жыр-ән ғып.
Балапан жырын қыран ғып
Келеді ақын ҚУАНДЫҚ!
ЖАТСЫНБАСЫН КӨҢIЛДЕР
– Қай жерденсiң? –
дер бiреу мазаны алып,
Қалам сонда ол сөзге назаланып.
Жерге бөлу бұл күнде ауру болды,
Ертеректе емес пе ек таза халық.
Табиғатқа, бәлкiм, ол қатысты ма?
Әлде адамдар алжасып, шатысты ма?
Кең дүние тарылып бара жатыр,
Бөлiп алып Шығыс пен Батысты да.
Қазақ болсын ол, мейлi, орыс болсын,
Төрт түлiкке керемет өрiс толсын.
Мұра болған бабамның байтақ жерi
Бәрiмiзге ғажайып қоныс болсын!
Ашығуда, бір  жерде қансырауда,
(Болмас, сiрә, мұндайға жан шыдауға).
Ортақ қауiп тұрғанда жер бетiнде
Неге керек ел сұрап, жер сұрауға?
Өткенiнен ғажайып сыр аңғартқан,
Қайран бабам, жақсылық ұялатқан,
Бұл баянсыз тiрлiкте ұқсамайық
Аққу, бақа, шаянға бұра тартқан.
АНА  ТІЛIМ – АРДАҒЫМ
Сөзiм барда қорғасындай құйылған,
Жол табамын жалтақтамай қиыннан.
Ана тiлiм – арым әрi мәртебем,
Сол арқылы күн кешемiн бұйырған.
Асқақтасам – абыройым ол менiң,
Даналығым, дарқандығым сол дедiм.
Сапар шегiп кетсем егер алысқа,
Өз тiлiме өзiм сусап, шөлдедiм.
Ана тiлiм, ана сүтiм әз маған,
Сол арқылы жүрек оты маздаған.
Арман болмас, еншiсiне елiмнiң
Тiл арқылы үлес қоссам аздаған.
Өз тiлiмдi «қаным», «жаным» деп ұғам,
Керек кезде өзге тілмен толығам.
Сырларына небiр ғажап өмiрдiң
Емiн-еркiн өз тiлiмде жолығам.
Өз тілімде талпынамын бiлiмге,
Өз тілімде өркендеймін түбінде.
Тiл арқылы табысады бар адам,
Халықтың да халықтығы — тiлiнде.
Қайырбек Асанов
