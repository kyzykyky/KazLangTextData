Марфуға БЕКТЕМІРОВА 
Марфуға Бектемірова… Ақын қыздары­мыздың ішінде өзіндік қолтаңбасы бар, нәзік те сыршыл ақындарымыздың бірі еді
Кезінде «Ана тілі» апталығында абыройлы қызмет етті
Маңдайына жазылған қысқа ғана өмірінде өлеңге деген адалдығын жоғалтпаған, арнасынан асып-төгілген сезімді ақ қағазға жыр етіп түсірген, дүние дидарындағы замана сауалдарын қара сөзбен сыр ғып тасқа 
қашаған қаламгеріміздің өлеңдерін назарла­рыңызға ұсынып отырмыз.
Бұл өмір…
Қонбаса бақыт құсы сарайыма,
Жатайын есігімді жабайын да.
Жанашыр ағасы жоқ адамдарды,
Бұл өмір жолатпайды маңайына.
Жас емес, нөсер құйды жанарымда,
Қара жер солқылдады табанымда.
Жоғалмаған не қалды бұл дүниеде,
Жоғалттық Ақселеудей ағаны да.
Кімдерді кім таниды қараңғыда,
Тұлпарға мінгізеді жаманды да.
Көктем келіп дүние жаңарса да,
Жан дүниесі адамның жаңарды ма?
Кім жылайды, білмеймін, кім күледі,
Төгіле алмай көз жасым іркіледі.
Біреулер әдейі әкеп жер бетіне,
Қаптатып жібергендей түлкілерді.
Жанымды мұң басып жүр көкем, бүгін,
Өтер заман осылай, өтер күнім.
Бауырым деп кеудеме бассам-дағы,
Бұл өмір жасап жатыр бөтендігін.
Найзағай
Қара бұлттан көре алмайсың әріні,
Құйған кезде көк аспанның тәңірі.
Жел қамшылап қара жерді өтті де,
Құйды, құйды жаратқанның жауыны.
Талықсыған түнгі аспаннан табылдың,
Жарқылдаған найзағай боп сабылдым.
Бірін-бірі аймаласа қара бұлт,
Жер бетінде жүрген сені сағындым.
Қызығамын найзағайлы отанға,
Отпен ойнап жүрген менің ботам ба?
«Найзағайлы…» деп аспанның төсіне,
Жазған кезім әлі есімде қолтаңба.
Жұлдыздың жолы
Тәкаппар көңіл,
Таусылып бір сәт жүдеп көр,
Айтылар сәтте,
Өмірге тәтті тілектер.
Сұрашы жерден,
Көктен де сұра, иіліп,
Берсең тек маған,
Жұлдыздай жарық жүрек бер!
Жүрек бер, жұлдыз,
Жарқырар жүрек тұсында,
Жүрек бер, жұлдыз,
Мұздамас қырдың қысында.
Жүрек бер, жұлдыз,
Кеудесі жарық, түн тілген,
Өмірі тәтті,
түндері тәтті бір күннен.
Қалғып бір кетіп,
Түндігін ашса түнектер,
Арбайды мені,
Түндегі ғажап суреттер.
Өзіңе қарай,
Ұшайын жұлдыз жүрекпен,
Жұлдызым мені,
Серігің етіп, сүйеп көр.
Басымды иген,
Емеспін күңгірт әлемге,
Арманым асқақ,
Аспаным биік төбемде.
Түндердің қалың ысырып,
Қара түнегін,
Жұлдыздай жарық,
Жол іздеп келем өлеңге.
***
Сені сүйем,
Жеріңді сүйем жүрекпен,
Жеріңдегі желіңді сүйем,
Ызғары өтер сүйектен.
Топырағын сүйем,
сен туған жердің,
Шілдеңді сүйем,
Төбемнен ыстық күні өткен.
Сені сүйем,
Сен туған күнді сүйем жар салып,
Бұлақты сүйем,
Суынан ішем тамсанып.
Мені күткен күндерді сүйем төгілген,
Жанарыңның ішемін жасын бал салып.
Сен жұтқан ауаны сүйем, самалды,
Қыран ғып сені өсірген сүйем далаңды.
Осы сөздерді қайталап жатам түндерде,
Осы сөздерді қайталап айтам таң алды.
Егіз жүрек
Сені қалай,
Қоям мәңгі жанарыма телміртіп,
Жатқанында нөсер осып, жел түртіп.
Жасқанады жанарларым
жүректегі жаңа үннен,
Сол үндерден үнсіз тұрсың сен де үркіп.
Мәңгі-бақи…
Айтылмасын осы сөздер ендеше,
Қыдырайық қырқаларда
кәусар сезім тербесе.
Бізде барын бір бақыттың
білмесін ел білмесе,
Біз сенейік сол сезімге әлдебіреу сенбесе.
Біз сенейік,
Тазалыққа табиғатта күнәсіз,
Біз сенейік махаббатқа шүбәсіз.
Сенбегендер сенбей жүрсін,
әуре болсын ұға алмай,
Жұмбақ болып ғашық жандар,
көз алдыңда тұрардай.
Қол ұстасып,
Қыдырайық, сонда мәңгі бар шындық,
Атар таңнан жүрек жылап кездесуге құлшындық.
Көктем айы…
жер-дүние тұнған ән,
Егіз жүрек егіліп кеп,
махаббатты жырлаған.
Қазақстан – ғажайып өлкем
Оян далам, оян көл, ормандарым,
Менің мәңгі жанашыр, қорғандарым.
Бақыт еді неткен бұл тек жанымда,
Әкем жоқта ақылшым болғандарың.
Оян гүлім, сарғалдақ, қызғалдағым,
Сен оянсаң өмірде қызған бағым.
Хош иіс жұпарың-ай, мен қалаймын,
Жүрегімде ән-жырмен із қалғанын.
Аққу-құсым, аяулы асыл әнім,
Көлдеріме сен үшін асығамын.
Жас кеудеме сыймаған қуаныштай,
Өзендердің көрейін тасығанын.
Жас ұрпақ өсе берсін, өркендерің,
Өлеңмен өңіріңді көркемдедім.
Қаға бер қанатыңды қыран-дала,
Қазақстан – ғажайып өлкем менің!
Менің  махаббатым
Мен үндемен,
Сен де үндеме жанарлым,
Үнсіз жылап, үнсіз ғана жауармын.
Жиырма алтының ақ таңында аспанда,
Ақша бұлтқа жазылады жауабым.
Сенен өзге ғашығым да жоқ енді,
Ақша бұлтқа жазам соңғы өлеңді.
Бар әлемге әйгілеймін атыңды,
Жұлдыздарға жеткіземін төбеңді.
Хабар алып келер әрбір келген күн,
Өлеңіміз аралайды жер бетін.
Біреулердің қолы жетпей жүргенде,
Бұл бақытқа қуана бер, сен жеттің.
Қанша жылым өткенімен құрғақ тым,
Өзің жаным, көз жасымды құрғаттың.
Қанша жылды махаббатсыз өткізіп,
Қанша жылдар сағыныштан сырқатпын.
Кеш таптың деп қоя алмаймын бір кінә,
Қайғымды да құштар емен жыртуға.
«Мынау менің махаббатым» деп сені,
Таныстырып кетем қайын жұртыңа.
Мен үндемен, сен де үндеме жанарлым,
Үнсіз жылап, үнсіз ғана жауармын.
Жиырма алтының ақ таңында аспанда,
Ақша бұлтқа жазылады жауабым.
Балбұлақ
Таулардан балбұлақ,
Ағады балбырап.
Домбыра-көңілдің,
Тиегін мың бұрап.
Сыңғырлап…
Көңілде мұң құрап,
Төменге құлдырап,
Ағады бір бұлақ.
Жеттің бе жұпарым,
Жұтамын, жұтамын.
Мойнына асылып бұтаның,
Тыңдаймын бұлт әнін.
Үміт те, қиял да…
Биікте, қиянда.
Көктем жүр толықсып,
Мұнарда, мұнарда.
***
Жүрегім қалай,
Жалғанға ерсін.
Өткінші нөсер…
Алданба дерсің.
Сенбесе біреу,
Шын сүйгеніме,
Жанарға жасым,
Толғанда келсін.
Егіліп әлі,
Жүрсің бе дерсің,
Ұмыту азап,
Бір сүйгенсің.
Бақытты едің,
Білмедім дерсің,
Мұндай бақытты,
Тілсізге берсін.
Әдемі едің,
Жаным жүдедің несін,
Сен жоқсың,
Күн еліндесің.
Есіме түссең,
Егіліп кетем,
Жүрегімдесің,
Жүрегімдесің…
* * *
Көшер өмір,
Мөлдіреген көзден де,
Құмарлар бар,
Аққу жанын көздеуге.
Жатса дағы
таулар құлап төбеден,
Жаным менің,
Сүйсең мені өзгерме.
Мен аттансам,
Танымайтын өзге елге,
Осы жақсы,
Азабы көп сөзден де.
Бір махаббат егілмесін
соңымнан,
Ғашығым-ау, мені сүйсең,
Өзгерме.
Сауықтырсын,
Жүрегіңді жел емдеп,
Мен кетейін,
Қоштаспастан, келем деп.
Түн ішінде жанар тігіп
жұлдызға,
Мені күтіп отырарсың,
Елеңдеп.
Ұйқысын  бұзбаңдар баланың
Көрсең ғой, шіркін-ай, жанарын,
Кіршіксіз, тап-таза қабағын.
Ұйықтасын бөпелер, тәттілер,
Ұйқысын бұзбаңдар баланың.
Ұйқысы кішкентай баланың,
Кім білсін қай кезде қанарын.
Дауысты көтеріп, айғайлап,
Ұйқысын бұзбаңдар баланың.
Үңіліп қарашы, қарағым,
Тікенек тілді ме табанын.
Түс көріп жатыр ғой періште,
Ұйқысын бұзбаңдар баланың.
***
Сыйла досым,
Әйелдердің барлығын,
Күтпей оған әлдебіреу жарлығын.
Тау секілді қорғаныш бол бойына,
Әйелдердің аялай біл тағдырын.
Жақсылыққа,
Жерде баға жете ме,
Биік болсаң қолыңды соз, жетеле.
Сынай қарар табылады жат көздер,
Еркелігін көтере біл, көтере.
Қорға оны,
Қарашықпен, жаныңмен,
Жүректегі өртіңменен, жалынмен.
Өмір салса сын сағатын кенеттен,
Қорға оны,
Қасықтай бар қаныңмен.
Көрмейікші,
Кездеріңді кеуде өскен,
Ұшырмағын,
Қырдың гүлін желде өскен.
Көріп оны әз анаңдай ақ шашты,
Сыйла досым,
Әйелдерді кездескен.
Сыйла досым,
Әйелдердің барлығын,
Күтпей оған әлдебіреу жарлығын.
Тау секілді қорғаныш бол бойына,
Әйелдердің аялай біл тағдырын.
Биші  қайыңдар
Жаратылыс бұл ғажап,
Би билейді қайыңдар.
Дөңгелейді жанға ұқсап,
Бір-бір сұлу ханымдар.
Хан сарайы секілді,
Бурабайдың орманы.
Биші қайың кекілді,
Қуыршақтай қолдағы.
Ақ балтыры көзді алып,
Тамсандырған талайды.
Жаны жылы сөз бағып,
Қаракөздер қарайды.
Ертелі-кеш би билеп,
Аймаласқан ғашықтай.
Майсып кеп бір-бірлеп,
Ән айтады асықпай.
Қайың қолы сүйріктей,
Самал сүйіп сылаған.
Жамандарға илікпей,
Ақындарға ұнаған.
Тәтті мұңын төгілтіп,
Сағынышқа малтыған.
Кейде самал еліртіп,
Кейде құстай қалқыған.
Қайың шашы мақпалдай,
Жел үрлесе үлпілдеп,
Тарқатып бір жатқандай,
Бұрымдарын бір-бірлеп.
Би билесе жалаңаш,
Түннің тілі байланып…
Соған қарап бар ағаш,
Тұратындай ойланып.
