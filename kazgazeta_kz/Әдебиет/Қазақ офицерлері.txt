Ұлы Отан соғысындағы Жеңістің 70 жылдығы қарсаңында Атырау қаласында «Екінші дүниежүзілік соғыстағы қазақ офицерлері» деген 10 томдық кітап жарық көрді
Кітаптың авторы «Демократияны қолдау Атырау орталығы» мемлекеттік емес мекемесінің директоры, мемлекетаралық «Алтын ғасыр» газетінің бас редакторы, тарихшы, Қазақстан Журналистер одағының мүшесі, Қазақстанның Құрметті журналисі Жұмабай Орынғалиұлы Доспанов
Төменде сол көп томдық еңбек жөнінде кітап авторымен болған сұхбат жарияланып отыр.
– Жұмабай Орынғалиұлы, «Екінші дүниежүзілік соғыстағы қазақ офицерлері» кітабын жазу қашан ойыңызға келген еді? Жалпы, мұндай ауқымды әрі ұзақ зерттеуді қажет ететін еңбекті өмірге келтіру – үлкен дайындықты қажет етеді
Сіз бұл салаға мықтап дайындалған тәріздісіз… Әскердің қыры мен сырына бұрыннан қанықтығыңыз, оған деген ынтаңыз байқалады.
– Мектепте жүргенімде-ақ, Ұлы Отан соғысына қатысқан қазақ ұлтты офицерлер туралы көбірек білгім келген
Ол кезде республикада «Лениншіл жас» газеті ғана там-тұмдап осы тақырыпқа жазатын.
Мен оқушы болған тұста бастапқы әскери дайындық пәні жүрмесе де,  6-класта-ақ барлық әскери шен мен лауазымдарды айыра алатынға жеттім
Сол 6-класта пионер отрядтары арасында Бүкілодақтық «Зарница» әскери ойыны шеңберінде менің класым-отрядым мектеп жеңімпазы атанды да, соның негізіндегі Таңдай орта мектебінің құрама пионер дружинасына командирдің саяси орынбасары болып, аудандық жарысқа кеттім
Ол жарыста әскери шендер мен лауазымдарды білуде өзге командаларға дес бермедім… Жарыстың бас төрешісі – ауданның әскери комиссары оңашалап, мектеп жасындағыларды жоғары әскери оқу орнына дайындайтын ССВУ-ға (КСРО-дағы 11-дің бірі Свердловск қаласындағы Суворов әскери училищесіне) жібере алатынын айтқан күннің түнінде, баламын ғой, көз ілместен қиялға берілдім.
Жасым 18-ге толғаныма дәл екі апта болғанда әскерге кеттім
Он айдан кейін Моңғолияның астанасы Улан-Батор қаласына орналасқан 39-жалпыәскерлік армияның штабына, оның ерекше бөліміне алындым
Штабтағы 5 генерал түгілі, 200 офицердің арасынан бір қазақ сардарын көрмедім
Осы 39-армия құрамында 1942-1943-жылдары 100-інші және 101-інші қазақ атқыштар бригадалары Мәскеу түбіндегі Калинин облысы аумағында соғысып, 70 пайыз жауынгерлерінен өлілей не хабарсыз жоғалумен айырылған-ды
Менің қайран қалғаным – армияның «Жауынгерлік даңқ» музей-залына 100-атқыштар бригадасының пуле­метшісі Кеңес Одағының Батыры Мәншүк Мәметованың суреті өмірбая­ны­мен қойылмағаны
Музейдің бастығы әзербайжан ұлтты егде майор – менін дәлелді ескертпемді саяси бөлімге жет­кізіп, бір ай ішінде қателік түзетілді.
Әскерден келгесін де, қайда жүрсем де Ұлы Отан соғысына қатысқан қазақ офицерлер жайы есімнен шықпай қойды
Біздің қазақстандық ақпарат құралдары болса айта-айта әбден қасаңданған 30 шақты офицерімізді қайталап, жазу мен айтудан аса алмады
Ұлы Жеңістің 60 жылдығы қарсаңында Қорғаныс министрлігінің полковнигі телеарнада сұхбат жүргізуші журналистің «Егемен ел атандық, енді айтуға болатын шығар, Ұлы Отан соғысына қанша қазақ офицер қатысты екен, бұл туралы осы уақытқа дейін толық мәлімет неге жоқ?» деген тура сұрағына кібіртіктеп, оларды ешкім түгендемегенін, санамағанын, шамамен 500-дей екенін айтып салды
Мүмкін, оның көкейінде сол сәтте бір мың, екі мың тұруы мүмкін-ді
Бірақ халықтың оларды атап беруді талап етуі туындауынан қаймығып, сақтанған тәрізді.
Содан 65 жылдықты күттім, «қазақ офицерлер туралы мемлекеттік тұрғыда, не ғалымдар тарапынан толық мәлімет шығып қалар» деген үмітпен
Шықпады
Тағы бір жыл күттім
Көрінбеді
Содан 2011 жылдың мамырынан өте ауқымды ауыр жобаны қолыма алдым
Оны 46 айда 93-95 пайыз шамасында бітіріп, баспагердің қолына бердім.
– Наурыз айында баспаға берілген 10 томдық кітапқа 8437 офицер енді
Екінші дүниежүзілік соғысқа қа­тыс­қан қазақ офицерлерін 100 пайыз қамту еш мүмкін емес еді
Өз шамалауымша олардың саны 9 мыңға таяу
Сонда 98-99-пайызы 8820-8910 десек, баспаға тапсырылғаннан бергі бір айдың ішінде тағы 328-дей адам қосылды
Әлі де осыншама табылатын тәрізді…
– Бұл жұмысыңыз тоқтамастан жалғаса береді? Сонда қалай, кітап болса осы айда шығады
Одан қалып қойғандарды, қосылатындарды не істейсіз?
– Иә, қарқыны әлдеқайда төмен­дегенімен, анықтауымды жүргізе беремін
Жеңістің 70 жылдығымен бәріне нүкте қоюға болмайды
Жалпы, науқандықпен жұмыс істеуді, белгілі оқиғалар өткесін оларды жылы жауып тастауды доғаратын кез жетті
Осыны өркениетті мемлекеттерден үйренуіміз керек
Сол науқандыққа салсақ, биылғы жылы Қазақ мемлекетінің республика атанғанына 26-тамызда – 95 жыл, Екінші дүниежүзілік соғыстың аяқталғанына 2-қыркүйекте – 70 жыл, Қазақ хан­ды­ғы­ның құрылғанына 550 жыл толады
Келесі жылы – РСФСР құрамынан шығып, онымен терезесі тең одақтас республикаға айналғанымызға – 80 жыл, егемен мемлекет болғанымызға – 25 жыл
Бұлардың арғы жағында әлем елдері назарын Қазақстанға бұр­ғы­затын «ЭКСПО – 2017» тұр… Осы­лардың барлығында Қазақстанның не­гі­зін құраушы қазақ ұлтынан шыққан офицерлеріміздің саны – 61 мемлекет, 300-дей ұлт қатысқан алапат Екінші дүниежүзілік соғыс нәтижесімен әлемде 10-орынды иеленгенін зор мақтаныш тұтуымызға толық құқымыз бар
Айтайын деп отырғаным – кітабымның әлі 2-3 жыл бойына жаңарулармен және сұраныс-қажеттіліктермен қайта басыла беретіні.
– Осы жерде сөзіңізді бөлейін, бір баспаға қайта-қайта бір кітапты баса берудің ауыр тиетіні анық
Сол жағын ойластырдыңыз ба?
– Бүгінде осы кітапты өздерінде бас­тыруды ұсынған Қазақстанның ішінде 4 ірі баспа  және Омбы облысындағы қазақ диаспорасы бар
Ертең олардың саны еселеп артатынын сеземін.
– КСРО тарағаннан кейін бұрынғы одақтас республикалар арасында Екінші дүниежүзілік соғысқа қатысқан негізгі ұлт офицерлерін осы уақытқа дейін түгендемеген қазақтар ғана секілді
Мұның себебін айта аласыз ба?
– Тек бұрынғы одақтас республи­ка­лардың бетке ұстар ұлты ғана емес, Ресей Федерациясының 40-тан астам ұлттары өздерінің қандас офицерлерін анықтап, кітаптар шығарған
Мысалы, кішкентай ұлт – карачайдың 458 офицері майдангер ретінде ұлттық кітапқа енген
Мен солардың біреуі қазақ екенін дәлелдедім, олар айтысып-таласпады.
Атырау облысы аудандарындағы екі орта мектепте бастапқы әскери дайындық пәніне қатысып, ауданнан Ұлы Отан соғысына қатысқан майдангер-офицерлерді атап беруді сұрағанымда – оқушылар бір адамды айта алмады! АӘД пәні – тек қаруларды шашумен, тазалау­мен, қайта жинау, атумен, яғни жалаң өткізілумен шектелмеуі тиіс
Бұларды патриотизмнен ада – террористік жолға түскен отансыз, жанкешті, көрсоқыр жастар да меңгереді
Бірде, пойызда екі қазақ әскери подполковникпен Алматыдан Таразға дейін көршілес купеде болдым
Екеуі де батальон командирі
Олардан Екінші дүниежүзілік соғысқа қатысқан әріптестері, қандастары – қазақ ұлтты батальон командирлерін атап беруді өтіндім
Ой-мақсатым – оларды сынап көру емес, жоғары әскери училищеде оқытқанда менің тізімімде жоқтар аталып қалған шығар еді
Білетіндері бесеуден аспады: Момышұлы, Нұрмағамбетов, Бекішев, Құрманәлин, Қарынбаев
Бұл екеуі – жоғары білімді офицерлер, әскери бөлімдеріндегі тәрбиелік-патриоттық сабақ-сағаттарында қызығарлық не айтады? Сонда өзгелерден не күтуге болады?
Ертеде қазақтар, олардың балалары, немерелері алдымен ауыл-аймағының, руының, одан әрі жүз бен бүкіл қазақтың батырларын, қол бастаған сардарларын жаттап өсті
Оларды мақтан тұтты, соларға еліктеумен отаншылдыққа, намысқойлыққа, жауынгерлікке, ерлікке тәрбиеленді
Қазіргі жағдайда біз көптеген адами қасиеттерден айрылып қалдық, ұлттық идеологияның аты бар да, заты жоқ.
– Сіз, өткен жылдың 21-қарашасында өт­кізген баспасөз мәслихатыңызда кі­та­быңыз­дың «Қазақ офицерлер»» деп аталатынын айтқаныңызда кейбір қатысушылар «Қазақстан офицерлері» болуын қалаған еді
Ақыры, кітабыңыз сол бастапқы атаумен шығып жатыр екен…
– Сұрағыңыз орынды, түсін­беушілер көп болуы мүмкін
Біріншіден – Жер ғаламшарында әу баста пайда болған ұлттардың 80 пайыздайы ХХІ ғасырға жеткен
Қазақ – солардың бірі
Дүниеге келген адамның қай мемлекетте болсын ұлты жазылады
Офицерден басқа жайларда да қазақтарды – қазақ деп атайды, айтады, жазады
Екінші дүниежүзілік соғыс кезінде құжаттарда майдангерлердің ұлты міндетті түрде жазылды
Яғни ерекше шектен шыға бөлектенгенім, не өзге ұлттарға көлеңке түсіргенім жоқ
Екіншіден – «Қазақстан офицерлері» деп тар шеңберде ғана алсам, оның сыртында, алыс-жақын шет­ел­дерде дүниеге келген 600 қазақ офицер қалып қояды
Үшіншіден – менің бұл еңбегім тек тарихи зерттеу ғана емес, ұлттық идеология
Төртіншіден – осыған дейін қазақтардың Екінші дүниежүзілік соғыстағы рөлін төменсітіп жүргендерге мемлекеттік тұрғыдағы жауабым
Қараңызшы, 100 қазақ Кеңес Одағының Батыры атанғанымен әлемді таңғалдыра алмадық
Өйткені ол – бір елдің ішкі марапаты, ал әлемдік дәрежедегі офицер шенді 9 мың сардарымызбен менсінбей жүргендерді сабаларына түсіреміз.
– Жұмеке, осы биылғы ақпан айында республикалық бір басылымда алматылық тарих ғылымының докторы: «Ұлы Отан соғысында 9 қазақ батальон командирі болған, жеңісті тойлауымызға 70 күн бар, мүмкін оған дейін оныншы табылып қалар» деген еді
Бір өзіңіздің есебіңіздегілер әлгіден 13 есе асып түсіпті…
– Кітапқа енген батальон коман­дирлері – 120
Кітапты баспаға берге­німнің бергі жағында тағы 4 батальон командирі табылды
Оның саяси орынбасары – 145-ке, саптық орын­басары – 134-ке, партиялық ұйым­дастырушы – 213-ке жетті
Яғни тынбастан іздену және іздену керек.
Өкінішке қарай, қазақстандық тарихшылар Екінші дүниежүзілік соғысқа, оның ішіндегі Ұлы Отан соғысына қатысқан офицер-ұшқыш қазақтарды алтыдан асыра алмаса, менде олар – 61
Тіпті олар Кеңес Одағының Батыры атағына ұсынылған, бірақ берілмеген.
– Болашақта оқырмандарға қандай шығармаларды ұсынбақсыз?
– Ойға алған, кірісіп кеткен жоба-жоспарларым көп
Солардың кейбірін айтайын
2018 жылдың қаңтарында Атырау облысының құрылғанына 80 жыл толады
Мерейтой қарсаңында  осы аймақта дүниеге келген,  еңбек еткен ірі тұлғалар туралы 5 томдық кітапты жазуды қолға алдым
Еділ мен Жайық арасын ХХ ғасырдың басынан бері қамтитын тарихи романды бастап қойдым
«Бекет Ата
Аңыз бен ақиқат» (2-кітап), «Майор Шонаев», «Қазақтың сұңқарлары», «Әлемге әйгілі қазақтар» деген кітаптарымның қайта қаралулары қалып тұр
Сырым Датов, Исатай-Махамбет  ұлт-азаттық көтерілістерінде қол бастаған екі бабам жайлы және өз мемуарымды жазбақшымын
Бұрыннан ­дайын, тек қаражаты шешілмеген 4 кітабым өзінің шығу уақытын күтіп жатыр…

Сұхбаттасқан
Құттыгерей СМАДИЯР, 
 Қазақстан Журналистер 
одағының  мүшесі
Атырау облысы
