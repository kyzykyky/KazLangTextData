Жуырда Алматыдағы Өмірбек Жолдасбеков атындағы Студенттер сарайында «Көш және көшбасшы» атты кеш өтті
Аталған шараны «Қамшы» ақпараттық агенттігі мен «Қазақстан» ұлттық телеарнасы ұйымдастырды.
Салтанатты кешке Қазақстан Республикасы Ақпарат және коммуникациялар министрі Дәурен Абаев қатысып, құттықтау сөз сөйледі:
– Ардақты ағайын, қадір­менді ­бауырлар! Тәуелсіздік жылдарындағы оқиғалардың бірі мен бірегейі шет жұртта жүрген қандастарымыздың атажұртқа оралуы екені белгілі
Осынау тарихи оқиғаның бастау алғанына бүгін тура 25 жыл толды
1991 жылы 18 қарашада Мемлекет басшысының бастамасымен шетелдегі қазақтардың елге оралуын қамтамасыз ететін қаулы қабылданды
«Құдайға шүкір, өз билігіміз өз қолымызға тиді
Атамекен­ге келемін деген ағайынды ата-баба аруағы алдан жарылқасын!» деген Мемлекет басшысының сөзі Ұлы көшке қозғау салды
Тағдырдың жазуымен әлемге тарыдай шашыраған бауырлары­мыз осы кезден бастап атажұртқа бет түзеді
Содан бері 25 жылда қара­шаңыраққа оралған қандастар ­­саны ­­­­­­1 миллионға жетті, – деді министр.
2015 жылы елге 5 мыңға жуық қан­дасымыз көшіп келсе, тек үстіміздегі жылдың 9 айында 24 мың адам оралған екен
Ұлт бірлігі мен «Мәңгілік Ел» идеясын жүзеге асыруды мұрат тұтқан мәдени шарада тәуелсіздік жылдары атамекенге оралған азаматтар сөз сөйледі.
Сахна төріндегі экраннан көр­сетілген Мұстафа Өзтүрік, Халифа Ал­тай сияқты ел ардақтыларының туған жердің топырағына жасаған тағ­зымдары көрермендерге ерекше әсер етті
«Қамшы» ақпараттық агенттігінің же­текшісі Біләл Қуаныш өз сөзінде: «Бұл шараны біз не үшін өткіздік? Біз – атамекеніміз Қазақстанға келдік
Өстік! Өндік! Осыны паш еткіміз келді
Еңбегіміз ақталды деп ойлаймын
Халық дән риза
Бұл шараны – «Қазақ көшінің» 25 жылына тарихи баға беру және қарашаңыраққа уық болып қадалған миллионнан астам қазақтың Ел мен Елбасына алғыс айтуы деп қабылдағанымыз жөн» деді.
Жұртшылық назарына қандас­тарымыздың жан дүниесін тебірентіп, сағыныш сезімін тербеген концерт ұсынылды.
Еліміздің өнер жұлдыздары ­Майра ­­Мұхаммед, Рамазан Стамғазиев, «Қоңыр» тобы, «Алашұлы», Шаба Әден­құл сынды өнерпаздар көпші­лік­тің көңілін бір көтеріп тастады
Со­нымен бірге Мұратбек ­Сарбасов, ­­Ибрагим Ескендір, күйші Еркін Ерген, Бибігүл Қилымхан, Өзгеріс Шерікбай, Айнұр Қажимолла және т.б өз үлестерін қосты.
Абылайхан ЖҰМАШЕВ
