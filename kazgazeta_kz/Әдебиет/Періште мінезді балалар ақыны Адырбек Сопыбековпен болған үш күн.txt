Қоғамда болып жатқан  өтпелі кезең мен мына өтіп бара жатқан әлемдік дағдарысты көріп отырып, кімге өкпе айтқандайсың…
Дегенмен жазушы ретіндегі менің туған жерім Жаңақорған ауданындағы 60 жылдығым бір жыл кешігіп өтетін болыпты
Оны телефон арқылы жеткізген, елде жүргенде өзімді осы шығармашылық жолға баулыған  ұстазым,  Қазақстан Жазушылар одағының мүшесі, Қазақстанның Құрметті журналисі, бірнеше жыл қатарынан аудандық мәдениет бөлімі жанындағы «Қазақстан халық ақыны Манап Көкенов шығармашылық өнер мектебінің» директоры болған, қазіргі  балалар әдебиетінің тұлғалы өкілі, жасы 73-ке келіп отырған Адырбек Сопыбеков ағамыз.
Алматыда Жазушылар одағының хатшысы Б.Шаханов бастаған бір топ жа­зушылардың және ағайын жора-жол­дастардың қатысуымен аталып өт­кен 60 жылдықтың соңы, елге барып есеп беруге жер-әлемді шарпыған дағ­дарыс кезеңіне тап болған соң, соңы сиырқұйымшықтанып ұзаңқырап кеткен… Дегенмен кеш те болса екі ауданнан да Жазушылар одағында кездесу өткізуге дайындық жүріп жатқандығы туралы арнайы хат келді
Өзіме де телефон шалынды
Содан менің кежегем кері тарта бастасын…
Осы кезде Жаңақорғаннан Адырбек ағамыз екі күннің бірінде телефон соғып, өзінің жағымды дауысымен «кел де кел»-дің астына алды
Аудандық әкімдік күтіп алып, жақсылап шығарып салуды ақын ағамызға міндеттепті
Бұл жұмыс – мен білемін, Адырбек ағамыз үшін қырық жыл бойы қалыптасқан дәстүр
Ауданға Алматыдан арнайы келген, тіпті сондағы санаторийге ем алуға келген ақын-жазушыларға дейін жандарына Жаңақорғандағы жалғыз Жазушылар ода­ғының мүшесі Адырбекті ертеді, Адырбек болса олардың шығармалары жайлы білгенін айтып, елге таныстырады
Өзі де шығарма талдаудың майталман шебері, баяндама жасағанда арқаланып, әдемі ырғақты үнімен оқырмандарды соңына үйіріп ертіп әкетеді:
«…Не барын айта жүріп өлкемізде,
Сіздермен аралаймыз бірге біз де.
Еркіңіз қанша жатып демалсаңыз,
Курорт бар жанға шипа іргемізде…» – деп ақынның «Жаңақорған – Жазушылар одағы» деген өлеңінде шалқитыны да содан
Ақынның «Фолиант» баспасынан өткен жылы жарық көрген бір томдық «Дөңгеленген дүние» жинағындағы «Портреттер» бөлімінде елуден астам ақын-жазушыға өз өлеңін арнағанын оқыдым
Меніңше, осы өлеңнің бәрінің осындай кездесу кезінде туылғанына менің күмәнім жоқ
Зерттесең әрбір жазылған өлең бір-бір естелік, тіпті тарихи ерекше уақиға болуы да мүмкін
Осыдан оншақты жыл бұрын белгілі ақын Жүсіп Қыдыровтың 60 жылдығын өткізгелі Алматыдан бір топ жазушылар ақынның туған ауылы «Талап» кеңшарына барғанда Мемлекеттік сыйлықтың иегері, сол кездегі Жазушылар одағының екінші хатшысы Темірхан Медетбековтің Адырбек жасаған баяндамадан соң, «Жүсіп туралы біз де бірдеңе айтамыз ба деп келіп едік, Адырбек ағамыз мына баяндамасымен комбайн сияқты алдымызды әдемілеп түгел орып кетті, енді бізге масақ теруден басқа шаруа қалмаған сияқты…» – деген жүрегінен шыққан әдемі де нақтылы бағасына бәріміз де қосылып едік…
Адекең телефон соққан сайын бар жұмысын жиып қойып, кездесуге дайындық жайымен отырғанын қайталап айтумен болды
Өзімсініп жақын тұтқаны ғой
Зілі жоқ әзілдерін де қалдырмайды
Бұл – оның ешкімге ұқсамайтын көркем мінезі.
Жаңақорғанға пойызбен жеткен күні Адекең бастаған аудан әкімінің орынбасары Болат Ибрагимов, КазГУ-де бірге оқыған курстас досым, бүгінде аудандық мәслихаттың жауапты қызметкері Файзулла Сахиев және бір топ аудан зиялылары қарсы алды
Түскен бойда әй-шайға қаратпай аңқылдаған Адекең өз үйіне бас­тады
Есік алдындағы жазғы сәкі үстінде үлкен бір қошқарды бөлшектеп тастағаны әлі жиыла қоймаған терісінен көрініп тұр
Үйдің ішінде жасымыздан көзімізге ыстық, үнемі қонақтан жиналмай жататын үлкен дастарқан, екі иығынан бұрқырап демалған сары самаурын қарсы алды
Осы жұмысты келінімен қосыла дайындап жүрсе де, ықыласты қуаныштан екі езуі екі құлағына кеткен Шәрипа апамыз:
– Қалқам, осында түстіңдер, енді қайтқанша өзімнің қарамағымда бо­ласыңдар, – дейді ағамыздан әрі мәз болып
Шыны керек, мен көргелі Адекеңді осы Адекең қалпында бала мінезінен өзгертпестен шаршатпай ұстап жүрген – апамыздың жан сүйсінтер осы дарқан мінезі
Мінезі мен пейіліне сай көл-көсір дастарқаны
Шәкеңнің арқасында Адекең еркек болып үй шаруасына қараған жан емес
Баяғыда осында жүргенімізде Шәкең жұмысқа кеткенде үйде ешкілерінің бірі лақтап жатқанына көзі түскен ағамыз жаңа туылған лақтың кіндігін кесу үшін, көрші үйге ентігіп қайшы сұрап барып, бәрімізді бір күлкіге кенелткені де бар еді… Шаңырақ көтергендеріне жарты ғасырдан асқан апамыз екеуінің қалай үйленгендері де – күні бүгінге дейін Ләйлі мен Мәжнүннің махаббатындай ел аузында аңыз
«Талаптағы» орта мектепке пионервожатый болып жұмысқа тұрған Адекең оқушылар тәртібіне бас-көз болып қарау орнына сол кезде тәп-тәуір оқып жүрген осы апамызды алып қашып, бүкіл ауданды дүр сілкіндірген ғой… Енді қазір осы кісіден 5 ұл-қыз көріп, 15 немере, 9 шөбере көріп отырса да, дастарқан басында жымиып қана күліп, «Апаларыңның өзі ғой, алып қашпасаң болмайды деген соң…» деп тиісіп қояды
Онысы тағы жарасымды…
Аудандағы алғашқы кездесуіміз аудан орталығындағы Ардагерлер үйінің үлкен кинозалында өтті
Оқырмандар тәп-тәуір жиналыпты
Осындайда жаныңа желеу болар інілердің алдыңнан шығып, табыла кеткені қандай жақсы
Кешке өз өнерлерімен көрік бергелі сонау Түркістаннан Қазақстан Жастар одағы сыйлығының иегері, әнші-сазгер Сауран Елеуов, марқұм болып кеткен досым, әнші-сазгер Бексұлтан Байкенжеевтің ұлы әнші Әбсұлтан Бексұлтанұлы баяндарын арқалап, сұлу әндерімен жетіпті
Кешті ақын ағамыз Адырбек ашып, аудан әкімі Б.Елеманов құттықтау сөз сөйлеп, соңынан әзілін қыстыра «алғашқы күннің сыбағасы» деп шапанын жауып, майлы бояумен жарасымды салынған көркем дүние-портретімді табыстады
 Көңілді кездесу кешінің соңы мен үшін «көп ағамнан елші болып қалған» Адекеңнің өз үйінде жалғасты
Туған жерін ақыннан артық сүйетін жан бар ма?! Адекең өзі туылып, бүгінде мекен етіп жатқан Жаңақорған ауданының өткені мен бүгінгі тыныс-тіршілігі туралы көсіліп, біраз әңгіме қайырды
Ол аздай, жұрт аяғы басылғанда өз қолымен дайындаған көлемі 41 баспа табақтық «Жаңақорған» тарихнамасы кітабын ұсынғанда аудан өмірі жайлы мұншама қыруар еңбек тындырған ағамыздың қажымас қайрат-жігеріне қайран қалдым
Кітап қарт Қаратаудың қатпарларынан бастап, ше­жіреге толы Сыр бойының қапталына дейін мекен еткен қасиетті Жаңақорған өңірі халқының бағзы заманынан кешеге дейінгі әр кезеңдегі бастан кешкен өмірін, құм жұтқан қалалар мен қамалдарын, қорғандарын, қилы-қилы тағдырын тарихи деректерге сүйене отырып, өрген қамшыдай әдемі жеткізіпті
Өткенімен бірге бүгінін де толық қамтуға талпыныс жасапты
Жалпы, Жаңақорған жайлы нені білгің келсе, бұл кітаптан соны табасың
Аудан тарихы жайлы жүйелі энциклопедиялық зерттеу дүние.
Келесі күні кездесу өткізу үшін ертелеп «Манап» ауылына тарттық
Кәдімгі классик ақынымыз Әбділда Тәжібаев ағамыз «бір өзі – бір театр» атаған белгілі айтыс ақыны Манап Көкеновтің атымен аталатын ауыл
Көргені молдығы емес пе, ағамыз кездесуден бұрын ақынның мүрдесі қойылған кесене басына кідіріп, дұға бағыштады
Адырбек ағамыз соңғы жиыр­ма жыл көлемінде аудандық мәдениет бөлімі жанындағы «Қазақстан халық ақыны Манап Көкенов шығармашылық өнер мектебінің» директоры
Тіршілігінде арқалы ақын Мәкеңмен көбірек бірге жүрген Адекең ақынның аруағы алдында адал еңбек етіп келеді
«Манаптың бір өзі – бір театр» атты естелік кітап жазумен қатар, ақынның «Көгілдір күмбездер», «Ардағы болдым елімнің» жыр жинақтарын баспадан шығарды
Өзім де жасымда Мәкеңнің жанында өстім
Туып-өскен ауылымыз көрші болатын
«Бесарық» пен «Талаптың» арасы – алты-ақ шақырым
Республикалық теледидарға қызметке ауысқан өткен сексенінші жылдары ақынның көзі тірісінде екі рет «Алтын қорда» қалған хабар да дайындағанмын
Бұл деректер «Дарабоз ақын» деген естелік-эссемде де жан-жақты айтылған.
Кездесу көңілдегідей өтті
Мектеп мұғалімдері кездесу барысында естелікке өздерімен бірге түскен суреттерімізді қолма-қол шығарып таратты
Соңында біздерге тәп-тәуір ізет те жасалды
Топ жетекшісі Адырбек ағамызға жасалған шынайы құрмет тіптен ерекше болды
Ауыл әкімі М.Балхожаев:
– Манап ағамыз иманына кәміл жан болғанмен, тіршілігінде ниет еткен қажылық парызын өтей алмай кетті
Сол мақсатқа «Манап» деп соңғы жиырма жыл көлемінде аянбай тіршілік жасап жүрген сіз жетіңіз, аға, – деп иығына Меккеден алдырған ақ шапанды жауып, ақ жайнамазын қолына ұстатқанда сахнадан көз алдымызға Қыдыр ата атанған Манап ағамыздың бейнесі елестегендей болды
Иманды тілекке соңғы кезде имандылық тақырыбында көбірек өлеңдер жазып жүрген Адекең де қатты толқыды.
Соңғы үшінші күнгі кездесуіміз ауыл шаруашылығы еңбеккерлерінің «Алтын дән» мерекесіне байланысты ауданның орталық спорт алаңында өтті
Бұл салтанатты мереке ауыл спортшыларының облыстық спартакиадасымен тұспа-тұс келген екен
Қос қуанышқа келген аудан еңбекшілерінің жүздері қуаныштан бал-бұл жанады.
Мен өзім туып-өскен ауданның осынау үлкен мінберінде тұрып, аудан еңбекшілерінің мереке қарсаңындағы шат жүздерінен ауданның ертеңгі қуанышы мен алынар асуларын көргендей шабыт құшағында болдым…
Жоспарланған үш күнгі кездесу де осылайша көңілді өтті
Әр кездесудің өзіндік мол әсері болды
Бәрі жақсы
Осы кездесуді ұйымдастыруға қатысқан барлық жерлестеріме, әсіресе, Адырбек ағамызбен үш күнде де қасымда болып, өз әндерімен көрермендерді баураған Сауран мен Әбсұлтан ініме айтар алғысым ерекше…
Қайтар жолда Жаңақорғанның іргесін­дегі Қорасан әулие мен Түркістандағы Қожа Ахмет Ясауи кесенесіне зиярат еткелі машинамен жолға шықтық
Жолай қалың ой өз құшағына алды
Ел қандай жақсы, сол елдің ырысын тасытып жүрген менің жерлестерімнің жарқын жүздері қандай ыстық
Солардың арасында жасы 73-ке келсе де періште-бала мінезінен айнымай қызмет жасап жүрген Адырбектей ағалардың жүргені қандай жарасымды
Ойыма Адекең жетпіске келгенде басталған мына бір өлең шумақтарына осы сапар өз нүктесін қойғандай болды:
Ақындар көп, періште ақын аз бірақ,
Періште ақын – жанға жақын жазғы бақ.
Жазғы бақта жан сүйсінер жарасым
Жалған тірлік енші болар аз күн-ақ…
Мен іздеген сол періште – Адырбек,
Күн кешпеген жер қуырып, жанын жеп.
Бала мінез балалардың ақыны,
Біздер үшін келе жатыр Тәңір боп.
Біздер үшін келе жатыр күн болып,
Күн болғанда баса алмайтын мүлде бұлт.
Бала мінез бақ боп қонып бойына,
Тірлік кешті күндей күліп, гүлденіп.
Күндей күліп тірлік кешті нұрымен,
Балғын мінез балапандай жырымен.
Сол мінезбен аласа боп жусаннан,
Сол мінезбен биік болды іріден.
Өзгерген жоқ, сол періште қалпынан,
Сөз ермеді-ау тым болмаса артынан.
Дос біткені бойтұмардай сақтаса,
Дұшпандары айыл тартқан парқынан.
Жұрт төреші – жазбадық, не жаза алдық,
Жазсақ жүрміз жұртты азан-қазан ғып…
Ал Адырбек періште сол қалпымен,
Балаларға таратумен жүр базарлық.
…Қатысып ем қос отыздық тойына,
Сол той бүгін оралып тұр ойыма.
Жетпіс үште періште-ақын баладай,
Тағы қуат беріп отыр бойыма…
Бақтыбай АЙНАБЕКОВ
