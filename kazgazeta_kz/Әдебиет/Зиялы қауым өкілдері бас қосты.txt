Жуырда Алматы қаласындағы Ғылым ордасының мәжіліс залында ҚР Білім және ғылым министрі Ерлан Сағадиевтің төрағалық етуімен зиялы қауым өкілдерінің басқосуы өтті
Жиынға қатысушылар білім беру мәселелеріне, жалпы қазақ руханиятына қатысты келелі ой-пікірлерін  ортаға салды.
Қазақстан Республикасы Ұлттық ғылым академиясының президенті Мұрат Жұрынұлы кіріспе сөзінде Білім және ғылым министрлігінің классификаторындағы кейбір пәндердің қысқартылғаны туралы мәліметке байланысты БАҚ-та кеңінен таралған ақпараттың толықтай шындыққа жанас­пайтынын айтып өтті
Аталған мәселеге қатысты Е.Сағадиев кеңінен түсінік беріп, ғылым және білім беру саласында түсініксіз жайттар қайталанбас үшін зиялы қауым өкілдерінен Кеңес құру туралы ұсынысын айтты.
–Министрлік бүкіл бастамаларды тек ел игілігіне айналдыру мақсатында жүргізуде.Біздің басты міндетіміз – ата-аналардың мақсат-тілектеріне сәйкес жұмыс атқару, ұлттық бағдарламаны жетілдіру, әлемдік трендтерді ескеру, жаһандық талаптарға жауап беру және басты алғышарттардың бірі – елдің қолдауына сүйену
Сапалық деңгейді қадағалауды қолға аламыз, сараптаймыз
Жұртшылықтың ізгі ой ниетіне бөленсек қана тәуекел дейміз
Бір жылдай уақыт, яғни келесі қыс айларына дейін – осындай қарастыру, бажайлау, анықтау, зерттеу кезеңі болмақ
Жұртшылықпен, зиялы қауым өкілдерімен байланысымыз тұрақты болу үшін министрлік жанынан арнайы Кеңес немесе белгілі бір орган ашсақ деген ойымыз бар
Тіпті Ұлттық ғылым академиясы жанынан құрылып, оны Мұрат Жұрынұлы басқарып, кеңес жұмысын үйлестіріп отырса орынды болар еді
Мұндай бастамаға қолдау көрсетуге дайынбыз, – деді Ерлан Сағадиев.
А.Байтұрсынұлы атындағы Тіл білімі институтының директоры ­Ерден Қажыбек мемлекеттік тіл мәселесі лингвистиканың зерттеу объектісі ғана емес, әлеуметтік-саяси мәселе екеніне тоқталып: «Тілге байланысты мәселелердің елімізде қордаланып қалған, әлі шешімін күтіп жатқан көп түйткілдердің бар екені шындық: заңнама, БАҚ тілі, ғылым тілі және т.б
Осы жерде мемлекеттік тілдің басымдығын қамтамасыз етуге байланысты Елбасы тапсырмасын мықтап ұстанғанымыз жөн
Бұл – мемлекеттік тілді дамытудың басты алғышарты
Және тағы бір өте маңызды мәселе мемлекеттік тілді дамыту үшін кейбір техникалық сала мамандары міндетті түрде ағылшынша өте терең білімге ие болуы керек» деген ойын ортаға салды.
Жиын барысында сөз алған У.Қалижанұлы классификатор мәсе­лесін де, ағылшын тілінде оқыту ісін де назар­­дан тыс қалдырмады
­Сонымен қатар кезінде арнайы ғылыми педагогикалық Кеңес құру мәселесін көтергенін тілге тиек етті
Кеңес мүшелерінің қатарында қоғам қайраткерлері, үкіметтік емес ұйым өкілдері, ғалымдар болуы керек екенін жеткізді
Қазақ тағамтану академиясының президенті, академик Т.Шарманов мемлекеттік тіл мәселесіндегі олқылықтарды айта келе, бұл мақсатта белсенді жұмыс істеу керектігін тілге тиек етті
Өзге ұлт өкілдері балаларын қазақ балабақшасына беріп жатқанда қандастарымыздың самарқаулық танытып отырғанына қынжылыс білдірді.
Белгілі тарихшылар Х.Әбжанұлы мен М.Қойгелді қазақтың тілі мен тарихын бөліп қарауға болмайды дей келе, ұлттық мүддені сақтау мен дамытудағы тіл мен тарихтың маңызына, қазіргі ғылыми-зерттеу институттарының жай-күйіне тоқталды
Жалпы ғылымның, оның ішінде тарих ғылымының да жағдайы мәз емес екенін, институттағы 7 бөлімнің қазір тек 2-і ғана жұмыс істеп тұрғанын, елге белгілі ғылыми зерттеу институттарының қазір жай облыстық ортаңқол ЖОО-мен бәсекелесе алмайтынын ашына жеткізді
Бұрынғы академиялық ғылыми зерттеу институттарына «басты салалық мекеме» деген мәртебе бермей, сарапшылық құқықты қайтармай жағдайдың түзелмейтіндігін айтты.Бұл орайда М.Қойгелді өз ойын былай сабақтады:
– Маңызды мәселе – қазақ ­руханияты
Біз бүгін де қате жіберіп отырмыз
Мұны айту парыз
Біз науқаншыл елміз
Бірдеңе болса, алдына түсіп жүгіреміз
Кезінде А.Байтұрсынұлы жақсы айтқан: алдыңғы технология мен техника болмаса, қазақтың жерін біз игере алмаймыз
Технология керек
Ол үшін ағылшын тілі де керек
Бірақ мұны науқанмен, ұраншылдықпен игеруге болмайды
Халқымыздың саны өсіп келеді
Біз дербес мемлекетіміз, кең жеріміз бар үлкен халықпыз
Қазір жер ресурстары үшін тартыс басталып кетті
Алдымен ұлт ретінде осы аумағымызды қайтсек ұстап тұра аламыз? Ағылшынша, қытайша, орысша сөйлеп ұстап тұра алмаймыз
Қазақи руханиятымыз мықты болса ғана, қазақ болып, қазақ тілінде сөйлеп қана қорғай аламыз
Басқа жол жоқ
Қазақ руханиятына еш нәрсе бәсекелес бола алмайды
Оны қалыптастыратын – әдебиет, тіл, тарих
Осы салалар арқылы ұлттық мүдде қалыптасады
Оның сыртындағы пәндердің бәрі дүниежүзінің әр жерінде оқытылады
Тамырымыз бар
Сондықтан халыққа жұмыс істейік
Ағылшын үйренейік, бірақ өз тілімізді кемсітпей үйренейік, – деді алаштанушы.
«Тұран» университетінің ректоры Р.Алшанов болса қазақ тілінде берілетін білімнің сапасы жоғары екенін айтты
«Қазақ топтарында оқу сапасы төмен деген пікір қате
Қай саланың да сапасы өте жақсы
Мәселен, математика бойынша қазақтілді мектеп деңгейі әлдеқайда жоғары» деді Р.Алшанов.
Дархан Жұмақанұлы оқыту үдерісін ұйымдастыру мәселелерін баяндады
Классификатордың өте қиын жұмыс екендігін түсіндірді.Парламентке білім туралы заңның толықтырылған нұсқасы жөнелтілгендігіне, ол заңда ғылыми-зерттеу институттарына PhD докторантура дайындау құқығын беру мәселесінің кіргізілгендігіне, елге керек бастамалардың министрлік тарапынан іске асырылып, бірақ дұрыс насихаттау, елге жеткізу жұмыстарының жеткілікті дәрежеде жүргізілмей жатқандығына тоқталды.
Жиынды түйіндеген министр ең алдымен, қазақ тілін дамыту керектігіне баса назар аударды
Осындай келелі мәселелерді Кеңесте талқылап тұру қажеттілігін атап өтті
Биыл мектепке барған жастарымыздың 90 пайызы қазақ мектебін таңдағанын, қазақ тілінің тасада қалуы мүмкін емес екенін баса айтты
«Сабыр сақтайық
Бүгін­гі қиыншылықтарымыз – уақытша қиындықтар
Босқа байбалам салудың қажеті жоқ
Бәріміз бір мақсатта жұмыла жұмыс істеуіміз керек» деп қорытты өз сөзін министр.
Сансызбай Мәдиев
