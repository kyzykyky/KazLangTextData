Тұрымбет жырау 
Салқынбайұлы
Әуреленбе, жігіттер,
Болдырам деп болмасты.
Дүние үшін шатасып,
Егескен жан оңбас-ты.
Ағайыннан шет болсаң,
Ерге бақыт қонбас-ты.
Өкінгенмен өткенге,
Орны оның толмас-ты,
Ренжіскен талайлар,
Қадірі деген зор бақыт,
Естілер шатпа құр басты.
Ағайын таппай еңіреп,
Ағызбаңдар көз жасты.
Аз ғана күн көрмесе
Көргенше адам асығар,
Бауырлас пен құрдасты.
Келіңдер, бектер, келіңдер,
Қай пенде алдын болжапты.
Өздеріңе жақсылар,
Ұласып сөзім жалғасты.
Айырылған азып ақымақтың,
Талайы болған албасты.
Қосылған озып көркейіп,
Тойдырған неше қарны ашты.
Біршілікке береке,
Қайда ұшсаң талмас-ты.
Сөйле, тілім, шалықтап,
Қолға алып сөзден алмас-ты.
Кесе бір сөз болмасын,
Қадамыма алғашқы.
Аруақты тербесем,
Оятармын жан-жақты.
Әмин десеқ қол жайып,
Сөзім жерде қалмас-ты.
Туысқандар бірлессе,
Демейді ешкім алжасты.
Бауырларың Тұрымбет,
Біршілік тілеп өмірлік,
Қолдарыңа жармасты.
(«Ел аузынан», 
«Жазушы», Алматы,
 1989 ж.)
