Мынадай бір ақиқат бар: Жер бетін мекен еткен қай халық, қай ұлт болса да өзін өзге жұртқа таныстыруды да, мақтан тұтар кімің бар дегендерге де әңгімені не әкімі мен губернаторынан, не патшасы мен президентінен емес, ең әуелі әдебиеті мен өнеріндегі ең бір заңғар тұлғаларын бетке тұта сөйлеуден бастайды
Соларды мақтан тұтады
Мысалы, орыс зиялысы шетелге барғанда әлқиссасын В.Распутинін, беларусь зиялысы В.Быковын, башқұрт М.Каримін, қырғыз Ш.Айтматовын, қазақ М.Әуезовын кеудесіне қалқан, қолына семсер қып сөйлеуден бастайды
Әрине, уақыт өте келе әр заман өз ұрпағын, өмірге, жалпы мынау жалған дүние мен жұмыржердегі тіршілікке өз көзқарасы бар жаңа ұрпағын, әкеледі
Әлгі халықтың, әлгі ұлттың жаңа мәдениеті мен жаңа әдебиетін де сол жаңа ұрпақ жасайды
Әрине, пенде болғаннан кейін олардың ішінде әдебиет пен мәдениет деп аталатын қос киеліні пір тұтып, қасиеттеп, қастерлейтіндері де, сол қос киеліні қу құлқын мен күнкөрістің көзі деп, жұртқа танымал болып атақ шығарудың амалы деп білетін тұтынушылық деңгейде ғана қалып қойғандар да аз болмайды
Ал, бүгінде аты-жөні қазақ атаулыға мәшһүр болған жазушы Рахымжан Отарбаевты Алла тағала қазіргі қазақ әдебиеті деген адалдықтың, ақиқатшылдықтың, шынайы шеберліктің алдында «Алдиярлап!» бас ұратын нағыз ақсұңқар сезіммен ғана жаратқандай дерсің.
Иә, әлгі айтқанымыздай, әдебиет пен өнерді күнкөрістің көзі деп қана білетін:
Көргенсіз біткен көсем боп,
Керауыз біткен шешен боп.
Құлағы ұзын жануар,
Илеудің қиын кемірген.
Қан-жынға тойып семірген,
Кері кеткен мына заманда, – сол киелілеріміз өзіне дәл Рахымжан Отарбаевтай үрзада жүрек, пәкизат сезіммен, сертке суарылған саф сәруарлықпен қарайтын қа­ламгерлерге зарығулы, зәрулі екені рас.
Иә, Рахымжан биыл Мемлекеттік сыйлық деп аталатын ұлы додаға алғаш түсіп отыр
Ол бұған шейін өзінің көркемдік деңгейі, қаламгерлік қуаты, кейіпкер психологиясын жасаудағы нағыз зергерлігінің арқасында оңды – теріс, терісті – оң деп, ең бір әппақ дүниеңнің өзінің бетін айғыздаудан танбайтын кесірі, қиянаты мол небір керауыздардың өзіне амалсыз бас идірген шығармаларының ешқайсысын ешқандай сыйлыққа ұсынып көрген емес
Қазір бізде не көп, ақ қағаздың бетіне бір-екі тамшы сиясын тамызып бола сала соны баспасөзге ала жүгіріп, осы күні әдебиеттің қадір-қасиетін кетіруден басқа пайдасы жоқ, қайта зияны мол қаптаған сыйлық, қаптаған жүлде, мү­шәйраларға ұсынудан шаршамайтын жазғыштар көбейді
Мүшәйра демекші Рахымжанның сол мү­шәйраларда лау­реат атанып жүрген кейбір өлеңшілер­ден әлдеқайда арынды да дарынды ақын екенін, оның поэзияға деген өте биік талғампаз ақын екенін де жұртшылық біле бермейді
Бұл да оның әдебиеттің ақ қанатты періштесіндей осынау киелі өнерге деген кіршіксіз пейілінің, ар алдындағы тазалығының, нағыз сырбаз, нағыз бекзат жазушы екенінің бір айқын айғағы болар-ау
Бұл да нағыз қаламгер, нағыз галант иесіне тән ғана оқшау бір мінез, дегдарлық мінез шығар, сірә!
Иә, қаламгер адамның тұла бойын­дағы ұлылық пен ұлағаттылықтың, дегдарлылық пен тектіліктің нышанын оның әлгі атаққұмар, жемдорбаға үйренген жаман-жәутік тұғыр аттар сияқты арнау жазғыш сыйлыққұмар, жүлдеқұмарға ұқсап орынды-орынсыз көзге түсе бермей, өзге жұрттан ерекшеленуден қашатын қарапайымдығынан-ақ көруге болады екен-ау деген ойға кетесің
Міне, сондықтан да егер біз Рахымжанның Құдай берген дарқан дарынын, шығармашылық шеберлігін, ел алдындағы еңбегі Мемлекетіміздің жоғарғы сыйлығына әбден лайық екенін айтпай, үн-түнсіз жүре берсек, бұның өзі біздің ақиқаттың алдаспанына тура қарайтын, халқыңның әдебиеті мен өнерін таразыға тартатын Әділет ақсақалдың алдында тізе бүгетін азаматтығымызға сын болар еді.
Иә, Рахымжан Отарбаев бүгін Мемлекеттік сыйлыққа ұсынып отырған «Сұлтан Бейбарыс» атты драмалық шығармасы арқылы да, бұған дейінгі әңгіме, повестері арқылы да нағыз шынайы шығармашылық шеберліктің шыңына шыққанын мүлтіксіз дәлелдеп берген жазушы
Оған сәл кейінірек тоқталайық.
Сұлтан Бейбарыс (әл-Мәлік әз-Захир Рухнаддин) біздің ең бір көне тарихымыздағы бабаларымыздың көзіндей боп бүгінге жеткен ең бір жарқын тұлға
Сол замандарда Каспий теңізінің жағалауын мекендеген қыпшақ деп аталған қазақтың төл ұрпағы Бейбарыс сол мекенде 1225 жылы дүниеге келгені туралы дерек бар
Он жеті жасқа енді келіп, ұлы дала төсінде жанары шоқтай жайнап жетіліп келе жатқан жас жолбарыс қапыда сыртқы жаулардың торына түсіп, жат жер, жат елге тұтқын болып кете барады
Құл ретінде сатылады
Ол кезде көптеген мұсылман мемлекеттерінің әскерлері негізінен түркі-мәмлүктерден құралған болатын
Мәмлүк араб тілінде «ақ құл» дегенді білдіреді
Міне, мәмлүктер сапына сарбаз боп түскен, тәнінде қыпшақтың қызу қаны тулап, ақылына ерге лайық ажары сай, қайратына ержүректігі сай Бейбарыс біраздан соң Мысыр сұлтаны әл-Салих Нәжмаддин Айубтың–Мысыр мен Шамды (Сирияны) билеп тұрған әміршінің әскеріне бас қолбасшы болады
Ол алғаш рет мұсылмандарға қарсы француз королі Луй ІХ басқарған крест жорығына күйрете соққы берді
Филас­тин (Палестина) жерінде 1260 жылы әлемді жаулап алып келе жатқан моңғол әскерлерін тас-талқан қып жеңді
Бейбарыс сұлтан алғаш рет екі ірі мұсылман мемлекеті Мысыр (Египет) пен Шамның (Сирия) басын қосып біртұтас ел қылды
Өзі туып-өскен қыпшақ елінің үлгісімен сол елде бірінші болып қазилар сотын құрды
Туған еліндегі Алтын Орда хандығымен байланыс жасап тұрды
Ол салдырған зәулім ғимараттар, кеме жасау верфьтері, каналдар, теңіз айлақтары (порттар) сияқты тарихи ескерткіштер­дің ізі әлі күнге шейін сақталып қалған.
Міне, осынау ұлы бабамыздың, тарих сахнасындағы таңдаулы тұлғаларымыздың бірі Бейбарыс сұлтанның бейнесін көркем әдебиетте, өнерде, кинода өз деңгейінде бүгінгі ұрпаққа жеткізіп, көрсету біраздан бері қолға алынып келе жатқаны да мағлұм
Ол туралы ғылыми-зерттеулер жүргізіліп, мақалалар жарияланып, фильм де түсірілді
Міне, солардың ішінде бүгінде Жаратушы Иеміз берген талантын да, қаламының соншалықты қарымды да қуаттылығын да, шеберлігінің шыңдалғанын да жалпы жамағат мойындаған жазушы Рахымжан Отарбаевтың «Сұлтан Бейбарысы» өзгелерден өзгеше, басқалардан басқа­ша, тумысы бөлек туынды деуге әбден тұрарлық дүние
Оны Астана қаласының М
Горький атындағы орыс драма театры да сахнаға шығарды
Иә, әлгінде айтылған Әділет, Ақиқат деген қос киелі ұғымның алдында «Алдиярлап» тізе бүгіп отырып айтар болсақ, бұл бүгінгі қазақ драматургиясын тағы бір биік белеске көтеріп тастаған, өрісін кеңейтіп, өресін өрлеткен шығарма екеніне көз жеткіздік
Біз бұл жерде спектакльдегі рөлдерді ойнаған актерлердің талантын талдап, анаусы-алай, бұнысы-былай болды деп таразылап жатқымыз келмейді
Тек қана Бейбарыс рөлін сомдаған Денис Анниковтің де, Қалауын рөліндегі Роман Чехонадскийдің де Айсара-Мәдина Ахметованың да, Иса Тураншах – Николай Макаровтың да театр сахнасының нағыз майталмандары екеніне тәнті болдық
Ал сахнада көп уақыт берілмесе де көзі ашық көрермен жүрегін бір шым еткізбей қоймайтын Бейбарыстың анасы – Зинаида Абаназидидің шеберлігінің өзі бөлек бір тақырыпқа тұрарлық
Әсіресе, бала Бейбарыс пен бала Қалауынның сол бір бейкүнә сәби шағын бейнелеуге Алдияр мен Арман сияқты қазақ балаларын таңдап алудың өзінде үлкен бір зерделілік жатқан сияқты.
Иә, режиссура, актерлік машық, жалпы қойылым қалай болды деген мәселе өз алдына үлкен бір әңгіме
Бұл жерде негізгі мәселе жазушы, драматург Рахымжанның осынау аңыз аралас десек те кең тарихи ауқымдағы ауыр жүкті қалай көтеріп, жетер жеріне қалай жеткізгені туралы ғой
Әп дегеннен айтарымыз, Рахымжанның аса зор дарын иесі, жоғары парасатты да, зейін-зердесі өте терең жазушы екенін бұл шығармада оның көне тарихты да, әр кейіпкердің ішкі сезімі мен жан дүниесін де, заманындағы шығыстық дүниетанымды да, ана мен бала махаббатын да, жат жерде сұлтан, әмірші болып тұрса да Бейбарыс пен туған қазақ даласының яғни туған ел, атажұрт арасындағы байлауы берік мызғымас махаббатты асқан шеберлікпен қамти білгенін қапысыз көреміз
Мұнда Бейбарыс бабамыздың бейнесі жаһандық, әлемдік тұлға деңгейіне көтерілген
Және өте сенімді, өте иланымды көтерілген, эпикалық жағы басым, тарихи трагедия дер едік
Біз бұл шығармадан ел басқарған, заманының озық ойшылы, көреген көсем мемлекет басшысын көрумен бірге жазушы Рахымжанның сол арқылы бүгінгі де, ертеңгі де ел басқарар қазақ азаматтарына ұлт болашағының, мемлекет болашағының басты шарттарының үлкен бір үлгі-өнегесін ұсынып отырға­нын аңғардық
Біз қолда бар алтынымызды ардақтап, бетке ұстарымызды бағалап Мемлекеттік деңгейдегі марапат, сияпаттарды іріктегенде кез келген тұғырды тұлпар, сауысқанды сұңқар қылмай, осындай таза таланттарға жол ашып қойсақ-ау деген ой осындайда мазалайды.
Біз бүгінде екінің бірінде кездес­пек түгіл жастарымыздың, әсіресе, бар бақытын шетелден іздеп, сол жақта қаншалықты білімге малшынып қалғанын қайдам, әйтеуір Отанына қайтуға құлқы жоқ жастарымыздың бойында ұмытылып бара жатқан ұлтсүйгіштік, елсүйгіштік, отансүйгіштік сияқты ұлы сезімді спектакль басталу бойда тұтқынға түскен 14 жасар бала Бейбарыстан көреміз
Бала Бейбарыстың қолында бір түп жусан
Өзі жат елге, жат адамға құлдыққа сатылып барады
Құл иеленуші мұның қолындағы жусанды алып енді лақтырып жібермек болғанда бала Бейбарыс шырылдап ананың қолына жармасады
Ақыры жусанды алады
Қанша құл иеленуші болса да анау арабтың тегінде бір дегдарлылық болуы керек, баланың бетіне сәл ойлана қарап тұрып: «Мен мына баланы аламын» дейді
Осынау бір ғана сәттік көріністің өзінде жазушының – Рахымжан Отарбаевтың қаншама терең сыршылдығы, тұңғиық ойшылдығы, адам жанына терең бойлай алатын психологтығы, әрине, заңғар суреткерлігі жатыр десеңізші!
Пьесаны оқып отырып та, қойы­лымды көріп отырып та «О, құдірет! Мына Бейбарыстың туған ел, туған жерге деген махаббатының өзінде ғана қаншалықты адам тілімен айтып жеткізгісіз ұлылық, даналық, заңғарлық жатыр! Бұл не ғажап?!» деген ойдан бір арыла алмай қойдық
Бейбарыс кейін бүкіл Мысыр елінің әскербасы болып жүргенде де, ұлы әмірші болып таққа отырғанда да, қасындағы дос деген адамдары қас болып шығып өзі өкінішпен өксіп көз жұмып бара жатқанда да туған елі, туған жері, оның бүр жарып келе жатқан жусаны, мәңгілік махаббатына айналған Айсарасы ойынан бір кетпей, көз алдынан тізбектеліп өтіп жатады
Соның бәрі өзіңнің басыңнан өткен, қазір де өтіп жатқан өмір кестесі сияқты әлем-тапырық күй кешесің
Міне, суреткерлік! Міне, шеберлік! –дейсің іштей.
Ол мынау жарық дүниеден өтіп, кесапаты мен шапағаты, қасіреті мен шаттығы бір-бірінен бір елі қалмай қатар жүретін мынау жалған дүниемен қоштасып бара жатып та, туған жерінің бір түп жусанын о дүниеге ала кетсем-ау дейді.
Несін айтасыз, ішкенге мәз, жегенге тоқ қарапайым пенделерге қарағанда ой-санасы биік адамдардың, арманы да, алға қойған мақсаты да әлдеқайда биік, әлдеқайда асқақ болады екен
Мұны Бейбарыстың кейін тұтқын боп келген жас жерлестерін қолындағы кісеннен, мойнындағы бұғаудан босатып жатып айтқан, кеудесінен күңірене шыққан сөздерінен-ақ аңғарасыз
Ол өз елінің қашаннан бірлікке, тұтастыққа ұмтылып, еңселі ел болуды армандап келе жатқанын айтады
Осындайда дана сұлтан қазақ ұлтының дәл бүгінін де, ертеңін де ойлап, болжап, ғасырлар өткенде ұрпағым қандай күйге душар болар екен деген үміт пен күдік аралас күн кешумен өткенін байқайсыз
Оның киіз үйдің шаңырағын көтеріп жатып әкесінің «Шаңырақ – мен, ал уықтар– балаларым» дегенін еске алып, жанындағы жастарға соны жеткізіп беруінде қаншама салихалы ой, өшпес өнеге жатыр?!
Ол бүкіл түркі халықтарының бірігуін, бірлігін армандайды
Өз халқы қаншалықты жауынгер, қаншалықты ержүрек болса соншалықты қайырымды, мейірімді екенін ескертеді
Өзінің туған жері сонау Каспий теңізі өңірін еске алып тұрып, менің елімде қыбырлаған жан-жануардан бастап қылтиып өскен шөпке дейін шетінен өзгеше киелі, өзгеше қасиетті екен-ау деген ой түйеді
Егер ұрпағыма ғасырдан-ғасырға жалғасар ұлы бір өсиет, ұлы бір аманат қалдырамын десе, бүгінгі әр қазақ, билік басындағы әр қазақ азаматы дәл осы сөзді ұрпақ санасына ұйытып құюы керек-ау, сірә! Міне, осының бәрін қас суреткер ғана осылайша көркемдік шындық пен тарихи шындықты, өмір шындығын ұштастыра отырып суреттей алады десек, Рахымжан Отарбаев осынау қатаң да қайырымды талапты мүлтіксіз орындап шыққанына көз жеткіздік.
Жазушы Рахымжан Отарбаевтың бұған дейінгі талай-талай көркем шығармаларына әдебиетші, жазушы, көзі қарақты оқырман атаулының ыстық ықылас, жақсы лепес білдірмегені жоқ
Әсіресе, оның «Соғыстың соңғы бомбасы», «Өмірзая», «Дүниеғайып» атты шығармаларын, әңгімелерін тебіренбей, толқымай оқу мүмкін емес, сұлу сырға, ордалы ой, ара-тұра ащы-мысқыл мен зілсіз әзілге толы және қазақтың көркем әдебиетінің алтын шаңырағына уық боп қадалған асыл дүниелер десек қателеспейміз.
Әнебір жылы ақсақал жазушымыз Әбдіжәміл Нұрпейісов есік алдындағы ша­ғын бақ ішінде әңгімелесіп отырып Рахымжанға: «Осы күнгі интеллектуал­ды қазақ прозасында сенімен жастылар­дың ішінде сенің алдыңа түсетін ешкім жоқ» дегенін естіп, ойланып қалып едім
Көп ұзамай Рахымжанның әлгі аталған шығармаларын және «Бесқасқа Беріштің хикаясы», «Шайтанқара» сияқты әңгімелерін қайта бір оқып шыққанда сол жұдырықтай ғана жазушы шалдың көрегендігіне көзім жеткендей болды.
Не керек, бәріміз де пендеміз ғой
Біреу біреуді өтірік мақтайды, енді біреу ақ пен қараны ажырата алмайтын тайыздықпен мақтайды, біреу жағымпаз құлмінездікпен мақтайды
Жамандау керек болса, оның да басты себебі пендешіліктің сол көріністерінің кесірінен болады
Ол әркімнің ықтияры дейміз де қоя саламыз
Алайда, қалай дегенде де бүгінгі қазақ прозасының көк күмбезінде жаңа бір жарық жұлдыз бар екенін біреу байқап, біреу байқамай не­месе байқаса да байқағысы келмей жүр­ген де шығар.
– Би болмас белін жалпақ
буғанменен
Тазармас әсілі арым жуғанменен, –депті ғұлама шайыр Әбубәкір Кердері
Сол айтқандай, қорғасынды күміс, мысты алтын қып көрсетем деп олай асыра мақтау ешкімге опа бермейді
Қалай дегенде де, Рахымжан Отарбаев өзінің бүгінгі қазақ әдебиетіндегі ең қарымды қаламгердің бірі екенін «мен мұндалап» атой салып аттандамайтын, өзін кейбіреулерше қайтсем жамағатқа жария қылам деп әуре-сарсаңға түсуден бойын аулақ ұстайтын сыпайы да сырбаз, өте шебер жаны сұлу жазушы екенін қай шығармасы арқылы да әлдеқашан дәлелдеп берген жазушы
Ал егер бүгінде отаршылдықтан аман-есен құтылып, өз алдына тәуелсіз, азат ел болған Қазақ Елі кешегісіз бүгін жоқ деп көне тарихымызды жаңғыртып, жас ұрпаққа өз елін қалай өрге сүйреудің, мемлекет басқарудың, өз ұлтының өзгеден еш кем емес ұлық ұлт екенін үлгі-өнеге етем десе, Рахымжан Отарбаевтың «Сұлтан Бейбарыс» атты шығармасы соның нақты бір үлгісі бола алады деп нық сеніммен айта аламыз
Айтпақшы, биыл Мысырда Рахымжанның бір томдығы араб тілінде жарық көрді
Жақында Каирдегі Мысыр ұлттық театры «Сұлтан Бейбарысты» сахнаға шығармақшы
Осы шаһарда таяуда Бейбарыс мешіті жұмыс істеп, Аллаһтың ақ жолын, киелі ислам дінін уағыздай бастайды.Көкте Алланың Нұры, Жерде Еліңнің Нұры жарылқап, бет-жүзің жарқырай түссін, жазушы Рахымжан!
Мырзан КЕНЖЕБАЙ,
ақын
