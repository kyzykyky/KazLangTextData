Ұл-қыз деп тыншымаған сана бір күн,
Кей-кейде көздің жасын алады іркіп.
Қазына баға жетпес өзі екен ғой,
Дүниеде теңдесі жоқ, Ана, шіркін!
Төгіліп қара судай шайқалдық та,
Жақсы да, жаман болып байқалдық та.
Кімге де қиын шығар айту оны,
Өтеуін ақ сүтінің қайтардық па?
Қауызын гүл емеспіз текке жарған,
Содан да өсиеті есте қалған.
Көре алмай келем әлі ешбір жанды,
Анасын арқаға сап Мекке барған.
Алдыма ондай мұрат қойғаным жоқ,
Кейіндеу құдіретіне бойладым көп.
Қолымнан келетіні сол болып жүр,
Көп айтқан ар-ұятты жойғаным жоқ.
Ой қуды жылдарымның сан айлары,
Сонымен ағарды бас, самай-дағы.
– Сені туған Ана, – деп күйінумен,
Мен үшін ешбір көңіл қараймады.
Анамнан қиналғанға түсті рахым,
Ауылдас дейтін оны «мықты қатын».
Тағдыры бірге өрілді ақ жандармен,
Тырбанып қос қолымен іс қылатын.
Жиі алар қос шелекпен өзекке бет,
Қамыс орар, ол аздай тезек теред.
Ойлаймын сол кездегі аналардың,
Жаратқан Құдайлары бөлек пе деп.
Жұбайлар демейміз ғой жалқау бүгін,
Сыйланар әр жүректің арнау гүлі.
Төл мейрамда дамылсыз сол Аналар,
Ширатар бір-бір үйдің арқау тінін.
Таңатар ДӘРЕЛҰЛЫ 
Атырау облысы
Құрманғазы ауданы
