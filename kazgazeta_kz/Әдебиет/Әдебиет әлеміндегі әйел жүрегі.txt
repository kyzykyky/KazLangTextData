Жуырда Елордамыздағы Ұлттық академиялық кітапханада  «Әдебиет әлеміндегі әйел жүрегі»  деген атпен Қазақстан Жазушылар одағының мүшесі, республикалық бірнеше әдеби бәйгелердің, Сорос Заманауи өнер орталығы мен ЕҚЫҰ жариялаған  халықаралық  жабық конкурстардың жүлдегері, «Жұлдыз» республикалық  әдеби журналының  бөлім меңгерушісі, жазушы Заря Жұманова мен  ақын, әдебиет сыншысы,  филология ғылымының кандидаты, бірнеше жыр жинақтары мен ғылыми монографиялардың авторы Гүлзада Ниетқалиеваның  шығармашылық кеші өтті
 
Мәскеуден келген ақын, Халықара­лық Жазушылар одағының мүшесі, «Астана» халықтар достығы мен ұлттық мәдениеттерді дамыту Қорының президенті Жарқын Өтешова сөз сөйлеп, өз ойын былай деп жеткізді: «Әдетте ақын-жазушылар өздерінің шығармашылық кештерін жеке-дара өткізіп жатады
Бұл кештің олардан жолы да, жөні де бөлек
Күй атасы Құрманғазы, қазақ әдебиетінің «ақша бұлты» атанған Әбу Сәрсенбаев, мемлекеттік әнұран авторларының бірі – ақын Жұмекен Нәжімеденов, танымал әдебиет сыншысы Зейнолла Серікқалиев сынды талантты жандар шыққан киелі өңірдің қаламгер қос қызы бүгін халық алдында шығармашылық есеп беріп отыр
Әрқайсысы өздерінің тындырған істерін термелемей, бір-бірінің жетістігі, жазу ерекшеліктері, шығармашылық ізденістері жайлы әңгімелеп, жан-жақты, терең сараптама жасады
«Өсер елдің баласы бірін-бірі батырым дейді» демекші, олардың бір-біріне деген сыйластығы мен құрметін аңғарып, іштей риза болдым».
Шығармашылық кешке Астана қаласында тұратын зиялы қауым өкілдері, елге танымал ақын-жазушылар мен «Хабар» Агенттігінің, «Қазақстан» телеарнасының, «Шалқар», «Астана» радиосының тілшілері, басқа да БАҚ өкілдері қатысты
Қытайдан, Моңғолиядан, Ресейден келген қазақ ақындары қос қаламгерге жүрекжарды лебіздерін білдіріп, жиналған қауымға жырдан шашу шашты.
Айтуған ДӘУЛЕТ
