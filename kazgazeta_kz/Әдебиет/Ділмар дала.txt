Өзіне өзі ор қазып, адамзат апат алдында тұрған аса күрделі кезеңде Батыс пен Шығыс арасына алтын көпір – дәнекер болу бағзыдан ешкімге де оңай соқпай келеді
Құдай қаласа, енді Қазақстан елу алты елді біріктіретін ЕҚЫҰ-ға төрағалық етіп, орынтаққа жайғасып, өзімізде аздай, адам баласы алдында асқынып тұрған көкейкесті, күйіп тұрған күллі мәселелерді шама-шарқынша оңтайымен шешу жауапкершілігін мойнына алады
Бұл уақыт салмағы аз емес
Түгел тарих зердесінде қатпар-қатпар қатталып тұр
Сонау Еуропа мен Азияны күштеп некелестірмек болған Ескендір Зұлқарнайын заманынан не қалды? Одан бергі кезеңдерде де бір-біріне қаншама көз алартып, дөңайбат көрсетіп, қанды қақтығысулар мен шаңды шайқасулар өтіп, итжығыс түсіп те жатты
Текетірес әлі жүріп жатыр
Қас-қабаққа қарау қайда, қараулыққа құныққандар мен дүниеқоңыздыққа дәніккендер, ойдан қашқан, қырдан қашқан мүттәйіш құтяқтар елдер мен елдер арасында от жағып, оңай олжа іздегендер отарлық саясат үдеген сайын соның сойылын соғып ХІХ ғасырдың алғашқы жылдарынан бастап, мақұлықтар мекені саналып келген Шығыс көкей тесіп, көз құртына айналып, солай қарай андыздап, мезгіл безбенінің басы ауып, Австралия мен Индия, Англияның, Индоқытайдың қалған қалдығы Португалия мен Голландияның, Кіндік Азия Ресейдің тепкісіне түсті
Оның салқыны қазақ даласына да тимей қалған жоқ
Азаттықты аңсаған халықтар басын бәйгеге тігіп, бостандық жолында қанша көтерілістер жасады
«Асыл пышақ қын түбінде жатпайды»
Соншама құрбандықтар арқылы тәуелсіздік таңы талықсытып барып атты
Бірақ, қаншама қан төгілді
Одан бөрікті аспанға атып, қағанағымыз қарқ, сағанағымыз сарқ болып отырған біз жоқ… Ана тілінің басына үйірілген бұлт айықты ма?
Қайта, құдайына қарап, құштар көңілмен алтын қайнарға қайырылып, ақиқатты айтатындар бар екен
Бұрын-соңды ағылшын жиһанкезі һәм суретшісі Аткинсон, поляк Адольф Янушкевич, Балтық баронының тұяғы болса да орыс Е.К.Мейендорф, П.М.Мелиоранский, С.Е.Малов және басқа шетелдіктер жарыса қазақ тілін әспеттеп жатқанда өзіміздің базбір безбүйректер, тоғышарлар мен кеңсешілдер оның тұрмыстық қана деңгейден аспайтынын айтып кергіп, шіренетіні қалай қанды қайнатпайды
Соған қарағанда біздің билік өзіне дейінгілерді оқуға мүлде селсоқ, немесе қасақана ден қоймайды деген ой мазалайды
Әйтпесе, барлығының туған тіліміздің байлығы, икемділігі, тағы басқа асыл қадыр-қасиеттерін айтқанда олардың аузына біреу сөз салды ма?
Қырдың соңғы ханзадасы Шоқан Уәлихановтың кадеттес досы Г.Н.Потанин қазақтар арасында жүргенде татқан тұз-дәмін ақтап, ақиқаттың ала жібін аттамайды
Ол қазақтардың сауық-сайран десе ішкен асын жерге қойып, тойшыл әлі білімқұмар екенін француздарға, елгезектігін бір нәресте дүниеге келсе міндетті түрде зәйтүн шыбығын отырғызуды дағдыға айналдырған афиндықтарға (ежелгі гректер) теңеп ұқсатады: «Қазақтар – ширақ, көнбістігі сонша әбден пісіп-қатқан, өмірге өлердей құштар халық; олар ойын-сауыққа құмар; киімде әлем-жәлем емес, ашық бояулыны, тұрмыста той-томалақ пен мерекені сүйеді
Өлгенді еске алу бұл халықта ойын-сауығымен, түрлі ат жарысымен, ән-күймен,  ақындар айтысымен ұзаққа созылатын сән-салтанатқа айналады
Сал-серілік өнер мен даңғаза-дабыра қуу, бәлки, кейбір жағдайда даңғой даңққұмарлыққа баулитын шығар
Бұл жағынан олар француздарға ұқсайды
Афиндықтар сияқты қазақтар жаңа тың хабар-ошарға әуес, елеңдеп тұрады
Осы әуестік келе-келе жас буында білімқұмарлыққа ауысады»
Осыған жақын төркіндес ойды венгр Вамбери Герман (Арминий) де келтіреді: «…Шығыс ежелден поэтикалық қиялдың елі болған және қоғамдық өмірде түптұлға тағылықтың нышандары неғұрлым көп сақталса, яғни мәдениеттілігі неғұрлым жас болса, поэзия мен жырларға деген әуестік, ғажайып гиперболалар мен ойдан шығаруға құштарлық соғұрлым күштірек болады
Сондықтан да қазақтың киіз үйінде тұратын адамдар Париж не Лондондағы көзі ашық қоғам мүшелерімен салғастырғанда поэзияға бейім болатыны таң қаларлық құбылыс емес… Ертедегі батырлар ерліктерін дәріптейтін жырлар мен әңгімелерді көшпелілер көп айтады».
Ал, өзі орыс оқымыстысы бола тұрып, қаны тартатын немістерден басқа халықтарға онша бүйрегі бұра бермейтін Василий Васильевич Радлов (Фридрих Вильгельм) Ресейде Шығыстануды бір ізге түсіріп, оның ғылым ретінде қалыптасып өркендеуіне үлкен үлес қосып: «Қазақтардың тілі жұмсақ әрі шешен, олар сұрақ-жауапқа да тапқыр, кейде таңқаларлықтай әбжіл және, тіпті, ең сауатсыздарының өзіне дейін бәрі Еуропада қайсы бір тек француздар мен орыстарға тән біз білмейтін тіл құдіретін керемет меңгерген
Егер әңгіме тиегін ағытса, олардың сөздері сіңімді және сонылығымен төгіліп тұр
Бұл халық ауыз әдебиеті қазыналарының қыруар мол жиналып император ғылым Академиясынан жарыққа шыққалы жатқан нұсқаларында анық айшықталады» деп жерден жеті қоян тапқандай болып, қуанышы қойнына сыймай қуанады
Әр тараптан тағдырлары түзде тоғысқан бұлардың аузына ешкім шайнап сөз салып берген жоқ
Өздерінің көжейі мен көкейіндегі тыпыршып тұрған жан сырын ашатын лебізбен бөліскісі келді
Сонда ХІХ ғасырда жатжұрттықтарды тамсандырған төл тіліміз тек қана тұрмыстық маңыз атқаруға жарайтын соншама жұтаң болғаны ма? Бүкіл әлемде немістердің дәлдігі мен нақтылығына тақ тұратын болса, біздің отандасымыз Герольд Бельгердің есептеуінше, Шекспирдің сөздік қоры 15 мың сөз, Байронның да қолданған тіл қазынасы соған жедеғабыл жақындаса, даланың дарабоз дарыны Мұхтар Омарханұлы Әуезов тек бір «Абай» дәуірнамасында 16983 сөзді айналымға түсіріпті
Бұрын солай болса, ал енді сұрқылтайлар заманында кенет ана тілі қалай жойылып кеткелі тұр? Ол қасаң, тек тұрмыстық деңгейден аспайды дейтін аңыз қайдан шықты? Бүгінгі таңда қытайша 844 миллион кісі, французша 119 миллион кісі сөйлегенмен белгілі лингвист Дуг Уоленнің пікірінше, келешекте жер жүзіндегі күллі тілдің бес пайызы екшеліп қалатындай
Жан-жағын жегідей жалмап келе жатқан жаһандану қылғытып жұтып жібермесе, әлемдегі 6000 жақын тілдің алдағы жүз жылда 600-і өміршең болып, мәртебесі қалатындай
Тіл дегеннен шығады, мектепте әуелі ағылшынша оқытты, келесі сыныпта неміс, содан соң оларды француз тілі ығыстырды
Сол біреуін де жөндеп меңгермеген қалпымызда жоғары оқу орнына түсу маңдайымызға жазылыпты
Бұнда да сол қайталана жаздап, орыс тілін тереңдете оқытудың мәселесі тұрды да, Л.И.Брежнев билікке келіп Мәскеудегі М.Горький атындағы Әдебиет институтында үшінші курсқа келгенде, ректорат алдына түркімен, әзірбайжан, өзбек, қазақ, қарашай сияқты түркі халықтарының жас оғландары «біз батыс халықтарының тіліне шорқақпыз, сондықтан оқымаймыз, одан дағы жаратылысымызға жақын парсы, не арабша дәріс беріңіздер» деген талап қойылды
Тілегіміз қанағаттандырылып, көп ұзамай Шығыс тілдері институтының аспирантурасында оқитын Сәуле Кеңесбаева (академик Ісмәт Кеңесбаевтың қызы) ұстаз болып шыға келді
Ақырын бағамдасақ, оның астарында маман жоқ деген сылтаумен орыс тілінің кең таралуы мен атақ-абыройын сөйтіп өсіре беретін қитұрқы сасық қулық жатыр екен
Бұның бәрін кейін тілдер үшін жан аямас шайқас жүріп жатқанда біліп жүргеніміз өкініш, әрине.
***
Біраздан бері тіл білімі төңірегіндегі мәселелерді зерделеп зерттеп келе жатқан оқымысты Бақытжан Хасанұлының: «Француз (тағы да солар – А.Н.) ғалымдарының «Әлемде алты миллиард халық, 6551 тіл бар» деген мәліметі жиі айтылады
Оның өзі дұрыс емес
Негізі, 8,5 мыңдай тіл бар
Егер диалектілерді қосатын болсақ, әлем халықтары тілдерінің ұзын саны 20 мыңнан асып кетеді
Осының жуан ортасында қазақ тілі болу керек! Ол үшін қазақ тілінің сөйлеушісі көп болуы қажет
Қазірдің өзінде бұл тіл – әлемдегі сөйлеушісі ең көп 70 тілдің бірі
Бұл тегін емес» дейтіні де алдарқатып отыр ма деп біздің көңілімізді көншітпейді
Қазақстан табиғатына жанашыр қамқор болатын эколог басшыларымыздың түр-тұрпаты, сықпыты анау
Жеме-жемге келгенде біздің ана тілі осы пақыр күйінде қыл үстінде экологиялық апат алдында тұр
Оны жауапкершілігі көп уақытпен бетпе-бет келгенде жасыруға бола ма? Ата-бабалар жер дауын шешті
Тіл мәселесіне алаңдаушылық білдірмегені қалай?
Адам баласы зердесіндегі тұтып қалу қабілеті тазаламаса бірте-бірте бетін құм, шөп-шалаң басқан нұрлы қайнардай көмескіленіп өше бастағаны ма, бірақ, ұмтыла бастаған бір тәмсіл қайырыла соны еске салады
Көп елді аралап, жер көріп, кісі танып, үлде мен бүлдеге оранған паң көпес мырза дүние қызығына тоймай, бір кездейсоқта далалықтардың ділмар ерекшеліктері туралы есітіп қалады
«Соларды бір байқап, сынап көрейін» деген күпір ой мазасын алып, алыс сапарға шығады
Жастайынан көргені бұлбұлды бақ, алтын балық шоршыған әуіз, ай астында сыланып аққу жүзген айдын, көшелерін тал-дарақ көмкеріп, абаттанған гүлзар қала
Сұрай-сұрай құла дүздегі үйір-үйір жылқы, отар-отар қой, келе-келе түйеге тап болады
Жөн сұраса келіп, ықшам сыпайы киінген жігіт ағасы құдайы қонақты асты-үстіне түсіп күтіп, қолпаштап шығарып салғанда ананы айтып, мынаны айтып, тақымдап, қайта-қайта сөзден ұтыла берген соң қалалық рахметін жаудырып аттанып кетіпті
Келесі кездескен кісі жұпыны киінген екен
Жағдаятқа әбден қанығып, көңіліне күмән кіріп, қонақжай пейіліне ырза болып, әңгімеге құлақ құрышын қандырып, жолын жалғай беріпті
«Мен қалалық емеспін бе? Оның үстіне көргенім де, білгенім де көп қалайша бұларға теңдік беремін, – деп қамығып, оңашада қабырғасымен кеңесіп
– Ең болмаса біреуін мүдіртейін»
Осы ойға бел байлап келе жатқан мырзаға құрық асынған жалбыр тонды, шоқпыт киген мүсәпір кейіптегі жылқышы жолығыпты
«Ә, енді таптым іздегенімді
Бәлем, әуселеңді көрейін, не қатырады екенсің» деп, іштей масаттанған қонақ сөйлесе кетеді
Сөзге қонақ беріп, үндемей мұқият тыңдап тұрған жылқышы жігіт қоштасарда датым бар дегендей қамшысын бүктеп көкке шарт жүгініп, кеудесін көтеріп, қай тақырыпты қозғаса да сүріндіріп, алдын орап кете беріпті
Сайын далада еркебұлан азаттықта өскен адамдарды мүдірте алмайтынына көзі жеткен көпес санын бір соғып асығыс-үсігіс жүріп кетіпті деседі
«Өркениет, өркениет!» деп өркештеніп, отқа түсіп кете жаздайтын біздер осыдан тәлім түйдік пе?
Жалпы бізде (ешкімнің көңіліне келмесін) шетелдермен мәдени байланыстарға мән берілмей, әзірше тым мардымсыз зерттеледі
Қай салада болмасын француз-қазақ қарым-қатынастарына назар аударылып жүр ме? Бұл мәселеге атүсті қараудың салдарынан мүлде маңыз берілмейді десе де болғандай
Арғы ғұндардың басым бөлігін бастап, Рим қағанатының отарлық езгісінен құтқаруға барған Еділді жылы жауып қойғанның өзінде тарих парақтарының беттерінен онда қазақтар туралы мағлұматтар аз да болса шаң беріп қалмай ма? ХІІІ ғасырдың ортасында француз королі ІХ Людвиг дүниені дүрліктіріп келе жатқан Шыңғысхан дақпыртынан үрейленіп, Вильгельм Рунсбрукті (Рубруквис) Шығысқа аттандырады
Оның жазбаларынан көшелілер туралы алғашқы мәліметтердің жұқанасы жетеді
Біздер қашанғы еуропалықтар көзімен жабайы, тұрпайы болып қала береміз
Кезі келгенде кекжиіп кекірейген бас иілмей ме? Бәлкім, қазақтардың құлдық сезімнен арылмай, осылай байғұс болып, тышқан тіршілік кешіп жүре бергені шоқ-шоқ деп санын шапаттайтын әлдекімдерге керек шығар
Әйтпесе, өз тілімізді өзіміз неге қомсынамыз.
Шынында да, тілі де солай, діні де солай, ділі де солай халықтар өкілдерінің жанқиярлық көрсетіп, Еуропа жүрегінде құрбан болуға дейін баруы ден қоятын-ақ оқиға
Бір жағынан қырда отаршылық езгіден езіліп, тағдырлары хан талапайға түсіп, ел-жұрты қиналып жатқан тұста оларды бұған не жетеледі? 1812 жылғы қиян-кескі шайқасқа 25 мың мұсылман қатысса, оның 10-11 мыңы қазақтар еді
Сол Отан соғысының қаһарманы генерал-лейтенант, ақын Денис Давыдов та соны атап өтеді: «Олардың бойлары аласа, өңі ашаң жүзді келген, шаштары қара қарғаның қанатындай қап-қара, көзқарастары бүркіттің көзіндей өткір және қимыл-әрекеттері мен мінездері де өзгеше
Қашан да батылдықпен айқаса алатын құлшыныстары бар»
Сол кездегі орыс БАҚ-тарының бірі «Ресейден наполеондық армияны қуып шығарда қырғыздар, немесе қырғыз-қайсақтар көп көмек көрсетті
Қырғыздар француздардың басқыншылығына орыстармен бірдей қарсы күресті және өз Отанын қорғағандай соғыса білді
Олар Ресейдің барлық жерін қамтыған ұрыс майдандарында жүрді деп жазды
Белгісіз баһадүрлер кімдер еді? Қозыбай (Николай) Черыш 1770 жылы туып, 1788 жылы есауыл шенін алып, 1807-1811 жылдардағы түрік-орыс соғысына да қатысады
1812 жылы қазақтардың төрт полкін басқарды
І дәрежелі Қасиетті Анна, Қасиетті Георгий ордендерімен марапатталып, Сен-Дизье, Бриейне, Ла-Ротьере жерінде кескілескен ұрыстарда ерлік көрсетіп Париж түбінде қайтыс болады
Тағы бір қазақ Әкім Болатов 1773 жылы туып, 1792 жылы әскерге алынып, Прачені шабуылдауға қатысып, 1807 жылғы француздармен шайқаста көрсеткен қаһарман батырлығы үшін Қасиетті Георгий орденін алып, соғыста үшінші атты әскер бригада корпусының бастығы болып, батыс орыс шекарасында қайтыс болады
Старшина Қарынбай Зындағанұлы патшаның көгілдір лентасымен наградталса, Майлыбайұлының ерен ерлігі бағаланып, күміс медальмен марапатталады
Мұрат Құлшораұлы мен Еріш Азаматұлының батырлығы да жауынгерлерді жігерлендіреді
Романово үшін шайқаста Боранбай Шуашабайұлы мен есаул Ықсан Әубәкірұлы да айрықша көзге түседі
Вязьма маңайында есаул Сағит Хамитұлы ерлігі үшін ІІІ дәрежелі Қасиетті Анна орденіне ие болады
Башқұрт полкінің құрамында болған көп қазақтың бірі Нарынбай Жанжігітұлы – Георгий орденінің кавалері
Ақын-жауынгер Әмен Байбатырұлы да жанқиярлық танытып, қазақ рухының туын биікте желбіретті
Бұл екеуі де Лейпциг пен Глогау қалалары үшін болған шайқастарда қаһарман атанды
Олар Эрфурт қаласын алғаннан кейін 1814 жылғы 14 наурыз күні Франция астанасына кіргендермен бірге жеңіс салтанатын бастап кешірді
Батыс Қазақстан ұланы Жақып (Яков) Беляков М.И.Кутузовтың қолынан сыйлық алып, соғыстан соң Орынбордың үшінші полкін басқарады
Партизандар тобында Сеславинде, Лейпцигте, Веймарда, Ганауда, Марьереде, Ла Ротьереде болады
С.Н.Глинка: «Соғыста Ресейдің жергілікті ұлдарымен бірге көшпелі халықтар орыс жері үшін жан берді» дейді майдан дәптерінде
Қайта жасақталған 30-полкте қазақ-татар-башқұрт жігіттері Германия арқылы ескі құрлық Еуропаны басып өтіп, Парижге жеңіс туын қадайды
Біз бейбіт күнде барған сайын көзқамандар мен мәңгірттер көбейіп, қолбайлау болып, мемлекет тілінің мәртебесі өсуін қамтамасыз ете алмай отырғанда, олар зеңбірек зіркілдегенде тіл тағдырын ойлай алды ма екен?!
Әрине, француз-қазақ тақырыбы бұнымен бітпейді
Әлі күнге дейін шешілмей келе жатқан жұмбақ: Шоқан Парижде болды ма, жоқ па деген мәселе
1861 жылы ол Петромбордан өзі әкесіне жазғандай, сол жылғы көктемде Франция астанасына сапар шеккені жайында мағлұмат жоқ деуге саяды
А.Е.Врангель Ф.М.Достоевскийге жазған хатында оны Парижде көргенін хабарлайды да, егжей-тегжейлі неге жазбаған дейтін сауал туады
Шоқанмен дүрдараздау туысы Сұлтанғазы Болатұлы Уәлиханов (Ғұбайдолланың немересі) Франция астанасында болғаны туралы дерек бары рас
1844 жылы туған ол ханзада, Міржақып Дулаттың айтуынша, генерал шеніне дейін жетіп Париж ағзамға адал қызмет жасап, 1912 жылы Ресейдің солтүстік астанасында қайсы бір қиямпұрыстың қолынан қаза табады
Бұрын да, кейін де Сұлтанғазы М.Г.Черылевтың Әулие-Ата мен Шымкент сапарына ілесіп жүргенде жағалаған Жаяу Мұса да Польшаға дейін онымен бірге болады
Кейбіреулердің ұқсастығы үшін онымен Шоқанды шатастыруы мүмкін бе? Кім біледі, тылсымы көп тіршілік емес пе?
***
Бұлар аз болса, 1823 жылы Е.К.Мейендорфтың француз тілінде «Орынбордан Бұқараға саяхаты» шықты, 1836 жылы Герман Гамбс жазған поэма «Владимир мен Зара, немесе қазақтар» Клер Клермонттың (Джорж Байронның нақсүйері) атынан жарық көрді, 1861 жылы Адольф Янушкевичтің түз төрінен жолдаған хаттар топтамасы жеке кітап болып жарияланды, қиялгер қаламгер Жюль Верн Кенесары-Наурызбай ұлттық-азаттық қозғалысының ізі суымай жатып, Ресейде оқуға тыйым салынған «Жансыз» романын жазды
Мойындау керек, аталмыш жүз жылдықта француз тілінің айдарынан жел есіп тұр еді
Тіпті А.С.Пушкин мен В.И.Дальға дейін орыс ақсүйектері французша сайрап оны өздеріне мәртебе санап келді
Заңғар замандастары Лев Николаевич Толстой, Федор Михайлович Достоевский, Михаил Евграфович Салтыков-Щедрин және т.б
көздерін бақырайтып қойып, И.С.Тургенев үлкен мәдени байланыстардың бастауында тұрып, Францияда дүние салды.
Адамзатқа қаншама қырғын ауыртпашылық әкелсе де ХХ ғасырда да өмір өзені тоқтамай, ырғағынан жаңылған жоқ
Өмір мен өлім белдесті
1925 жылы аспандағы аққуға ән қосқан Әміре Қашаубай баласы Парижге барып топ жарды
Тағы да сөз бен саздың абыройы асқақтады
Еуропа көгін қазақ рухы кернеп кеткендей еді
1931 жылы Францияның «Муа» («Le Mois») журналы «Түркістан әдебиетіндегі өлеңдер» атты мақала жариялады
Артынша іле-шала сол елде мұғажыр (диссидент) болып жүрген Мұстафа Шоқай қарап қалмай жарияланымға жедеғабыл үн қатты: «Біз еуропалықтар тарапынан жылы лебіз естуге дағдыланған емеспіз» дей келе ол мақала негізгі нысанасын құптап: «Париж – дүниежүзі мәениетінің орталығы саналады
Ендеше бұл да аталған мақаланың мән-маңызын арттыра түсері хақ… Түркістан тек ұлт тәуелсіздігі үшін ғана емес, өзінің рухын өшіріп алмау үшін де күресуде» деген өжеттікпен түйіндейді
Аш-жалаңаш жел өтінде жүрсе де Александр Викторович Затаевич (бұл ересен еңбегі үшін кейіннен оған Қазақстанның төлбасы халық артисі атағы берілді) қазақтың «1000 әнін» жазып алып бастырды
Бірде Швейцариядан, енді бірде Мәскеуден бізге мәлім жолдаған үш хатында әлемге әйгілі жазушы, майталман музыкатанушы Ромен Роллан (1866-1944 жж.) да қазақ әндерінің әуезділігі, кең тыныстылығы мен мазмұндылығына қатты қайран қалып, ондай мәңгілік мұра туғызған халық жанының қаһармандығы мен сұлулығына сүйсінеді
«Мен де сіз сықылды Ақсақ құлан туралы аңызда соншама қарапайым бейнелеу құрал күшімен жеткізген толқыған көңілкүйге, Сырдария бойындағы қала кеңістігін сезіндіретін осындай «Сыр-Дуан» секілді әннің сиқырлы күшіне қайран қалдым, олар өзінің ғажап құлпырып, таза әуенімен даланың көркін кіргізіп тұр.
Сонымен қатар мен қалай болғанда да, егер тап қазіргідей емес, сауатты музыка ондағы халықтың нышан-нақыштарды тұншықтырмай тұрғандағыдай біздің еуропа музыка флорасына бауырластығы таң-тамаша күйге бөледі.
Маған Сіздің фортепиянаға арналған мөлдіреп тұрған мөлтек дүниелеріңіз ұнады
«Қарғам-ау» өз өзіммен оңаша қалып, ой кешкенде маған ұзақ серіктес болады
«Бақсы», «Жанақ», «Ақбөбек», «Түркістан» – мені таң-тамаша күйге түсірді
Ал, «Әселім», «Қанжан» тамаша екен»
Р.Роллан тағы да бір хатында соны әйдік әлем ашқанын жеткізеді: «Мені халық шабытының қымбат қайнары ғана емес, сонымен бірге ондағы қолтаңба сұлулығы мен орындаушының соған шығармашылық ынта-жігерін құйған ақындық дарыны баурап алды, оларға сіз өз өзгешеліктеріңізді қосып өрнектепсіз
Сіз белгісіз халықтық саздың жанын жасап қана қоймай, оны ғажап пішінде жүзеге асырыпсыз
Ол да, бұл да әрқашан жымдасып бірге қала береді.
Өміріңіз және еңбегіңізбен сіз жоғарғы күш-қуаттың үлгісін көрсетіп келесіз
Ауыр сыннан мүдірмей өтіп, сіз өзіңіздің атақ-абыройыңызды, өз беделіңізді шарболаттай шыңдадыңыз».
Мәскеуде аз күн аялағанда М.Горькийдің саяжайына асығыс кетіп бара жатып, 1935 жылғы 20 маусымда: «Сіздің ғажап кеңестік Шығыс туралы жаңа жинағыңызды құштарлана оқитыныма күмәнданбаңыз
Егер менің уақытым мүлдем тығыз болмағанда қолыңызды қысып, құттықтаған болар едім» деп риясыз көңілін ақтарып салады.
Барыс-келіс жанданып, біздің уақытымызға жақындаған сайын мәдени байланыстар түрлі-түрлі сипат алып, жаңа асыл арнада тоғысып жатқандай
Бұған бастаулары қандай таза болса, сағалары да сондай мөлдір екеніне көз жете түседі
Егер 1858 жылы шілдеде Дюма-әке Астархан жағында болып, Элтон мен Басқұншақ көлдерін тамашалап, көшпелілер өмірінің шет жағымен танысып қайтса, ХХ ғасырда оның ізбасарлары Рухи құндылықтардың мәңгілік екенін атап өтеді
Көкжиек кеңейеді
Өткен жүзжылдықтың ортасы ауа бере Кеңес Одағындағы ұлттар мен ұлыстардың өзара қарым-қатынастары ушығып тұрғанның өзінде топ жарып, Лениндік және Сталиндік сыйлықтарды иемденіп, «Абай» дәуірнамасы ұлтының мәртебесін көтеріп, даңқы алысқа кетті
Ол әлем халықтарының біраз тіліне аударылып, дабысы жер жарды
Қазақ қауымы өмірінің анықтамасындай шығармаға дүниежүзі оқырмандары қол соқты
Оның рухи ықпалындағы француздар да ортақ ой кешуден қалыс қалған жоқ
Егде Еуропада болса да ит көйлекті бірге тоздырған Луи Арагон (2.Х.1897 ж.) Париж жүрегінен жылы лебіз білдірді: «Мен оның (Мұхтар Әуезовтың) шығармаларын туған еліме таныстырушы болуды өзім үшін үлкен абырой санаймын, «Абай» эпикалық романы, менің ойымша, ХХ ғасырдағы ең үздік шығармалардың бірі
Бұл роман оқушыға қызықты қиял мен өрен ой өлкесін кездіріп, талай терең толғаныстар тудырады
Бұл шығарма Совет әдебиеті туындыларының маңдай легінен орын алады деу аздық қылады, әлемнің басқа елдерінде де онымен тең түсетін шығарманы табу қиын»
Француз жазушысының бауыр басқандығы сонша ұлттық әдебиеттің тағы бір толағай туындысы туралы үнсіз қала алмапты: «Әрі терең, әрі шөлдегі ащы сулы бір шыңыраудай осынау роман – «Қан мен тер» – қазіргі әлемнің ең ірі туындыларымен де, мейлі, америкалық, мейлі француздық болсын, солардың қай-қайсысымен де иін тірестіре алатын шығарма» Француз әдебиеті мен өнерінің ірі тұлғалары қазақтың ән-күйі мен әдебиетін осылай жылы қабылдап жатса бұл жаратылысқа жарасымдылық, адамзат өміріне үндестік пен үйлесімділік демеске қақымыз жоқ
Бас кеңсесі Парижде орын тепкен ЮНЕСКО-ның аясында Махамбеттің туылғанына 200 жыл, Абай – 150, Мұхтар Әуезов, Қаныш Сәтбаев пен Сәбит Мұқановтың жүз жылдық мерейтойы аталып өтуінің өзі күнде болып жататын оқиғаға баланбайды.
Бұдан тыс қазақ киносы Еуропаға, оның ішінде Францияға да есік аша бастағандай
Астана мен Алматыда француз-қазақ кинофестивалі өтті
«Мұстафа Шоқайдың» біраз бөлігі сонда түсірілді
«Дала экспресінен» басқа, қазақ-француз киножобасы («Ұлжан») жасалынды
Атақты Депардьенің «Қазақфильм» туындысына түсіп жатқаны «Көшпенділердің» аяғын құшпайтынына сенгім келеді
Бұлардың бәрі төбені көкке жеткізе көңілді марқайтпаса, аласартпайды
Дегенмен, тарих бізден басталып, бізбен аяқталмайды.
Бұлардан бәрін айтып отырғанымыз өзін-өзі мақтаған өгіз тентек деген ұғым тумайды әрине
Ешкімде олардың аузына сөз салған жоқ
Талай мысықтілеулердің оңғақ пиғылына қарамастан қазақ тілі кең қанат жайып мәңгілік өміршеңдік танытып ғасырлардан-ғасырларға өтіп келеді
Сонысымен де ол ден қойғызады
Ана тілінің қайталанбас құбылыстай ғажап қадір-қасиетін осы заманғы Қытайдың көрнекті түркітанушысы Гың  Шимин де айтады: «Түркі тілдес елдердің ішінде өзінің түп-тамырынан ажырамағаны қазақтар екеніне көзім жетті
Демек, қазақ тілінің маңыздылығы тек қазақ ұлтына ғана емес, бүкіл түркі елдері үшін де аса маңыздылығы жоғары болуға тиісті
Кейбір ғалымдар әлем бойынша түркітілдес елдердің саны 30-дың айналасында дегенді айтып қалып жүр
Негізінен, қазіргі таңда әлем бойынша олардың саны 40-тан асады
Яғни туыстас бұл елдерде алдағы жүз жылдықта түркі сөздері осыншама бағытта өзгеруі әбден мүмкін деген сөз».
***
Егемен ел болып, тәуелсіздік туын желбіретіп, ана тіліне мемлекеттік мәртебе берілсе де Қазақстанға мысықтілеулер аз емес
Олардың қарасы анда-санда шаң беріп қалады
Бар байлығын қанжығасына бөктеріп, қылмыс қылаңыта бастаса шетелге қашып жатқан өз қандастарымызды жылы жауып қойғанда, кешегі кәрі қақсал Солженицын, бөспебай Горбачев, тинақтай мінді түйедей етіп көрсетуден таймайтын кейбір шовинистік пиғылдағылар қосылып, келешекке бет алған көш-керуенге шәуілдеген қандендей әйтеуір не болса да үріп қалайын дегендей төске шауып, балаққа жармасады
Әйтпесе: «Қазақ халқы – қолынан ештеңе келмейтін олақ, жалқау, тоғышар, дәрменсіз, тек орыстардың көмегімен ғана ілдалалап күн көріп жүрген, міндетті түрде көрші «ұлы державалардың» бірінің құрамына кіріп, қарамағында болмаса, өз бетімен ел болып отыра алмайтын бір сорлы тобыр» деген дандайсыған пікір айтылмаған болар еді
Бұндай сандырақтарға қалайша жол беріліп отыр? «Ит үреді, керуен көшеді» деп қашанғы қол қусыра береміз? Бара-бара әлсіреп бара жатқан асқақ рухымыздан не қалады? Жоқ, ұлттық мәдениет пе? Осыған көсегесі көгерсін деп кім риясыз қолдау білдіріп жүр? Өзі не істерін білмей, өркениет ұйық батпағына белшеден батып тығырыққа тірелген Батыс жанталастырып қойған жаһанданудан өзге бізге не береді
Басқа емес, француздар мойындаған ұлттық мәдениет шөре-шөре болып, жолайрықта аңырып қалмайтын шығар
Неде болса барлығына мұрагер ұрпаққа сын
Уақыт пен кеңістіктен сыр бермей өтіп келе жатқан қазақтай халықтың тілі, діні мен ділі өшуі мүмкін емес
«Әрбір халықтың мақтан тұтар немесе көрсетуге қысылатын қасиеті, әркімнің өз жетістігі, өз кемшілігі бар
Еуропа – идеал емес, «одан асқан қоғам жоқ, көзді жұма салып, біздің артымызға ере беріңдер, сендерді ұшпаққа шығарамыз» деп тірі жан айтпайды
Әркімнің өз құндылықтары бар, – дейді Еуропаодақтың Кіндік Азиядағы бақылаушысы бір сұхбатында
– Астана Еуропалық Одақтың шартты түрде болса да Қазақстанды өңірдің көшбасшысы деп жария еткенді қалайды
Ол түсінікті
Жария етіп те жатыр
Мысалы, Париж ашық түрде Сіздерді ең басты стратегиялық серіктес деп атады
Өзге де мемлекеттер тарапынан осы сарында мәлімдемелер жасалды
Бірақ, бұның бәрі тарихи шындықты жоққа шығара алмайды».
Аян
