Біздің шаңырақ көтеріп, қатар өмір сүріп келе жатқанымызға қырық бес жылдай уақыт болыпты
Жарты ғасырдай өмір ғой

Біз деп отырғаным Құдай қосқан қосағым, өмірлік серігім Айша Балымбетқызы
Екеуміз бір жерде дүниеге келдік
Ол – Сыр өңіріндегі Арал топырағы

Айшаның балалық шағы шат-шадыман өтті дей алмаймын
Ата-анасынан ертерек айырылды
Сөйтіп, анасының сіңлісі Рахила тәтесінің тәрбиесінде өсті.
Мектепті бітірісімен Қарағанды медициналық институтына түсіп, оны ойдағыдай бітірді
Мен Қа­рағанды политехникалық институтында оқығанмын
Екеуміз жоғары оқу орнын 1971 жылы қатар бітірдік
Ал біздің таныстығымыз инс­­титутты тәмамдардан екі жыл бұрын басталған
Арал жастарының басқосуында алғаш рет кездес­кенбіз.
Екеуміз де жас маман ретінде Жез­қазған өңіріне келдік
Айша облыс­тық санэпидемиялық станция­ның бас дәрігері Нина Козицинаның бұй­рығымен өз саласының маманы болып жұмысқа орналасты
Шамалы уақыттан кейін эпидемиялық бөлімнің меңгерушісі болып тағайын­далды.
Арада бір жыл өткеннен кейін үйлену тойымыз өтті
Ол кезде анам Іңкәрдың көзі тірі
Тойға ол кісі де қатысып, ақ батасын берді.
Реті келгенде айта кетейін, анам өмірінің соңына дейін, яғни жиырма екі жыл біздің қолымызда болды
Айша немерелері сияқты анамды әже деп атайтын
Зайыбым анам жайлы ылғи да риза көңілмен әңгіме айтып отырады
Бірде анамды еске алу күнінде: «Өз басым әжемнен көп жақсылық көрдім
Оңаша қалғанда ақыл-кеңесін аямайтын
«Өмірде қиындық пен ауыртпалық аз болмайды
Адам баласы соның бәріне шыдай білгені жөн
Пейілдеріңді тарылтпаңдар, қашанда кең болыңдар, қарақтарым» деп отыратын
Әжемнің балаға, отбасына деген көңілі өзгеше еді
Ерте тұрып, кеш жатқанды, еңбекқорлық пен табандылықты ұнататын
Сол қасиеттерді өз бойыма дарытуға ұмтылып отырдым
Енелі – келінді екеуміздің бақытымыз шығар, біз ортақ түсіністікпен үйлесімді ғұмыр кештік
Ол мені түсініп, баға­­лады, өз кезегінде мен де ол кісінің жан дүниесін ұғынып, барынша құрметтедім» деген сөзін естіп сүйсінгенім бар
Айшаның бұл әңгімесі кейінгі жастарға өнеге болатыны анық.
Біз жас болсақ та ағайын-туысқа қолымыздан келгенше қамқор­лы­ғымызды жасадық, соның бәріне ұйытқы болып, басы-қасында Айша жүретін
Менің бауырларым Кеңестің, апаларым Қанима, Күлән, ­Гүлжа­ханның, Айшаның бауыры ­Айжа­малдың балаларын қамқорлыққа алып, олардың өмірде өз орындарын табуына, өздері бөлек отбасы болып кетулеріне көп еңбегіміз сіңді.
Бүгінгі күні сол іні-қарындас­та­рымыз жанашыр болған жанға ал­ғыс­тарын жаудырып жүргеніне еш күмән жоқ
Сол еңбектері үшін менің де жарыма деген ризашылығым шексіз.
Айша еңбек ұжымында сый-құрметке бөленді
Бұл сыйластық әлі күнге дейін жалғасып келеді
Медицина саласының қызметкерлері оны жас мамандарға үлгі тұтады
Қажырлы еңбегінің нәтижесі болар 2005 жылы «Қазақстан Республикасы Денсаулық сақтау ісінің үздігі» мәртебелі атағымен марапатталды.
Айша ағайын-туыстың арасында да сыйлы
Үлкені де, кішісі де құрмет тұтып, өмірлеріне өнеге етеді
Менің достарымның ата-аналары бізді көріп, «Келіндеріміз Айшадай болса арман жоқ» деп тілектерін айтып жатады
Осы сөзді естігенде өзім бір марқайып қаламын
Бойымды мақтаныш сезімі кернейді.
Айша көп оқиды, екі тілде де сауатты сөйлеп, жаза алады
Былай қарапайым көрінгенімен өмірде болып жататын әртүрлі жағдайға өз көзқарасы, түсінігі бар.
Менің өзім де оның ой-пікірле­ріне ден қоямын
Осыдан кейін қазекеңнің «Әйелдің шашы ұзын, ақылы қысқа» деген мақаланы күмәнмен қарайтын болдым.
Біз үш перзентті болдық
Олар Асқар, Әйгерім, Серік
Үшеуі де шаңырақ көтерді
Анар мен Эльмирадай тәрбиелі келіндеріміз, Талғаттай ізетті күйеу баламыз бар
Бәрі де қызметтерінде абыройлы.
Балаларымыздың арқасында Дариға, Дәурен, Нұрайым, Даяна, Алтынай, Бексұлтан секілді балдай тәтті немерелерге кенелдік
Зинагүл, Дүйсен, Ырысгүл, Балқия құда-құдағиларымызбен қуаныш-тойымыз ортақ.
Айшаның бір ерекшелігі – жақсылықты ұмытпайды
Жас кезінде қамқорлығын көрген Рахила, Нағима тәтелерін есінен еш шығарған емес
Олардың өздері болмаса да балаларымен жиі араласып тұрамыз
Балалары Баян, Сәуле, Бекзат, Ләззат, Нұркендер де апалары Айшадан, Айжамалдан хабар үзген емес
Менің бауырларым да Айшаны аналарындай, әжелеріндей құрметтейді
Жалпы біздің әулеттің үлкендері жұбайымды ақылды, дана келін санайды
Бұған қалай қуанбассың, қалай шаттанбассың!
Бір бас қосқанда әулетіміздің жас келіндерінің «Сіздер әдемі үлкейіп келесіздер
Бізге сіздердің жолда­рыңызды берсін» деген жүрекжарды лебіздерін естігенде төбем көкке бір елі жетпей қалды
Отбасымыздағы береке, татулықтың орнығуына Айшамның сіңірген еңбегі өте зор
Алла тағала бұдан былай да оған зор денсаулық беріп, бақытты да мағыналы ғұмыр кешуді нәсіп етсе екен деп тілеймін.
Аманбай САҒИДУЛЛАҰЛЫ, 
еңбек ардагері, 
Сәтбаев қаласының 
Құрметті азаматы
Қарағанды облысы
