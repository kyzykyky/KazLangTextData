Әйгерім ӘБУ 
1995 жылы Жамбыл ауданының Жаңақұрылыс ауылында туған
Кешегі «өлең сөздің еркесі, айтыста ақпа, жазбада шақпа ақын» атанған Есенқұл Жақыпбековтің шәкірті.
АҚЫНДЫҚТЫ АЙТ
О, Жамбыл, қасиетті арда бабам,
Аршындап ақиықтай сорғалаған.
Төрінде Кремльдің намаз оқып,
Сәждеге басын иіп Аллалаған.
Партия «патшасы» бар, хатшысы бар,
Шынымен қиын еді-ау онда заман.
Отанына күн туған кезде Жамбыл,
Өлеңімен жау жолын бомбалаған.
Жамандаған Жамбылды кей мұндарлар,
Иттей боп жүр ауызы қан жалаған.
Үрсе де олар керуені тоқтамайды,
Түспейікші біз сондай жолға жаман.
Алаш ұлы алауыз бола берсе,
Бақ-береке ешқашан орнамаған…
«Ел бірлігін сақтаған татулықты айт,
Ақындықты айт, ерлікті айт,
батырлықты айт!».
АУЫЛҒА БІЗДІҢ ҚАРАШЫ
Кешқұрым шығып қарашы,
Күннің батқан кезіне.
Шымырлап шөгіп барады,
Шуағы жерге төгіле.
Ауылдың кешін қарашы,
Ауылдың осы ауасы,
Көңілімнің осы дауасы.
Сылдырлап аққан өзеннің,
Жұпарлы жалбыз жағасы.
Қалың мал толы өрісім,
Қырқа мен сайдың саласы.
Ырысқа толы даласы,
Ауылға біздің қарашы.
