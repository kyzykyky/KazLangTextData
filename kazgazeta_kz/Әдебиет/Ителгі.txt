Ителгі – саятшылыққа қолданылатын сұңқартектес қыран құс
Мойны ақжағал, қанат-шалғылары денесіне қарағанда ұзындау
Сыртқы түсі сарышұбарлау болып көрінеді

Қазақ аңыздарында ителгі – «диірмен тасын теуіп сындырыпты» деп дәріптелетін, аты аңызға айналған жыртқыш құс.
Ол өзі қорек ететін құстарға көзілес­пес жылдамдықпен шүйіліп келіп, теуіп түсіреді
Тепкісінің қаттылығы сонша­лықты тепкен құсының топшысын үзіп жібереді
Ителгі ұшып жүрген маңдағы ірілі-ұсақты қырандар, тіпті бүркіттің өзі көкке көтеріліп ұшып шықпайды
Бүркітшінің қолындағы бүркіт те түлкіге ұмтылмай қалады.
Қазақстанда ителгінің 5 түрі кез­деседі
Олардың реңі таралған аймағына қарай әртүрлі болып келеді
Бәріне ортақ белгі – сырт жоны қоңырқай сұрғылт, бауыры – сарғылт теңбілді болады
Дене тұрқы 42-60 сантиметр, қанат құлашы 105-130 сантиметр, салмағы 820-1100 грамм болатын біршама ірі құс
Ұрға­шысы еркегінен едәуір үлкен болады.
Соңғы бірнеше жылда саны күрт кеміп кеткендіктен ителгі бірінші кезекте мүлдем жойылып кету қаупі бар топқа жатады
Негізінен еліміздің оңтүстігі мен шығысындағы таулы аймақта ұя салады
Бетбақдала, Маңғыстау, Қызылқұм, Үстірт қыраттары мен биіктерінде, төменгі Торғай, Наурызым, Ертіс өзені бойында және Батыс Қазақстан өңірінде сирек болса да ұшырасады.
Күзде жылы жаққа ұша бастайды
Құстар қайтқан мезгілінде еліміздің бар аймағынан көруге болады
Негі­зінен Қазақстанның оңтүстігі мен шығысының таулы өңірінде қыстайды.
Бұдан 24 жылғы санақ бойынша Жетісу өңірінен 60-70 жұбы тіркелсе, 1995 жылы бұл сан күрт кемігені белгілі болды
Отырықшы және жыл құстары қатарына да жатады
Бөтен ұяларда, жарқабақ қуыстарында жұмыртқалай береді
Ағаш басына ұя салуы сирек
Көктем мезгілінің екінші айында ұрғашысы 3-5 жұмыртқа табады
Отыз бес күннен соң балапан шығарады
Балапандары 40-45 күннің ішінде жетіліп ұша бастайды
Содан кейін бір ай өткенде өз күнін өзі көріп кетеді
Ұсақ аң-құсты ауада да, жер бетінен де еркін аулайды.
Қырандардың ішінде баптауға ең көндіккіші осы құс
Арқа құсбегілері ителгіге қоян, үйрек алдырса, Сыр бойының құсбегілері қырғауыл, құр, шіл, кекілік алдыратын болған
Ал араб елінің құсбегілері ителгіні көбінесе жорға дуадаққа салатын көрінеді.
Ителгі көбінесе шіл, кекілік, кейде ұлар, дуадақ сияқты ірі құстарға да түседі
Бабын тапса, ителгі – нағыз саятшы құс
Үйрек, қаз сияқты ірі құстарды да өзінің ерекше қимыл-әрекетімен іліп, саятшыларды қызыққа кенелтеді.
Ол қаршыға тәрізді өте алғыр емес
Құсбегілер арасында «қаршыға қанжыға қандайды, ителгі етек былғайды» немесе «ителгінің қызығына қызсаң, қаршығаңды қамшы етерсің» деген мақалдар осы жайтқа қатысты айтылуы мүмкін
Қазақ құсбегілерінің тәжірибесіне қарағанда, ителгі мен сұңқардың арасынан шыққан будан қырандай алғыр болады деседі.
Ителгі бүгінде Ақсу-Жабағылы, Нау­рызым, Үстірт қорықтары мен «Алтын-Емел» ұлттық бағында өсіріледі
Қорғаудың ең алғашқы шарты Ауғанстан, Пәкістан, Сирияға ұшып барған ителгіні аулауға тыйым салу
Жылы жаққа ұшу-қайту сапарын радиобақылауға алу, жасанды жолмен санын арттырудың маңызы зор.
ХХ ғасырдың 90-жылдарына дейін Қазақстанда 3 мыңға жуық ителгінің ұялағаны белгілі
Бірақ 90-ыншы жылдың басында бұл құсты шетелге сату науқанының кең етек алуына байланыс­ты саны күрт төмендеді
2001 жылғы мәлімет бойынша елімізде 100-150 жұп қана ұялаған
Жылдан-жылға санының азаюына байланысты, қорғауға алынып, Қазақстанның «Қызыл кітабына» 1996 жылы енгізілген.
Нұрлан ҚҰМАР
