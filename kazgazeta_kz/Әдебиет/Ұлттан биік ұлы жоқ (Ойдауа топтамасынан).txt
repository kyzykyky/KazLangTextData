Жақау Дәуренбеков,
қаламгер, халықаралық «Алаш» сыйлығының лауреаты
***
Біз жиырмасыншы ғасырдан келдік
Біз қонақтар емеспіз,
біз қазақ деген номадтармыз!
***
Ақиқатты айтқызбағанмен ауыздықтай алмайсың.
***
Кейбіреулер Ана тілін білмей тұрып әлем тілінде сөйлегісі келеді.
***
Тереңнен ойлайтын адам төбеңнен қарайды
Беріден ойлайтын адам төменнен қарайды.
***
Шикілікті жаның шыдамағаннан айтасың,
Шындықты арың шыдамағаннан айтасың.
***
Біреу өзінің бас дауын көтереді,
Біреу өзгенің шашбауын көтереді.
***
Өтірікті жазып қағазды былғама,
Өсекті жазып қаламды қинама.
***
Уәжі жоқ жауаптан үндемеген артық.
***
Айлы түнде адасқаннан, жайлы күнде адасқан жаман.
***
Жазуы (пошіркі) жаман жазбада мұхиты терең мазмұн жатуы мүмкін.
***
Қолың ашылса қаламың да жүреді,
Жолың ашылса қадамың да жүреді.
***
Бөлмеңе жарық түспесе, күн кінәлі емес,
Бөлмеңде жарық жанбаса, түн кінәлі емес.
***
Саяси құбылмалылық бәрін де құрбандыққа шалады.
***
Ойың құрғақ болса, үрлемей жатып сөнесің.
***
Жыр – өмірден туып өмірде қалады,
Сыр – сезімнен туып өзіңде қалады.
***
Көреалмаушылықтың көзі қолыңдағыны емес, қораңдағыны да көреді.
***
Әдебиеттің мақсаты – адамның ойы мен өзін жеткізу,
Журналистиканың мақсаты – адамның суреті мен сөзін жеткізу.
***
Махаббатты мұң күзетеді,
Мұңды түн күзетеді.
***
Өмір – ой безбенімен өлшенеді.
***
Азаттық – ой азаттығынан басталады.
***
Байыпты сөздердің бәрі қалыпты сөздермен басталады.
***
Шындық алыстаған сайын шыңға айналады.
***
Кеңестің кесімін көсем айтады,
Даудың шешімін шешен айтады.
***
Бірдеңені жазып тастау бірдеңені қазып тастаумен бірдей.
***
Есті ән елітеді,
Есер ән еліртеді.
***
Адам басын басқаға емес, тауға да, тасқа да соғады.
***
Социализмнен шықтық, капитализмге келдік, енді қайда барарымызды уақыт қана біледі.
***
Байларға – капитализм,
Кедейлерге – социализм,
Орташаларға – екі жарты бір бүтін керек.
***
Шыныаяқтың сылдыры күйініштің үні,
Шыныаяқтың сыңғыры сүйініштің үні.
***
Әкімнің шатағын да, атағын да шығаратын – Арыз.
***
Білімсізде тойсыз күн жоқ,
Білімдіде ойсыз күн жоқ.
***
Түн – тынығу үшін,
Күн –шынығу үшін.
***
Адам сырттай үгітке сенгенімен, іштей үмітке сенеді.
***
Өсек – құлақтан өтеді,
Шындық – сынақтан өтеді.
***
Шешен – ойдың сыр-сынасын айтады,
Сөздің шын-расын айтады.
***
Жолың ашық болса көздегеніңе жетесің,
Қолың ашық болса өз дегеніңе жетесің.
***
Бүгін бар, ертең жоқтың елесі қалады,
Бүгіні мен ертеңі бардың егесі (елі) қалады.
***
Бары мен қанағатқа береке келеді,
Бейнет пен зейнетке мереке келеді.
***
Көңілді көтеру үшін әнші керек,
Өмірді көтеру үшін қамшы керек.
***
Тілегіңді таяныш ет,
Батаңды баян іс ет.
***
Сыйлының сыбағасы болады,
Шүйлінің сынамасы болады.
***
Өлеңге адалдық – өмірге адалдықтан туады.
***
Біліп айту мәңгі етеді,
Тауып айту тәнті етеді.
***
Мансапқа ұрынбайтын, мақтауға да бұрылмайды.
***
Құныққандар құрықталмай, қылмыс құрып қалмайды.
***
Әріден ойлайтын адам берінің бәрінен биік тұрады.
***
Кемел адам кекшіл болмайды, текшіл болады.
***
Біреуге күнің түспесін десең, түсуге де мұршаң болмасын.
***
Азыңды көптей көр,
Барыңмен көктей гөр.
***
Ісмер іркістің ізін инемен жасырады.
***
Жұмыскердің қолы босамайды,
Жолаушының жолы босамайды.
***
Оттың тіліне ие болмасаң, шоқтың күліне айналарың анық.
***
Өрт ала келмей от ала кел.
***
Айдай болып көрініп, күндей болып күле білгенге жібегіңді емес, жүрегіңді жай.
***
Гүл нәзіктігімен, қыз нәркестігімен сұлу.
***
Сезімнің құлы болма, сенімнің құлы бол.
***
Арланның да арыны басылып ауаны қайтады.
Тарланның да тауы шағылып тауаны қайтады.
***
Талабың мен тәуекелің – тынысың,
Табан ақы, маңдай терің – табысың.
***
Тән саулығының тіні – таза ниет.
***
Қиындықты ойлай берсең, қиындыққа бойлай бересің.
***
Үш қайнаса сорпасы қосылмайтын адамдар болады,
Қайнамай-ақ қосыла салатын надандар болады.
***
Сөзбе-сөз отырып жазғаннан, көзбе-көз отырып айтқан артық.
***
Жақсы атты болам деме,
Мақсатты болам де.
***
Біреудің сөзімен шоқ көсегеннің аяғы біреудің қолымен от көсеуге ұласады.
***
Дамыған ел болуымыз үшін, уызынан жарыған ұлт болуымыз шарт.
***
Өзегінен айырылған өзгенің жетегінде кетеді.
***
Болмысы жоқты бояумен байыта алмайсың.
***
Мақтау өсіреді, шектен шықса өшіреді.
***
Атқа мінсең де бағаңды ісірме,
Аттан түссең де бағаңды түсірме.
***
Күн бұлтқа жасырынбайды,
Көсем ұлтқа жасырынбайды.
***
Өтірік тойда жүргенде, шындық ойда жүреді.
***
Арзан күлкі ауада қалады,
Қымбат күлкі санада қалады.
***
Өмір жылата да біледі, жұбата да біледі.
***
Ақылдың дәрісі болмайды мәнісі болады.
***
Адамдар менді танымайды.
Шенді таниды.
***
Қолына су құя алмай жүріп, қолын алмайтындар да кездеседі.
***
Уақыты келгенде күтпегенің де келеді.
***
Адамдар қайғыны бөліссе де қуанышты бөлісе алмай жатады.
***
Тайыз ойдан сырғаң көрінеді, терең ойдан тұлғаң көрінеді.
***
Уақытта уәйім болмайды, жаңылмайтын күн-айы болады.
***
Шеберлікке өлермендік емес, өнер-өрлік жеткізеді.
***
Мұраты жоқтан қорықпа,
Ұяты жоқтан қорық.
***
Тамыр-таныстық жайлаған жерде жұмыс жүрмейді, сыбыс жүреді.
***
Құлақ үнсіздікті де естиді,
Көз құнсыздықты да көреді.
***
Жақсылық жасымасаң жетеді,
Жамандық жыламасаң кетеді.
***
Дарынсызды ду қол шапалақ таныта алмайды.
***
Ауа сөйлегеннің ауызы жаман,
Ауа сайрағанның дауысы жаман.
***
Шындық шырылдаса да көзқарастар қақтығысынан шыңдалып шығады.
***
Мейірімнің өзі аяныштан емес, аялаудан тұрады.
***
Адамды көру емес, тани білу қырағылық.
***
Қадамыңның қиясы таусылмасын,
Қаламыңның сиясы таусылмасын.
***
Ұқсас ойлар болмайды,
Ұқсас тойлар болады.
***
Жоғарыда тұрып та бақытқа қол жеткізе алмайсың,
Төменде тұрып та бақытқа қол жеткізуге болады.
***
Дүмшеменен дауласпа, дүлейменен жауласпа.
***
Өнер өмірдің өзіндей бірде тасиды, бірде жасиды.
***
Сөзді сақалы бар деп берме, сөзінің сақасы бар деп бер.
****
Ененің жылы суы суымау үшін, келіннің жылы сөзі суымау керек.
***
Құрғақ сөзбен мақтауын жеткізгенмен, болмыс баптауын жеткізе алмайсың.
***
Ащы сөзге абыржыма, әдебіңді тос,
Ол сөзін жұтады, сен үнсіз ұтасың.
***
Шыдамның да шегі бар,
Шегінудің де шебі бар.
***
Трафарет сөйлемдер тіл ұшында тұрады.
***
Жақсы көптік қылмайды,
Жаман көпті былғайды.
***
Махаббат жерде емес, жүректе өмір сүреді.
***
Көлдей етіп жазу – көңіл үшін, көркем етіп жазу – өмір үшін.
***
Өзгенің ақылы тыңдауға жақсы,
Өзіңнің ақылың жұмсауға жақсы.
***
Өмірдің жүгі өте ауыр,
Оны адамдар білегімен емес, жүрегімен көтереді.
***
Сөздің тұздығы болмаса, әңгіменің татымы болмайды.
***
Құлқын тыйылмай, жемқорлық жойылмайды.
***
Пенде байдың байығанын көре алмайды,
Кедейдің байығанына төзе алмайды.
***
Көзге көрінбейтін еңбектен көзге көрінетін биік басталады.
***
Қоғамды қоңырау оятпайды, ұлттық намыс – омырау оятады.
***
Ұят ұмытылғанда жерде тірлік адами болмысынан айырылады.
***
Ойың биік болмай бойың биік болмайды.
***
Достық деген сыйластық символы.
***
Өзіңді көрсеткің келсе не білетініңді емес, не тындырғаныңды айт.
***
Шындыққа көз жеткенмен тіл жетпейді.
***
Ұлылар алыстағанмен аласармайды.
***
Жақсылығын айта бастаған адамнан жаман есеп есінен тұрады.
***
Асыққанға әр күн қымбат, ғашықтарға әр түн қымбат.
***
Жасыл бел атырабымен көрікті,
Жас өскін жапырағымен көрікті.
***
Ауырды қолымен көтереді, ауыртпалықты мойнымен көтереді.
***
Сертін сақтай білген, сенімді де ақтай біледі.
***
Ащы мен тұщыны білетін – тіл, жақсы мен жаманды білетін – діл.
***
Билікке жеткен бас еркіндігін тәрк етеді.
***
Проза – сенімге бөлейді, поэзия – сезімге бөлейді.
***
Жер құстардың үнімен оянады,
Ел уақыттың күнімен оянады.
***
Өмірден – іздегеніңді табасың, өнерден – білмегеніңді табасың.
***
Жақсылықты тілеумен жүресің, жақсы үмітті күтумен жүресің.
***
Ісі көптің сөзі жоқ, ісі жоқтың сөзі көп.
***
Оның сұлулығын көзі мен сөзі айтып тұрады.
***
Қалжыңыңды түсінетін адам – қадіріңді білетін адам.
***
Билік биікте отырса да төменнен тіксінеді.
***
Өзгені білсе де адам өзінің қандай адам екенін айтып бере алмайды.
***
Көлдің суы тұнық болады,
Шөлдің суы құдық болады.
***
Терең ой ақылға тартады, тайыз ой тақырға тартады.
***
Есті сөз елге жетеді, есер сөз желге кетеді.
***
Көзге түскісі кеп әрнені шала беретіннің айтқандары, үрлеген шардай боп ауада қала береді.
***
Биліктің сөзі әуелі әмірге айналады, келе-келе өзі кішкентай тәңірге айналады.
***
Уақытқа ешкімнің әмірі жүрмейді.
***
Алғырлық өрге шығарады,
Ақыл төрге шығарады.
***
Мәселені іліп айту емес, біліп айту шешеді.
***
Кітабыңды көрдім..! Суретің слайдқа шыққанмен, сөзің құмайттан шықпапты-ау, шырақ!..
***
Толған да ортаяды, болған да қартаяды.
***
Мансапқордың өмірі ғұмырын емес, құзырын ойлаумен өтеді.
***
Адамды қуаныш демеп жүреді,
Қызғаныш егеп жүреді.
***
Ойыңды оқып тұратын адамдар болады, олардың алдында өтірігің аузыңнан шықпай қалады.
***
Әйел қанша боянса да ар жағынан шын түрі көрініп тұрады.
***
Бәрін айтуға болады, бәрін жазуға болады, бәрін көруге болады, бәрін үйренуге болады, ал бәрін білуге ешкімнің ғұмыры жетпейді.
***
Бүгініңе тәубе етсең, ертеңіне тәу етерсің.
***
Тірліктің құйыны болады,
Тағдырдың қиыны болады.
***
Ақ ниетті алғыс табады,
Қара ниетті қарғыс табады.
***
Нарықтың жаршысы болғанша,
Намыстың қамшысы бол.
***
Артыңда алтын қалғанша атың қалсын.
***
Жел үйіре білсе, тал иіле біледі.
***
Бағын бағаламаған барынан айырылады.
***
Алып ұшқан жасыңа сенбе, ақыл қонған басыңа сен.
***
Ақылы таусылған айқай салады,
Амалы таусылған айдап салады.
***
Біреуді риза ету арқылы өзіңді мырза етесің.
***
Жан сырыңнан өзіңді таниды,
Жазуыңнан сөзіңді таниды.
***
Мансабына жеткен шалқаяды, мақсатына жеткен марқаяды.
***
Уақыт адамдарға берілген шексіз байлық.
***
Қызыға қарау сүйініштен туады,
Қызғана қарау күйініштен туады.
***
Сен біліміңді көтерсең, білім сені көтереді.
***
Білімділер көп қой, бірақ оны білетіндер аз ғой.
***
Күннің атқанын көріп өмір оянады,
Батқанын көріп уақыт мұңаяды.
***
Әркімнің өз шындығы бар
Бірақ бәрі де өмір шындығына тәуелді.
***
Мықтылық жеңбейді, мақсатына жеткен жеңеді.
***
Тұлғалардан ешқашан өшпейтін із қалады,
Тыраштардан ештеңе өспейтін сыз қалады.
***
Халық – тарихтың тірегі, тұлғалар – тиегі.
***
Сахнадағы қойылымды көріп отырған көрермен
құлағына сенбейді, көзіне сенеді.
***
Ғашықтық көзбенен танысады,
Жүрекпен табысады.
***
Шындық жүректің тұсында жүрсе,
Өтірік тілдің ұшында жүреді.
***
Адамды үйіндегі бай дүниесімен емес, жай күйіндегі жан дүниесімен бағалау керек.
***
Ақылды алдыңа салсаң асқақтайсың,
Артынан жүрсең адаспайсың.
***
Өтіріктің жанры – өсек.
***
Атақтының алдынан айбын жүреді,
Артынан аңыз жүреді.
***
Дарынсыз үйіп-төгіп жазады,
Дарынды күйіп-тоңып жазады.
***
Ақын болу – уақытша, ақын боп қалу – мәңгілік.
***
Сылтаулар – сан түрлі болады,
Дәлел – бір-ақ түрлі болады.
***
Әншіні тыңдап барып, қаламгерді оқып барып тану керек.
***
Дүниені қумаңдар, діл иені қуыңдар!
***
Адамның адасқаны жолынан емес, ісінен көрінеді.
***
Бәрі де оймен өлшенеді, сөзбен жетеді.
***
Тер төгу деген тән азығын емес, жан азығын байыту.
***
Чемпион болып тумайды, чемпиондыққа жетеді.
***
Бір ғажабы, аспандағы айды көретін адам жанындағы жақсыны көрмейді.
***
Ақынға ақын қамшыгер.
***
Өз сөзіңмен сыйынасың,
Өз ойыңмен жылынасың.
***
Дарынсыздар дайынға ұмтылады,
Дарындылар дауылға ұмтылады.
***
Кітапты білу үшін емес, ойлау үшін оқу керек.
***
Өкініш шындықпен бетпе-бет оңаша қалған кездегі күйзеліс.
***
Намыс оттай лапылдайды,
Ұят шоқтай қызарады.
***
Төбеге шығаратын сенің аяғың емес, ақылың мен амалың.
***
Уақыт бірде асығып «Пәлі байқа, байқап…» дегізеді,
енді бірде кешігіп «Ай, қап!» дегізеді.
***
Бүгінгі қазақтарда жылқы мінезден гөрі
түлкі мінез көбірек.
***
Қарапайым сөздердің өзі үміттің ұшқындарынан жаралады.
***
Баянын аялай білген, бақытын бағалай біледі.
***
Таңмен бірге ояну,
Тағдырыңа уану мен қуану.
***
Көңілі толғанның көзі жайнап тұрады, тілі сайрап тұрады,
ойы қайнап тұрады.
