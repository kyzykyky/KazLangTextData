Қазақстан Жазушылар одағының Әдебиетшілер үйінде көрнекті ақын Абдрахман Асылбектің шығармашылық кеші өтті
Сексеннің сеңгіріне келген сыршыл ақынның мерейтойына елге белгілі қаламгерлер, зиялы қауым өкілдері жиналды.
Саналы ғұмырын әдебиетке арна­ған арда ақын бүгінде қазақ өнерінің абызына айналған
Бұл дегеніміз, әр өлеңі ән болып қалық­таған қалам­гердің ұлт руханиятына деген адал­дығын білдірсе керек
Жыр кешін­де сөз алған Жазушылар одағы басқарма­сының төрағасы Ұлықбек Есдәулет:
– Өлеңі жазыла салып, сиясы кетпей жатып әнге айналып, көпшіліктің жүрегін тербеп кететін өлеңдер болады
Абдрахман ағамыздың әрбір өлеңі солай
Туа салып әнге айналып жа­татын өлеңдер
Кешегі кезең мен бүгін­гіні алсақ та, көптеген өлең-жырлары әнге ай­налған ақын кемде-кем, – деп жылы сөзін арнап, сый-сияпат көрсетті.
Шығармашылық кештің басты жаңалығы – автор жыр түрінде жазған Құран кітабының жаңа нұсқасының жарық көруі
Жазушы Софы ­Сматаев, әнші Нұрғали Нүсіпжанов, ақын Бақыт Беделхан бастаған бір топ зиялылар сиясы кеппеген жаңа кітаптың тұсауын кесті.
Кеш барысында қаламгерлер ­Мырзан Кенжебай, Дәулетбек Байтұрсын­ұлы, композитор ­Владимир Питерцев, Алтын Махамбетова сөз сөйледі
Жамбыл облысы әкімінің құттықтау хаты оқылды
Ақын кеудесіне «Құрметті ардагер» төсбелгісі тағылды
Тарихы терең Таластағы Үшарал ауылынан түлеп ұшқан ақынның қаламынан туған өлеңдер негізінен жақсылықты, адалдықты, достықты арқау етеді
«Бейбітшілік бақшасы», «Жауды аяған жаралы» сынды тырнақалды шығармалары, кейінгі «Алтын дала», «Қиял қиясында», «Хантау қойнауында», «Құранға құрмет» және басқа да отыздан ас­там жыр жинағы оқырманын адас­пай тапқан
Мәртебелі мерейтойда Н.Нүсіпжанов ақынның сөзіне жазылған «Жетісудың қыздары-ай», А.Қоразбаев «Ауылға сағыныш», М.Омаров «Досыма», М.Арынбаев «Сағындым», А.Аманжолова «Елге сәлем» әндерін орындады.
Поэзия әлеміне кең құлаш сермеген Абдрахман ақынның туындылары жас талғамайды
Сәби тілін таба білетін қаламгердің балаларға арналған әндері бүгінде талай байқауларда шырқалып жүр
Кеште №140 мектеп оқушылары, «Сенім» вокалдық ансамблі ақынның сөзіне жазылған «Ана тілім», «Гүл көбелек», «Менің анам» әндерін нақышына келтіре орындап, көпшіліктің ықыласына бөленді
.
Арай ЖҰМАТАЙ
