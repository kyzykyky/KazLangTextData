Ертеректе Алтайдың оңтүстік бөлігін, оның ішінде Қатонқарағай өңірін мекендеген жұртты жаппай Қаратай елі атаған көрінеді
Осында жалпақ жұртқа ақындығы мәлім, тіпті шектес Алтай өлкесінің Қо­сағаш, Жазаба елді мекендеріне де аты кең тараған Қатшыбай ақын аталған адам өмір сүрген екен.
Бірде жанында екі жігіті бар Қатшекең жолаушылап келе жатып Шәңгіштай бойындағы қалың тал арасында киіз үй тігіп отырған Аяған бидің ауылына әдейі бұрылады
Ондағы ой бәйбішесі қайтыс болғаннан кейін алған Аяғанның жас тоқалы Сәтиманы көріп сынау екен.
Барса, би бір жаққа жолаушы­лап кетіпті
Сылаңдаған жас тоқал қызметші әйелдерге қымыз құй­ғызып, күтеді
Қатшыбай ақсақал қымызды татып алмайтын адам екен
Жолдастары бір-бір кеседен қымыз ішкен соң, ақынға: «Бізге қымыз емес, саумал беріп отыр» деп сы­быр­лайды.
Ақынның қымыз ішпейтінін білген соң Сәтима шай жасатады
Дастарқанға аз ғана бауырсақ салып, бір-бір кеседен шай құяды
Сонда дастарқан мәзірін қомсынған ақын:
Озады егіншіден терген масақ,
Келемін Аяғанмен бірдей жасап.
Тарбайтып бес саусақпен бір
сипасам,
Орнында қалар емес бір бауырсақ.
Әркімнің өз қылығы өзіне жөн,
Салады-ау кейбір қатын ұялмай-ақ.
Бір күнде мен сендердің бағарың ем,
Шынымен осы күні қайтты ма бақ! –
деп үйден шығып жүре береді.
Осыны айтып Қатшыбай жолдастармен аттанып кетеді
Артынша бұны естіген Аяған би беделді атқосшы жігіттерінің бірін жіберіп, ақынды бір көш жер – Қиынжырадан алғызып, арнайы қонақ етіп, кешірім сұрапты.
(«Ел аузынан»,
 «Жазушы», 1989 ж.)
