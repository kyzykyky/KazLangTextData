Елбасының құрдастары, сыныптастары мен курстастары, әріптестері
Нұрсұлтан Назарбаевпен бір дәуірдің төлі болғандықтан, оның қалыптасу кезеңдерінің бірден-бір куәгерлері де – солар
Қалай десе де, ертеңгі тарих солардың тілімен сөйлейтін болады
Біз осындай аға толқын өкілі Оңтүстік Қазақстан облысы, Отырар ауданының Шәуілдір ауылы тұрғыны Баянбай Құрманбековтің шаңырағына бас сұққан едік
Бүгінде ауылдың қадірлі ақсақалы болып отырған қазыналы кісі кезінде Нұрсұлтан Әбішұлымен Украинада бір оқу орнында оқыған екен
Қаратау күнгейіне, басқа өнерлерінен бұрын, қобызшы ретінде танылып отырған Баянбай ата Елбасының бір мезеттік өмір белесі турасында сыр шертеді
– Әңгімені тоқетерінен бастасақ
1958 жылы бұған дейін қабылданып қойған КСРО қаулысы­на сәйкес, Қазақстанның кен орындарына жас­тарды алу керек болды және ол кезде соғыс кезінен бері жыр болып жүрген «Қазақстан магниткасы» деген ұран көтерілді
Сөйтіп, ұлан-ғайыр қазақ даласының  түкпір-түкпірінен екі вагонға ниетті жастарды жинады да, Украинаға аттандырды
Онда бізді Днепропетровск облысындағы Днепродзержинск қаласына алып барды
Мақсат – алдағы науқанға Қазақстан мамандарын даярлау
Әрине, әрқайсысымыз әр жерге тарап кеттік, деніміз №9 кәсіптік-техникалық училищеге оқуға барып түстік
Міне, сол жерде Нұрсұлтан Назарбаевпен бірге болдым
Жолдамамен барған бізді ол жерде үш мамандық бойынша оқыта бастады
Бірінші топты шойын балқытатын алып домна пешінің горновойлығына баулыды
Нұрекең осы топта оқыды
Екінші топта прокат стандарының болашақ операторларын үйретті
Үшінші топта металл балқытушы мартен пештері үшін шойын құйып, болат ағызатын аспалы кран машинистерін оқытты
Горновойдың жұмысы операторлар мен машинистерден ауыр болғандығы себепті оған дене бітімі ірі және денсаулығы мықты жігіттер іріктелді және олар біршама ұзақ оқыды
Осы сынға Нұрсұлтан сай келсе керек
Айтары жоқ, көзі оттай жанған, еті тірі, шешен, бір жағынан спортшы  жігіт бәріміз­ге ә дегеннен ұнады
«Жақсының жақсылығын айт, нұры тасысын», барды бар деген дұрыс
Асыра мақтағандық емес, ол сондағы азғантай қазақты шашау шығармай, бірге ұстауға тырысып жүретін
Әрі өзге ұлт өкілдері алдында да айбарлы бола түсуімізге көп тер төкті
Қазақтың ақылдан да, білектен де кенде еместігін ылғи да дәлелдеді
Бұл – күн демей, түн демей, оқу оқып, жұмысты қабаттастыра атқарған қызықты бір кезең болатын.
Нұрекең ол жерде шойын өндіретін домна пешінің балқытушысы болып жұмыс істеді, ал мен мартен пешінің балқытушысы болдым
Өндірістік реті сол, домна пешінен шойын балқытылып, мартен пешінде онан ары өңделеді
Сонда өз басым оның еңбекқорлығы мен табандылығына талай куә болған едім
«Біз, қазақтар, бәрінде де бірінші болуымыз керек» дегенді көп айтатын
Көбімізді қайрап, жігерлендіріп жүретін
Жасыратыны жоқ, арамызда кейбіреулер онымен іштей бәсекеге түсті де
Қайсыбіреулер иық тірестіргісі де келді
Бүгінде олардың аттарын атап жатудың қажеті жоқ
Оның жастық жалын, жігер-күші баршадан да басым болды.
Уақыт зулап өте берді
Днепродзержинск қаласында бір жыл жұмыс істедік
Сол екі ортада Донбасстағы Алчевск (қазіргі Коммунарск) қаласында тағы бір жыл жұмыс тәжірибесіне баруға тура келді
Біз ол жерде  оқып жүріп, тәжірибе жүзінде жұмыс істедік және айлық та алдық
1961 жылы Қазақстанға жетпісіміз оралдық
Бұл кезде Назарбаев жұмысын жал­ғастырып, Қарағандыдағы Теміртау металлургия зауытына кетті, ал біздің біршамамызға бірден жұмыс табыла қоймады, көбіміз туған ауылдарымызға қайтып кеттік
Солардың көбі қазір бір-бір университет, үлкен мекемелерді басқарып отыр
Тағы біреулері ауылдарда адал еңбек етіп, ұрпақ өрбітуде
Бақилық болғандары қаншама!
Әрине, елге келгесін де Назарбаевтың ғана есімі өзгелерден ерекше естіліп жатты
Жора-жолдастар оны жер-көкке сыйғызбай, «комсомол басқарыпты, хатшы болыпты» десетін
Ондайда былайғы жұртқа «е, ол сөйтпесе Нұрсұлтан болады ма» деп өзіміздің таныстығымызды айтып, мәз болатынбыз
 Бірте-бірте ол саясат сахнасынан да толағайланып көріне бастады
Ақырында, мінеки, еліміздің маңдайына біткен жарық жұлдызы болды.
Сөз ретінде айта кетерлігі, Құдайдың таңдауы түсіп, бақ қарап, қыдыр дарыған жан әуелден көзге түседі екен
Оның ішкі қуатын жанындағылар ерекше бір түйсікпен сезінеді
Біз де сөйттік
Орта бойлы, өткір көзді дембелше жігіт кемі облысты басқарады деп ойлайтынбыз
 Нұрекең Кеңес кезінде-ақ қазақты елеңдеткен нелер басшылық орындарда болды, қазіргі кезде әлемді аузына қаратқан Президент болып отыр
«Алдағы таңның не әкелері белгісіз» десек те, тұлпар шығар құлынның жусауы бөлекше болатыны анық
Менің өмірден түйген бір даналығым – осы
Сондықтан да бүгінгі жастар бағы басым қатарларының жолына кесе-көлденең тұрмай, ондай қалаулыларға қолдау көрсетсе деймін.
Жазып алған  Ерболат МАМЫРАЙХАН
