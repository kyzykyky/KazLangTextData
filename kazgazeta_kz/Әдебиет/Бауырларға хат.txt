Кезінде өзінің де осы мектепте оқығаны есіне түсті
Алаңсыз, қамсыз өткен балалық бал дәуреніне деген сағыныш көздерінен тағы да жас боп сорғалады
«Құдайым-ау, бұнда неге келдім? Жұрт көзіне мына сұрқыммен қалай көрінбекпін?» деп кері бұрыла берген
Осы сәт сыртынан атын атып шақырған таныс дауыс шыққан жаққа бұрылды
Мектеп қабырғасындағы сынып жетекшісі Рәш Райбаева өзіне деген аяныш сезімін шарасы кең қой көздерінен байқатып тұр екен.
– Сәлеметсіз бе, ұстазым? – деді абыржи апалақтап.
– Сәлемет, – деді томсарыңқы кейіппен
– Ай мен Күннің аманында сені дәл қазіргідей мүсәпір күйде көргенім жүрегіме қаншалықты салмақ салғанын білер ме екенсің? – деді бұның жақ сүйектері сорайған жүдеу кейпіне назар сала толқи сөйлеп.
– Ұстазым, мен тірі өлікпін
Өліктер қатарынан оралатын күнім де алыс еместей, – деді жыламсырап.
– Жүр, үйге барып сөйлесейік, – деп оны қолынан жетелей жөнелді.
– Ал енді не болғанын айтшы, – деді.
– Көп балалы отбасында туып-өскенімді білесіз ғой
Үнемі жетіспеушілікте өмір кештік
Ағаларымнан қалған ескі-құсқы киімдерімді үстіме іліп жүре беретінмін
Сыныптағы ыздиып киініп жүретін кей ұлдардың астамси мұрын шүйіруі жыныма тиетін
Сондайда әлдекімге деген ашу-ыза кернейтін бойымды
Ең бастысы бұл ғана емес
Әкем мен анамның қосылып арақ ішетіндері жаныма қатты батып, намысымды жанитын
Өздері өмірге келтірген шүпірлеген бала-шағасының қамы түйсіктерін түртпей, құлқындарының қамын күйттеумен ғұмыр кешкен әке-шешеме өкпем қара қазандай
Олар «Олай жүрме, былай жүр
Мынауың дұрыс, мынауың теріс» деп кезінде тура жол сілтесе, мүмкін қазір басқаша болар ма ем? Өкінішке қарай, ағаларымның арасынан жұрт адамы боларлық белді азамат шықпады, ұяда көргендерін істеп, өмір қызығы ішімдікте деген түсінікті малданушылар қатарын толықтырды.
Әкем мен шешем бірінің соңынан екіншісі ана дүниеге аттанып кете барды
Ата-анамның зейнетақысымен тамақ асырап, ілдебайлап уақыт өткізіп жүрген ағаларым күнкөріс қамымен жан-жаққа тарады
Кезінде он бала сыйған әке шаңырағына қазір қара басым сыймай жүрген жайым бар
Кіші ағам мен жеңгем менен сырт айналды
Алдымызда бұғып жүрсін дегендей жондарын күжірейтіп қояды
Әкемнен қалған аздаған малдың иесі де осылар
Шаңырақ иесі де өздері
Мейлі ғой, бола берсін
Тамақ ішіп отырғанда ішке бас сұға қалсам, жау тигендей ыдыстарын, дастарқанды жинай бастайды
Қысқасы, қазір мен көше баласы – қаңғыбаспын
Қорғансыз, панасызбын.
Бұлардың әңгімелері аяқтала бергенде бөлмеге үй иесі – Мұстафа кіріп, Рәштің қатарына жайғасты.
– Жігітім, – деп тұтқиылдан сөз бастады
– Арақтан арылып, ел қатарына қосылғың келе ме?
– Келеді, аға
Келеді, аға.
– Нәпсіңді тыюға ерік-жігерің жете ме? Өзіңді-өзің басқара аласың ба?
Жігітте үн жоқ.
– Үндемегеніңе қарағанда сенімсіз секілдісің
Ашығын айтқанда, тізгін-шылбырыңды әзәзілдің қолына беріп қойғансың
Сол әзәзіл – арақ қалай жетелесе, солай жүресің
Осылай кете берсең, әзәзіл бір күні жардан итеріп жібере ме, суға батыра ма, жоқ, отқа тастай ма белгісіз
Алдың айқын емес, бұлдыр сағым
Сондықтан қыршын жас өміріңді қор етпе
Тізгініңді қолыңа ал, арақпен біржола қоштас.
– Жарайды, аға
Тырысамын.
Манадан жақ ашпай отырған Ақан кенеттен жадырай бастады.
Ал енді сені үйіңе шығарып салайын, – деп Мұстафа орнынан көтерілді
Жолай екеуі дүкенге соғып, әлгінде Рәш берген мың теңгеге азық-түлік алды
Мұстафа алғандарын қалтаға салып, Ақанның қолына ұстатты
Ақан бойына қона кеткен киімдеріне, қара туфлиіне әлсін-әлі қарағыштап, іштей қуанып келе жатқандай
Бұл киімдерді бағана ұстазы кигізген
Ұлдарынан қалған екен
Мұстафа оны үйіне дейін жеткізіп тұрып:
– Ғылым саласында жұмыс істейтін ұлым барын білетін шығарсың
Соған мана телефон шалып, сен туралы айттым
Арақтан емдейтін дәрігер тауып қой деп тапсырдым
Егер өз еркіңмен қойып кетпесең, дәрігердің көмегіне жүгінуге тура келеді
Бұл жөнінде сөйлесеміз ғой әлі
Біздікіне күнде бір мәрте соғып, төбе көрсетіп тұр
Жарай ма? – деп жігіттің бетіне сынай қарады.
– Мақұл, аға, – деп құптағандығын білдіріп, басын иді.
Ақан азық-түлікті жатын бөлмесіндегі қағаз қорапқа салып, төсектің астына қарай сырғытып қойды да айна алдына кеп, түр-тұлғасына жаңа көргендей ұзақ сұқтанды
Сұр костюм-шалбар мен сол түстес жүннен тоқылған ұзын жең кеудеше өзіне жарасып-ақ тұр
Әп-әдемі сұңғақ бойлы жігіт боп шыға келгеніне қуанышы қойнына сияр емес.
Көптен үйреншікті дағдысына айналып, істемесе көңілі көншімейтін бір әдеті – көшеге шығып, ары-бері бұлаңдап жүріп қайту еді
Бүгін де үйде байыз тауып оты­ра алмады
Шаруасы жоқтығына қарамастан көшеде жүріп қайтуды жөн санады
Жол жиегінде немерелерін ойнатып жүрген әжелер, аула сыртында өзара әңгіме соққан әйелдер бұны танымай қалып: «Бұнысы кім?» деп сыбырласқандарын құлағы шалды
Қарсы кездескен таныс-бейтаныстар таңырқай қарасты
«Мынау Ақан ғой» деп ішін тартқандар да болды
Көзге шыққан сүйелдей болғанына іштей құсаланып келе жатқан
Бұрылыстан досы Бөкен кездесе кетті.
– Өзіңде бір жаңалық бар сияқты ғой? – деді Ақанды басынан аяғына дейін шола қарап.
– Айтарлықтай ештеңе жоқ.
– Көңілсізсің ғой?
– Неменеме жетісіп көңілденбекпін.
– Жарайды, ашуланба
Мана дүкен күзетшісінің күркесіне бір жартылық алып қойып кеттім
Біраздан соң сонда барайық.
– Бөкен, біз қашанғы бөтелке қуа бермекпіз, а?
– Қуғың келмесе, қума, сені зорлаған біреу бар ма?
– Әр нәрсенің де шегі бар дегенім ғой.
– Асықпа, осынау жүрісімізге нүкте қойылатын мезгіл де таяу.
– Бұнымен не айтпақсың?
– Мен емделуге кетпекпін
Астанадағы дәрігер ағам шақыртып жатыр
Ертеңдер әкем екеуміз жолға шықпақпыз.
– Демек, бұл соңғы кездесуіміз екен ғой?
– Алда кімді не күтіп тұрғаны бір Аллаға ғана аян
Тек жақсылықта жүздесуге жазсын деп тілейік.
– Байқаймын, Алланы аузыңа жиі алатын болғансың ба қалай?
– Иә, ол солай
Ағаларым мен әпкелерім мені қайда апармады дейсің
Дәрігер-наркологқа да, дәрігер-пси­хологқа да, мешітке де ертіп апарып, арнайы мамандармен сөйлестірді.
– Мынауың керемет жаңалық қой
Содан?
– Содан мен тура жолдан ауытқып, адасып жүргенімді, күнәкар екенімді мойындадым.
– Ендеше, неге арақ көтеріп жүрсің?
– Ішкім келген соң көтеріп жүрмін де
Бірте-бірте қойып кететініме сенемін
Бұл соңғы отырысымыз болсын.
Екеуі әңгімелесе аяңдай басып, кеш бата дүкен күзетшісінің күркесіне кірді.
Ақан араққа сылқия тойып келіп, үйінің есігін қаққанда, түн жарымы ауып та қалған
Іштен еш хабар болмаған соң, күндіз өзі көрген «складка» кіріп, ыбырсыған қоқыр-соқырдың үстіне құлай кетті.
…Келісім бойынша күніне бір мәрте емдеуші дәрігеріне барып, тексерілуді әдетіне айналдырған Ақан бүгін де ауруханаға жиналды
Өткенде кәсіпкерлікпен айналысатын үлкен әпкесі тарту еткен киімдерді кезек-кезек киіп, айна алдында ұзақ тұрды
Өзіне ұнаған бірін киіп, тысқа беттеді.
Дәрігер бұған мейірлене қарап:
– Өзің сымбатты жігіт екенсің ғой, – деп әзілдеп те қойды
Бұл да жымиған болды.
– Қане, бері таман отыршы, қан қысымыңды өлшейін, – деп аспабын алып іске кіріскен дәрігер дереу медбикені шақырып, дәрі құюды тапсырды.
Медбике жігітті келесі бөлмеге жетелей жөнелгенде, ол сәл кідіріп, дәрігерге:
– Аға, мынаны Рәш апайға бере салыңызшы
Өтінемін, – деп бүктеулі қағазды Өтепбергенге ұсынды.
– Мұғалім Рәшқа ма?
– Иә.
– Беремін, алаң болма.
Ақанның халі күрт төмендеп, бері қарауы күмән туғыза бастады.
Облыс орталығынан шақырылған екі дәрігер де көп кешікпей келіп жетті
Үшеуі Ақанның өмірін сақтап қалу үшін көп арпалысты
Бірақ сақтап қала алмады
Түн жарымында Ақан қайтыс болды.
«Апай, мынаны сізге беріп жіберді» деп бір бала ұстатып кеткен қағаздың орауын жазып, Рәш мына төмендегі жолдарды көзіне жас ала тұрып оқыды.
«Құрметті ұстазым Рәш апай және Мұстафа ағай! Қолдан келген жақсылықтарыңызды менен аямадыңыздар
Ондай жақсылықты ет жақындарым да жасаған емес
Өмірге деген құлшынысымды арттырып, болашағымның жарқын болуын тіледіңіздер
Сол үшін сіздерге алғысым шексіз
Адал ниет, жомарт жүректеріңіздің алдында басымды иемін!
Құрметті ұстазым! Менің хатымды барша бауырлар­ға, қара көз, қара домалақ інілерге жеткізуіңізді сұраймын.
Бауырларға хат.
Бауырларым! Інілерім! Мен бір мүгедектің күнін кешкен бейшарамын
Төрт мүшем сап-сау, бірақ өмірім быт-шыт
Өмірімді бүлдірген де өзім
Мектеп қабырғасында жүргенде-ақ ішімдікпен әуестендім
Бұл құрғырмен ертерек ауыздануыма өскен ортамның ықпал еткені рас
Ойнап, тойлап, билеп өмірді барынша қызықты өткізіп жүрдім
Қызықтың да жалықтыратын кезі келетінін мен ақымақ біліппін бе
Ішер ас, киер киім, жайлы баспана үшін адамдар өмір бойы маңдай терін сыпырып, еңбек ететіні ойыма да келмепті
Мен, сөйтіп, қиял қанатында қалықтап өз әлемімде өмір кешіп жатқанда достардан бөлініп қалғанымды сезбеппін
Өз қатарластарым адам санатына қоспайтын, үлкендер мүсіркей қарайтын жағдайға жеттім.
– Өмір қайта келмейді,
Өгіз аттай желмейді, – деген ән сөзін естіп өстік қой
Бірақ соған мән бермеппін
Бәріне атүсті қараппын
Ішер астан таршылық көретін кездерім көп
Сондайда қызық қуып босқа өткізген есіл уақытымды, арақ аздырған қыршын өмірімді аяймын
Өзегім өрт шалғандай өкінемін
Өкінгеннен не пайда
Өткенді қайтара алмайсың
Арақтан тыйылып жүргеніме онша көп бола қойған жоқ
Мешітке барып, молдадан сабақ алып жүрмін
Сүрелер жаттауды бастадым
Бұл хатты өзгелерге сабақ болсын деп жазып отырмын
Бауырларым, арақтың, есірткінің арбауына түсіп, өмірлеріңді қор етпеңдер
Адам өмірін бүлдіретін, зиянды әрекеттерден аулақ жүріңдер
Қара басын алып жүре алмай, ай мен күннің аманында адасқан мына маған ұқсамауларыңды тілеймін
Көпшілік жиіркеніп, жек көре қарайтын, жас балалар мазақ ететін, тұстастар көзді бақырайтып қойып қорлап өтетін, ешкімге керексіз, түкке тұрғысыз азғын болудан сақтаныңыздар
Дүниенің қорлығы – азғын атану.
Сәлеммен Ақан Әділгерейұлы».
Тұрсынхан Шәлдибекқызы
