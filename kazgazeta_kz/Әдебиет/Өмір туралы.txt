Зейнеп ҚОШҚАРБАЙҚЫЗЫ
Аты бүгінгі оқушы қауымға беймәлім ақындардың бірі – ХІХ ғасырдың соңғы кезінде өмір сүріп, өлең өрген 
Зейнеп Қошқарбайқызы.
Зейнептің талантын Абай атамыз да бағалап, құрметтеген
Ақынның бізге жеткен бір-екі өлеңі мынадай:
Ісінде барқадар жоқ ақылы кемнің,
Жүрісі екпініндей жайсыз желдің.
Бір жақсы, бір жаманмен күнелткен көп,
Қиын іс қосылуы екі теңнің.
Көзі ашық, көңілі жабық, ғұмыры зая, –
Жастықта шаттық көріп күлмегеннің.
Тасқынды талап бітпей адам оңбас,
Итшілеп өтер күні өлмегеннің.
Болғанда ашу – сорық, нәпсі – жауың.
Алдыңда ақыл деген асқар тауың.
Көңіліңде ине-жіптей қайғың болса,
Денеңнің біле алмайсың ауру-сауын,
Жігіттің алған жары болса жақсы,
Гүлденген бақшадағы алма-бағың.
Жігіттің алған жары болса жаман,
Табылар өз үйіңнен жанжал-дауың.
Болғанда ана – дария, әкең – кеме,
Апаң мен қарындастар алтын бауың,
Артыңда інің болса болат қылыш,
Алдыңда аға деген – биік тауың.
Құрбылар, жақсылыққа көп талаптан,
Талаппен атың шықса сонда мақтан.
Бой ұрма бармақтай бақ қонған жанға,
Жасынан өрге ұмтылар өнер тапқан.
Қара қазан, сары бала қамын ойлап,
Жақсылар абзал іспен ақылы артқан.
Көбінің пейілі шикі, ақылы тар,
Ел жегіш, епті, пысық пәле баққан.
Ел сөккен ерсі мінез мақтаншылық,
Ешкімге дәулет емес арын сатқан.
Адал бол уағдашыл әділетті,
Ізгі жан ақ ниетпен көпке жаққан.
Біреудің ішкі сырын айтпай білер,
Ащыны тұщыменен бірдей татқан.
Арамза, құлқы жаман, қара көңіл,
Табылар қарау мінез ақымақтан.
Суайтпен жолдас болсаң, дауасыз дерт,
Жігіттер, ақыл білсең, содан сақтан.
(«Ел аузынан»

«Жазушы», Алматы, 1989 ж.)
 
