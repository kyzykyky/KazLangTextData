Ниет һәм құлқы бөлек әр адамның,
Әй, Нұржан, мұнан басқа жоқ табарың,
Мінәжәт һәр нақылдан жазып қара,
Қалпына лайық етіп замананың.
Жаңбыр жаумай, күн күркіреп жерді алдап,
Қатын үйде, тыста жүрген ерді алдап,
Қалайы, мыс, алтын-күміс зерді алдап,
Бағасыздық бағалы болған заман-ай.
Арзан менен қымбаттың
Бағасының бір болып
Қатар жүрген заман-ай.
Қыран құстар қыр аспай,
Қарға кіріп қатарға,
Қуды ілген заман-ай.
Тұлпар кірмей дүбірге,
Мәстек шауып бәйге алып,
Озып жүрген заман-ай.
Жүн жібекке теңеліп,
Асыл барқыт берендер
Тозып жүрген заман-ай.
Білмесе де ойыменен
Білем дескен заман-ай.
Өтірік күлкіге үйреніп,
Бірін-бірі көргенде
Елеңдескен заман-ай.
Бұлт шалып мұнартқан,
Асқар биік таулардың
Төбе болған заманы-ай.
Асфаһани қылыштар
Қынабынан суырылмай
Көне болған заман-ай.
Наз бедеуден жал кетіп,
Мәстектердің сүбесі
Сере болған заман-ай.
Аққу қалған қатардан
Айғай салып тырналар
Төре болған заман-ай.
Шаңқан боздың өзгеріп,
Тозаң басып жауһарын
Қара болған заманы-ай.
Мылтық тимей дыбыссыз,
Дақ түспеген көңілді
Жара қылған заман-ай.
Tap орында бас берген
Қандай қымбат достардың
Жада болған заманы-ай.
Ердің аты шалықса,
Бір нәрседен тарықса,
Сырттан тұрып мысқылдап,
Таба қылған заман-ай.
Қанат байлап қуса да,
Жеткізбеген заман-ай.
Еш пенденің мұратын
Біткізбеген заман-ай.
Болдың ба деп уақытын
Күткізбеген заман-ай.
Ұмтылса да көңілі
Ойлағанын еш уақыт
Еткізбеген заман-ай.
