Онымен кездейсоқ «танысты»
Агент деген құдірет арқылы онда да… Таныс­ты дегені артықтау, өмірде көрмеген, танымайды… Бірақ ол – көпке белгілі, жұртшылыққа танымал адам
Оның әлдебір мақаласы республикалық газетке шыққан
Рақаттанып оқыған болатын… Оқып шыққан соң, пікірін білдіргісі келді
Өзінің алғашқы хаты солай жазылған.Содан кейін «дос» болды
Ара-тұра амандық сұрасып жүретін
Бірде жабығып отырғанын айтып, мұң шақты оған
Бос отырды ма екен, әлде елгезектігі ме – сол күні ұза-а-ақ «сырласқан»… Оның мұндағы «достарының» санынан жаңыласыз, сөйте тұра хабарласып, хат алысып жүргеніне бір жылдан асыпты
Жиі сырласады, әдебиетке қатысты ақылдасатыны өз алдына, кейде тіпті «еркелейді» де… Бірде… Ол 3-4 күн «көрінбеді»
Қалай байқамаған, ол алыста-а-а, басқа қалада тұрса да, жақын жанашырына айналыпты
Тіпті «көрінбесе», алаңдап іздейді…
Сол жолы үйде жалғыз отырған
Күндіз болса да аспанды қап-қара бұлт торлап, күн қатты күркіреді
Содан кейін-ақ нөсерлетіп ала жөнелген еді
Толассыз жауған жауынды ұнатпайтынын айтып «шағымданған»
«Ертең мен ұшып барам ғой, ұшақ қонбай қалмасын, күн бұлтты болса…» деген хат келді одан
«Күн шайдай ашық болады, көресіз» деп жазып жіберді іле-шала
Неге олай жазды екен… Құдайдың құдіреті, неше күннен бері түнеріп тұрған күннің «қабағы» кешке қарай шайдай ашылды… «Бұлттарды ысырып, «қуып» жібердім…» деген жазбасына оның жымиып тұрған «бауырсақ-хаты» да келген сол сәтте.
***
Көркемім, сені көрсем де жақсы
өзгеден,
Қиналдым соны айта алмай
саған сөзбенен.
Сен тұрған ауыл, ел-жұртың
неткен бақытты,
Жүретін көріп күніге сені көзбенен
(Есенқұл Ж.)
Кейбіреулердей «мен оған тым жақсы, тым әдемі, тым жасанды болып көрінбей қалам ба» деп ойламаймын
Білмеймін, тап-таза нәрсеге кір жұқтырып алудан қорқам ба, өзімнің әйел екенімді мойындап, әлсіздік танытып алудан жасқанам ба – әйтеуір бір қорқыныш бар менде
Ғашық болып қалудан қорқатын шығармын немесе бір оғаш қылығын көріп қалып, көңілімді қалдырудан сескенетін болармын… Әйтеуір қаптап кеткен белгісіздік… Менің шыныдай мөлдір кіршіксіз әлемім.
Айгүл БОЛАТХАНҚЫЗЫ
