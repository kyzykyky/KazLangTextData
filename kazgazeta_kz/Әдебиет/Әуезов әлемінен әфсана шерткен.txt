Бүгінде М.Әуезовтің мемориалдық музей-үйі деп аталатын қара шаңыраққа 50 жыл толып отыр.
Осынау мерейлі оқиға қарсаңында, мұражайдың құрылу және қалыптасу тарихына, сондай-ақ оның еліміздің мәдени-рухани өміріндегі алатын орнына ой жүгіртіп, уақыт көкжиегінен зер салсақ, Мұхтар Әуезовтің көзіндей болып жұмысын атқарып келе жатқан орталықтың маңызы қай тұрғыдан алсақ та ерекше.
Халқымыздың Мұхтар Әуезовке деген құрметі қандай шексіз болса, мұражайға деген ықыласы да ерекше
Өйткені бұл ұлы тұлғаның өмір сүрген, тіршілік кешкен, шығармашылықпен айналысқан үйі ғана емес, жазушының рухы сезіліп, жүріп өткен қадамының ізі сайрап жатқан еңсесі биік құтты шаңырақ
Жұрт мұнда Әуезов рухымен сырласу үшін, жазушы мұрасын тани түсу үшін ат басын тірейді
Мұражай әрбір келушіге құшағын айқара ашып, жазушының бойындағы дарқан көңіліндей қонақжайлылықпен қарсы алады.
Мұхтар Әуезовтің әдеби-ғылыми мұрасы, мақалалары, тұтынған жеке заттары, үй жиһаздары, қолжазбалары бүгінде осы орталықта толығымен сақтаулы
Ұлы тұлғаның рухымен іштей тілдесіп, қолы тиген, пайдаланған дүниелерін көріп, тамашалаудың өзі көкейіңе үлкен ой салып, көңіліңді тербеп, кеудеңе мақтаныш сезімін ұялатады
Мұның себебі бұл мұражайға бас сұққан сайын ұлы жазушының аяулы бейнесін көргендей, нұрлы да шуақты болмысымен дидарласқандай боласыз
Тұлғасы бейнеленген мүсінін, тірісінде түскен суреттеріне көз жүгіртіп, қолға ұстаған кітаптарына зер салып қарасаңыз, Әуезовтің «мәңгілік тұлға» екенін пайымдайсыз.
Әуезов мұражай-үйінің құрылуы 1961 жылдың 10 тамызында Мұхтар Әуезовтің өзі тұрған үйін мұражайға айналдыру жөнінде Қазақстан үкіметінің қаулысының негізінде жүзеге асты.
Жазушының әдеби мұрасы, өзі көзі тірісінде тұтынған заттары, үй жиһаздары, қолжазбалары жүйеге келтіріліп, тақырыптық көрмелер жасалып, 1963 жылы 28 қарашада мұражай ресми түрде ашылды
Қазақстан үкіметінің «М.О.Әуезовтің туғанына 100 жыл толуы мерейтойына дайындық және оны өткізу туралы» 1993 жылы 19 шілдедегі қаулысына сәйкес, 1996 жылы 1 маусым күні мұражай «Әуезов үйі» ғылыми-мәдени орталығы болып қайта құрылды
Орталық негізінен үш бағыт бойынша жұмыстарын жүргізіп келеді
Бірінші бағыты — жазушының өмірі мен шығармашылық мұрасын жинақтау, оны ғылыми тұрғыдан жүйеге түсіріп саралау, жариялау және әуезовтану саласы бойынша жарық көрген еңбектерді жинау болса, екінші бағыты — мұражайдағы қолжазбалар мен экспонаттарды, кино, фото, дыбыс қорларындағы мұраларды ғылыми жүйеге түсіру, көрме ұйымдастыру
Бүгінде қолжазба қорында 72 мыңнан астам мұрағаттар, сирек кездесетін кітаптар, жазушының күнделіктері мен жолжазбалары, архивтерден жинаған құнды деректері мен құжаттары, т.б
бар
Ал үшінші бағытына келетін болсақ, ол Мұхтар Әуезовтің азаматтық шығармаларының құқығын қорғау болып табылады
Орталықта орналасқан мұражай-үйі екі қабат­тан тұрады
Бірінші қабаттағы кіреберіс дәліз қабырға­ла­рының жоғарғы жиектері ұлттық ою-өрнекпен безендіріліпті.
Қабырғадан көне түркілердің сегіз бұрышты, көк түсті оюларын байқауға болады
Мұражай қызметкерлерінің айтуынша, сол жақтағы бірінші бөлмеде жазушының көзі тірісіндегі демалыс бөлмесі болған екен
Онда күйсандық, теледидар, жұмсақ орынтақтар мен журнал үстелдері қойылыпты
Олардың барлығы жазушының өмірінен сыр шертіп, мұражай қонақтарының зор қызығушылығын тудырады.
«Мың естігеннен бір көрген артық» демекші, мұндағы қойылған әрбір жәдігердің телегей сырын әр адам өз көзімен көріп, өз көңілімен түйіп қайтқаны абзал
Себебі кемеңгер жазушының шығармашылығы қандай бай болса, оның артында қалған әдеби, өмірлік дүниелері, қолданған, ұнатқан, шабыт алған мұралары сондай бай
Ал оларды көздің қарашығындай сақтап, үкілеп ұстап отырған «Әуезов үйінің» еңбегі жазушының өзіндей бағалы, айшықты
Бір айта кетерлігі, орталықта бүгінде филология ғылымдарының докторы, профессор Гүлзия Пірәлі, әдебиеттанушы Рафат Әбдіғұлов сынды білікті ғалымдар еңбек етуде.
Әуезов мұражай-үйінің директоры Диар Асқарұлы Қонаев былай дейді:
– Құрылғанына 50 жыл толып отырған «Әуезов үйі» орталығы бү­гінгі таңда ұлы жазушымыз Мұхтар Әуезовтың мұраларын сақтау, насихаттау бойынша бірқатар маңызды жұмыстарды атқарып келеді
Мұражай қайта жөндеуден өткізілді
Мерейтойға арнап орталықтың фотоальбомын жарыққа шығардық
Сонымен қатар бірқатар ғылыми жобалар дайындалу үстінде
Атап айтқанда, жазушының уақытқа байланыс­ты ескірген қолжазбаларын сандық форматқа көшіру, жазушы шығармашылығының тәуелсіздік жылдарындағы зерттелуіне назар аудару, Қазақстан Республикасы Мәдениет және ақпарат министрлігінің тікелей қолдауымен М.Әуезовтің 50 томдық шығар­малар жинағын қайта шығару сынды жұмыстар қолға алынуда
Алдағы уақытта орталықтың құрылу тарихы жөнінде арнайы кітап жазып, оқырман қауымға ұсынбақшымыз.
Жарты ғасырлық тарихы бар мұражай-үйдің алдағы уақытта да халыққа мінсіз қызмет етіп, М.Әуезовтің еліне сіңірген елеулі еңбегін насихаттауда жемісті істерге қол жеткізе берері анық.
Дәуіржан ТӨЛЕБАЕВ
