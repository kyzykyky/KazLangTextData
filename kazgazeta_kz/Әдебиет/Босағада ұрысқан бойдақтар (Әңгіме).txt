…Үшінші қабаттан ешқандай оқиғасыз еркін түстім
Қандай оқиға бола қоюшы еді, күн сайын осылай түсіп табанымды жұқартып келе жатқан таныс баспалдақтар емес пе?
Подьездің кіреберісіндегі бір біріне қарама қарсы қойылған орындықтарда қашанғысындай жарыса тізіліп, зейнеткер апалар отыр
Қаланың биік қабатты үйлеріндегі жайлы пәтерлерді мекен еткен қолы бос жандардың көзқашты қылатын дағдылы тіршілігі
Анығырақ айтқанда, тіршілік жоқ­тықтан уақытты әйтеуір бірдеме қып өткізудің амалы
Өткен-кеткенді, әрлі-берлі жүргендерді сөз қылып не болмаса өзара өсек соғысып отыратын осындай қолы бос жандар сіздің үйдің алдынан да табылатын шығар

Қолы бос үш орыс апа
Сәлем беріп, сөйлесемін деп сол кісілердің қасында шамалы тұрып қалыппын
Бір кезде қайдан пайда болғаны белгісіз бір кішкентай ит жүгіріп келді де, менің қоқыс салған шелегімді иіскелей бастады
Сөзге айналып, әуеліде оған онша мән бергенмін жоқ
Бір кезде әлгі апалардың бірі:
– Кіш! Қайтеді-ей мынау? – деді де, қолын сілтей, орнынан ұшып түрегелді
«Бұл не?» деп қарасам, ой, жолың болмағыр, әлгі кішкене қанден артқы аяғын көтеріп жіберіп, менің шелегіме білгенін істеп тұр екен
Кішкене иттің мынандай арсыздығына шыдай алмай, мен де тұра ұмтылдым
Осыдан бір апта бұрын ғана «Арзан» супермаркетінен сатып алған су жаңа шелегімнің сырты жәбірленіп жылаған баланың бетіндей болып, айғызданып шыға келіпті.
Ай, жыным мұндай келмес
Сас­қа­нымнан аяғымдағы сүйретпемді жұлып алып, арсыз немеге қарай жіберіп қалдым
Оның даусының шаңқ ете түсуі мұң екен, аяғын тарпылдата басып, анадайдан бір жігіт осылай қарай ұмтылды.
– Менің Баронымды жәбірлеп жатқан кім? – дейді жаңағы неме орысшалай сөйлеп
Түріне қарасам, қазақ сияқты
Сол арада отырған кемпірлер жарыса шулап, болған оқиғаны айтып берді.
Олардың сөзіне аяғына дейін тыңдар-тыңдамастан:
– Сіз менің итімді неге ұрасыз? Ондай правоны сізге кім берді? – деп, әлгі жігітсымақтың енді менің өзіме қарай бас салғаны
«Мына тұрған әйел адам-ау, кішкене басылып, мәмілеге келейін-ау» деген сыңайы байқалмайды.
Сонан сол арада тұрып алып, шап­па-шұп ұрсыстық та кеттік
Қоқыс та, кемпірлермен арадағы әң­гіме де жайына қалды
Жаңағы жігітті айтам-ау, бетбақ әйелдерден арман тіпті
«Жазықсыз жануарды жәбірлегеніңіз үшін сотқа беремін» деп қоқаңдайтынын қайтерсіз маған.
– Беріңіз, бірақ менің жаңа шелегімді ол неге былғайды? – деп мен де болмаймын.
– Ол ит қой
Санасы төмен
Сон­дықтан ол шелектің не екенін білмейді
Жаңа ма, ескі ме, оған бәрібір.
– Ендеше итті бетімен жіберген иесі жауап беруі керек
Әрине, егер де оның санасы итінікінен жоғары болатын болса…
Біздің ұрыс-керісіміз осымен тоқтай қоймады
Жаңа ғана менімен жақсы сөйлесіп, жағдайымды сұрап отырған кемпірлер енді екіге жарылып шыға келіпті
Мына қызықты қараңыз, әлгінде ғана менің іші-бауырыма кіріп отырған екі көрші енді жалт беріп, ана жігіттің жағына ауып кетіпті
Біреуі ғана мені жақтаған болады
Оның өзі де дәрменсіз әшейін ғана
Түсінсем, бұйырмасын.
Бұдан ары сөз жарыстырып, салғыласып тұрудың мәнісін жоғын білдім де, әп-сәтте аянышты күйге түсіп шелегімді көтеріп алып, қоқыс төгетін жерге қарай беттедім
Шаруамды бітіріп, қайта келсем, әлгі әңгіме әлі аяқтала қоймапты.
– Мұндай көкайыл әйелмен күйеуі қалай тұрады екен? – дейді жігіт өз жақтастарына жағымпаздана түсіп.
– Міне, мәселе осында ғой, — деп, мені қолма қол сатып кеткен кемпірдің бірі әңгімеге май құя түсті
— Әйел дұрыс болса, оны күйеуі тастап кете ме?
– Немене? Оны тастап кетіп пе еді?
– Жуырда күйеуі кетіп қалған
Мына, көкбетпен сыйыса алмады ғой деймін…
Осы арада қастарына келіп қалған­дықтан, әңгімеге өзім араластым:
– Мені тастап кеткен жоқ, заңды түрде ажырастым
Оның күнде ішіп жүргенін басқа білмесе де, тетя Маша, сіз білуіңіз керек еді ғой
Менің қандай азап шеккенімді де көріп жүрдіңіз
Енді келіп… сізді түсінбеймін…
Ары қарай сөйлесем, шыдай алмай, жылап жіберуге шақ қалған сияқ­тымын
Сонан ернімді жымыра тістеп алып, ләм-мим деместен, үйге қарай қайқайдым…
Есікті іштен жауып алғаннан кейінгі алғашқы әрекетім дереу былғанған шелекті тазартып алу болды
Былғанған жерді «Ракша» ұнтағымен жақсылап тұрып ысқылап жатырмын
Неге екенін білмеймін, қос жанарымнан көз жасым парлап қоя берген
Қолға ұстап, сезінгенім болмаса, шелекті де жарытып көріп тұрғаным шамалы.
Құлағым да шыңылдап кеткен-ау, бастапқыда естімеген тәріздімін
Сөйтсем, әлдене безілдеп әкетіп барады
Есік қоңырауы екен
Шелегі құрғырды тастай салдым да, көзімді сүртекіштеп, солай қарай ұмтылдым
Осы уақыттарда ағайымның қызы келу керек еді
Еш күдіксіз есікті ашып жіберсем, басқа ешкім емес, манағы кәндекті құшақтап алған манағы жігіт:
— Біз Барон екеуіміз сізден кешірім сұрағалы келдік, — дейді ыржия түсіп
Темекі түтінімен ысталған кесек тістерін жалаңаштай күлгені бір түрлі екен.
– Жарайды, керегі жоқ, — деп есікті жаба бермек болғамын
Әлгі неменің:
– Шелегіңізді де жуып берсем деп едім… Қысқасы, шынында да біз кінәлі екенбіз
Менікі дұрыс болмады… – деп, қитығып тұрып алғаны
– Айтпақшы, танысып қояйық, менің атым – Руслан.
– Жайна, — дедім салқын ғана қол ұсынып.
Сонымен үйге кірді
Жаңағыдай емес, мүлде өзгеріп кеткен, майлы қасықтай жылпылдап тұр
Неге олайша кілт өзгергенін түсіне қойдым
Менің басы бос келіншек екенімді естігеннен кейін сөйткен болды
Түпкі ойы белгілі – мені айналдырып көрмек.
Сөйтіп арсыз кәндектің арқасында атпалдай азаматтың назарын өзім аудардым
Әңгімелесе келе түсінгенім – Руслан да бойдақ болып шықты
Ол да ажырасып кеткен екен.
Нұрдәулет Ақыш
