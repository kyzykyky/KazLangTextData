Нұрперзент ДОМБАЙ
Қазағым
Алла өзі қолтығыңнан демеп тұр,
Нұрлы күнге жолыңды ашып жебеп тұр.
Қалғытпауың үшін ой мен санаңды,
Серпіліс те, сілкініс те керек бір.
Бақ дегенің қона бермес басыңа,
Бақытты шақ бабаң күткен осы да.
Ес жиюың екіталай қайтадан,
Тізгін беріп қойсаң егер қасыңа.
Армандаған күнің еді осы күн,
Ақырында алшы түсті асығың.
Қол астында мұнарланған биігің,
Жақындады жеткізбейтін қашығың.
Енді күнің қарамасын ешкімге,
Өз-өзінен өспейтін бе ед өскін де.
Ұлтың үшін ұмтылатын сәт қазір,
Ертең болар кеш мүлде.
Ажырамау айың туған кезіңнен,
Сән кетпеуі сұңғылалы сөзіңнен.
Не болмаса ұшырып ап бақ құсын,
Сан соғуың… бәрі, бәрі өзіңнен!..

Бірі ай, бірі күндей…
Сырда туып, қырда өстім…
Шынболат Ділдебаев
Мен де солай,
Сырда туып, қырда өстім,
Қазалыға, Ұлытауға – жерлеспін.
Табан тіреп тұра алмайсың тартынып,
Тағдырының дегеніне ермес кім?
Әлдекімдер ер дегенге ерер ме ек,
Жөн-жосығын осы жолдың білер деп.
Сыр бойынан ұзамайтын секілді ем,
Ойладым ба, Арқа жақта жүрем деп.
Қанатыңды қомдатқанда құс әні,
Шалқып көңіл, шабытың да тасады.
Бауырына тарта берді анамдай,
Оттай ыстық Ұлытаудың құшағы.
Екі асыл анам бардай көрінер,
Қос анадан шапағат, нұр төгілер.
Тілектері – ақ , жүректері – ақ олардың ,
Перзенті үшін қабырғасы сөгілер.
Қос топырақ – қасиетті, киелі,
Ұлдары бар, қыздары бар өрелі.
Бірін бірін алалауға хақым жоқ,
Бірі – ай болса, бірі маған күн еді.
Мендегі сыр өлең болып өрілмек,
Елжіреуден жалықпадым елім деп.
Айым тұрсын ай маңдайы жарқырап,
Күнім тұрсын шуақ шашып, күлімдеп.
Алматы
Жүргендеймін саялы бақ ішінде,
Осы менің – өңім бе, әлде түсім бе?
Таңыңа да таңырқаймын тамсанып,
Ей, Алматы ғажап сенің кешің де.
Тап болғандар дүлей күшке қарымды,
Саған жетіп мұң-зарынан арылды.
Көңіліме шаттық құйып көл-көсір,
Жанат мекен жадыратқан жанымды.
Күнің нұрлы, туар айың сәулелі,
Саф ауаң да қуат берер ем бе еді?!
Мәңгі сөнбес шоқтай маздап тұрады,
Саған деген махаббатым мендегі.
Бір жылылық құшағына баурайды,
Құшағынан анашымның аумайды.
Шабыт қысып шарқ ұрасың лезде,
Қиял құсы қанат қомдап самғайды.
Өте берер күндер менен түн көшіп,
Тырналардай бір-біріне ілесіп.
Алматының бойлай жүрсең көшесін,
Келеатқандай сезінесің нұр кешіп…
***
Алматыда алабөтен күн ыстық,
Қуырып-ақ жіберердей тұр өршіп.
Болар-болмас шөл қысқанға шыдамай,
Су іздейміз таңдайымыз кеберсіп.
Асфальтыңнан оттай леп еседі,
Ұмыт болған қоңыр салқын кешегі.
Ойлағаны, ойға алғаны болып тұр,
Бұл аптаптың түгел сірә, есебі.
Бір уақытта бұлт көмкерді аспанды,
Нөсер жаңбыр біз күтпеген басталды.
Көк жүзінен төгілді ақ тамшылар,
Қуанышқа бөлеп көше, жас талды.
Танытатын көз ілеспес батылдық,
Батырлардай күтер кезді ақырғы.
Жауар сәтін, төгер сәтін білетін,
Алматының жаңбыры да ақылды.
Жүрек сөзі
Жағыну қолдан келмейді,
Сенбе сен бұған, сен мейлі.
Қазығы мықты қасиет,
Құбылам десең көнбейді.
Құбылам десең көнбейді,
Қулыққа салып көр мейлі.
Ер дегенге елітіп,
Есі кетіп ермейді.
Жағымпаздықтан сақтасын,
Білемін оның жақпасын.
Ар жолы еді аңсарым,
Бұрмадым содан ат басын.
Тұманың дәмі татқаным,
Жақсының жоғын жоқтадым.
Жасандылыққа жаным қас,
Жүректің сөзі айтқаным.
Ақ қағаз
Менің аппақ арымдай,
Кіршіксіз, пәк жанымдай.
Дүниені жарық қып,
Алдағы атар таңымдай.
Аппақ дүние – ақ дүние,
Жаңа туар жыр, күй ме?
Қонақтаса қара дақ,
Ұқсатамын мен түнге.
Аппақ қардай жаралдың,
Сәулесі боп санамның.
Сеземіз ғой сен үшін,
Аласы жоқ адамның.
«Ауру» көптен келеді,
Табылмады-ау бір емі.
Аққа ұмтылар әлдекім,
Жаққысы кеп күйені.
Ақты жүрсек кінәлап,
Ол, әрине, қиянат.
Жатса екен бойыңда,
Асыл сөздер ұялап.
Соңыма неге 
апырма-Ай қарай берем…
Өткен күн, өткен жылдар сағындырған,
Балалық қызық еді-ау сағым қуған.
Ілесіп жыл көшіне бір күндері,
Жастық та жетіп еді жалындаған.
Жастық шақ ол да кетті қолын бұлғап,
Айтқанмен оралмайды тілек мыңдап.
Поездай жөңкіле алға тартқан,
Барады көз алдымда өмір зырлап.
Қайғысыз, уайымсыз күндер қандай,
Асқарға алып ұшқан армандар-ай.
Сәулелі сәттер тұрса күтіп алдан,
Сапарлар жалғасатын жол таңдамай.
Кедергі болмайтындай көрінетін,
Маңайдан күміс күлкі төгілетін.
Қызығын тіршіліктің қимағандай,
Батуға күннің өзі ерінетін.
Жүздері адамдардың жарқын еді,
Дос болу, бауыр болу – бар тілегі.
Сол жылдар жарығы мол қайда кетті,
Мекенін айтыңдаршы
Кім біледі?
Өткен күн , өткен жылдар қымбат маған,
Жасымды сағынышым құрғатпаған.
Елеске осы күні айналыпты,
Сәттер-ай мөлдір, тұнық сыр сақтаған.
Күндерді күн дейміз бе еленбеген,
Қалсыншы естелік боп менен де өлең.
Қимасым қалғандай-ақ өліп-өшкен,
Соңыма неге апырма-ай қарай берем…
АРДА БОП ТУҒАН АРЫСЫМ
(1989 жылы Норвег теңізінде апатқа ұшыраған «Комсомолец» атом сүңгуір қайығында қаза тапқан 1 рангілі капитан
Талант Бөріқұлақов рухына)
Шындығы сол,
Біртуар ұл еді расында,
Теңей аламыз кездесе бермес асылға.
Риза елі пайымы бөлек перзентті,
Тудырған күнге, тудырған жылға, ғасырға.
Қазақтың қаны,
Тұлабойында тулаған,
Болмады кезі берген сертінде тұрмаған.
Бала жасынан іңкәр боп өсті теңізге,
Көк аспанында шағала құстар шулаған.
Теңіз дегенің,
Тұнықтық және тереңдік,
Теңізді тану, теңізді білу – кемелдік.
Асау толқынға бұғалық салу, идіру,
Қайсар жандардың қолы екенін білер жұрт.
Жайсаң жандардың,
Бірегейі өзі болатын,
Мерейі үстем, жұлдызы биік жанатын.
Маңдайы ашық, көзінен нұры төгілген,
Теңізшілердің ішінде өзі дара-тын.
Қайтпас қайсарлық,
Қанаты еді қомданар,
Көп болды онда ізгі қасиет таңданар.
Ержүрек ұлын ұмытпас ұлты, елі де,
Әлі талай өлең де, күй де арналар.
Тұғырдан таймай,
Татқанмен өмір кермегін,
Тіршілік сыйлар шаттығын және бірде мұң.
Кеудесін кере мақтаныш етті жария,
Жарық дүниеге қазақ ұлы боп келгенін.
Анығын айтсақ,
Ашылған жан ед бағы шын,
Өмір сүрді ол адамдық пенен ар үшін.
…Қазақ боп туып,
қазақтың жерін баса алмай,
Арманда кетті-ау арда боп туған арысым.
Алматыда тұратын қазалылықтар
Бір адамның баласындай өздері,
«Ақұдайдан» басталады сөз легі.
Бір-біріне тіл қатқанда ұғысып,
Көбіректеу «Сенен» гөрі «Сіздері».
Ұйымшыл да, бірліктері мығым-ақ,
Көңілдері көл суындай тұнық-ақ.
Жөніне қап Алматыңыз, жөнелер,
Әңгімені елге қарай бұрып-ап.
Жаңалығы қозғалады ауылдың,
«Жағдайы» да сөз болады қауынның.
Арманы жоқ әңгімеге ілігер,
Қазалыға жауатұғын жауынның.
Суымайды елге деген құштарлық,
Топырағын тақса дейсің тұмар қып.
Ел алдында иіледі шыбықтай,
Әрқайсысы болса-дағы шынар тік.
Тойы болса барып бірге тойлайды,
Бармасыңа елдегілер қоймайды.
Ой дегенің таусылған ба, алдымен,
Туған жердің амандығын ойлайды.
Сөкпеңіздер жершіл ме деп оларды,
Оларға жат жерге бөлу адамды.
«Туған жерсіз қадір болмас Отанда»,
деп шіркіндер сөз қозғайды орамды.
Елді сүйсе жөнсіз кінә тағар кім,
Белгісі ғой адамдықтың, бұл ардың.
Кіндік кескен атажұртқа аяулы,
Махаббатты ерекшелеу олардың.
…Тек мейірімнен жаралғандай қазағы,
Құшақ жайып, қамқор қолын созады.
Аңсар ауып аңсамасқа қоймайтын,
Құдіретің-ай, сенің осы, Қазалы!
