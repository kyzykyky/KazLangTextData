«Айқын» газетінің бас «дәрігері»
Бұйырмады ақ халат,
Бұйырғаны — ақ парақ.
Қандауыры — қаламсап,
Қан-тамыры — ақпарат!
(Журналистік фольклордан)
Бүгінде журналистиканың жампозына айналған  Нұртөре Жүсіптің ақ халат киіп, қолына қандауыр ұстап, екі көзі күлімдеп, пациенттерге әзілдеп қойып, операция жасауға әзірленіп жатқан сәтін көзге елестете аласыз ба? Әй, қайдам… Бірақ солай болуы да әбден мүмкін еді.
Мектепте әркім мамандық таңдап жатқан тұста ол алдымен дәрігер болғысы келді
Оған жетелеген себеп бар еді
Жетінші класта оқып жүрген кезінде ауруханаға түсті
Ол кезде оқушылар күріш алқабына отаққа баратын
Сонда қолының буындарына суық тиді
Ауруханада сарылып жатқанда өзін емдеген дәрігерлерге қатты қызықты
Елде Жәкен деген хирург ағай бар-ды
Қолының шипасы мол, нағыз дәрігер
Өзі адамның да, маманның да төресі
Дәрігердің оқуын Ереваннан бітірген
Сол ағасының түр-тұлғасына, жүріс-тұрысына, іс-әрекетіне аңсары ауды
Қысқасы, отаққа барып, оташы болуға бекініп қайтты.
Сегізінші класты бітіргеннен кейін Қызылорданың медицина училищесіне оқуға түсуге әзірленді
Сол жылдарда сегізінші кластан кейін училищеге ер балаларды емтихансыз қабылдайтын тәртіп бар еді
Бір кластың төрт баласы соған барамыз деп жиналды.
Бұлар оқитын сегіз жылдық мектеп сол жылы ғана орта мектепке айналған
Класта небәрі жиырма оқушы бар
Оның төртеуі дәрігер боламыз деп желігіп, құжат жинастырып жүргенде бұл сыбыс мектеп директоры Есен Баймұратовтың құлағына жетеді
Ол жатып кеп ашуланады
Қайтсін енді? Кластағы айналдырған сегіз ер баланың төртеуі оқуға кетіп бара жатыр
Қалғанының бәрі қыз
Бұлар кетсе, әупірімдеп әзер ашқан мектептің жабылып қалуы кәдік
Есен ағасы Нұртөренің көкесіне келіп, бар жағдайды мәлімдейді
Бұл шаңырақта көкенің кесімі кодекспен бірдей
«Болды, — дейді ол, — балалар оқу бітіріп, бір-ақ кетеді
Содан соң бара берсін»
Дәрігерлікке талпыныс осымен аяқталды
Сөйтіп, қазақ медицинасы сарбаздарының қатарына бір дарынды дәрігер қосылмай қалды
Жалғыз бұл емес, сол төрт баланың ешқайсысы да дәрігер бола алмады
Біреуі құрылыс институтын бітірді
Қалған екеуі ауылдың төңірегінде жүр.
Дәрігерлікке ұмтылғаны тегіннен тегін емес еді
 Адам емдеу өнері арғы аталарының қанында бар
Ілгеріде бұл әулетте Тәшім тәуіп, Досым тәуіп деген емші кісілер болыпты
Олардың елді емдеу қасиеттері зор болған деседі
Тұрақты кәсіп қылмағанымен біздің кейіпкеріміздің де ептеп тамыр ұстайтыны бар
Күлімсіреп қойып, кейде алақанының қызуымен, кейде сөзінің жылуымен қуат беріп, шекесі құрыстап отырған жандардың жанын жадыратып жібереді.
Нұртөре екеуміз осы дүниеге дерек жинау мақсатымен әңгімелесіп отырғанымызда әйгілі дәрігер, академик Камал Ормантаевтың өзімді бір әріптесіне: «Мынау менің Бауыржан деген інім, «Айқын» газетінің бас дәрігері», — деп таныстырғаны есіме түсті
Сол газетті басқарып жүрген кезім еді
Камал ағам қателесіп айтса да, бір кезде шынымен дәрігер болып кете жаздағаным рас-ты
Мен оқу бітіретін жылы біздің үйде қып-қызыл айтыс болды
Әкей дәрігер болғанымды қалады
Өз басым журналист болам деп отырып алдым
«Ей, бала, сен не айтып тұрсың?, — деді әкей, — Бұйырса, енді бір алты жылдан кейін оқу бітіріп келіп, мына Қаратереңнің ауылдық ауруханасына бас дәрігер боласың
Бас дәрігер деген ауылдағы он бастықтың біреуі
Солармен бірге жүресің, бірге тұрасың
Үйге де пайдаң көбірек тиеді
Көлігі бар, шөп әкелеміз, отын тасимыз, ауданға барамыз… Одан артық не керек? Ал сен журналист болам деп, қайдағы жоқты айтасың…»
Сөйтті де ауылға келіп, арақ ішіп жүретін аудандық газеттің шашы жалбыраған тілшілерінің тіршілігінен бірнеше жағымсыз һәм дәлелді мысалдар келтірді
Әкейдің қазақ журналистикасы туралы пікірін өзгертуге қауқарым жетпеген мен сол жылы мединститутқа бардым
Абырой болғанда, оңбай құлап, өзім соған өлердей қуанып, қайтып келдім
Содан екі жыл өткен соң ғана журфакқа табан іліктірдім
Камал ағаға соны айтып бергенімде рахаттанып тұрып бір күлген-ді.
Енді міне, «Айқынның» екі бас «дәрігері» әңгімелесіп отырмыз.
Сөйтіп, Нұртөре өзі армандағандай дәрігер бола алған жоқ
Бірақ қоғамның жан жарасы мен кесел-кесепатын сөзбен емдейтін қаламгер болып қалыптасты
Талай рет  шіренген шенеуніктерді тәубеге түсіретін дәрі ойлап тапты
Қоғамның дамуына кедергі келтіретін без-безеулерді қалам-қандауырымен сылып тастап отырды
Ең бастысы, елге залал әкелетін дерттің диагнозын дұрыс қоя білді.
Жастықтың жалауы — «Алау»
Сұлу сөзден саз ұқты,
Содан алды азықты.
БАҚ-ты бала кезінен,
Маңдайына жазыпты…
(Журналистік фольклордан)
Қаламға тым ерте қол созды
Өзі туып-өскен «Еңбекші» ауылында сөзге шешен кісілер жетіп артылады
«Біз келдік «Еңбекші» деген елден, Бізге де берсеңдерші пельмен», — деп жол азығы мен бөрі азығын тартып жейтін айтқыштардың ауылы бұл
Сірә, солардың сөзінен санасына сәуле түскен болуы керек
Қазақ тілі пәнінен сабақ беретін мектеп директоры Кенбай ағай еркін тақырыпқа арнаған шығармасын үнемі мақтайтын
Бұл соған қанаттана түседі
Бұрқыратып өлең жазады
Жетінші класқа көшкен жылы Нұрахан Әліпбаев деген жігіт Шымкенттің пединститутын бітіріп келді
Өз аулының тумасы
Кітапқа құмарлықты сол оятты
Ол оқушыларға мынадай тапсырма береді
Кім қандай кітап оқиды, авторы, қысқаша сюжеті, қай жылы шыққаны, баспалық деректері, алған ерекше әсерің т.б
мәліметтер туралы арнайы дәптерге жазып жүруің керек
Содан бүкіл мектеп оқушылары жарыса оқыды
Бала біткен ауылдың, клубтың, мектептің кітапханасындағы кітаптарды түгел кеміріп шықты
Ол аздай аудандық кітапханаға ауыз салғандары да бар
 Оныншы класс бітірген жылы Нұртөренің дәптерінде үш мыңнан аса кітаптың тізімі болды
Сол мұғалім балаларды жаппай оқуға үйретті
Ең қызығы, жетінші кластан бастап Нұраханның жетекшілігімен мектептің «Алау» деп аталатын қолжазба журналы шыға бастады
Баяғы «Садақ» сияқты
Қолдан түптеледі
Жіппен тігіледі
Сырты пүліш тәрізді қатырма қағазбен қапталған
Мұқабасына «Алау» деген сөз көркемдеп, бедерлеп жазылған
Айына бір рет шығады
Таралымы — бір дана
«Алауда» әңгімелер, өлеңдер, мақалалар жарияланады
Бүгінгі тілмен айтқанда басылымның құрылтайшысы Нұрахан Әліпбаев осы «Алау» қолжазба журналының редакторы етіп Нұртөрені бекітті
Сөйтіп, Нұртөре Жүсіптің бас редакторлық тәжірибесі сонау жетінші кластан басталды
Нұрахан ағайға жеткіншектердің бәрі  қызығады
Ұзын бойлы, келбетті, шашы қою… Ол балаларды әдебиетке баулыды
Жазу-сызуға бейімі бар балалардың бәрін журналдың жұмысына жекті
Мектептегі өлең жазатын оқушылар «Алауды»  төңіректейді.
«Алаудың» редакциясында үш-ақ адам тұрақты қызмет істейді
Редактор Нұртөре материалдарды жинақтайды, іріктеп, өңдейді
Жауапты хатшы нөмірге ұсынылған дүниелерді маржандай әріптермен жазып шығады
Журнал болған соң суретсіз шығушы ма еді
Суретші Оразхан Назарсейітов бар өнерін салып отырып, әрлейді
Сол Оразхан кейін Торғайдың пединститутын бітірді
Қазір өзі оқыған мектепте сурет пәнінен сабақ береді
«Алаудың» жауапты хатшысы да ауылда тұрады
Елде қалып түтін түтеткен берекелі келіншектердің бірі.
«Алау» қолжазба журналы саясаттан тыс еркін ойлы әдеби басылым болды
Сондықтан құрылтайшылары оның шекесіне сол тұста кез-келген жерге тықпаланатын «Барлық елдердің пролетарлары, бірігіңдер!» деген ұранды жазуды қажет деп тапқан жоқ
Ол кезде барлық елдердің пролетарларының «Алаусыз»-ақ біріге алатындай қауқары бар еді
Мектеп оқушылары Нұраханның жетекшілігімен қабырға газетін де шығарып тұрды
Сонда да ауданның ешқандай мектебінде баламасы жоқ «Алаудың» жөні бөлек еді.
Нұртөре мектеп бітіріп кеткеннен кейін қолжазба журналға жаңа редактор бекітілді
«Алаудың» екінші басшысы да жүзден жүйрік, мыңнан тұлпар болып шықты
Нұртөреден қабылдап алған қолжазба басылымды өрге сүйреген оқушы қыз Нұрайша Бекеева — қазір филология ғылымдарының докторы, Қазақ менеджмент, экономика және болжам институтының профессоры
Екеуінің де биікке ұмтылуына сол  журналдың ықпалы болды
Журналдың сандары Нұрахан ағайда сақталатын
Кейін ол өмірден өткен соң мектептің музейіне тапсырылған сияқты
«Жас алаштың» сексен жылдығы қарсаңында екі нөмірі Нұртөренің қолына тиді
«Алауға» Нұртөре үш жыл, Нұрайша екі жыл басшылық етті
Нұрайша мектеп бітіріп кеткен соң «Алаудың» жалыны бәсеңсіп, қоламтаға айнала бастаған тәрізді
Оның үстіне «Алаудың» шоғын көсеген Нұрахан ағай Шиеліге қызметке ауысып кетті
Сөйтіп, жастықтың жалауы болған «Алау» жұмысын тоқтатты
Бәрібір бір мектептің тарихында қолжазба журнал шығып тұрған бес жыл мерзім аз уақыт емес еді
Оқушылардың құлшынысы артты
Жазатын бала көбейді
Нұртөренің қолында сақталған журналға қызықты материалдар жинақталған
Сол «Алау» талай баланың жүрегіне от тұтатып еді.
Нұрахан ағайының кітапқа деген құмарлықты оятқанын айттық
Нұртөре — шаңырақтағы он баланың бірі
Әкесі ферма басқарды, кейін ауылнай болды
Ол балаларын жастайынан еңбекке баулыды
Шаруаға жекті
Қамыс орғызады, шөп жинатады
Есіктің алдында жиырма-отыз алма ағашы, он бестей шабдалы, өрік ағашы бар еді
Соларды суғартады.
Ауладағы өріктің ағашы қисайыңқырап өскен-ді
Бұл қолы қалт етсе, соған шығып алып отырады
Жапырағы қап-қалың
Ағаштың арасында өзінің орны бар
Жантайып өскен жуан бұтақтың үсті
Жатып алып кітап оқуға сондай жайлы
Ауып кетуің тіпті де мүмкін емес
Жерден едәуір биік
Көрпе-төсегін алып, ағашқа шығып кетеді
Мұнда жайғасқаныңды жан адам білмейді
Оның есесіне бұл бәрін көріп отырады
Аула да, үй де, мал қора да, бәрі де көз алдыңда
 Штаб-пәтері бақтың тура ортасында
Жапырағы жайқалып тұрған ағаштың бұтағына орналасқан әлемдегі жалғыз офис осы Нұртөренің күркесі шығар
Кешке дейін кітаптан көз алмайды
Құнығып оқиды
Көкесі кейде көзіңді ауыртып аласың деп оқытпай қояды
Тамақ ішетін кез болғанда «Мына бала қайда кетті өзі?», — деп бәрі жабылып іздейді
Өрік ағашының арасындағы штаб-пәтер қасиетті құтханасы еді бұның
Бірақ сол ағаш қатарынан үш-төрт жыл өрік салмай қойды
Сол кезде ауладағы біраз ағашты шабуға тура келді
Шабылған ағашпен бірге Нұртөренің ғажайып кеңсесі де кетті.
Бала Нұртөре сол кеңсесінде отырып, Қалмахан Әбдіқадыров аударған «Мың бір түннің» төрт томын бітіріп тастады
Оның алдында үлкендер балаларға көрсетпей өздері оқитын
Бір күні қолға түсті
Көп нәрсені түсіне қоймайды
Бірақ енді қызық
Тілі керемет
Басқа да қолына түскен кітаптарды талғамай оқыды
Тіпті соңындағы баспалық мәліметтеріне, басылымның бағасына дейін көз жүгіртіп шығатын.
Төртінші кластан бастап аудандық «Өскен өңір» газетіне бұрқыратып жазып тұрды
Бірінші рет мақаласы газетке шыққанда түнімен жүрегі дүрсілдеп ұйықтай алмады
«Ойпыр-ай, менің де жазғаным жарық көреді екен-ау»
 Көп ұзамай әжептеуір танымал болып қалды
Анда-санда Алматыға да өлең жібереді
Ақын Несіпбек Айтовтан хат келеді
Редакцияның арнайы конвертімен жолданған мұндай хатты көргенде пошташының өзі селк ете қалады
Газеттің бланкасына жазылған бір-екі ауыз сөз
«Талабың таудай екен
Жазып тұр»
Адамға қатты әсер етеді
Ауылда ондай хатты алатын Нұртөре ғана
Содан дамылсыз өлең құрады
Елден шыққан әйгілі Социалистік Еңбек Ерлері Ыбырай Жақаев пен Ұлбала Алтайбаева туралы бір-екі поэма жазып тастады
Тіпті саяси тақырыпқа да құлшына қалам тербеп, Октябрь төңкерісі туралы поэмасын өмірге әкелді
Сол баяғы дәстүрлі мазмұн
Бізге күн берген Октябрь, нұр берген Октябрь
Сөйтіп, «Еңбекші» ауылында күн тәртібіндегі маңызды тақырыптарды жетік меңгерген елгезек, саяси көзқарасы берік қалыптасқан бір тәуір ақын өсіп келе жатты
Өлеңдері мен мақалаларын алып, «Өскен өңірдің» есігін күзетеді
Бүгінде әдеби ортаға белгілі болған қасқа мен жайсаңдардың біразы ол кезде сол Шиелінің аудандық газетінде қызмет істейді
Өлеңін Сәрсенбек Бекмұратұлы оқиды
Мақаласын Мұрат Күлімбетов қарайды
Прозалық дүние жазсаң, Серік Байхоновтың алдына барасың
Сегізінші класта оқып жүргенде «Киіктің киесі» деген әңгіме жазды
Соны оқыған  Серік ағасы бұны құшақтай алды
Бірден газетке басып шығарды
Осы басылымды отыз екі жыл басқарған майталман редактор Зәкім Жайлыбаев талпынысы ерекше жас ұланға мейірлене қарап отырады.
Сөйтіп, ол «Алаудан» ұшқын алып, «Өскен өңірден» үлкен өмірге қарай қадам басты.
Газет, нарық және  қаламсап
Жазғаныңды жөндейді,
Өңін ашып, өңдейді.
Кінә өзіңнен болса да,
Сені дауға бермейді!
(Журналистік фольклордан)
Төртінші курсты бітірген жылы Павлодардың облыстық газетінде өндірістік тәжірибеден өткен-ді
Шығармашылық ұжым оған қатты ұнады
Оқу бітірген соң жолдамамен осы қалаға келді
«Қызыл ту» газетінің ауыл шаруашылығы бөлімінің тілшісі болып қызметке алынды
Көп ұзамай өндіріс және транспорт бөлімінің меңгерушісі болып тағайындалды
Балтабай Сейсенбеков (газет редакторы), Айтжан Бәделханов, Төлеубек Қоңыров, Қажымұрат Смағұлов, Мұхамеджан Дәуренбеков сынды майталман журналистерден көп нәрсе үйренді
Керекуде қызмет істеген алты жылдың ішінде осы өңірдің түкпір-түкпірін түгел шарлап шықты
Өзі туып-өскен Қызылордаға қарағанда Павлодар аймағының елді мекендерін жақсырақ біледі.
Баспасөзде өткір мақалаларымен жиі көрініп жүрген Нұртөрені 1990 жылы Шерхан Мұртаза «Егемен Қазақстанға» шақырды
Сол тұста  газеттің ақпарат бөлімінің редакторы Қайнар Олжай бір шаруамен бас редактордың кабинетіне бас сұғады
Шерағаңның алдында Нұртөренің жұмысқа қабылдану туралы өтініші жатыр екен
«Бұл — тәуір жазатын жігіт
Егер одан жақсы журналист шықпаса, мен қызметтен кетемін», — дейді Қайнар қарап тұрмай
«Онда осы айтқаныңды жаз, ей мына жерге!, — дейді айбатты Шерағаң бұйырып
Газеттің қарапайым ғана бөлім меңгерушісі өтініш жазылған парақтың етек жағына жаңағы айтқан сөзін қайталап жазып, қол қояды
Шерағаңның батасы мен Қайнардың қаңғалақтап келіп қойған бұрыштамасы Нұртөреге жол ашты
Қаламын құлшына сілтеді.
Әдепкіде экономика бөлімінің тілшісі болды
Көп уақыт өтпей сол бөлімнің редакторы болып тағайындалды
Ол кезде «Егеменде» бөлім көп еді
Шерағаң соны ірілендіріп, алты бөлім құрды
Бөлім бастығы қызметіне бекіту үшін сол кезеңнің дәстүрімен ашық сайлау өткізілді
Демократиялық жаңару үрдістерінің орнығып жатқан кезі
Ауыл шаруашылығы мен экономика бөлімі біріктіріліп, экономика бөлімі деп аталатын болды
Нұртөре көпшілік дауыспен бөлім редакторы, редколлегия мүшесі болып сайланды
Экономика тақырыбын жіліктеп тұрып талдайтын мақалалар жазды
Алты жыл «Егемен Қазақстанда» қызмет істеді
Үш жыл бас редактордың орынбасары болды.
1996 жылы мамыр айында «Жас Алашқа» бас редактор болып тағайындалды
Бұл баршаға белгілі басылымның нарықтың дауылына ұрынып, қиындық қыспағында қалған кезі еді
Бір күні лездемеде бір тілшісі былай деді:  «Аға, мен шынымды айтсам, осы газетте істеймін деуге ұяламын
Журналиспін деп баспасөз конференциясына баруға арланам, намысым келеді»
«Айналайын, сен бұл жерде жұмыс істедім деп намыстанбауың керек, керісінше мақтануың қажет
Мысалы, сендер қандай қаламсаппен жазып отырсыңдар? Бәріңнің қолыңда да қытайдың арзан дүниесі
Сиясы қағаз бетіне бірде жұғады, бірде жұқпайды
Алтын сапты қаламсапты неге қолға ұстауға болмайды? Біреу әкеп бере ме? Газет өзін сыйлатпаса, бізді кім сыйлайды?»
Бас редактордың бірінші әңгімесі осы болды
Айтуын айтып алып, тағы ойланды
Ал ол үшін не істеу керек? Бүкіл газет «Нарық келді, қиындыққа тап болдық» деп зар еңіреп жазып жатыр
Сірә, енді жылағанды қою керек шығар
Қалай күн көреміз? Қайткен күнде қазақ қиындықтан шыға алады? Осының жолын іздеген жөн болар
Мәселені өзгертейік түбірімен
Бас редактор осы ойға бекінді
Газет бетінен «Қала қазағы», «Дала қазағы» деген айдарлар ашты
Кәсіпкерлікке бет бұрып, шаруасын жүргізіп жатқандарды елге таныта бастады
«Соларды газетке тартайық, жарнамасын әкелсін, сөйтіп өздеріңнің де жағдайларыңды жақсартыңдар», — деді тілшілеріне, — Көзқарасты өзгертейік
Нарық пәле болды дегеннен гөрі, нарықтан қазаққа қандай пайда бар деп қарайық»
«Егемен Қазақстан» газетінде қызмет істеп жүргенде «Нарық қазаққа одақтас» деген мақала жазған
Жүйе оңтайлы болса, нарықтың пайдасы мол екенін дәлелдей бастады
Экономика бөлімінің жұмысы жанданды
Оларға қаламсаптың мысалы қатты әсер етті
Жігіттер мен қыздар серпіле іске кірісті.
Тағы бір тиімді тәсіл тапты
Біреудің аяғын баспасаң, сенің бар-жоғыңды ешкім білмейтін көрінеді
Мың сан газеттің ішінен сені ешкім елеп-ескермейді
«Жас Алашта» қызмет істеймін дегеніңе пысқырмайтындар жеткілікті
Сондықтан қалайда басылымды танымал ету керек болды
Бірақ кімнің аяғын басу керек? Базардағылардың аяғын емес, басын басып кетсең де былқ етпейді
Сынның жебесі алдымен сөзі мен ісі, тілі мен тірлігі қабыспай жататын әкімдер мен министрлерге жұмсалды
Халықтың алдында аузына не келсе, соны айтып жүрген белгілі кісілер нысанаға алынды
Ел алдында жүр ме, сөзіне де, ісіне де жауап берсін
Сөйтіп, бірнеше облыс әкімдерінің іс-әрекеті бірте-бірте сынала бастады
Бірде сол тұстағы Денсаулық сақтау министрі сын садағына ілікті
Министрдің есебі тастай
Оған сенсек, елде ауру-сырқау адам жоқтың қасы
Бірақ бұл өкпе ауруы өршіп тұрған шақ еді
Бір күні Жолдасбек Дуанабай мақала дайындап әкелді
Тақырыбы — «Құрт ауруы қазақты құртып барады»
Бет қарап отырып мақалаға зер салды
Бәрі дұрыс, дерек жеткілікті, дәлел мол
Бірақ бірдеңе жетіспейді
«Тақырыпты өзгертейік», — деді бірден
Бірнеше нұсқа ұсынылды
«Туберкулез түбімізге жетпесін»
Жоқ, болмайды
«Қазаққа қауіпті кесел»
Бұл да келіңкіремейді
Тақырып табу дегенің қиынның қиыны
Қолыңдағы мен ойыңдағыны үйлестіре алмай дал боласың
Шашын салалап ойланып отырғанда құйыла кетті
«Жігіттер болды, табылды! «Қазақстан қан түкіріп тұр!» деп қояйық», — деді де газет атауының (шапка) төбесіне үлкен әріппен жаздырды
Ол кезде мерекелік нөмірде болмаса, шапканың үстіне тақырып көп берілмейді
Ертесіне министрден бастап бәрі безек қақты
Күллі қоғам селт етті
Бұл мәселе биік мінберден назарға алынып, аналар мен балаларды тегін флюрографиялық тексеруден өткізу туралы пәрмен шықты
Сол үрдіс әлі де жалғасып келе жатыр
Сөйтіп, бұл ұлтқа пайдалы жарияланым болды да шықты
Былай қарасаң, кезекті бір мақала
Әдепкі күйінде кете берсе, ешкім оқымауы да мүмкін
Тосын тақырып талайдың ұйқысын шайдай ашты.
Жұмысы бар, жынысы жоқ
Дәрігердің жаны ізгі,
Әрбір ісі маңызды.
Бір хирург бәрібір,
Жетпей тұрған тәрізді…
(Журналистік фольклордан)
Бес жыл бойы кабинеттен көп шыға қоймады
Күнде материал оқиды,  түзетеді, қияды, жобалайды, қысқартады… «Хирургтігіне» басып, едәуір жерін сылып алып тастайды
Талай әріптестері ренжіді
Талай жазушы ағалары «Бір сөзім қысқармасын» деп келеді
«Егер қысқарса, басылмасын», — дейді
«Онда алып кете беріңіз», — деп бұл қитығады
Ақсақал ақындар арнау өлеңдерін көп ұсынады
«Күнде бір тағамды жей берген адам одан жалығады
Газет те тағам секілді
Рухани қорек емес пе ол? Соның өзін түрлендіріп, маңызын байытып, ұдайы бір ұстынды ұстап отырсаң, сол кезде ғана оның оқырманы жоғалмайды
Оқырман газетті күнде іздеуі керек
Мәселен, шылымқор темекіні үнемі іздейді ғой
Сол секілді жұрт  газетсіз күн көре алмайтындай болуы керек», — дейді Нұртөре.
Осы ойға бекінген ол оқырманды дәніктіру тәсілін қолданды
Сол арқылы құлшындыра түскісі келді
Қазақ о бастан өзі ақпаратқа құлақ түргіш халық
Сөзге үйір жұрт емеспіз бе?! Күнде желдей есіп тұратын ұзынқұлақ хабарлар естіген дерегіне сәйкес келсе, «О, дұрыс екен,  жел тұрмаса шөптің басы қимылдамайды», — дейді
Сондықтан ақпарат бөліміне көп жүк артылды
Оқырман газеттегі «Гу-Гу» деген айдарға алдымен зер салатын болды
«Гу-Гу»-ді оқыған кез-келген шенеуніктің зәресі ұшады
Ал тегінде әншейін ғана жалпылама нәрселер ұсынылатын
Жобамен астарлап айтылады
Бірақ содан-ақ әркім өзін тауып алады
«Мына жерде мен туралы айтылған ғой», — деп талай адам хабарласады
«Сотқа берем», — деп қорқытады
«Кешіріңіз, мұнда сіздің атыңыз не  фамилияңыз бар ма?», — дейді бұлар
Ол «Жоқ», — дейді
«Онда сотқа қалай бересіз?»
Ол кезде екінің бірі баспасөзді сотқа сүйреп жататын
Соған қарсы қолданылған тәсіл еді бұл.
Біртіндеп басылымның түтіні түзу ұша бастады
Жұрт газетті іздеп жүріп оқитын болды
Билік буындары басылыммен санасатындай жағдайға жетті
Бұл қоғамның өзі еркіндікке ұмтылған тұс еді
Ел болудың белгілері қалыптасып жатты
 «Жас Алаштың» бағыты мен саясаты соған сәйкестендірілді
Бас редакторлық бір жағынан жүйкеңді жұқартатын жұмыс
Иненің ұшында отырғандай, қылыштың жүзінде жүргендей күй кешесің
Жаның қиналады
Ішкі түйсігің таразыға түседі
Сәл қателессең, газетке нұқсан келеді
Өзің мүжілесің
Аса  дәлдікпен, сезімталдықпен жұмыс жүргізу қажет болды
Осы тұрғыдан алғанда Нұртөре «Жас Алашты» басқарған алты жылда көп қателестім деп ойламайды
Бірақ жекелеген адамдардың көңіліне тиетіндей жәйттер болды
Кей тұста жастық желікпен артықтау кетті
Кейін қызмет істеген басылымдарында соларға өз ойларын айтуға молынан мүмкіндік берді
Сол арқылы ол олқылықтың орнын толтыруға тырысты
Ағаларының бәрімен дерлік тіл табысты
Бірімен елде, бірімен жерде, бірімен аспанда… Аспанда демекші, Қызылордадан қайтып келе жатып, Тұңғышбай Жаманқұловпен ұшақта қатар отырып қалды
Кемедегінің жаны бір
Тұқаң басылымда біраз сыналған еді
Әрине, ренішті екені белгілі
Жерде шарпысқан екеу көкте табысты
Ұшаққа қату болып мінген екеу тату болып түсті
«Жас Алаштың» тағы бір артықшылығы болды
«Бұлар жастықпен айтады ғой», — дейтін жұрт
Міне, осыны бас редактор тиімді әрі дұрыс пайдаланды.
Өз тұсында Заманбек Нұрқаділов те сыналды
Соған қарамастан «Ол — жақсы редактор
Оның өзіне ешқандай өкпем жоқ
Басқалай бір себептері бар шығар», — депті кеңпейіл Зәкең
Кейін ол кісімен жақсы араласып кетті.
Кейіпкеріміздің пікірінше, баспасөздің тезіне түскен, сынынан өткен, онымен біте қайнасқан мемлекеттік қызметкер түбі ұтылмайды
Сынды көтере алмау, сынға төзімсіз болу дұрыс емес
Мемлекеттік қызметкер — халықтың қызметшісі
Баспасөз халықтың үні дейтін болсақ, ол елдің сүзгісінен өтіп отыр
Оң ба, теріс пе? Бағыты  қандай, дұрыс па, бұрыс па? Сүзгіден өткен соң әр қадамын ойланып басады
Әлемдік тәжірибеге жүгінсек, саясатты ашық жүргізетін тұлғаның барлығы да сынның тезінде, обьективтің көзінде тұратын адамдар
Олардың айтқан сөзі, басқан қадамы, істеген ісі ешқандай қалтарыссыз, бүкпесіз жарияланып отырады
Сол үшін де олар ел назарындағы саясаткер деп аталады
Мемлекет қызметіне жегілген жанның бәрі халықтың алдында есепті болуы керек
Айтқан сөзі, істеген ісі үшін жауап бергені жөн
Газеттің беделін көтеретін де, жалпы бұқаралық ақпарат құралдарының қажеттілігін сездіретін де ең үлкен фактор осы
Газет — билік пен халықтың ортасындағы дәнекер.
Бұрын газет аптасына бес рет шыққан еді
Енді үш рет шығаруға ұйғарым жасалды
Газет шықпайтын күндері келесі нөмірлерді сапалы әзірлеуге мүмкіндік туды
Бір кезде үш жүз мың мың данамен тараған газетке 1996 жылы алты мың адам ғана жазылыпты
1997 жылы он төрт мың оқырман жазылды
Алты жыл ішінде «Жас Алаштың» таралымы жетпіс жеті мыңға жетті
Сол тұста «қазақ газеттері оқылмайды, бәсекеге қабілетсіз» деген пікір бар-тын
Нұртөре Жүсіп «Жас Алашты» шығара отырып, халықтық газет жасады
Қазақтың өзін де, сөзін де сыйлатты.
Оқырманды көбірек тартуға ден қойылды
Хат дегенің ағылып, қоңырау дегенің үздіксіз шалынып жататын
Басылым бетінде ойындар ұйымдастырылады
Жұмбақтар жасырылады
 Бір ғана «свежий» деген сөздің қазақша нұсқасын табу үшін мыңдаған адамның басы қатты
Есімі елге танымал тұлғаның бала кезіндегі суретін жариялап, «Мынау кімнің суреті?» деп бір ай бойы жұрттың ойын сан-саққа жүгіртті
Оқырман газет туралы не ойлайды? Оның пікірі қандай? Нені көргісі келеді? Оқырманды қалай үйіріп әкетеміз?  Шығармашылық жиындардың бәрі осындай сауалдардың жауабын іздеуге арналатын.
Нұртөре жұмыс барысында осы басылымды өрге сүйреген аса талантты бас редактор Сейдахмет Бердіқұловтың тәсілдерін көбірек пайдаланды
Өзі Шерағаңның шекпенінен шыққан еді
Шерағаң үнемі жастарға сенім артатын
Бұл да өңкей қабілетті студенттерді газетке шақырды
Тіпті олардың кейбіреуін бөлім редакторлығына тағайындады
Өзіне қандай сенім артылса, бұл да сөйтті
Сейдағаң журналистердің жұмыс істеп жүрген бөлімдерін ара-тұра ауыстырып отыратын
Сөйтіп, кімнің қай салаға қыры бар екенін байқайтын
Осы тәсілді Нұртөре де бірнеше рет қолданды
Журналистер әдепкіде қиналды, сосын кәдімгідей игеріп кетті
Оның есесіне ешкім де лездемеде: «Өй, экономика тақырыбы кімге керек, кім оқиды оны?», — демейтін болды
Өйткені, бұл бөлімде жұмыс істеудің оңай еместігіне көздері жетті
Автор тартудың, экономикалық терминдерді қазақшалаудың қиындығын көрді
Жалпы, нарық жүйесінің күрделілігін сезінді
Соның бәрі өз басына түскеннен кейін бұл мәселеге басқаша қарайтын болды
Осының арқасында экономика тақырыбына жазатын қаншама журналист тәрбиеленіп шықты
Бұрын журналистер өз еркімен саясат бөліміне бармайтын
Бірқатар жігіттерге бұл тақырыптың маңыздылығын түсіндірді, сол бөлімге зорлағандай етіп жетелеп апарды
Бәрі де жазып кетті
Шетінен саяси шолу, портрет, болжам әзірлеуге маманданды
Көп ұзамай елге кең таныла бастады
Бас редактор сарбаздарына былай дейтін: «Жас Алаштың» алты беті сені асырайды
Бұл бір
Сосын сенің атыңды шығарады, есіміңді елге танытады
Бұл екі
Журналистикада есімің танымал болған соң ар жағы өзіңе байланысты»
Нұртөренің тұсында қалам сілтесі өзгеше жас журналистердің бір шоғыры қалыптасты
Берік Бейсенұлы, Срайыл Смайыл, Талғат Ешенұлы, Сәкен Сыбанбай, Дәурен Қуат, Дидар Амантай, Абылай Сабдалин, Есей Жеңісұлы, Жанарбек Әшімжан, Қасым Аманжол… Шетінен жер тарпып тұрды
Жазған және дайындаған дүниелерінде кәсіби селкеулік ұшыраса қоймады
Бас редактор: «Мен журналистиканы жынысқа бөлуге қарсымын
Журналистиканың жынысы жоқ, жұмысы бар», — деп, қыз-қырқын мен келін-кепшіктің де қарымды қаламгер болып елге танылуына көп үлес қосты.
Бас редакторлық болмыс
Сылтау айтсаң, сенбейді,
Сәл қитықса, көнбейді,
Сырқыраса сай-сүйек,
Сөз-дәрімен емдейді!
(Журналистік фольклордан)
Нұртөрені оқуға түскен сәттен бастап біледі екенмін
Танысқанымыз да қызық
Әдетте, бірінші курста оқитын бозбалалар мен бойжеткендерге жоғарғы курстың студенттерінен асқан ғұлама жоқ
Оқу орнының босағасына жаңа ғана табан іліктірген біз де сондай күй кештік
 Алдыңғы курста оқитындардың бәрі де шетінен оқу өтіп кеткендей көрінеді
Біз оқуға түскен жылы жатақханадағы өңкей бірінші курстың балалары тұратын бөлмеге үшінші курстың бір жігіті келіп қоныстанды
«Үшінші курстың студенті келеді» дегенде әдепкіде тіксініп қалдық
Ойпырм-ай, бұжыр бет, шойдым біреу шығар
Шетімізден араққа жұмсап ит қылмаса болар еді
Жоқ, ұзынтұра, ап-арық жігіт екен
Қабырғасынан күн көрінеді
Мынауың араққа жұмсап, әуреге түсіретін адамға ұқсамайды
Өзі арақ түгілі сырадан да татып алмайды
Сабақтан келсе болды, теріс қарап кітап оқиды да жатады
Сосын терезеге қарап, телміріп отырып күнделік жазады
Зеріксе, бесінші қабаттың балконына шығып, өзімізбен іргелес сол жақ беттегі жатақта тұратын тарих факультетінің қыздарын келемеждейді
Ол қыздар оны бірінші курстың баласы деп ойлайтын болуы керек, кешке дейін бізді қарғап-сілеп жатады
Үшінші курстың студенті кәдімгі әтештің даусын да айнытпай салады
Тарихшы қыздар қапелімде журфактың жатақханасына қораз қайдан кіріп кетті деп безек қағады
Сөйтсек, бөлмемізге жаңа келген жігіт төменгі курста оқып жүрген кезінде студенттік театрда өнер көрсеткен сабаз екен
Оны да кейін білдік
Бүгінгі белгілі журналист Нұртөре Жүсіптің студент кездегі болмыс-бітімі осындай болатын.
Нұртөре біздің бөлмеде тұрған соң онымен бірге оқитын жігіттер жиі келеді
Жас шамасы өзіміз құралпы болса да, шетінен салмақты
Кілең маңғаз
Әңгімелері студенттің сөзіне келіңкіремейді
Кесек турайды
Сабақтан кейін үдере көшіп, редакцияларда жүреді
Баппен сөйлейді, бипаздап түсіндіреді
Кітаптарын оқуға сұрап алып кетіп, ұзақ уақыт бойы қайтармай жүргендерге жасаған ескертпелері де қызық: «Әй, Бекен, балалық жасама, ана алған кітабыңды әкеліп бер», — дейді
Кіжінгендеріне дейін кісіліктің лебі есіп тұрады
 Бейне бір Абайдың Кәкітайға қайрылғанындай сондай бір өнегелі Һәм өрелі дауыспен тіл қатады.
Бұл курстан еліміздің ақпарат министрі, министрдің орынбасары шықты
Сайдың тасындай жігіттер қазақтың белді басылымдарына бас редактор болды
Бәрі де шетінен шаруаны дөңгелентіп әкетті
Солардың бірі Нұртөре Жүсіп еді
Ол ел қадірлеген халықтық редакторға айналды
Біздің буыннан шыққан жігіттердің ішінен талассыз мойындалған баспасөз менеджері ретінде танылды
Оның тұсында газет үтір-нүктесіне дейін оқылды.
Футболда «играющий тренер» деген ұғым бар
Нұртөре газетті басқара отырып талай көсемсөз жазды
Қысқа да нұсқа жазудың шебері ретінде танылды
Ол қашан да елдің сөзін сөйледі.
Ел ішінде Нұртөренің жеке басы қатты құрметтелді
 Жұрт жүрегін  жаулаған басылым мен оның басшысының қадірі артқаны соншалық, оқырман қауым балаларына Нұртөренің есімін қоя бастады
Оңтүстік Қазақстанның Төле би ауданында екі келін қатар ұл туып, алдымен босанғаны баласының атын Нұртөре, кейінгісі Жүсіп деп қойған кезі болды
Сірә, газет оқитын көзі ашық екі келін өзара уәделесіп жүрсе керек
Депутаттыққа бақ сынайтын тұста Сырдария, Шиелі, Жаңақорған, Тереңөзек аудандарында өмірге келген қаншама сәбиге оның есімі бұйырды
Бірқатар қаламгердің отбасында бір-бір Нұртөре өсіп келеді
Бір жағынан бұл оған деген ел ықыласының көрінісі
Екіншіден, оның есімі — бұрын көп кездесе бермейтін, перзентті атауға сұранып тұратын әдемі есім
Бүгінде қазақ жұртындағы бүкіл Нұртөренің ұзын-саны жиырмадай болып қалар
Енді біздің кейіпкеріміз солардың бәрінің басын қоссам ба деп жүр
Елдің осы ықыласы мен құрметі «Құрмет» орденіне айналып, оның өңіріне қадалды
БАҚ саласындағы Президент сыйлығын иеленді.
Ол қазақ журналистикасына көп нәрсе әкелді
Ешкімге ұқсамайтын бас редактор бола білді
Еті тірі журналистерден меншікті тілшілер тобын жасақтады
Жұрт мінезінен тайсақтап, жұмысқа ала бермейтін қисық-қыңыр журналистерге де сенім артты
Солардың томағасын алып, топқа салды
Қалыпқа сыймайтын сол қаламгерлер жүзден жүйрік, мыңнан тұлпар шықты
Ағысқа қарсы жүзіп, айды аспанға бір-ақ шығарды
Кейбір жергілікті әпербақан әкімдердің тізесін дірілдетті
Газеттің таралымын арттырып, беделін аспандатты
Бұрын жазу өнерін серік етпегендерге қалам ұстатты
Мамандығы жағынан журналистикаға маңайламайтындарға да үміт артты
Олардың сол маманданған саласына бейімдеп, мақала жаздырды
Әсіресе, газет редакциясында бүкіл ғұмырын өткізген қасиетті қарт Бағдат Жандосойға кітап жаздырғаны қызық болды
Бір кезде «Мыңнан бір мезет» қосымшасының шығарушысы Әділбек Қаба да редакцияда ретуш жасаушы болып істейтін осы ақсақалды жазуға тартып еді
Сол кезде оған: «Бұл көкеміз өзіңмен қандас, ойлы, Барған жерің құрметтеп, мал да сойды
Ақ тілегі солардың сеп болды ма, Жазушы ғып шығардың Жандосойды», — деп қалжың айтатынбыз
Бірақ ол тұста Жандосойдың жазушылығы бес-алты мақаламен ғана шектелген-ді
Нұртөре Бағдат ақсақалға бастан өткенін жаздыру мәселесін шындап қолға алды
Екеуі жиі әңгімелеседі
Ол кісі Алматыда болған алапат аштықтың жайын баяндайды
«Көк базарда адамдарды арбаға қалап тиеп жататын», — дейді
«Неге осыны қағазға түсірмейсіз?», — дейді бұл
«Өйтуге бола ма өзі?», — дейді қарт секемшіл дауыспен
Бұл оны жігерлендіреді
Содан қиқар шал жаза бастады
1929 жылдан 1936 жылға дейінгі оқиғаларды түгел терді
Бірақ бері қарай баспай қойды
Сол жазбалары «Шошқаның құмы» деген атпен кітап болып шықты
Деректік тұрғыдан таптырмайтын дүние
Бағдат ата соны көріп өмірден өтті
Ұжым ақсақалды редакция ғимаратынан ақ жауып, арулап шығарып салды.
Өз басым Нұртөремен бірге жұмыс істеп көрдім
«Астана хабары» газетінде ол бас редактор, мен бірінші орынбасар болдық
Қызмет барысында оның  біршама қасиеттеріне қанықтым
Қалалық мекемелер анда-санда қалалық әкімдікті арқаланып, газетке тіс батырғысы келсе, жыны қозады
Басылымды ол мекемеге ешқашан жығып бермейді
Алда-жалда газетте кеткен қателік үшін кешірім сұрауға тура келсе, түзету бергенінің өзі қызық
Түзетуді талап еткен дауласушылар мәз болып тарасады
Ал шын мәнінде сол түзетудің мәтінін Нұртөренің шебер қиюластыратыны соншалық, кімнен кім кешірім сұрап отырғанын білмей дал боласың.
Айналада болып жатқан оқиғалардың бәрін ой елегінен ғана емес, жүрегінен де  өткізеді
Іштей арпалысады, қапаланады
Бірақ ішінде ит өліп жатса да, сыртқа білдірмейді
Жай ғана күлімсіреп отыра береді
Көкірек-кеніші — сыр-сандық
Құпиясын өмірі ашпайды
Артық әңгіме айтпайды
Ертелі-кеш ақыл айтып, басыңды ауыртпайды
Сапарға шығып кеткен кезде жиі-жиі телефон шалып, мазаңды алмайды
Дербес шешім шығаруыңа мүмкіндік береді.
Қызметкерлерін өте еркін ұстайды
Бірақ соған қарамастан бет алды лағып жүрген ешкімді көрмейсің
Шығармашылық топқа көп ескертпе жасамайды
Тілшілер оның қас-қабағына қарап, өздері-ақ жинақтала бастайды
Редакцияға жай кіріп-шығып жүріп-ақ өнеге көрсетіп тұрады
Әйтеуір, оның бас редакторлық болмысы бөлек.
* * *
Бір кезде дәрігер болам деп, талпынып, ақ халат киюге құмартқан Нұртөре Жүсіптің қаламгерліктің қамытын кигеніне міне, отыз жылдан асты
Сыр өңірінде мектеп оқушылары шығарған «Алау» қолжазба журналынан елдің ең оқылымды басылымдарының бірі «Айқынға» дейінгі жол оны талай рет сынға салды
Ақ пен қара, оң мен сол арпалысқан  сан белестен өтті
Бірақ сонда да баяғыда қандауырға айналып кете жаздаған қаламын бір сәтке қолынан түсіріп көрмепті
Ал қандауыр-қаламның қуаты әлі сол қалпы
Тиген жерін тілгілеп өтеді.
Бауыржан ОМАРҰЛЫ
