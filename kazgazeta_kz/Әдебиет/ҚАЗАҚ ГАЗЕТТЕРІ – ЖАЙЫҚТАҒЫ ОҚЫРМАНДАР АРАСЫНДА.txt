Жуырда Алматыдағы «Қазақ газеттері» ЖШС-ның өкілі, белгілі жазушы, публицист Серікқали Хасан Батыс Қазақстан облысында болып, Серіктестікке қарасты мерзімдік басылымдардың оқырмандарымен жүздесті
Айгүл Есекенова басқаратын облыстық Ішкі саясат басқармасының бағдарламасы аясындағы алғашқы кездесу Жәңгір хан атындағы Батыс Қазақстан Аграрлық-техникалық университетінен басталды. 
Шарада Серікқали Хасан «Қазақ газеттері» ЖШС-на қарасты басылым­дардың еліміздің ақпарат кеңістігінде алатын орнын атап өтіп, әр газет-журналдың бағыт-бағдарына, құрылу тарихына тоқталды.

– Осыдан жиырма жылға жуық уақыт бұрын Елбасымыз Нұрсұлтан Әбішұлы Назарбаевтың Жарлығымен өмірге келген «Қазақ газеттері» медиахолдингі қазіргі ұлттық ақпарат кеңістігіндегі алыптардың бірінен саналады
Бұл медиахолдингті Мереке Құлкенов, Бауыржан Омаров сынды белгілі қаламгер, профессорлар басқарған жылдары оқырмандарымыздың саны мен сапасына, зиялы жұртпен байланысқа көбірек көңіл бөлінсе, үлкен ұжымның қазіргі басшысы белгілі қаламгер, ғалым Жұмабек ­Кенжалин бұл дәстүрді әрі қарай жалғастыра отырып, басылымдарымыздың елдің әр өңіріндегі іргелі ғылыми аудитория­лармен жақындасып, ел руханиятында бірлесіп іс-қимылдар жасауға ерекше мән беріп отыр
Холдингке қарасты «Ана тілі», «Экономика», «Уйғур авази» апталық газеттері мен «Ақиқат», Мысль», «Үркер» журналдарының қалың оқырмандарының үлкен бір бөлігін өздеріңіз білім алып, еңбек етіп, өмір сүріп жатқан Батыс Қазақстан облысының тұрғындары құрайды
Осыған орай, келер жылдардың мерзімдік басылымдарына жазылу шаралары қызу жүргізіліп жатқан осынау бір шақта сіздермен жүздесіп, сыр бөлісу біздің де басты бір парызымыз болып отыр, — деп бастады өз сөзін қаламгер.
Мейман оқырмандар қатары ұлғайып келе жатқан «Ана тілі» ұлттық газеті мен «Экономика» апталық газеті және «Үркер» әдеби журналының шығармашылық өміріндегі жаңалық­тарына, басылымдардың бүгінгі тыныс-тіршілігіне, көтеріп келе жатқан тақырыптарына жан-жақты тоқталды
Сөз соңында жазушы осы өңірдегі ғылыми-зиялылық орта, ғылыми аудитория, өндірістегі ғылыми инновациялық жаңалықтардан күш-қуат алып жатқан үлкен өндірістік ұжымдар, кәсіпкерлік орта, шаруа адамдары, білім қуған жастардың арасындағы оқырмандар мен авторлар көбейсе, ел мүддесі жолындағы ортақ іргелі табыстарымыз да молая түсетініне сенім білдірді
«Қазақ газеттерінің» облыстағы күндеріне байланысты, келесі бір іргелі басқосу Махамбет Өтемісов атындағы Батыс Қазақстан мемлекеттік университетіндегі сту­денттік және ғылыми ортада жалғасты.
«Қазақ газеттері» ЖШС-на қарасты басы­лым­дардың облыстағы оқырмандар аудиториясын кеңейтуге қатысты әңгіме облыстық Мәдениет, мұрағаттар және құжаттама бас­қармасы мен облыстық Тілдерді дамыту басқармасында және облыстық Ішкі істер басқармасының баспасөз қызметіндегі кездесулерде де өрбітілді.
Тілекжан Рысқалиев, философия ғылымының докторы, оқытушы:
– Тәуелсіздік дәуірінде біз көп жағдайды ел мүддесі тұрғысынан жаңаша бағалап жатырмыз
Тек жоғары білім алып, маман болу жеткіліксіз, өз мамандығыңа лайықты тұлға бола білу де қажет
Соның бәрі студенттік өмірден басталады
Жан-жақты адам болып қалыптасу үшін де қосымша ақпарат, таным-білік керек
Сауатты болу, шешен болу, өз ортаңның сыйлысы болу – заманның талабы
Ғаламтор да ақпарат береді, бірақ жасыратыны жоқ, ондағы дүниелер көбінесе шала болып келеді
Одан сен тек керегіңнің бетін қалқып қана ала аласың
Ал өмірдегі бар терең білім, танымның бастаулары кітап пен газет-журналдарда
Соны түсінетін кез жетті
Университетімізге келіп, осындай салиқалы жүздесу өткізіп отырған «Қазақ газеттеріне» көп рақмет!
Айгүл ЕСЕНАМАНОВА, университет ғылыми кітапханасының директоры:
– Біз «Қазақ газеттері» ЖШС-мен тығыз байланыстамыз
Алғаш «Ана тілі» газеті жарық көрген кезден бастап, біз оны тұрақты түрде жаздыртып алудамыз
Тақырыптық кітап көрмелерінде «Ана тілі», «Экономика» газеттері үнемі өздеріне лайықты орында тұрады
Мерзімдік басылымдар көрмесіне әр газеттің жаңа саны қойылады
Әлемде болып жатқан бар жаңалықтарды білім қуған жастарымыздың назарына дер кезінде ұсынуға тырысамыз
Студенттер мен оқытушы-ғалымдар керектерін осы газеттерден тауып жатады
Алдағы уақытта да бұл байланысымыз беки түседі деген ниеттемін.
Айнұр БАЗАРОВА, университеттік «Заңғар» газетінің бас редакторы:
– Маған «Үркер» журналы ұнайды
Өзім осы журналдың белсенді авторларының бірімін
Жастардың арасында бұл басылымды насихаттап, оқырмандары көбеюіне мүдделілік танытып келемін
«Үркер» журналына атақты ақындар Жұбан, Қадыр, Сағынғали аталарымыз шыққан
Ақ Жайықтың да әдеби айнасы болады деп үміттенемін.
Түймеш ДӘРІШЕВА, тәрбие жұ­мыс­тары және әлеуметтік мәселелер жөніндегі проректоры:
– Халқымыздың өміріне байланыс­ты мұрағат деректері көп ұсынылды
Ол үшін сіздерге көп рақмет! Бірақ, қазақ руханияты мен кешегі өткен бірқатар алыптарымыздың өміріне байланысты ақтаңдақтар әлі толық ашылған жоқ
Тәуелсіздік дәуірімізде бұның бәрін ашып айтуға болады ғой
Жастар үшін оның тәрбиелік мәні зор емес пе?! «Ақиқат» пен «Мысль» журналдарының зиялы авторлары осы бағытта да қызықты материалдар ұсынар деген сенімдемін.
Абат ҚЫДЫРШАЕВ, филология факультетінің деканы, педагогика ғылымының докторы, профессор:
– Жуықта ғана «Ана тілі» газетінде алматылық белгілі ғалым Қайыржан Әбисатов ағамыздың ұлы Махамбеттің өміріне байланысты танымдық-тағылымдық мақаласы шықты
Оның жергілікті махамбеттанушылар мен әдебиетсүйер қауымға кереметтей әсері болды
Жалпы, «Ана тілі» ғылыми ортаға қажетті ойлы, мәнді мақалаларды жиі ұсынады
«Ақиқат»-тағы тарихи тақырыптағы материалдар, «Үркер»-дегі жас таланттардың туындылары студенттерімізді де қызықтырады
Сіздерге тек шығармашылық табыстар ғана тілеймін!
Жібек НӘСІПҚАЛИЕВА,
Тілек МЕҢДӘЛІҰЛЫ
Батыс Қазақстан облысы
