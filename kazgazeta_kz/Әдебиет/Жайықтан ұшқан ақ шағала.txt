Алматыдағы М.Әуезов атындағы академиялық драма театрда Халықаралық «Алаш» әдеби сыйлығының лауреаты, «Құрмет» орденінің иегері, Қазақстанның еңбек сіңірген қайраткері Ақұштап Бақтыгерееваның 70 жасқа толуына орай «Жайықтан ұшқан ақ шағала» атты шығармашылық кеші өтті.
Мерейтойды «Дарын» мемлекеттік жастар сыйлығының лауреаты, ҚР еңбек сіңірген қайраткері, Қазақстан Авторлар қоғамының жетекшісі Байғали Есенәлиев жүргізіп отырды
Мемлекет басшысы Н.Ә.Назарбаевтың арнайы жолдаған Құттықтау хатын Қазақстан Республикасы Парламенті Сенатының депутаты, Қазақстан Жазушылар одағы басқармасының төрағасы Нұрлан Оразалин оқып әрі өзінің жылы лебізін білдірді
Кеш барысында ТҮРКСОЙ ұйымының басшысы Дүйсен Қасейінов, Батыс Қазақстан облысы әкімінің орынбасары Серік Шәпкенов, ақын, «Жазушы» баспасының директоры Есенғали Раушанов, ақын Маралтай Ыбыраев және Алматыдағы жоғары оқу орындарының өкілдері шығып сөйлеп, мерейтой иесіне шығармашылық табыстар тіледі
Кеште Роза Рымбаева, Гауһар Қаспақова, Сәуле Жанпейісова, Мейрамгүл Орашева, Махамбет атындағы Батыс Қазақстан университетінің «Батысstar» тобы өз өнерлерін ортаға салды
Т.Жүргенов атындағы өнер академиясының аға оқытушысы Дариға Тұранқұлованың басшылығымен студенттер ақынның шығармашылығына құрылған әдеби композициялар ұсынды
Ал күйші Мақсат Тілепберген «Біздің халық», «Ақын қыздың арманы» деген Ақұштап ақынның өлеңдерін жатқа оқыды.
Ақұштап Бақтыгереева 1944 жылы Батыс Қазақстан облысы Ақжайық ауданы Ақжайық ауылында дүниеге келді
Қазақ қыздар педагогикалық институтын 1966 жылы бітірді
Облыстық «Орал өңірі», республикалық «Қазақ әдебиеті», «Жұлдыз» басылымдарында, «Жазушы» баспасында қызмет істеді
«Өрімтал» (1967),  «Наз» (1969), «Қуанышым, іңкәрім» (1971), «Сені ойлаймын» (1973), «Аққанат» (1975), «Бақыт әні» (1978), «Жайық қызы» (таңдамалысы 1980), «Белокрылая» (1981), «Ақжелең» (1985), «Сүмбіле» (1990) атты кітаптары жарық көрді
Оның азаматтық үні «Трибун-ақын», «Ақ Жайықтың көз жасы», «Елдің елдігі – бірлігі», «Оралдағы ойран» сияқты өлеңдерінде айқын көрінді
Туған елге деген сүйіспеншілік, ана тілі тағдыры, т.б
мәселелер ақын поэзиясының арқауы
Бақтыгерееваның шығар­ма­лары поэтикалық қуатымен, тілі­нің шырайлылығымен қазақ поэзиясына жаңа өрнек алып келді
Оның өлеңдеріне Ш.Қалдаяқов, Ө.Бәйділдаев, Т.Бақтыгереев және т.б
ән жазды.
Ақжайықтың құнарлы топырағы мен тұнық суынан, күн нұрынан нәр алып, еркін қалыппен биік өскен мәуелі ағаштай Ақұштап апамыз жасы 70-ке келсе де ажарлы жүзі мен дене тұрпатының сынын бұзбапты
Бір назар аударарлығы, әдеби орта мен көп­шілік қауымның алдында әрбір театр­ландырылған қойылымнан немесе әуелеген әннен, әріптестері айтқан жү­рекжарды лебіздерден кейін ақын апамыз өз жырларын жатқа оқып тұрды.
Салтанат ҚАЖЫКЕН
