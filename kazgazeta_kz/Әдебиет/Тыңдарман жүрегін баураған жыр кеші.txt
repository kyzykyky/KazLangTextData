Елімізде «Рухани жаңғыру» бағдарламасы аясында көптеген игі шаралар жүзеге асырылып жатқаны мәлім
Рухани жаңғырудың негізі – тіл мен дәстүр, тарих пен мәдениет, әдебиет болса, осындай баға жетпес құндылықтарды шығармашы­лы­ғына өзек еткен ақын-жазушылар мен өнер қайраткерлерінің туған жерге ат басын бұрып, халқымен жүздесулер өткізіп жатқаны да бір ғанибет.
Бұл орайда Алматы облысы Ұйғыр аудандық Мәдениет үйінде белгілі ақындар – Жарас Сәрсек, Бақыт Беделхан, танымал актер Бекжан Тұрыстың қатысуымен өткен әдеби-поэзиялық, өнер кеші көрерменге ерекше әсер сыйлағаны анық
Мұндай кештің ұйымдастырылып, өткізілуіне аудан әкімі Шухрат ­Нурахунов бастамашылық жасады
Шараның мақсаты Елбасының «Рухани жаңғыру» бағдарламасында, сондай-ақ «Төртінші өнеркәсіптік революция жағдайындағы дамудың жаңа мүмкіндіктері» атты Жолдауында атап көрсетілген ұлттық құндылықтарды дамытуға орайлас­тырылды.
«Туған жерден түлеп ұшқан таланттар» деп аталған кештің шымылдығын құттықтау сөзімен ашқан Шухрат Турдахунұлы ақындық пен өнер ­жолын ту еткен азаматтардың ортамызға келуі мерейімізді өсірген үлкен қуаныш екенін атап өтті
Жүрегі мен көңіл­дері жырға толы, өнердің өз өкіліне айналған жерлестеріміздің қадамдарына нұр жаусын дей келе, рухани кештен аудан тұрғын­дары ұмытылмас әсер алып қайтатын­дарына зор сенім білдірді
Аудандық мәслихат хатшысы Нұрәкім Есжан елдің атынан алғыс айтып, ақжарма тілегін жеткізді.
Әуелі ақын ағаларымыздың өлең­де­рін мектеп оқушылары нақышына кел­тіріп, жүректерге жеткізіп, бар ынта-ықыластарымен оқыды
Жас әншілер әннен шашу шашып, «Арзу» бишілері де өз өнерлерін ортаға салды
Әрі қарай сөз кезегі кеш қонақтарына берілді.
Жыр жолдарымен сөз бастаған Бақыт Беделхан елге еленген әр ердің атынан ондаған өнер қырандары еріп келер еді, дегенмен, өз еліне өз ұлдары сағынышын басуға келгенін жеткізді
Туған ұлдары туған жерге тағзым жасаса, одан артық тағылым жоқ шығар, сірә? Сондықтан рухани сұхбаттасуға, еркін әңгіме түйінін тарқатып, жыр оқып, сағынысып көріскен елмен сырласуға келгендерін айтты.
Алғашқы болып сөз алған ақын Жарас Сәрсек ел мен жерге деген сағынышын жырмен серпілтіп, ел көңілін қара өлеңнің құдіретімен бір көтеріп тастады
Жасындай жарқыраған жырлар тыңдаған жүректерге медеу, әрбір жанға демеу болғандай
Өлеңді «Алғаш ақ бесікке бөлеген, Ақын-Анадан бақытты жанның жоқтығына» осы сәт тағы да куә болдық
Ақынның әр өлеңі жүректен жүрекке жетіп жатты.
«Ұлым, саған айтамын,
Сенен басқа кімге айтамын?..
Көкейімде тұншыққан мұңды айтамын,
Жұдырықтай жүректі жұлқып алып,
Алқымыма тығылған сырды айтамын.
Жұрт болуды ұмытқан қызды айтамын,
Ұлт болуды ұмытқан ұлды айтамын.
Салт-сананың сары алтын сандығысың,
Саған айтпай, ұлым-ау, кімге айтамын?!» деп сананы селт еткізген бұл өлең жолдары дәл осы күні сахна төрінен естілді.
Ақын Бақыт Беделханның қала­мынан туған, режиссер Асхат ­Маемиров сахнаға лайықтаған «Ұлым саған айтам…» атты моноспектаклі Бекжан Тұрыс пен ұлы Мағжанның орындауында әсерлі шықты.
Қазақтың қамын, ұлттың арын ойлаған, салт-сананы сақтап, ұрпағына аманаттағысы келген әкенің арманын астаң-кестең еткен баланың шалалығы кімді болса да бейжай қалдырмасы анық
Заманына қарай икемделу керек екенін әкеге әсірелеп жеткізеді
Ұрпағының қылығына күйінген әкенің жанайқайы мұң мен шерге толы
Осындай шиеленіспен өрілген шығарма соңы мейіріммен, әке мен баланың бір-бірін түсінісуімен тәмамдалды
Бекжан мен бала Мағжанның бұл қойылымы аудан жұртшылығына шағын үзіндімен берілсе де, соның өзі өзекті өртегендей болды
Туынды материалдық құндылықтарды көбірек күйттеп, рухани құндылықтардан айырылып бара жатқанымызды емеурінмен танытқандай еді
Әке рөлін тамаша сомдаған Бекжан Тұрыс елінің амандығын, ұрпағының адалдығын тіледі
Қара домбырамен күмбірлете мәнді де мазмұнды ән орындады
Ұлы Мағжан да бүгінде өнер ордасында білімі мен талабын шыңдауда.
Ал Бақыт ағамыздың жан-жары, М.Әуезов атындағы Қазақ мемлекеттік ака­демиялық ­драма театрының актрисасы ­Айзада ­Сатыбалдиева әуезді әнін тарту етті
Шошанайлық Сағыныш Сенбі халыққа жылы көңіл-күй сыйлау мақсатында ақын сөзіне жазылған әсем әнін әуелетті
Жарас Сәрсек пен Бақыт Беделхан да қара домбыраны қолға алып, өнердің киесі мен қасиетін сезіндірді
Мәйекті жырларын шабыттана оқып, өлеңқұмар ағайынның құлақ құрышын қандырды
Рухани кештің шымылдығы осылайша рухты сөздің құдіретімен қорытындыланды.
Жерлестеріміздің кездесуіне жиналған халықтың қарасы көп болды
Мәдениет үйінің ішінде ине шаншар жер болмай, туған жерден түлеген таланттардың өнерін ықылас қойып тамашалады
Үш сағаттан астам уақытқа созылған кештен рухтанбай, жігерленбей қайтқан адам кемде-кем
Бәрі де өлең мен өнер кешінің ерекше тағылымын айтысып тарқасты.
Анар ДҮЙСЕНБАЙҚЫЗЫ
