Атамекен – армандаймын аңырап,
Сағынышым желдей есер жамырап.
Алты алаштың ат байлайтын қазығы,
Қазақстан – алып қара шаңырақ.
Бодандығым көп боздатқан болдыртып,
Көзім жасы – көдеңдегі мөлдір шық.
Асан қайғы – арманымды артып ап,
Жетсем бе екен желмаямды желдіртіп.
Отарлықтың уысында тұншыққан,
Қайран қазақ, қанды жасын ыршытқан.
Кею жылдар кетті жүйткіп, шағың бұл
Таңың атқан, тамылжып бір күн шыққан.
Қазақ елі – қасірет еміп, қан жұтқан,
Таңың атты,
О, бұл таңың – алғыс таң.
Қуаныштан жыла, ақ қаз ұрпағы,
Ақ айдының азат бүтін қарғыстан.
Ойың азат –
Ділің азат,
Тіл азат.
Жерің азат –
Елің азат,
Құл азат!
Еңселісің,
Еңсең сенің – бостандық,
Бақыттысың,
Бағың сенің – тұл азап!
Қайран халқым, Құдайынан бақ тапқан,
Жолын тапқан ескі сүрлеу соқпақтан.
Түскен саған Тәңірінің шуағын,
«Азаттықтың алтын таңы» деп мақтан.
Беу, Астанам – алтын ордам, ақ ордам,
Алты алаштың аңсары сен – ақ арман.
Азияның ақ айдыны бесігің,
Аққу қала ақ сезімге оранған.
Көктем елім – Күреңіткен күз емес,
Асқақ елім – өгейсінер біз емес.
Жатқа ұстатпа тізгініңді, ағайын,
Бір ұранға басыңды ій: «тізе қос!».
Жанарыңнан жас моншағын аршып қой,
Қазақстан… Жамалыңды таң сүрткей!
Көкбөрі елім, күллі әлемді тамсантып,
Көк туыңды күнге апарып шаншып қой!
Қуаныш ДӘЛЕЛБАЙҰЛЫ
