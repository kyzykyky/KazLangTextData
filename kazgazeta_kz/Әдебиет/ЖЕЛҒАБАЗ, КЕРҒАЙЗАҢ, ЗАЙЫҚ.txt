Қазақ тілінде заман ағымына қарай қолданыстан шыққан, көнерген сөздер көп
Бірақ олардың барлығы дерлік түп-түгел ұмытылды деуге болмас
Көркем әдебиетте қолданылып, халықтың жадында сақталып, ұрпақтан ұрпаққа жалғасып келе жатқандары да бар
«Сөзтанымның» бүгінгі шығарылымында осындай көне сөздерімізге бір сәт назар аударуды жөн көрдік
Бәлкім, мұндай көне сөздердің ішінде бүгінгі күнде кәдеге жарайтын, терминология және өзге де салалар үшін таптырмай жүргендері де кездесіп қалуы ғажап емес. 
Әбейлеу – әлдилеу.
Ғауам – әлеумет, қауым, жұртшылық.
Әбеқоңыр – жүдеубас, жайсыз, жұпыны.
Аумыт – ой, ояң
Мысалы, аумыт жерге егін жақсы шығады
Ғұзыр – өтініш, тілек.
Бауалақ – қол диірменнің үстіңгі тасына кигізетін ағаш
Мұны бағалақ деп те атайды.
Аусапы – уағыз, насихат, үгіт, ағуа.
Ап-тап – әуре-сарсаң, қиыншылық.
Елгей – ежелгі дәуірдегі күміс ақша, сөлкебай, теңге, жамбы
«Үйден барып беремін жүз елгейді» («Қозы Көрпеш – Баян сұлу»)
Әйкеш – әйел
«Сенің әйкешің ғой».
Бүлде – сапалы, қымбат кездеме.
Зайық – қор, кем.
Арзу – ниет, мақсат.
Ғәйіш – ойын-сауық, тамаша, рақат өмір.
Қинақ – белгі.
Некес – арам, жексұрын.
Қаракөмбе – тұрақты мекен.
Пиған – ынтық, құмар; мұқтаж, зәру.
Мүшкіш – ауыртпалық
«Басыңа мүшкіш түскенде, жәрдем берер дедің бе?»
Мүсибат – қайғы
«Ерлік іс мүсибатқа белін буған».
Керғайзаң – кертартпа, бойкүйез
«Қашанда қалпың керғайзаң, түртпесе ықылас, ынтықтық» (Ғ.Орманов).
Мүрсал – жіберілген елші, пайғамбар.
Серсаумалдану – мәңгіреу
«Бірдеңе­­нің салқыны тиіп, серсаумалданып келіп отыр».
Сердебелеу – шашылу, үріп-ішіп шайқап төгу.
Тағайын – рас, шындық, ақиқат.
Желғабаз – ақ көңіл, ашық
«Желғабаз жігіт».
Деребен – арбаның қалқаны.
Тағыман – үйдің төргі қабырғасындағы көрпе төсек жиюға арналған орын.
Жәнжіл – есікке құлып салатын темір.
Жәрендік – арбаның қалқаны, қанаты.
Егізек – жұлдыз шоғыры (шоқжұлдыз), елек.
Деңгередей – даңғарадай.
Тәрнек – қауынның тез пісетін, сопақша келген түрі.
