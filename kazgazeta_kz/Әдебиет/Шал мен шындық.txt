Қуандық ТҮМЕНБАЙ
Шүкән деген кісі ауылға аса бір қадірлі адам емес
«Соғыстан қашқан» деген атағы бар
Ойлап отырсам, сол қашудың да бір адамдық һәм қоғамдық астары бар секілді
Адам тектен-текке өз басын өлімге тікпейді
Отан деген әркімнің «өз үйі – өлең төсегі» емес пе? Ол Отанын көрмей тұра алмайды
Кейін есейген шақта сол кісіден «Соғыстан неге қаштыңыз?» деп үрейлене отырып сұраған едім, «Не, біреу жіберді ме?» деп сұқтана қарады
«Жоқ, көке, өзімнің білгім келеді, әрі аудандық газеттің штаттан тыс тілшісімін ғой» деп едім, «Қазір Стәлін жоқ, шындықты айтуға болады» деп көсілсін кеп.
– 41-жылы ауылдың бір топ 20 мен 40-тың арасындағы көкөрімі мен қырма сақалдарын соғысқа шақырып, бір ай «ойнатып», Мәскеудің дәл түбіне әкеп салды
Кілең қазақ пен аракідік қырғыз, арамызда бір өзбек бар, ол да окоптың не екенін білмейді, тамақ пісіріп, солдаттарға ботқа дайындап жүреді
Әлем-тапырақ қырғынды көрдім де ойға шомдым
Жігіттерге айттым: «Әй, мынаны көргенше, «өз үйім – өлең төсегімізді» бір көріп өлейік, қашайық» дедім
Ергендер ерді, ермеген сужүректер қалды, түн жамылып бір стансаға келіп, жүк тасыған қызыл вагонға жармасып, бір ай жүріп, ауылға келсек, «інківіді» (КГБ) күтіп тұр екен
Дегенмен, мені ымыртта, шай үстінде дастарқан басынан ұстап әкетті, үй-ішімді бір көріп қалдым, ауылы алыстар туған-туысына жете алмай босқа кетті-ау қыршынынан қиылып
Апарып, қайта салды қырғынға, дәл бір қазақтан басқа адам табылмай қалғандай
Қашқындардың бәрі өлді, «қырық жыл қырғын болса да ажалды өледі» деген рас сөз екен, аяғымды танкінің оғы жұлып кетіп, өздері үш ай емдеп, балдақпен елге келдім
Көкеңнің балдақ сүйенгеніне де, амандық болса биыл отыз жыл болады деп, сырмалы шалбарының қалтасынан шақшасын алып, ерніне шүйіре тастап, сөзді бұзып сөйлеп, «соғыс дегенің қызық қой, тек өліп қалатының болмаса» деп бір күліп алды
Ақсақ аяғының балағын тізеден төмен қайырып байлап тастаған
Онысы әбден жылтырап кеткен, өзі де өмірі осы шалбарды шешпейді, белбеу орнындағы бауы да салаңдап жүреді
Есекке балдағына сүйеніп тұрып ырғып мініп, қырындап отырып алады, есегі бақша мен үй арасын өзі тауып барып, өзі тауып келеді
Бұл кісі болса ауылдағы балалар бақшасының жиырма жылдан бергі қарауылы.
– Сен осы айтқандарымды жазып жүрме
Кейін бәрінің кезегі келеді
Стәлін өлгесін сәл де болса жеңілдік болды
Жарықтық, кісәпір еді ғой, – деп маған шұқшия қарады.
Бір нәрсе жазғым келді, бірақ тақы­рыбын таба алмадым
Жылдар жылжып өткесін ғана адамның ғұмыры мен Отанның мазмұнын біле бастағандаймыз.
Бұл кісі аудандық және облыстық газеттерді жібермей оқитын
«Мұнан үлкеніне араласпай-ақ қояйық» дейтін көрінеді айналасына ыржия қарап
Әсіресе, аптасына 3 рет шығатын аудандық газетті көрмесе ішкен асы бойына дарымайды
Ал немерелері «Қазақстан пионерін» жаздырып ап, әлем тынысын аталарына айтып беріп отырады
Бірақ олар да «соғыстан қашқан адамның немересі» деген сөзден беттері қызарып, 9-мамыр – Ұлы Жеңіс күні шеттеңкіреп жүреді.
Бір күні осы кісімен мектепте кездесу өтетін болды
Аға пионер вожатый Кенжегүл апай екеуміз шақыртушы боп келдік
«Сен де жүрші» деп апай қасына мені ертіп алды.
– Кім болады? – деді Шүкән көкем бірден күдіктеніп.
– Ешкім болмайды
Тек пионерлер, – деді апай.
– Ауданның дәулері қатыспаса болды, барам, – деді бір нәрседен жүрегі шайлығып қалғандай.
Оқушылар дайындалып, гүл әзір­леді
Атайдың аяғы ақсақ болғасын әңгімені отырып айтады деп орындық дайындады
Ол кісі баяғы сырты жылтырап кеткен сырмалы шалбарын киіп, кездесуге көк есегімен келді
Үстінен секіріп түсіп, «Байламай-ақ қойыңдар, есегім ешқайда қашпайды» деді
Пысқырынған әңгі есек қылтиып тұрған әр шөптің басын бір жұлып жеп, кездесу біткенше мектепті айналып жүрді.
– Ата, соғыс деген қандай болады? – деді бір оқушы алдын ала дайындалған сұрақ бойынша.
– Соғыс деген қызық, тек өліп қалаты­ның болмаса, – деді күлімсіреп
«Неге қаштыңыз?» деп ешкім сұраған жоқ, бірақ жетпістен асқан шал сұрамай-ақ бәріне өзі жауап берді.
– Өтірік мылқау боп соғыстан құтылып, тылда қатын-қалашпен бірге орақ орып, қорқытып тамағын тартып жеп жүргендер де болды
Біз өз еркімізбен, саналы түрде қаштық
«Өз үйің – өлең төсегіңді» бір көру соғыста арман болды
Оның үстіне қырғынға біз сияқты оқымаған мұсылманды салып, өздері дүрбімен артыңнан қарап тұрса, қаның қайнай ма, жоқ па?! Сондықтан оқыңдар, сендер де біреудің сыртынан дүрбімен қарап тұратын болыңдар, – дегенде, бір шыдамсыз оқушы:
– Ата, сізді газетті жібермей оқиды дейді ғой
Сауатыңызды қалай аштыңыз? – деп сұрап қалды.
– Ол рас
Бізді әкеміз кезінде төте оқуға берген
Сонда оқуға шыдамай қашып кеткендер де болды
Біз әріп үйрену қанша қиын болса да, азабына төзіп, хат тануға тырыстық
Ол кездің дүмше мұғалімдері жауап бере алмасаң дүрелеп тастайтын
«Дүмше молда дін бұзар» деген сөз осыдан қалған
Әйтеуір осының бір жақсылығы болар деп, бәріне төздік
Гәзит оқитын халге жеттік
«Өскен өңір» (аудандық газет) менің тамағым, оны көрмесем ас батпайды, – дегенде, сол қолымен балдаққа сүйеніп, сәл бүкшиіп сөйлеп тұрған адам осы дүние Пайғамбарындай көрінді.
– Сағатың қанша? – деді оқу ісінің меңгерушісіне сөзін аяқтап.
– Төрт боп қалды.
– Мен кеттім
Гәзит келетін уақыт боп қалды
Соны бір шолып шығып, бақшадағы қарауылдығыма барам.
– Ең соңғы сөзіңіз, жеткіншектерге қандай тілек айтар едіңіз? – деп өзі де мойнына қызыл галстук таққан жіп-жіңішке пионер вожатый Кенжегүл апай сауал қойғанда, балдағын бір рет оң қолына ауыстырып, біртүрлі күш ал­ғандай болды да, қайтадан көне балдақты сол қолтығына қысып еркін тұрды.
– Мәркіс жасасын, – деді оң қолын сермеп
Сол сәт белін буған жіптің шиыршықталған ұшы салаң ете қалды.
– Оның ізбасары Ленин жасасын, – дегенде, тағы да сол көрініс қайталанды.
– Өзіміздің Меңбай жасасын, – деді де, шалт бұрылып, есік алдында қалған-құтқан көк шөпті жұлып жеп жүрген есегіне қарай балдағына сүйеніп кете берді.
– Ата, сізге пионерлер атынан гүл сыйлаймыз, – деп, бір ақ фартук киген оқушы қыз қып-қызыл раушан гүлін ұстап, соңынан жүгіре бергенде:
– Үйге әкеп беріңдер
«Соғыстан қашқан Шүкән» едім, енді «есектің үстінде гүл ұстаған Шүкән атанбайын» деп, «Ықа!» дегенде әңгі есек төрт аяғын тең басып, сар желіске салды
Оның көз алдына 41-жылы вокзалда балаларымен қош айтысып тұрып, гүл тапсырған орыстар көлеңдеп кетті
«Мен сендердің ықылас-ниеттеріңе ырзамын» деп, аудандық газетті көргенше асығып келе жатты
Оқушылар: «Маркс пен Ленинге неге Меңбайды қосып айтты?» деп сұрағанда вожатый апай: «Меңбай ауылдың почтальоны, Шүкән ата газет келгенше оны күтіп отырады» деп түсіндірді.
Тоқсанға тақаған шағында Шүкән ақсақалдың көз алды бұлдырап, немерелері сұраған газетін оқып беретін болды.
– «Өскен өңір» неге уақтылы келмей қалды? – деп аудандық газетті іздегенде бір немересі:
– Ата, ол қазір аптасына 3 рет емес, 2 рет шығады, – деп түсіндірді шыдамсыз күйге салынып.
– «Ленин жолы» ше? Ол – облыстық гәзит қой.
– Ол қазір «Сыр бойы» деп аталады
Ол да солай, – деді немересі тезірек қасынан кеткісі кеп.
– Е-е, жетіскен екенбіз
Өзімізге-өзіміз келгенде қағаздан жұтаған екенбіз де
Ештеңені қалт жібермейтін өкімет қайда қарап отыр?
– Оны білмеймін, – деп тықыршыды немересі.
Бір күні кенже немересін шақырып ап:
– Осы сен «Қазақстан пионерін» оқисың ба? – деді шал ұрпағына үміттене қарап.
– Ол қазір «Ұлан», «Қазақстан пио­нері» ескі атауы.
– Жаңашыл боп қалыпсыңдар-ау, қызыңды… – деп теріс қарап жатып алды
Өздері ұлан боп жер тарпыған отызыншы-қырқыншы жылдар көкірегін тепкілеп жатты.
Көп ұзамай Шүкән қарт өмірден озды
Сонда өзімен қатарлас таяқ сүйенген бір шал дауыс сап келді.
– Мені Мәркіс пен Ленинге теңеген ағажаным-ау, – деп солқылдағанда даусы жер жарды
Жастар бір-біріне қарап жымиса, кәрілер көздеріне жас алды.
Бұл – бұрынғы почтальон Меңбай еді
Шүкән мамырдың 5-і күні өмірден өтіпті
Бұл – ескіше Баспасөз күні
Бұны бүгінде біреу білсе, біреу білмейді.
