Осы мақаланың кейіпкері Әдепхан Төреханұлы маңдайға жазған тағдырмен физика-математика ғылымына бет бұрып, қаншама жылдар ұстаз болған жан
Есімі ақын-жазушылардың қатарында аталатын ол кісі – Қазақстан Журналистер одағының және Жазушылар одағының мүшесі, «Елім дарқан, жерім бай» атты үш томдық таңдамалы шығармалар, «Орбұлақ», «Бәйтерек», Белжайлау» атты өлеңдер жинағының, «Ұлттық таным тағылымы», «Жапырақ жайған бәйтерек», «Еңкеймеген еменнің жапырақтары» атты тарихи-танымдық, этнографиялық, шежіре кітаптардың авторы, Жетісудың зиялы қауым өкілдерінің бірі, Алматы облысының Құрметті азаматы.
Ұстаз – ардақты ат
Ондай қасиетті есімді арқалап жүрген адамның қоғам алдындағы жауапкершілігі зор
Ұрпақ алдында, ертеңгі күнгі ел алдында абыройына кір келтірмеу үшін қымбат жол – туралық жолда, шындық жолда жүрері сөзсіз
Әдепхан аға таудай іс атқарса да, айқайлап айтпайтын, сырбаз мінезімен тиянақты еңбек етіп, ұлағатты ұстаздық жолмен зейнеткерлікке шықты.
Ұлы Абайдың «Адамның адамшы­лығы – ақыл, ғылым, жақсы ата, жақсы ана, жақсы құрбы, жақсы ұстаздан болады
Адам баласы адам баласынан ақыл, ғылым, ар, мінез деген нәрселермен озады» деген даналық сөзін өміріне шамшырақ етті.
Қазақта «текті» деген жақсы сөз бар
Бұл киелі қасиет тамыры те­реңнен бастау алатын құнарлы то­пы­рақтан даритыны белгілі
Жер жанна­ты Жетісу жері – небір жайсаңдар мен даналарды дүниеге әкелген киелі мекен
Батырларына қайсарлық, ақындарына асқақ рух берген қасиетті жер өз перзентімен асқақ, өз ұландарымен ұлы.
Тектілікті бойына жұғысты еткен Әдепхан аға – Жетісу өлкесіндегі жазиралы Жаркентті мекен еткен атақты Салпық би, болыс Жақыбайдың, ақын Төреханның ұрпағы.
Сөзге шешен Салпық би бабамыз билік құрып, саудамен шұғылданумен қатар, мал шаруашылығымен, егін егіп, шөп шауып, диқаншылдық кәсіппен де айналысқан
Ал Жақыбай атамыз өте қайсар, қатал, әділетті, әулетті адам болса, заманында би болған асылдардың сынығы Төреханның шешен тілді, шежіре өлеңдерді шығаруы, айтыскер ақын атануы тегіннен тегін емес.
Әдепхан аға ата жолын жалғас­тырып:
Өсектің бер жағында жалғыз ақын,
Өз жұлдызын бір өзі жандыратын.
«Отқа орнаған өлеңнің
жалынынан»
Жалғыз ақын сөзге май тамызатын.
Өсектің арғы беті дүйім ақын,
«Шығаннан шыққан» өңкей
«құйын» ақын.
Ұзаққа шабатынын, шаппайтынын,
Білетін бір-бірінің күйін ақын, – деп өзі туралы өлеңінде ақындық табиғатын жырға қосады.
Адалдық пен әдептілікті ту етіп, ар-ожданды қалқан қылған шаңырақта адами жақсы қасиеттердің дамитыны – өмір заңдылығы
Адамның қайраты алмас қылыш секілді
Тек, соны шарыққа салғандай қайрай білу керек
Ал жігерді ұштайтын – тынымсыз еңбек
Ештеңе де, абырой мен атақ та, барлық пен байлық та аспаннан түспейді
Бәріне қажыр-қайрат жұмсауың керек, күресуің міндет
Ол биіктерге апарар бастау – жан тазалығы, азаматтық адал­дық, кісілік келбетке кінәрат түспеуі.
Осы асыл қасиеттерді ұлағатты жан Әдепхан Төреханұлы өмір бойы өнеге тұтты
Өзі өсірген ұрпағы мен тәлім берген шәкірттерінің санасына да құйып отырды
Ішкі жан дүниесіндегі осынау қарапайым қайсарлық оны үнемі өз мақсатына деген нұрлы нысанасынан адастырған жоқ
Ол әдебиетке де, ғылымға да, дәстүр-салтқа да адал
Бірақ оның өн бойында бір ұлағатты ұяңдық есіліп тұрады
Көпке үлгі боларлық қасиет
Жасқа тәлім боларлық мінез
Ұрпаққа үлгі боларлық ұстаным
Өзінің «Әке өсиеті» атты өлеңінде:
Жанымменен, тап-таза арыменен,
Терлеп тапқан бір үзім наныменен.
Ақ дариядай әкелік мейірімін,
Құйып кетті қаныма қаныменен.
Ана көкірек мен ұрпақ әке көрген,
Өзім де әке, балам бар мәпелеген.
Екі әкенің ақылын балам алса,
Ұялмай-ақ мақтанар ем, әкеме мен, – деп жазады.
Шынында да, жырында көрініс тапқан ойы өмірде орындалып, Әкесі Төрехан бар қызығын көре алмай, небәрі 37 жасында өмірден өтсе де, әке рухы алдындағы борышын бір сәт те естен шығарған емес
Бүгінгі күні бабалар басына барып, құран бағыштаған сайын «Әке, мен сенің өсиетіңді орындадым» деп жүректегі сағынышы мен шын ниетін дұғамен білдіреді.
Адамның жасы қанша жыл өмір сү­руімен емес, бойындағы абзал қасиет­те­рімен, парасат-пайымымен, жан дүниесінің жарқылымен, табиғат берген қуат-жігерімен таразыланса керек
Әрбір жылға қадам басқаның өте шығар қас-қағым уақытпен өлшенбесі анық.
Бүгінде зейнетте жүрген ағамыздың кешелі-бүгінгі толағай табыстарына отанасы – Рысжан Жарасбекқызының да үлесі ерек
Отбасының жайлылығы, жанұя мүшелерінің асыл қасиеттері жа­­нына – жылу, жігеріне – қуат
Олар отбасында 6 ұл, 4 қыз тәрбиелеп, ұлын – ұяға, қызын – қияға қондырған, немере-шөбере сүйіп, бақытқа кенелген мейірімді ата-әжеге айналды
Өмір өзені бүгінде оларды тамырын тереңге жайған алып бәйтерекке айналдырды.
Адамға бұдан артық қандай бақыт керек?
Қоғамда өз орны, мәртебесі бар Әдеп­хан Төреханұлы жазиралы Жар­кент топырағының ғана түлегі емес, жал­пы жұртымыздың, ақ жү­рек ұлты­мыз­дың адал ұлдарының, ең­бекқор, жаны мен ары таза азаматта­рының бірі деседі жұрты ол туралы.
Ұлағатты жанға берілген осы бір баға оның алдағы тіршіліктеріне де қуат пен мұрат болғай!
Алланың адам баласына өлшеп берген ғұмыры бар да, сол ғұмырды атыңа лайық өмір сүргенің туралы берер есебің бар
Біз кейде Алладан ұзақ ғұмыр тілегенімізбен, әр сөзіміз бен ісі­мізге берер есебімізді естен шығарып аламыз.
Ертеде бір адам данышпаннан: «Дүниеде кім бақытты?» деп сұраған көрінеді
Ол ойланбастан: «Дүниеде көп адамды бақытқа бөлей білген адам бақытты» деп жауап берген екен.
Сан мыңдаған шәкірттерін, өнегелі ұр­пағын, ауыл-аймағын, бүкіл бір ұлыс­­ты бақытқа бөлеген Әдепхан Тө­ре­хан­ұлы Жақыбаевтай парасатты жан­ның арамызда болғаны қандай жақсы?!
Өнеге-үлгіге толы ғұмыр жасыңыз ұзағынан болсын, Ұлағатты жан!

 Гүлбақыт ҚАСЕНОВА, 
ақын
Талдықорған
