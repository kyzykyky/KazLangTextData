…Салиха кемпір әлі сөйлеп жүр
Бір дәлізден кіретін көрші пәтердің жартылай ашық қалған есігін көргенде, кемпірдің кеудесін қысқан запырандай ащы сөзі ақтарылып кеткендей болды.
– Ө-өй көкбет, шалқайып әлі жатырсың ба?! Ұйыққан қанден құсап, еркек біткенді түнімен қасыңа жинап аласың да… Күндіз аяғы кеткен жерге басы кетіп, арақ сасыған қалпыңда ашық-тесік жата беруге ешқандай қысылмайсың-ау
Құдай біледі, бүгінде сол түндегі шашылған қалпыңда жатқан шығарсың
Өткенде сәскеге дейін дыбысы шықпаған соң өлі-тірісін білейін деп кірсем… О, қарабет, анадан жаңа туғандай жалаңаш екен
Біреу-міреу тәнін көрмесін деп… «Ақжайдақ, ау Ақжайдақ, үстіңе бірдеңе жамылсаңшы» десем, есерсоқ масалаң күйінде «пошел, вон отсюда, старуха» дегені бар
Артынша «көрінбе көзіме» деп ақырсын
Қайтейін, мен емес, сенің көзге көрінбегенің жөн еді дедім де шығып кеттім
Бүгін де сондай күйде жатқан шығар.
Салиха кемпір кіріп-шығып біраз жүрді
Дәлізге шықса, Ақжайдақ көршісінің қылығы ойына орала қалады
Бұлармен бақандай он бес жылдан бері көрші тұрады
«Бұлар» дегенде бұрын Жарболғай есімді жас жігіт болды
Итқияндағы бір ауылдан оқу қуалап келіп, көшеде қыдырып қалған осы Ақжайдаққа үйленген
Құрмағыр қыз күнінде беті жалтыраған көрікті сияқтанатын
Жас жігіт ауылдың әдемі аруы ғой деп ойлаған
Шіркіннің «сырты бүтін, іші түтін» екенін қайдан білсін
Екеуі бес-алты жыл бірге тұрды
Бірақ жас жұбайларда бала болмады
Жарболғай бір жерде үлкен маман сияқты, ерте кетіп, кеш келеді, кейде қона жатып кетеді
Былқылдаған сылқыма келіншек бір өзі бір үйге сыймайтын сыңайлы
Сыптиған тар шалбардың күнде біреуін ауыстырып, көшеге тентіреп кететінді шығарды
Жарболғай әйелінің бұл жүрісінен секем алды, келіншекпен екеуі арасында шаң-шұң сөзге келетін сыңайланды
Бәтшағар, мына қатын шынында да ақ некесін бұзып жүр екен
Жарболғайдың көзіне шөп салғаны мәлім боп қалғаны бар
Ондайға еркек адам қайдан төзеді
Бірақ айқай-шу шығарған жоқ, өзінің жұмыстағы беделін ойлаған шығар, заңды түрде ажырасып, үй-күйінің барлығын Ақжайдаққа қалдыра салды
Бірақ асылдың сынығындай абыройлы азамат емес пе, арада жылға жетпей бір оқу бітірген жібі түзу қыз тап болды
Ал Ақжайдақ байсыз қалдым деп қиналған жоқ, қайта «ұзын арқан, кең тұсау» тап болып үй көрмейтінді шығарды
Сөйтіп жүріп түріктердің компаниясы дейме, бір жерге кір жуатын жұмысқа кірісті
Сол кезден бастап… Құдай басқа бермесін, еркек біткен бұл үйден шықпайтын болды
Түнімен арақ ішу, ырду-дырду
Сөйтіп жүргенде, бір күні бұл үйден кеудесіне иттің терісін қаптап алғандай тұла бойы жүн-жүн бір күжбән қара түрік шығып келеді
Салиха кемпір жағасын ұстады
Түске таяу шыдай алмай Ақжайдаққа кіріп барсын
Баяғы көріп жүргені – келіншек төсегінде жалаңаш жатыр
Салиха өзін-өзі ұстай алмады
«Сен сайқалға бір адам сияқтысы тап болмады ма? Мына күжбәң қайдан шықты? Сен бар-ау мынауыңды қоймасаң, бір күні сол күжбәң қараңның астында тұншығып өлесің»
Бірақ, Салиханың естіген жауабы – иди, не твоё дело!
– Ой, әдрәм қал, өлмесең тұрма
Содан бері бұл кемпір көршісінің есігін ашуға қайбыртады
Бүгін де сәске түс болды
Ақжайдақтан дыбыс жоқ, жартылай ашық есік сол қалпында
Түскі астың мезгілі таялды
Салиха ас үйге кірді
Бірте-бірте Ақжайдақ та есінен шығып бара жатқандай еді, біреу бұлардың есігін қақты
Салиха ашып қараса, есі шығып абдыраған бір келіншек тұр
Қалтырап-дірілдеп көзі жасаурап сөйлей алмайды
«Апа-а, мына көршіңіз… жұмысқа келмегесін, сөткісі де жауап бермеген соң, бастықтар барып шақырып кел деген
Ақжайдақ жатыр, оянбайды
Қорқып тұрмын».
– Ой, не қорқатыны бар, әлі мастығы тарқамаған шығар, жүр екеулеп жұлмалайық, – деп Салиха көршінің есігін ашып еді, бір жағымсыз иіс қолқаны қапты
«Астағыпыралла, бұл немене» деп Салиха сәл іркіліп, ішке кірді
Міне, сұмдық, Ақжайдақ төсегінде жалаңаш қалпында арам өлген сиыр құсап дөңкиіп жатыр
Денесі ісіп, иістене бастаған
Тап-тар бөлмеде, мынау өртеніп тұрған ыстықта, өзі арақ сасып жатқан адам
Түстен кейін ел құлақтанды
Полиция келіп, Салихадан түсініктеме алды
«Мен ешқайда кетпеймін, шырағым, анау өлген адам солай сасып-шіріп жата ма, бір жағдайын жасаңдар» деп кемпір бәйек боп жүр
Медэкспертиза келді
Ақжайдақты түнгі сағат үштердің шамасында жүрек талмасынан өлген деп тапты, денесінде жарақат, соққы іздері жоқ, шамадан тыс арақты көп ішкен, есінен танып қалған.
Ағайын-тума дейтін де Ақжай­дақта жоқ еді
Әлгі қаптап кететін көңілдестері де зым-зия жоқ
Салиха Жарболғайды іздеттірді
«Дұрыс азамат еді, бұл хабарды естісе, оның өзі де келеді» деді
Солай болды
Оған хабар ертесіне тиген еді
Ақжайдақ тәулік жарым мүрдеханада жатты
Салиха кемпір күйзеліп қалды
Ақжайдақтың үйінде тіске басар түйір тағам жоқ екен
Тоңазытқыш сыра мен араққа сыңсып тұр, еденде домалаған шөлмектер аяқ бастырмайды.
Ақжайдақтың денесі пәктеуге жара­мады, маңайына жолатар емес
Жарбол­ғай қақпақты табыт жасаттырды
Көшеде жүрген екі адамды әкеліп, көбірек ақша беріп, мүрдені әрең дегенде табытқа салдырып, қақпағын жаптырды
Имам келіп жаназа намазын оқымайтынын айтты
Пәктелмеген, кебінделмеген өлікке жаназа оқу шариғатқа келмейді деп қашқақтады, мүрденің қасында адам тұруы да мүмкін емес еді
Салиха кемпір бұған қатты қи­налды
«Тіршіліктегі бар күнәсін сол қал­пында өзімен бірге ала кетті, бейшара, то­зақтың отына шарпылатын болды-ау».
Өлікті қара жерге табыстаған соң имам құран-дұғасын оқыды
Жарболғай жиналғандарды кафеге дайындатқан дастарқанға шақырды
Салиха кемпір жалма-жан май алдырып, шелпегін пісірді
«Қанша дегенмен, өлік шыққан үй ғой, иіс – қоңыс болсын» дейді.
Қонақтарын атқарған соң, Жарболғай Ақжайдақтың үйіне келді
Төсеніш-төсек орынның бәрін жинап алысқа апарып өртеттірді
Үйдің ішін жуып, тазарттырып, екі күн есік-терезені ашық тастап, ауасын жаңғырттырды, жаңадан бірнеше кілем сатып әкеп төсеттірді
Арнайы малын сойғызып, Ақжайдақтың үш және жеті күндік қаделерін сүйек шыққан орында өткіздіріп, жамағаттың батасын ұйымдастырды
Артынша Ақжайдақтың бейітін де тұрғыздырып тастады.
– Сонау жылдарда он сегізге жаңа толған Ақжайдаққа үйленгенімде, ендігі тағдырымыз бір болады деп едім
Мұның тіршілігі осылай аяқталды
Жігіт өкінішті сырын жасыра алмады
«Басқа қонған бақытты бағалай білмегенге не шара, Алла өзіңе жар болсын» деп Салиха кемпір кемсеңдеп көңіл айтқандай болды
Ақжайдақтың алыстағы құмда жалғыз анасы тұратын
Өткенде түйеден құлап өлді дегенді Салиха естіген
Әлі марқұмның жылдық кәдесі болған жоқ
Көрші кемпір бұл жағдайды естігенде Ақжайдаққа көңіл айтайын, өлімнің жолы ауыр ғой деп кіргені бар-ды
О, көксоққан қатын, тағы да біреуді қасына алып арақ ішіп отыр екен
Салиханың айтқан көңіл-қошына «замолчи бедняшка» деген жауап қатқан-ды көршісі
Енді Ақжайдақтың ауылынан келетін ешкім жоқ
Жарболғай ауылдан алдырған Серғазы нағашысын қолқалап тұр
«Ақжайдақтың үш, жеті күндік қаделерін өткізгенше осында болыңыз
Бата оқи келгендерге төрде қарайып отыратын үлкен кісі керек
Тағы да бір-екі көршілерімді жинармын
Нағашы, кетпейсің»
Бұған Салиха кемпір қуанған рай аңғартты.
– Жарболғай, қарағым, бұл нағашыңды мен ертеден білетінмін.
Алматының университетінде соғыс­тан кейінгі жылдарда бірге оқығанбыз
Бұл қатын алды да басқа жаққа кетті, мен байға тидім де өз жөнімді таптым
Сөйтіп жүргенде, міне, сексен деген сеңгір биікке келіп, шал, кемпір атанатын болдық
Бағана алғаш көргенімде нағашыңды құшақтап жылап жібере жаздадым
Ақжайдақты жерлеуге жинал­ғандардан ұялдым
Серғазыны жіберме
Екі-үш күн, тіпті бір апта менің қасымда болсын
Сағынышымды азайтып, шер тарқатып алайын
Осында, біздің үйде жатсын.
Серғазы тақуа қулана күледі.
– Сенің үйіңде жатып, сексенге келгенде артымыздан өсек ерсін дегенің бе?
– Оған мен қысылмаймын
Тек сол өсекті ергізе қоятындай сенің жағдайың бола қояр ма екен
Ха-ха-ха
Шал мен кемпір қосыла күлді
Салиха артынша мұңая сөйледі.
– Өзің білесің, Серғазы, мен Жомарттан отыз жасымда қалдым ғой.
Жалындап жүрген кезімде тез мерт болды, байғұс шіркін
Бар болғаны бір құрсақ көтеріп үлгердім
Құдай жарылқап сол жалғызымнан жапырақ жайылды
Енді немереден шөбере көріп жатырмын
Барлығы да Алматыда тұрады, өзімнің де сонда бір мектепте мұғалім екенімді көрдің ғой.
– Балаларыңа таныстырып, екі күн қонақ қылғаның бар.
– «Кәрі қойдың жасындай ғұмыр қалды» демекші, енді Жомартымның қасына жақындайын деп осында көшіп келгеніме де біршама болды
Немерелеріме дейін шапқылап келіп тұрады
Олар келген сайын «әже, Алматыға алып кетеміз» дейді
Мен оларға осында Жомарт деген аталарың бар, сол кісі мені жібермейді деймін
Бала-келінім, «апа, сізге қиын болады, қызметші-күтуші жалдайық» дейді
«Е, ондай күн туса көрерміз, шырақтарым
Әзірге жүріп жатырмын» деймін.
– Нағашы, өзіңіз біліңіз, сізді қонақүйге орналастыруыма да болады, деп Жарболғай үлкендердің ыңғайына қарады.
– Құдай сақтасын, қазақ деген атымызға сын болар
Дағарадай менің үйім тұрғанда…Нағашыңды жібермеймін
Салиха кемпір дағдылы өрлігін танытып тұр.
– «Адам қартайса, бала болады» деген бар, Жарболғай жиен
Оны түсінесің ғой
Асылы мына кемпірдің тәтті шайын ішкенім жөн болар.
– Мақұл, нағашы, мақұл
Өзім де келіп тұрамын.
Салиханың пәтеріне келіп жайғас­қаннан кейін Серғазы суға түсіп алмақ болды.
– Зират басында жел, топырақ болды, үсті-басымды жөндеп алайын.
– Мейлің
Таза орамал да, халат та бар осында.
Біршамадан кейін Салиха кемпір есікті тықылдатты.
– Душтың астына түрегеп тұрам деп басың айналып құлап кетпе, байқа.
– Ептермін, жуынып болып та қалдым.
– Онда мен шай демдей берейін
Моншадан кейін терлеп тұрып ыстық шай ішу керек.
– Ол ұсынысыңды қолдаймын, Алла қош көрсің…
Ақжайдақтың алғашқы қаделері өткенше Серғазы мен Салиха бір пәтерде тіршілік кешті
Бар әңгімелері бейшара әйелдің өлімі төңірегінен туындады.
– Ол бейбақ өзіне-өзі тілеп алды
Мен талай ескерттім, тыңдамады.
Ақыры міне, пәктелген де жоқ, жаназасы оқылмады, кебінделместен өлген малша көміле салды
Салиха күйзеле сөйлейді.
– Талай азғындық болып жатыр ғой.
– Айтатыны жоқ, күнде бір сұм­дықты естіп жағамызды ұстаймыз.
Әйелдің етегі елді аздырады
Осыған қатал тиым керек
Неке мен әмеңгерлікті берік қалыптастырған ел азбайды, ұрпақ тозбайды
Баяғыда біздер жігіттің бетіне тіке қарай алмай теріс айналып тұратынбыз.
– Жігіттер ғашық қыздарына хат жазу арқылы сырласатын еді.
– Оның рас, Серғазы
Мен Жомартымнан алғаш сондай хат алғанымда ұяттан өртеніп кете жаздап… қыздардың әзілдегендеріне шыдай алмай жылап жібергенім бар
Ал бүгінгі қыздар торсиған омырауын көрсетіп, кіндікті ашып қойып, шолақ шалбармен жігіттің алдына жетіп келетінін көргенде, олар емес, мына қақбас кемпірлер жерге кіріп кете жаздаймыз.
– Бұл өте қатерлі жағдай көрінеді
Сол жартылай жалаңаш жүретін қыздардың бірқатары қазірдің өзінде бүйрек пен жатырдан ауруға шалдыққанын, болашақ бала көтеру қабілетінен айырылғандарын теледидар сарнатып айтатын болды.
– Адалдық азайып, азғындық кө­бейіп, емдеуге көнбейтін құзырға айналып кетпес пе деп қорқамын
Тақуа Серғазы өзінше пәлсафа соғады.
– Адам мен қоғам – егіз құ­былыс
Қоғам адамды тәрбиелейді, адам қоғамның әлеуметтік ажарын айқындайды, рухани байлықтың қайнар бұлағына айналады.
– Сондағы айтпағың не? – дейді Салиха кемпір өз көңілінен шығатын жауап күткендей түрін танытып.
– Жаз бен қыстың алмасар мезгілдері көктем мен күзде түрлі-түрлі амалдар көбейіп, ауа райы жиі құбылады
Халқымыз оны «Өліара» мезгіл деуші еді
Енді міне, жаһандану заманында қоғамдық құрылымдар алмасып жатыр
Адамдар бұрынғымызға жатырқай қарайтынды шығарды, жаңалық санап жалаңаш шапқылады.
– Өй, ақымақтар дейсің
Етегін ашқанның несі сән екен
Салиха кемпір өзінен-өзі ашу шақырғандай болады.
Сөйтіп, Ақжайдақтың алғашқы қаделері дағдылы шариғат жолымен өткізілді
Жарболғай енді нағашысын алып кеткелі тұр
Салиха кемпір жылауға әзір жүрген сыңай сездіреді.
– Қайтейін енді, біреудің шалы маған шал болар деймісің
Нағашыңды әкетемін десең аратұрар жайым жоқ
Аз ғана күн болса да төрімізде еркектің қарайып отырғанының өзі мерейімді тасытты
Нағашыңды ертіп барып, менің Жомартымның басына дұға қылдық, сол жерде өткен-кеткенді айтып біраз шер тарқаттық
Жарболғай, өзің аман бол, бәрі де сенің арқаңда бітіп жатқан жұмыстар.
– Баяғыда жігерлі өр мінезің бар емес пе еді, Салиха
Босай беретінді шығарыпсың ғой
Құдай тағы да есен-сау көрісуге жазсын дейік
Серғазы кемпірді құшақтап қоштасты.
Бірақ Салиха кемсеңдеуін тоқтата алмады
Жарболғайдың қомпиған шетелдік машинесіне барып қалған Серғазыға дауысын көтеріп сөйледі.
– Кемпіріңе сәлем айт
Нағыз бақыт­ты адам сол ғой
Бар ғұмырын ша­лымен бірге өткізіп келеді
Кейін­гі­лер өліараның ойранынан аман болғай дейік.
Рахмет ИМАНҒАЛИЕВ
Атырау облысы
