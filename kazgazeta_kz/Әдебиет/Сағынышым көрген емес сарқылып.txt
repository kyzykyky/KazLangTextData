Әбіл МИРАС, 1993 жылдың 3 наурызында Шығыс Қазақстан облысының Семей қаласына қарасты Таңат аулында дүниеге келген
Осы ауылдағы Төлеужан Ысмайлов атындағы орта мектепті бітіріп, Астана қаласындағы Қазақ ұлттық өнер университетінің театртану мамандығын тәмамдады
Бүгінгі таңда Қ.Қуанышбаев атындағы Мемлекеттік академиялық қазақ музыкалық драма театрының әдебиет бөлімінің меңгерушісі қызметін атқарады.
ТЕҢГЕ АЛУ ОЙЫНЫ
Ерттеп мінсе жарыста «ер қанатын».
Шабысына жете алмай жел қалатын.
Қайда екен сегіз қырлы сері жігіт,
Құйғытып тұлпар мініп теңге алатын.
Қиқулап қолпаштайды халық көріп,
О, онда қорқу да жоқ қауіптеніп.
Тебінсе жер тарпиды құла жорға,
Шаршамай шақырымға шауып келіп.
Қырағылық бар онда қырғидағы,
Қырғидай төмен қарай құлдилады.
Жылдамдығын жоғалтпай жылжиды әрі,
Теңгесін іліп алып ылдидағы.
Ойын ұмыт, қалды ма, қалмады ма,
Қоғамыңа көз салшы жан-жағыңа.
Өмір өзі Теңге алу ойыны ғой,
Теңгесіз жету қиын арманыңа.
Жігерімді жаныма қайрат қылып,
Күй ойнар көкірегімде төгілмелі.
Жыр тұлпарды келемін жайдақ мініп,
Теңгемді алу үшін өмірдегі.
Туған жер
Көрінеді ол көрінеді заңғар боп,
Сенен кетпес жан-жүрегім жыраққа.
Біздің жақта, биік-биік таулар жоқ,
Таудан биік тұлғалар бар бірақ та.
Ән салғанда жауған жаңбыр себелеп,
Тамылжиды бар дүние албырап.
Біздің жақта табиғат жоқ керемет,
Табиғаты бөлек жандар бар бірақ.
Мен сағынбай туған жерді жүргем жоқ,
Сағынышым көрген емес сарқылып,
Біздің жақта түрлі-түсті гүлдер жоқ,
Гүлдей нәзік ару қыздар баршылық
Біздің жақта қалың нулы орман жоқ,
Қара ормандай ағайын бар ардақты.
Сондықтан да менде басқа, арман жоқ.
Туған жерден тауып жүрмін бар бақты!
Кесе
Қайтаршы маған сұранам,
Күндерді өткен кешегі.
Есімнен қалай шығарам,
Қызыл өрнекті кесені.
Ұялшақ біздің сезімдер,
Буымен ыстық балқыды.
Жүрегім енді сені іздер,
Шай ішкен сайын әр күні.
Жай таппай ол қыз десе мен,
Әуре-сарсаңға түскенмін.
Сол күндер сол бір кесемен,
Сезімді бірге ішкенмін.
Қанықпын сені көруге,
Сағынып мені жүрмісің.
Кесем-ау менің сол үйде,
Бақ тілеп бізге тұрмысың…
Сағыныш
Ағарған шашың дейді жұрт,
Сұраққа алып мені кеп.
Ағарған шығар мүмкін ол,
Ойлағанымнан сені көп
Елесің кетпей жанардан,
Сағынып сені жүр жаным.
Әрбір шашым ағарған,
Ол менің ғашық жылдарым.
Естеліктерін сол кездің,
Санаға ғана сақтаппыз.
Жылдармен бірге өзгердің,
Ақ маңдай ерке, аппақ қыз.
Қалаға кеттім енді мен,
Сағыну үшін сарылып.
Сезімдерім-ай сергелдең,
Мезгілге кеткен бағынып.
