Айды жырламаған ақын жоқ
Ал Аманхан Әлімұлын­дай айды жырға қосқан ақын аз шығар
Жақында «Хантәңірі» баспасынан жарық көрген «Жариямайдай» жыр жинағын оқығанда осыған көзіміз жетті
«Желсіз түнде жарық ай» мынау тіршілік атаулыға, дүние-ғұмырға ортақ екені бесенеден белгілі
Бірақ ақын көзімен, ақын мұңымен, ақын қуаныш-шаттығымен, ақын жүрекпен Аймен сырласудың жөні бөлек
Осы жинаққа енген өлеңдердің әр жылдары жазылғаны көрініп тұр
Сондықтан адамның әр жасына лайық болатын көңіл күй, бастан кешкен, куә болған қайталанбас сәттер өлең жолдарында өріліп, ақынның өзін де, өзгені де сырласуға шақырады
Аманхан жырлағанда Ай-жадыға жүгінеді
Мұндай өлеңдерінде ақынның жан толғанысы, жүрек бұлқынысы Ай қабағымен астасып жатады
Көңілден шыққан көрікті ойы оқырманын бірде қуантып, бірде мұңайтып Ай әлеміне жетелей жөнеледі.
Қай нәрсенің де бағасы – салыстыру
Осы тұрғыдан алғанда ақынның таланты, білім мен білігі, парасаты мен пайымы сан қырлы шығармашылығында оны өзгеден ерекшелендіріп тұрады
Көп оқып, көп білетін, талмай ізденетін Аманхан ақын айтарын ой сүзгісінен өткізіп, дүние құбылыстарына дана көзбен де, бала көзбен де қарайды
Иә, өлең құдіреті, өлең ғұмыры ақындық талантқа да, ақындық қуатқа да байланысты
Осы екі асылдың ­Аманхан ақынның бойында да, ойында да бар екенін ­поэзия алыптары атанған ­Хамит, Ғафу, Сағи, Қуандық, Қадыр, Тұманбай тәрізді ағалары кезінде талай айтқан, замандастары мойындаған, кейінгі жас толқын үлгі етеді, сол себепті басты тақырыбымызға қайта оралайық.
Кейбір ақынның өлеңдері бір қарағанда келісті ұйқас, көркем сөз, керемет теңеумен таңғалдырады, тіпті мін таба алмайсың
Алайда қайтара оқығаныңда жалыны басылып, суып қалғандай әсер етіп, тіпті біртіндеп қызуы қоламтаға айнала береді
Ал Аманхан өлеңін қайталап оқыған ­сайын оның жұмбақ қырлары жарқырап көріне бастайды
Өйткені онда ой бар
Поэтикалық тегеурін тізгіні әуелгіде еркіне жіберіліп алады да сосын біртіндеп ойға ойысады
Мысалы, табиғат пен адамның тылсым әлемін қатар қойып шендестіру (параллелизм) арқылы көңілдің де, Айдың да сыр пернесінен сыр тартатын өлеңдерде өмір-өзен ағысы айқын сезіледі
Әлгінде айтқан талай ақын жырлаған оның Айы да бөлек
Ақын Аймен сырласады, қуанышын жеткізеді, мұңын шағады, жабырқайды
Ақын­ның көңіл күйіне орай көктегі Ай да кейде жарқырайды, кейде жабырқайды, кейде жалғызсырайды, кейде қырын қарайды.
Кітаптың беташар өлеңі «Көңіл күй» деп аталыпты
Ақын көңіл күйінің барометрі – Ай
Күздің жайсыз желі мен жаңбыры, көңілсіз, құлазыған бақ.
Түнгі жаңбыр
Тағы да байқағаным,
Көңілсіздеу қағады Ай қабағын.
Қара суық ұрып тұр ұрымталдап,
Тартқан тағдыр бұл деген қай табағың?
Тимей тұр-ау, табиғат, күзің жайлы,
Бағана да көңілсіз ызыңдайды.
Майда жаңбыр, желең жел, қара суық,
Жуылмаған ұқсаттым жүзімге Айды.
Түнгі, мына, көріністей көзімдегі,
Кетті-ау, білем, төгіліп сезім легі…
Көңілімде қауіп бар, жан ұқпайтын,
Біле білсең, Жаратқан, өзіңде емі!
Ақын жанының қиналысын көңілсіз қаққан Ай қабағы арқылы білдіреді
Өзге жан ұқпайтын, өзіне ғана белгілі сезім легі, өткенге сағыныш па, өкініш пе, әйтеуір жанға тыным бермеген көңіл күй ауанын табиғаттың күз маусымымен астастырып, Ай жылуының суып бара жатқанына жабырқаған ақын жан дауасын іздеп Жаратқанға жүгінеді
Бұл өлең – ақынның таңдамалы өлеңдері енген осы жыр жинағының түп ­бастауы, темірқазығы.
Аймен, күзбен сырласу, олар куә болған қайталанбас сәттер жыр жолдарымен мұң шертеді
Жастық шақтағы «махаббат, қызық мол жылдарға» оралады
Жас кезіндей күйіп-жанбайды, өрек­пімейді
Сырдың ағысындай сырбаз­дықпен, сағынышпен, сабырмен жыр­лайды
Ай мен махаббат Аманхан өлеңін­де қоса өріледі
Егіз
Ғашығын Айға теңейді, сырлы сезіміне Айды куә етеді.
Қыз ернінде тұратын еріп демім,
Бір кездері бозбала, көрікті едім.
Ұқсайтұғын еріні Айға оймақтай,
Өтті сол қыз кезінде қайғы ойлатпай.
Екеуміз де елітіп жайлы лепке,
Сүйісуші ек куә етіп Айды көкте.
Құлағанда атжақты Ай қырға талып,
Сан отырдық аяқты Сырға малып.
Осы өлең жолдарын оқи отырып, Ай адам жады екеніне көзіңіз жете түседі
Туған Айдан толған Айға дейін одан көзін айырмайтын қыр қазағының көкірек сарайындағы қазынасын ештеңемен теңестіру мүмкін емес
Қазір рухани жаңғыруға орай ұлттық коды туралы жиі айтатын болдық
Ал ұлттық кодының бірі қазақ үшін – Ай
Өйткені Айды қазақтай өзіне меншіктеген, қазақтай қадіріне жетіп, қастерлеген халық жоқ та шығар-ау
Аманхан ақынның «Аймен сырласу» деген өлеңі поэма жүгін көтеріп тұр десек артық айтқанымыз емес
«Туды екен сондағыдай Ай неліктен?» деп, «сағымның ішіндегі сағынышын» іздеп жаны байыз таппаған ақын Айды сырласуға шақырады.
Дертім бар жанымда бір айықпастай,
Ел-жұртқа айта алмайтын жайып
тастай, –
Оңаша сырласайық қайықбасты Ай,
Келісесің бе?
…Әлденеден жүрегің сыздайды ма,
Неге күзгі жанарың мұздай, мына,
Ұқсап бір тұрушы едің қызға-ай, бұла,
Көрінді не?
…Сеземін жоқ құлқың сырласуға,
Сап-салқын түсіп сәулең тұрды асуға,
Жетпесе, шамаң мұңды бір басуға,
Қайтем енді?!
Бес шумаққа бауланған өлең жолдары бес күндік тірліктің бар болмысын, бастауы мен баянын түйіндейді
Адамның жас кезінде Айдан көркем, сұлу ештеңе жоқ, бірақ уақыт өте келе, жас ұлғайғасын Ай да алыстайды, сұлулығы солғын тартып, жылуы ­азаяды, баяғыдай сәулесін де, нұрын да төкпейді, сырласуға да құлқы жоқ
Ақын Айға «күзгі жанарың мұздай» деп адам-ғұмыр мезетін меңзеп, қызға балаған жас дәурен жаздағы жанарын аңсайды
Аспан төрінен төгілген сәуле де енді салқын тартып, жарығымен жан жарасын емдеуге шамасы жетпейді
Поэзиядағы элегияның нағыз үлгісі осындай-ақ болар.
Бір қарағанда ақын Ай мен Күзге қайта-қайта оралып, тақырып пен өлең жолдарын қайталағандай болып көрінеді
Жоқ, бұл кемшілік емес
Оны ақынның таланты мен ше­берлігі деу керек
Өйткені табиғат ме­зеттері мен адам ғұмырының көңіл күй сәттері қайталанып отырады
Өткен күннің сол көрінісі тап сондай қалпында көз алдыңызда тұрады
Бірақ көзге көрінбейтін Уақыт шіркін көңілде сайраған кеше мен бағасына жете бермейтін бүгіннің аралығын ал­шақтатып тастайды
Аманхан ақын осы бір көңіл көпіріне қайта оралып, ой түйеді
Айталық:
«Отырған сүйеп, ей, Ай, күзге басын,
Неліктен айтшы, сонша, сызданасың?!
Мен болсам жалғыз-жарым
жүрмін бақта,
Сен болсаң кірпік қақпай із баға­сың.
Сенің де жерден сырың бар-ау баққан,
Құрғандай бір жықпылға қарау қақпан.
Қиылған қастай кейде көрінесің,
Тұрғандай мен мұндалап жер аулақтан» – деген өлең шумағындағы теңеу­лер мен сөз тіркестері жыр жинағында жиі кездеседі
Бірақ оның әрқайсысында айтары басқа, көңіл күй ауаны да бөлек
Әбекең осылай басталатын «Ай» деп тақырып қойылған өлеңінде:
Тіршілік бере ме екен бұйығы алдай,
Көңілім бұ көріністі түйіп алды-ай!
Биіктен көріп тұрсаң айтшы, ей, Ай,
Анамның қабірінің күйі қандай?!
Сол жерде жатыр атам, нар ағам да,
Биіктен біртүрлі ме, қарағанда?! –
Жылылық сездірмейсің неге сонша,
Түсіргің жоқ па, әлде жара жанға, – деп өзінің де, өзгенің де бастан кешетін сәттерді дөп басып кетеді
Ай сәулесі тап сол сәтте анасының қабіріне де түсіп тұр-ау деген анаға деген сағынышын ақын осылай жеткізеді
Ал келесі «Ай» аталатын өлеңінде:
«Тары жұлдыз себілді көк төсіне,
Түсіретін түбегей жоқты есіне.
Сынап сынды сырғыған сыралғы Ай да,
Көнбіс түннің кепілдей өтпесіне» деп көңіл күйді, айлы түндегі ғажап көріністі сөз маржанымен құндақтап тастайды.
«Қыз күлкісі» өлеңінде кеше мен бүгінді қатар қойып шендестіру әдемі әдіптелген.
Елең қылмай ызғарлы күздің өтін.
Сидаң бақта жалаңаш біз білетін, –
Ай нұрына ақ жүзін аймалатып,
Елітіп еркелеу бір қыз күлетін.
Иеленіп жүргенде дара бақты,
Қайран со кез қайырла қарамапты, –
Қыз күлкісі біртіндеп салқын тартып,
Сосын, өзі алыстап бара жатты.
Сол Ай қалды, сол бақ пен қалды түн де,
Үміт артып үркердей алғы күнге.
Сартап болған сағыныш санаға ұрып,
Сарыуайым салмағын салды кімге?!
…Ауыр тартқан ағаштың сыз білегі,
Сондағыдай сидаң бақ, күз күні еді, –
Ай нұрына ақ жүзін аймалатып,
Елітіп бейтаныс бір қыз күледі.
Өмір-өзен арнасымен ағып жатыр
Табиғат көрінісі де, жастық та сол қалпында
Тек уақыт шіркін ғана бір орында тұрмайды екен, осындай философиялық түйін кім-кімді ойға шомдырады
Аманхан лирик ақын
Ойшыл ақын
Оның лирикасы жүрек қылын шертіп, нәзік иірімдерді тап басады
Жаратылыстың ақиқатын аттай алмай, өткенге қимастықпен қарағанымен уақыт-төрешінің әділ төрелігін көлденең тартатын тұстары аз емес
Оған мына өлең жолдары куә.
…Табатын жан дауасы, қонарға емді,
Кең пішті, тірлік шіркін, болар жеңді…
Өтерміз күз де, мен де… қалар жастық,
Е, Алла, өмір бергін, соларға енді.
Ақын Айдың жылы қабағын да дөп басады
Оны өзінің шалқыған көңіл күйімен, шалқар шабытымен көмкеріп кетуі қандай әдемі десеңізші!
Жаны нәзік, сызба бел, сезімі ілме,
Ұқсайтұғын қырмызы өзі гүлге, –
Прометай сияқты аспан жақтан,
От ұрлаған қыз көрдім көзі күлме.
Мысалы, жүзі жылы, Ай қабағы,
Көргесін жаның қалай жай табады.
Көңілім желді күнгі көлге ұқсап,
Кеудеме сыймай шексіз шайқалады.
Әр өлеңінде айтарын жеріне жет­кізіп айтатын ақынның соңғы шумақта пәлсапалық түйін жасаудан жаңылмауы өзіндік ерекшелігі екеніне бұл жинақта мысал көп
Ақынның өлеңі басталғанда, одан әрі қарай лирикалық көңіл күймен асып-төгілгенде оқырманын қиял қанатына іліп алып, шабытымен шалқытып әкеліп соңғы шумағында айтарын бір ауыз сөзбен түйіп кетеді
Өлеңнің өн бойындағы манағы жан еліткен сезім, әлгіне ғана көз суарған ғажап көрініс, көңілді көк дөнен еткен көңіл күй сап тыйылып, оқырманын ойландырып тастайды
Мысалы:
«Ел қарамас бақыты тайған ерге,
Аспан мәңгі мекен Ай қам жер ме?
«Бізді қайдам.
тік тұрып құлайды анық,
Жалғыз ағаш жапырақ жайған жерге».
«Көкте Ай, саған жерде қол жетпейді,
Көңілді қайда қоям алақұйын».
«Белгідей бір, елеусіз, түртіп алды,
Сол кез өтіп, бүгінде жұрты қалды».
«Алла жалғыз, ол оған жарасады,
Сырыңды о, жалғыздық,
алғызба, елге!..»
«Жариямайдай» жыр жинағында ақынның Айға айтылған бейнелі сөздер мен теңеулер жеке зерттеу мен зерделеуді қажет ететін тақырып екені айтуға тиіспіз
Мысалы: ай қабақ, саяқ ай, жырынды ай, ай жанары, қиыл­ған ай, мысықкөз сықпа ай, сықпа ай, сыралғы ай, құныс ай, үлпек ай, қайық­басты ай, атжақты ай, түйме ай, жетім ай, салқын ай, бақпа ай, бұла ай, ай жүрек, алқа ай, жәудір ай, кебісбас ай және т.б.
Осы бейнелі тіркестің ішінде екінің бірінің, бұл арада ақындарды айтып отырмыз, қаламына іліге бермейтін «сықпа ай», «мысықкөз сықпа ай» теңеуін Аманхан ақын жиі қолданады.
«Мезгілсіз хабар беріп сызды шақтан,
Мысықкөз сықпа Ай-ай ізді баққан, –
Жүрмін мен іздеп бұла жастығымды,
Түн іші, селдір-селеу күзгі бақтан».
«Сығалап бұлт ішінен,
Қызыққа сықпа Ай тоймайды…»
Осы өлең жолдарын оқығанда басқан ізді баққан «мысықкөз сықпа ай» мен бұлт ішінен сығалаған «сықпа ай» көз алдыңызға ап-айқын сурет болып келе қалады
Айға қарата айтылған «ат­жақты» деген теңеу де елең еткізеді
Суреткерлік шеберлік тіл бай­лығымен, ой алғырлығымен әдіптелгенде ғана көзге түсіп, көңілге қонады..
«Ат жақты Ай сәулесі күміс тізгін,
Сынаптай суда салқын жалтырайды».
«Мен жалғыз, ат жақтанған
Ай да жалғыз,
Тілінен дәм татырған қайда бал қыз?!»
«…Құлағанда ат жақты Ай қырға талып,
Сан отырдық аяқты Сырға малып».
«Қараңғы түннен күзетіп,
Ат жақты Ай көкте жүзе ме?»
Аманхан ақын өлеңдерін бейнелі сөз тіркестерімен бедерлеп, айтар ойын айшықтап отырады
Сөз құдіретімен жасалған сурет галереясының көш-тізбегін осы жыр жинағын оқығанда сан мәрте кездестіре аласыз
Ендеше, мына бейнелі сөз тіркестерін оқып қараңызшы: «Түн болатын қақпаған Ай қабағын», «Ұқсайтын Ай да туды балық басқа», «Толқыған толған Ай», «Көзіме көрінеді күзгі Ай шерлі», «Ауыл мен дарияның арасында, Әңгелектей дөңгелеп Ай жүргенде», «Іліп қойыпсың Ай-тағаңды», «Қасықтай қақты тұнған олқысынбай, Шомылып жатып алды жол тұсында Ай», «Жүргендей ем алқа тағып Айдан кілең», «Келе жатыр желіп Ай», «Ілініп Ай тұратын тораңғылға», «Сап-салқын дарияның тұр астында, Қалтылдап қаңтарылған қайықбасты Ай», «Айдау қара жол жатыр Айға қашқан», «Ілмиген Ай аса алмай тал басынан, Шәниіп жатып алды жамбасынан», «Көңілсіздеу қағады Ай қабағын», «Қиылған қасың қою қақпа қылық, Теңіздің үстіндегі Ай-ау жүзген», «Тамып кете жаздап тұр Ай тамызда», «Толған Ай көкке ілінген алтын табақ» және т.б
Осындай бейнелі сөзбен өрілген өлең жолдарын тек тұшына оқып, таңдайға дәмін алып, талантты мойындап, тамсана білу керек.
Осы мысалдарда келтірілгеніндей, Ай әңгелектей дөңгелей ме, дөңге­ленеді, тағадай ілініп тұра ма, ілініп тұрады, су бетінде ай жүзе ме, жүзеді, ал осы сияқты әдемі көріністі сіз де, біз де көріп жүрміз
Аманхан ақын сондай көріністерді қалт жібермей өлеңмен өрнектей білген
Ақын аңғарымпаздығына жыр жинағынан талай мәрте көз жеткізесіз.
«Жариямайдай» жыр жинағына енген ақын өлеңдерінің тек Айды жырлаған, Айға қатысты тұстарын ғана әңгімеге арқау еттік
Әйтпесе онда оқырман талғамын тап басатын басқа тақырыптағы жыр жауһары қаншама десеңізші
Кітаптың мазмұны бойынша атауы қойылған 239 өлең бар, ал мәтінді қарағанда жұлдызшамен берілгендері де аз емес екен
Мына қызықты қараңыз, 141 өлең Айға арналған, 220 шумақтың ішінде Ай бейнесі жарқырайды
Аз ба, көп пе, өзіңіз бағамдай беріңіз
Әбекеңе «Жаңа жыр жинағыңызда Айды жақсылап жырлапсыз ғой» дегенімде: «Айды армансыз жырлаған Жапонның Мёэ (1177-1232) деген ақыны болған, оны «Ай ақыны» деп атаған» деп аймен сырласқан ақындар туралы шабыттана әңгіме бастады… «Ендеше, Сіз біздің Ай ақынымыз болдыңыз ғой» деп әңгіме түйінін әзілге бұрдық
Сонда ақын шығармашылығы туралы осы ойтолғамға «Ай ақыны» деп тақырып қоймағанда қайтеміз?! Ақын жыр жинағын оқып қараңызшы, сонда оған Сіздің де көзіңіз жетіп, Аймен де, Аманхан ақынмен де сырласа аласыз.
Самат ИБРАИМ
