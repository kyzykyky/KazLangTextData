Қазақтың сахара кең даласы қаншама тарихты қойнына құшып жатыр десеңізші
Осынау байтақ жерімізді сыртқы жаудан қорғап қалу үшін қаншама жаужүрек батырларымыз қан майданда жандарын құрбан етті
Сонау тарихымыздың ақтаңдақ беттерін ақтарғанда елімізді найзаның ұшымен, білектің күшімен қорғап, аман сақтап қалған ержүрек батырлардың ішінде  Райымбек Ханкелдіұлы бабамызды ерекше айтатынымыз белгілі.
Райымбек батырдың рухына арналып елімізде қазақ күресінен дәстүрлі жарыс өткізіліп тұратынын жақсы білеміз
Сол дүбірлі жекпе-жекке биыл 10 жыл толды
Дегенмен де, ұлттық күресіміздің дамуына сүбелі үлесін қосып келген дәстүрлі жарыс мерейтойын анау айтқандай атап өте алмадық
Оның көптеген себептері бар
Ең бастысы Алматы облысы мен жергілікті спорт басқармаларының бұл жарысқа немқұрайлы қарауы болып отыр.
Гольф, керлинг, теннис сияқты спорт түрлеріне шен-шекпені жоғары ағаларымыз барын аямай салып көмек беріп жатады
Ал өзіміздің төл күресімізге келгенде төмен қарап қалатындары неліктен екенін біле алмай дал боласың
Иә, бұл айтқан назымыз ұлттық күресіне әлі де болса, жанашырлық болмай жатқаннан соң туындап отыр.
ҚР еңбек сiңiрген жаттықтыру­шылары Қапар Рауанов пен Нұрбол Ілиясов сынды жанашыр жандардың белсенділігінің нәтижесінде аталған турнир он жыл бойы тоқтаусыз өтіп келеді
Еліміздегі Қазақ күресі федерациясының жыл тізбегінде 20-дан астам ірі жарыстар орын алған
Солардың ішінде дәстүрлік жолмен жыл сайын үзбей өткізіліп келе жатқан Райымбек батырдың рухына арналған республикалық күрес додасын қосуға болады.
Жасөпірімдер арасындағы тартысты өтіп келген бұл жарыста қаншама балуандар қанаттарын қомдап, бұғанасы бекіп шықты
Қаншама жастүлек елімізге танылды
Солардың бірі қазақ күресінен екі дүркін әлем чемпионы, Азия чемпионы Бауыржан Тәліп пен әлем чемпионатының күміс жүлдегері Еркін Сайдақовтарды айтуға болады
Осы жарысты өткізуге көмек қолын созар жандар табылмай жатқанда, Алматының іргесіндегі Іргелі ауылының тұрғыны Ардақ Уыстанов деген азамат қорасындағы жалғыз тайын құрбан етіп сойып беріпті.
Жарыстың салтанатты ашылуы­на қазақ күресінен мемлекеттік жаттықтырушы Марат Жақит, грек-рим күресінен олимпиада ойын­­дарының қола жүлдегері ­Нұр­бақыт Теңізбаев сынды бірталай елімізге танымал азаматтар қаты­сып, жас балуандарға сәтті белдесулер тіледі
Екі күн бойы жасөс­пі­рімдер арасындағы жарыс­та 10 салмақ дәрежесі бойынша үздіктер анықталды
1997-1998 жылдары туған жасөспірімдер арасында ұйымдастырылған жарыста 200-ден астам балуан бақ сынады.
Осы бәсекеде Тоқтарбай Алмат (46 келі, Өтеген батыр кенті), Рахым Жарқын (51 келі, Семей), Ерлан Ералы (57 келі, Ақтөбе), ­Жандарбек Әметов (64 келі, Өтеген батыр кенті), Ернар Байжігіт (72 келі, Оңтүстік Қазақстан облысы), Арнұр ­Жомартбек (81 келі, Тараз) және жоғары салмақта қызылордалық Алдаберген Нұрбергендер жеңімпаз атанды
Ал түйе балуандар арасында өткен сайыста Семейдің апай­төс балуаны Саят Шамшиевке тең келер ешкім болмады
Саят финалда Алматы қаласының Ба­рысы атанған атан жілікті балуан Аслан Абдуалиевті жамбас әдісімен жеңіп, турнирдің бас балуаны атағына берілген жүлдеге ие болды.
Батыр бабамыздың атындағы бұл бәсеке тұсауын кескен жылдан бері көптеген жас таланттарға ақжолтай жарыс болғаны анық
Сондықтан да қазақ күресінің дарынды жастары бұл турнирге айрықша дайындықпен келеді
Жалпы, қазір еліміздің әр ай­мағында жастарымыздың қазақ күресіне деген құлшынысы күн санап артып келеді
Осы қарқыннан танба­сақ Ұлттық күресіміз Азия ойын­дарының бағдарламасынан орын алатынына шүбә жоқ.
Ақын ОРДАБАЙҰЛЫ
