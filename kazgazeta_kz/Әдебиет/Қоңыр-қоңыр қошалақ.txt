Автокөліктің қос табан қасқа жолы бел асып, алға озады
Анда-санда алдымыздан не теріп жеп жүргенін қайдам, әйтеуір «баттауығы білектей» демекші, ор қояндай жөңкіген жиырма-отыз бөдене көрінеді де, зырылдай жүгіреді
Бірақ құстай ұшып жетіп келген темір ат көк желкеден телміргенде жан бар ма, әлгілер дүр етіп көкке көтеріледі
Біз орғып-орғып, жүрісімізді одан әрмен жалғастырамыз
Дегенмен қырдың құмдауыт қызыл топырақ жолы қаланың қатқыл табанды қарасұр асфальтіне қарағанда тіптен жайсыз-ақ
Қайта осыдан 3-4 күн бұрын төгіп өткен қалың жауынын сіңіріп, ала жаздайғы қопсыған сұйық топырақты біраз жуасытып, басып тастаған сияқты
Бұрынғы ыңыранып жылжитын жербауыр «Ниваңыз» қоңырлықта жүйткіген жезкиіктей желіп келеді
Бағзы бір шақта алдан кезіккен ала қабаққа орғып шығады
Содан соң еңкейген еңіске ойламаған жерден сылқ етіп, өкпе, бауыр, ішек-қарныңды жинап әкеп, аузыңа тығады
Ондайда «Ой, Алла-ай, мынауыңның таусылар күні бар ма?!» деп тағы да Тәңірге бағынышты екеніңді қайталап еске аласың, мойындайсың
«Көкшілтөбе.
Тау деген құр атағы…»
Биыл қыр бойы түгел өртеніп кеткен сыңайлы
Қай жағыңа қарасаң да, күйік шалған күрең дүзгіннің қара көмеш бұталары мен жасыл бүршік жыңғылдың жер бауырлаған арса-арса түбірлері ғана андыздайды
Бірақ ала жаздай нәр тамбай күннің ыссылығы, адам қолы, жай отынан жанып, күйіп кеткен күлдібадам дала соңғы кездегі қайталанған жауыннан қайта түлеген жайы бар
Айналаның бәрі енді ғана қылтиған жас өскіннен көкпеңбек
Көңілге ризалық сезім ұялатады
Бірақ жуық маңда көзге ұрған бір мал жоқ
Кешегі Кеңес үкіметі тұсын­да жер қайыстырып, көз сүріндіретін қой отары, келе-келе боп маңып жүрген түйенің де түйірі көрінбейді.
Бейне атажұрт аруағынан айырылып, қу медиен жалпақ жон көз ұшындағы көкжиекке сұғынып бос жатыр
Осылайша ой құшағына беріліп, өткен күндер суретін сараң ғана сабақтап отырғанымда көлік жүргізіп келе жатқан балам: «Әке, сенің де күнде айтатын Қошалағыңа келіп қалдық» деп, жергілікті халық «тау» деп кеткен биік қыратқа иек қақты.
Иә, бұл –
«Көкшіл төбе.
Тау деген құр атағы,
дала күні құсап күні батады.
Өзіне тән бірақ аң-құс, даусы бар,
кім біледі, бұл да содан тау шығар?!
Айналасы қобырсыған жал-жал құм
Жел көтерген жалы сынды жалғанның.
Маңайымен салыстырсаң
әлгі көк,
Жусан төбе талай таудан мәндірек,
салмақтырақ,
атақтырақ.
Әлгі ала
қарғасының өзі қарар паңдана.
Жер атына хайуан біткен өшті аса:
мортығын қой маңырап іздер, ешкі асап.
Қыран құсап қалықтайды торғайы
Саршұнағы қорсылдайды шошқаша.
Неткен тоқтық!
Тағдырына мәз бәрі,
Дуадақтай көбелегі жаздағы.
Бөксе артып ем, тарғыл тасы тоқтықтан
тулап-үркіп жығып кете жаздады…
Қошалақ-ай!
О, жаһанның мықтысы!» («Қошалақ тауы!»), – деп Жұмекен ақын жырлаған әйгілі Қошалақ осы
Бұл – менің шыр етіп дүниеге келген алтын құндағым
Ана бір көрінген 5-10 үйдің арасында шағын ғана аурухана болыпты
Сонда мен туғанмын.
Ал анау көрінген қоңыр дөңнен әрі ассаң, оң қолда оқшырайып Төкей моласы көрінеді
Одан шығыста – біздің ел
Арқасы – Әкімәлі, шығысы – Тереңқұдық, Ташан, түстігі – Боранбай
Сол Боранбай – соңғы жүз, жүз елу жылдан бергі атақонысымыз
Бірақ кейінгі елу жылда Кеңестің әрі итеріп, бері жыққан қырық құбылған саясатында әкелеріміз атақоныстан айырылып, балапан басына, тұрымтай тұсына кеткенге ұқсайды
Тереңқұдықтағы қауымда менің анам Минаш, тағы да екі қарындасым жатыр
Өткен ғасырдың 1952-1953 жылдарынан бері жылқы баққан жанның өрісі де өзгеріп, біраз жердің дәмін таттық, бірақ аталған аймаққа қайтып оралмадық.
Қошалақ
Аты да қызық
Бұл жерде бізден бұрын құба қалмақтары ма, әлде өздері айтатын Зоңғар (дұрысы, Жоңғар болар) қалмақтары тұрып, ғасырдың үстінде мал жайып, түтін түтетіпті
Тіпті содан ба, бұған дейін сусыған ақ шағылы мен шағыр, жусаны әртүрлі рең беріп, жер бедері қожалақ-қожалақ болып жататын қоңыр-қоңыр Қошалақты сол қожалақтан туындады деп жүрсек, топонимиканың жілік майын шағып жеп, суын ішкен Мақсот (Жолжанов) ағамыз «Бұл – қалмақтың «мал жайылым» деген ма­ғынаны беретін сөзі» деп өз басыма он рет қайталаған
Онысы да дұрыс шығар
Өйткені бұл жерде мал баққан байырғы тұрғын болмаса, басқа бесеу бет (бөтен) адамның жүруі қиын-ақ.
Сәл шегініс, Қошалақтың бағы жанып, басына ел жиналуы өткен ғасырдың 30-жылдарынан басталса керек
«Бұрын бұл жер жалпы атауы Қошалақ болғанымен, қазіргі орталық «Тасбау қоңыр құдық» деп аталатын
1930 жылы 3 мамырда «Жаңа тұрмыс» деген артель ұйымдасып, соның орталығын Қошалақ атады
Содан бері ол ел тоқтап, әкімдер ат байлаған елді мекен» деп Мүгіл анам (Нәжімеден қызы) айтып отыратын.
Арғы-бергісін ақылға салып, түйсік саңылауынан өткізсек, Қошалақ тарихқа бай
Әріге ой жүгіртіп, санамызды тағы да сараласақ, бір кездері қазақ пен ноғай қатар жайлап, Ақжүніс пен Ер Тарғынның махаббатына мақтаныш болған ұлы аймақ осы емес пе?! Одан бері Исатай мен Махамбетті, керемет күйшілер Құрманғазы мен Дина, Сейтектер де осы жерде ат ойнатып, күй шертіп, талай қона жатып, түстенді деседі.
Ахмет Жұбановтың ықыласы
Қошалақ – қашаннан бері күй отаны
Тіпті әрісіне бармай-ақ кешегі ұжымшар құрып, ұйысқан қауым болғанға дейін де, керек десеңіз, кейін де осы аймақта аты алысқа кеткен дарабоз дарындар болды
Солардың соңы Бақыт, кешегі өткен Төлеген десе де болар
Кәдімгі Құрманғазы атындағы Ұлттық консерваторияның профессоры, республиканың еңбек сіңірген әртісі, дарынды домбырашы, көзі тірісінде-ақ күйдегі екінші Дина атанған Бақыт Қарабалинаның туған жері.
Зәузаты Бақыттың өз тұқымында күй шалып, домбыра шерткен еш пенде бол­маған сыңайлы
Атасы Тоқсанбай ұзын бойлы, қапсағай денелі, аз-мұз мал жинап, кешегі көрінгені көбірек жандарды тәркілеу кезінде сөз қозғалса да, баласы Қарабала (шын аты Бисенәлі, бірақ түсінің қоңырқай, сыптығырлығына орай жеңгелері Қарабала атап кетсе керек) бәрінен де аман, өз күнін өзі көріп, артельге мүше болған
Ол болмысында қайратты, екі айыр шөбінің өзі бір атанға жүк болар қара күш иесі болса керек
Тіпті елде ол кісінің етжегіштігін де ермек қылып, жер шұқып қалған балдыздары болыпты
«Қарабала ет жейді» дегенге барлық балдызы жиналып, семіздеу бір тоқтының етін алдына қоя салса, әлгі кісі табақтағыны түгел асап, ыдысын кері итерген күйі «Тағы болмаса мыналарың бір бүйірімізге ойнап қалды ғой» деп саусақтарын қайта-қайта сора беріпті деседі.
Сол кісінің бауырынан тараған үш ұл, жеті қыздың ең кенжесі – Бақыт
Бақыттың нағашы жағына келсек, анасы Рахима – өңірге аты белгілі зергер әрі ұста Имамұрат дегеннің қарындасы
Өз кезеңінің асқан құймақұлақ білгірі, ататек шежіресі, әсіресе, көне қиссалар мен батырлар жырын таңды таңға ұластырып айтатын атақты абыз болған екен
Соған сай ескі әңгімелерді де жалғастыра білетін еді дейді көз көргендер
Ал Рахима апай болса, терме тоқу мен сырмақ ою, текемет әзірлеп, киіз басудың нағыз шебері көрінеді
Осылардың тәрбиесін көріп, жастайынан қолына домбыра алған Имекеңнің жалғыз ұлы Өтеп те кезінде сахнаның сәні атанып, Дәулеткерейдің «Қосалқа», Динаның «Той бастар», Мәменнің күйлерін талай тойларда шегіне жеткізе орындағанға ұқсайды.
Бақыттың өзіне тете апасы Фазила да ду десе тұра алмайтын тұлпарлардай керемет дом­бырашы болса керек
Ол Бақытты жастайы­нан қолына алып, күй өнерінің құпияларын ер­терек үйретуге тырысыпты
Соған сай қаршадай қара қыз домбыра құлағына тым жастай жармасып, ел арасына күйшілігінен бұрын әншілігімен танылыпты
Бүгінде Атырау қаласында тұратын белгілі домбырашы, Жұмекен Нәжімеденовтің жиені, Бақыт апаның алғашқы шәкірттерінің бірі, зейнеткер ұстаз, республика халық ағар­ту ісінің озық қызметкері Маржан Зинелова: «Менің 5-6 жастағы шағым болса керек
На­ғашы атам Нәжімеден Қарабала ауылын қо­наққа шақырды
Келгендердің ішінде 10-12 жастар шамасындағы талдырмаш келген қара қыз да бар
Бір кезде шай ішіліп болған шақ, атам әлгі қызға қарап, «Бақыт қызым, сені жұртшылық өнерге бейім дейді
Мынау Жұмекен ағаңның домбырасы еді, мүмкін болса бір-екі шығарма толғап жіберші» дегені
Осы кезде тәмпіш мұрын қара қыз жымиған күйі әкесіне қарап еді, жағына пышақ жанып алғандай отағасы қызына жылы шырай танытқан күйі «Үлкен кісі сұрап отыр ғой, білгеніңді тарт, көрсет өнеріңді» деді
Сол-ақ екен, атам ұсынған қоңыр домбыраны қолына алды да, құлақ күйін келтірген күйі әлде бір әнді бастады да кетті
Әрине, Мұхиттың әншілік мектебіне негізделген батыс әуендері өз орындаушыларына оңай­лықпен алдыра бермейді
Шығандап көте­ріледі, шым-шымдап түседі, домбыра қа­ғысында да ерекшелік көп, оң қолдың бес бармағы түгел қимылдап, жан ұшырады
Күреп шерткен күрделі қағыс құйындатқан тұлпар, шығандаған шынар ұшындағы қыран қанатының шуылын, қол шапалағының дуылын білдіретін сияқты.
Ән бітіп еді, әлгі дүниемен бірге тыныстап, жаны мен қаны қатар аққан тыңдаушылар «Әп, бәрекелді, әрмен қарай жалғап жібер!» десті, қонақ қыз екінші әнін сабақтады
Ол белгілі халық әні «Жас келін»-ді
Оны бұрындары тек санаулы адамдар үйінде кездесетін патефоннан ғана, белгілі әнші Ләззат Сүйіндікованың орындауында тыңдаушы едік
Енді ауылдас қыздың аузынан естіп, тамашалап отырмыз
Бұдан әрі қонақ қыз халық күйі «Ақсақ құланды» орындады
Ауылда радио деген атымен жоқ, теледидардың өң түгіл түске енбеген тұсы
Мынадай тірі әртіске үйдегілердің бәрі мәз
«Көп жаса, қарағым, мың бол!» деді Нәжімеден атам», – деп айтушы еді.
Бірақ болашағында Бақыттың атын шы­ғарған – әншілік емес, күйшілік өнер
Әуелі осы Қошалақта оқыған ол кейін бесінші сыныпты Нұржаудағы Ворошилов атындағы мектепте жалғастырды
Сол кезде-ақ өзінің домбыраға деген қабілетін танытқан ол сыныптастары мен күллі мектепте аты шықты
Әйтсе де орталау мектепті аяқтаған соң әрі қарай сабағын жалғамай, анау ала қырдағы ауы­лына қайтты
Шыннан да ауыл алыста, соған сай ол мектеп жанындағы интернатта жатады
Оның жағдайы қанша дегенмен үйдегідей емес
Әрі баланың кішісі бол­ған­дықтан ба, тым еркелеу өсіп, көпке дейін ер балаша өсті, киінді де
Мүмкін содан ба, Ба­қыттың кейінгі өмірдегі бар мінезі жаны нәзік, мінезі ұяң қыздардан гөрі асаудың құ­лағында ойнап, арқасына жабысқан арлан жігіттердің қылығына көбірек жақын келетін.
Ауылға оралып, біраз уақыт ұжымшарда түрлі жұмыстарды атқарды
Соның соңы есепшілік қызмет еді
Бірақ ауылдың көр­кемөнерпаздар тобынан қалып көрген жоқ
Әлгі айтқан әнін салады, күйін тартады
Осы кезде Мәскеуде қазақ өнері мен әдебиетінің онкүндігі өтеді деген хабар шығып, соған орай барлық жерде дайындық басталды
Ақыры әлгінің дүмпуі Атырауға да жетіп, жергілікті жерде өнер жарыстары басталды
Артынан ауданда, одан облыс орталығы, әрісі астанада жалғасты
1957 жылы Алматыда өткен республикалық фестивальде Бақыт жүлделі орынға ие болды
Дүркірей соғылған қол шапалағы республиканың ең бір қиыр шетінен келген қаршадай қызға қанат бітірді
Жүрегі алып-ұшып, арманы асқақтады
Ол толқу үстінде өзінің екі-үш күннен бергі дайындалып жүрген бөлмесіне қалай жеткенін де білмей қалды
Содан соң қолына қайтадан домбырасын алып, Дина әжесінің әлеуметке жақсы таныс «8 Мартын» тарта бастап еді, қасында Атыраудан келген ағайларын ілестіріп, орта жастағы әлдебір қонақ кіріп келеді.
Бұл әлгі күйін қоя сап, орнынан ұшып тұрды
Бетінен зиялылықтың желі есіп, асығыстықтан гөрі ақылдылықтың мысы басым әлгі аға «Отыра бер, айналайын, әлгі күйіңді әрі қарай жалғашы, бәріміз тыңдайық» дегені.
Әуелден әлденені желеу ғып, бәлсінуді білмейтін қыр қазағы емес пе, Бақыт та отыра қап, «8 Мартын» жалғап кетті
Өзінің күнде тартып жүрген шығармасы ғой, тосылған жоқ, төкпектетіп ағып өтті.
– Әп, бәрекелді! Тағы қандай күй білесің? – дейді әлгі аға.
Құдайға шүкір, Фазила апасынан үй­ренгені, өз ауылының қариялары бар, кол­хоз басқармасы да өнер десе ішкен асын жерге қоятын жан еді, ол кісіден де жадында қалғаны бар, тағы бірін сабақтады.
– Жақсы! Жақсы екен қолың! Қай жерден келдің? Теңіздің қай жеріненсің?
– Қошалақтан.
– Қошалақ дейсің бе, тоқта, тоқта, ол Фазыл Сұлтановтың ауылы, әрісі Сейтек пен Құрманғазының отаны емес пе еді? Айтпақшы, Құрекеңнің Жиделісі сіздерге жақын ба еді?
– Жақын, біздің Карл Маркс колхозының мал жайылымы ғой.
– Міне, міне, ендеше, күйді сен тарт­пағанда кім тартады
Дина деген күйшіні естуің бар ма?
– Бар, жаңағы «8 Март» сол кісінің күйі емес пе? Ол да біздің ауылда талай болыпты ғой
Ояздан қайтқанда соғады дейтін әкеміз.
– Оязы несі екен?
– Шамасы, Астрахан шығар…
– Мүмкін
Ендеше, сен де сол Дина ше­шеңдей күйші болғың келмей ме?
– Келеді, әрине! Бірақ ол кісінің қағыстары тым қиындау ғой…
– Қиындау дейсің бе, ештеңесі жоқ, үйретеміз ғой
Қысқасы, сол Құрманғазы бабаң атындағы консерваторияда оқығың келе ме?
– Келеді…
– Ендеше, сен сол оқу орнына қабыл­данасың
Биыл оқу жылы басталып кетті
Келесі жылы дайындық курсына келіп, халық аспаптар бөлімінде оқитын боласың
Қалған жағдайды мына ағаларың туғызады
Есіңнен шығып кетпесін, қыркүйекте сабақ басталады, сонда оқу орнына келесің, мені тауып аласың
Менің аты-жөнім – Ахмет Жұбанов, аталған консерваторияның басшысы боламын, – деді де, күйші қыздың қолын қысып жүре берді.
Бақыт түс көргендей кейіпте
Сонда әлгі аға әйгілі «Қарлығаш» әні мен «Би күйінің» авторы болғаны ма? «Консерваторияға қабылданасың» дейді
Оның құжаттары, емтиханы дейтін болмаушы ма еді
(Өйткені бұл кезде Бақыт апай орта мектепті бітірмеген-ді)
Ал мына кісінің айтуынша, оның бәрі түкке тұрмайды
Әлде республикалық байқауда жүлдегер атанғандар сынақсыз өтер ме екен? Асылы, солай шығар.
Сөйтіп, ол ауылға консерваторияның «студенті» болып оралды.
Сурет сыры
…Менің қолымда көлемі әжептәуір сурет тұр
Ол 1958 жылы Мәс­кеу­де өткен қазақ әдебиеті мен өнерінің онкүндігінде түсірілген
Ортада – Бақыт апай және ұзақ уақыт Теңіз ауданының мәдениет саласында, кейін аудандық әскери комиссариатта жауапты жұмыстар атқарған белгілі күйші Талап Балтаев
Талаптың әкесі Ғимыран Балтаевтың да бар өмірі аталған ауданның мәдени өміріне байланысты
Талай сахнаның гүлі, талай ақынның жыры болған белгілі күйші еді
Содан тәлім алған Талап ағамыз да өнер сүйер қауымның есінде қалды
Ол кісі көптеген музыкалық аспаптарда ойнайтын.
1958 жылы Гурьевте құрамы 500 адамдық домбыра (қазақ халық аспаптары) оркестрі ұйымдастырылып, оны құруға Алматыдан Нұрғиса Тілендиев пен Сейілхан Құсайынов келді
Сөйтіп, қызу дайындық басталып кетті
Оркестр құрамы облыс аудандары, ауыл-селолардан, қаланың түрлі мәдениет ошақтарындағы өнерпаздардан жиналды
Әрине, қалада 500 адам сыятын алып сахна жоқ және оларға қажетті аспаптарды табу мүмкіндігі де қиын
Бірақ «Кім іздесе, сол табады» деп орыстар айтпақшы, ойластырса, бәрі де орын-орнына келеді екен
Аспаптар да табылды, дайындық орны да қолайланды, орталық стадионның жанкүйерлер орны 500 түгілі, 1000 адамыңа да жетіп артылады
Дайындық қызу
Репертуар да күрделі
Оркестрге Дина шешейдің аты беріліп, ерекше құрметке бөленді
Әрине, бес жүз адамдық құрамда Мәскеуге барудың мүмкіндігі жоқ, тек санаулы орындаушылар ғана онкүндікке қатысты
Солардың ішінде Бақыт пен Талап та бар еді
Мына сурет соның дәлелі іспетті.
Бұдан әрі Бақыттың өмірі консерваторияда жалғасты
Белгілі күйші-ұстаздар Ә.Есқалиев, М.Әубәкіров, профессор Қ.Мұхитовтардан дәріс алып, шеберлігін шыңдады
Әсіресе, Құбыш ағасынан алған тәлімі мол
Ол Бақытқа төкпе күйдің талай-талай тылсымдарын үйретумен бірге әлемдік классиканың домбыра табиғатына келетін түрлерін меңгеруге де көп күш салды
Бұл бағытта аспаптық шығармалар­ды жанрлық жағынан жетілдіру, фортепиано­ның сүйемелдеуімен орындалатын дүниелер­ді туғызуда қазақ композиторлары да бетбұрыс таныта бастаған
Соның алғашқы қарлығаштары ретінде Қ.Тастановтың «Би күйін», Л.Шордородский-Шобильскийдің «Той бастары», М.Әубәкіровтың «Жас ек­піні», бар-жоғы 5-6 шығарманы атауға болар еді
Осыларды және әлгіде айтқан әлемдік үздік үлгілерді домбыра табиғатымен өнер сүйер қауымға жеткізуде Б.Қарабалинаның еңбегі зор
Ол туралы атақты күйшінің ал­ғашқы шәкірті Н.Жантөрин атындағы Атырау облыстық филормониясы «Нарын» фоль­клорлық халық ұлт аспаптар оркестрінің бас дирижері және көркемдік жетекшісі, халықаралық конкурстардың жеңімпазы, «Құрмет» орденінің иегері Орақ Жауыровтың да айтары көп.
– Мен 1965 жылы Құрманғазы атындағы консерваторияға оқуға түскенімде Бақыт апай сол оқу орнының халық аспаптары бөлімін енді ғана бітіріп жатыр екен
Сол кісінің класына қабылдандым
Бірақ оқу орнын жаңа ғана бітірді дейтін жас емес, өнерпаз есімі сол кездің өзінде күллі жұртқа белгілі дүлдүлдердің бірі
Оның үстіне Құрманғазы атындағы академиялық оркестрдің белді мүшесі, жеке орындаушы-домбырашы, әсі­ресе, классикалық шығармаларды орын­дау­дың шебері
Бірақ домбырада ойнауға лайықтанып әзірленген дүниелер тым аз
Ұстазымыз бар, мен және Айтжан Тоқтағанов деген жігіт болып, үшеуміз жанрлық жағынан аспапқа келетін шығармалар іріктейміз.
Менде бұрын Гурьев музыка училищесін­де оқып жүргенде астрахандық мықты музыкант Виктор Қайбалдиевтің (Ол Гурьев музыка училищесінде сабақ беретін) балалайкаға түсірген венгр композиторы Ференц Листтің екінші венгр рапсодиясының нотасы бар еді
Соны үшеулеп отырып, домбыраға түсірдік
Тағы да бір нота – Калинкиннің «Фантазиясы», оны да мен оркестр құрамында Мәскеуге сапар кезінде арнайы музыкалық әдебиеттер дүкенінен алғаным бар-ды
Оны да апайға көрсетіп едім, «Мынауың тек маған ғана арналған шығарма ғой
Кәнеки, домбыраға икемдейік» деп, оны да қандастарымыз алдына алғаш болып алып шықтық
Сөйтіп, аталған екі дүниені де бар-жоғы 7-8 айда домбыра тілінде сөйлеткен біздің сүйікті Бақыт апамыз болатын.
Кейіннен Австрия композиторы Франс Гайднның «Рондосын» да осылай бір­лесе дайындап, көрермендер назарына ұсындық
Бұлардан басқа да дүниелер баршы­лық, атап айтсақ, Доброходовтың «Орыс тақырыбындағы фантазиясы» мен А.Моцарт­тың «Түрік стиліндегі Рондосы», И.Брамстың «Венгр билері» солардың қатарына жатар еді
Кейде осыларды қазіргі қазақ радиосының алтын қорынан тыңдай отырып, аталған шығармаларды жарыққа шығаруға өзімнің де азды-көпті үлесімнің болғандығын мақтаныш етемін, – дейді осы күні Орақ досым.
Қашан да жанрлық жағынан күрделі клас­сикалық дүниені аспаптық шығармаға айналдыру, табиғатына таршылық жасамай жарқырата көрсетуде қостаушы (мүмкін сүйемелдеуші) музыканттың орны ерекше
Ол аса қабілетті және ойнайтын аспабын шебер меңгерген кәсіби дарын болғаны жөн
Бұл ретте Б.Қарабалинаның орындаушылық шеберлігіне дем беріп, атын шығарған рес­публиканың белгілі пианисі, кейін Америка Құрама Штатына кетіп қалған хас шебер Бабаджанның орны ерекше.
– Бақыт апай барынша қарапайым және бойындағы шеберлігі мен ізгі қасиеттерін өз шәкірттерінен аямайтын жаны таза, жүрегі ақ ұстаз еді, – деп еске алады сол Орақ әңгімесін одан әрі сабақтап.
– «Апайым мені бірінші курстың екінші жартысында-ақ Құрманғазы оркестріне алып келді
Айтқаны – өнер адамы алдымен үл­кен ұжымда ысылып, тәжірибе жинақтауы, ал­дыңғы толқын ағалар өнегесінен үлгі алуы керек.
Онда аталған оркестрмен бірге жасасып, өсіп келе жатқан Самиғолла Андар­баев, Рүстембек Омаров, Бахтияр Құбайжанов сияқты тарландар бар
Байырғы дирижер, әншілермен қоса өзге республикалардан келіп, тәжірибе алмасатындар да жетерлік
Мәселен, бірде Одақтың, тіпті әлемнің құдіреттері Ф.Мансуров, Т.Хренников, М.Коз­ловскийлер дирижерлік етіп, ән салса, енді бірде классиканың шебері, өзіміздің Тұрғыт Османов пультте тұрады
Әркімнің қолтаңбасы әр қалай, бәрі де қайталанбайтын біртума шеберлер.
Сол алыптар алдымен оркестрге келгенде білігіңді екшейді, қолыңды қарайды
Музыкалық сауатың, нотаны оқып, оны аспапта еркін жүргізе алуыңды бағамдайды
Сынақ қатты, сұрақ мол
Бірақ мен бұған дейін Бақыт апамның алдынан өтіп, біразына қамшы салдырмай кеткен емеспін бе, кідіріссіз қабылдандым, сөйтіп, оқу бітіргенше аталған ұжымда еңбек еттім.
Обалы нешік, аталған оркестрден үйренгенім көп, көргенім де мол
Оның үстіне Бақыт апай тек теориялық білім беретін кітаби тәлімгер емес, әр қағыс, иірім, керек десеңіз, екі қолы бірге жүріп, тіпті халықтық орындауда кейбір нотаға түспей қалған қағыстардың өзін орындап көрсететін практик-орындаушы еді ғой
Ал бұндай қасиет көптеген ұстазда жоқ.
Апайдың тағы бір ерекшелігі – ол кісінің саусақтары өте нәзік, перне бойлап жүгірген сол қолының шынашағы тумысынан қисық, бейне үн шығара алмай қалатындай ерсі еді
Бір ғажабы, апай орындайтын қандай шығарманың да шырайын келтіріп, шеберлігін танытатын сол соңғы шынашағы болатын
Біз соған ерекше таңғалатынбыз және қызығатынбыз
Содан соң ол кісі шығарма шерту кезінде оң қолдың шынтағын өте шебер пайдалана білетін».
Орақ Жауырұлы өзінің ұстазы, ғаламат күйші Бақыт Қарабалина туралы осылай толғанса, жоғарыда айтқан ауылдасы әрі ағайыншылығы да бар, оқу орнындағы шәкірті Маржан Зинелова «Бақыт апай дәл уақыттың, уәденің адамы еді
Берілген тапсырманың дер кезінде, бұлжымай орындалуын талап ететін
Ол кісімен керек жерінде ұстаз деп сыйлап, бір уақытта апалы-сіңлілі адамдай сырласып та кететінбіз
Менің бағамдауымша, Б.Қарабалина әлем классиктерінің туындыларын қазақ топырағында домбырада сөйлетудің хас шебері, керек десеңіз, ондай күйші жоқ десе де болар
Сондықтан дүлдүлдің осындай орнын дәл қазір бағалау да, даралау да керек деп ойлаймын» дейді.
Ал аталған күйшінің консерваториядағы соңғы шәкірті, Д.Нұрпейісова атындағы академиялық қазақ халық аспаптары оркестрінің концертмейстері, жеке орындаушылардың Құрманғазы атындағы республикалық сайысының бас жүлдегері, республика мәдениет қайраткері Темірбек Қайдаров: «Б.Қарабалина топырағымызға тән айтары аузында әзір жүретін және кітаби ұстаз емес, барлық үйретерін өз бойындағы шеберлікпен көрсетіп отыратын шынайы тәлімгер еді
Ол кісінің күй мектебі – халық
Халықтың орындау шеберлігін солардың өзінен үйренген
Сондықтан қағыс, саусақ қою дегенді іштен туа біледі десе де болар
Әсіресе, оң қолыңдағы шеберлікті ешкіммен теңестірудің қажеті жоқ», – дейді.
Бақыт Қарабалақызының немере інісі, қазірде Құрманғазы ауданындағы Ақкөл ауылында тұратын ардагер ұстаз Қадырғали Әбдірахманов былай дейді:
– Апай жасы 12-13-ке келгенше ер балаша киініп, тіпті олармен қай кезде де алыса кетуді ар санамайтын және солардың көпшілігін ала шаңға бұрқ еткізгенін немере ағайымыз Қисым Ғұмаров күні кешеге дейін жыр қылып айтып отыратын, – дейді ол
– Сондай-ақ Бақыт күйші ат таңдауда да бір адамдай сауаты бар-ды
Әсіресе, астына түскен қыл құйрықтың көңілді, жайдары жүргенін, жарыса кетсе, салбөксе майтекірек емес, бірден суырылып алға шыққан ұшқырын ұнататын көрінеді.
Қадырғали сондай-ақ Бақыт апасының Жұмекен ақынмен өмір бойы бірге өсіп, сырлас, дос болғандығын еске салады
Екеуі Құрманғазы ауданындағы Ворошилов атындағы мектепте бірге оқыған көрінеді
Бірақ Жұмекен ағамыз жоғары сыныптарда оқыған және белсенді оқушы атанған
«Сол ақын ағамыз мектепте Бақыттың күйшілігі­мен аты шығып, әнді де әжептәуір айтқанды­ғын еске алып отыратын еді», – десе, әлгі айтқан Маржан апай «Жұмекен аға көбіне ойлы, орындалуы күрделі шығармаларды жақсы көретін
Әсіресе, Құрманғазының «Ақбай», «Кішкентай», Қазанғаптың «Көкіл», Мәменнің «Ақшолпан», Абылдың «Нарату», «Абыл», халық күйі «Ақсақ құланды» өте шебер орындайтын және Бақытты да осы күйлерді шерткені үшін құрметтеп, «Ол көмейіне ой қонақтап, саусағынан сыр төгілген күйші ғой» деп отырушы еді» дейді.
Сағыныш мұңы
Ол рас, әр шығармашылық тұлға өз туындысында әрдайым жеке қара басындағы жайдан хабар береді, ішкі сырын ашады, табиғатын жа­йып салады
Бақыт Қарабалина да солай, ол – ойшыл орындаушы, дүлдүл домбырашы
Жай жүргендегі табиғатынан өнердегі қолтаңбасы тіптен күрделі
Мүмкін сол себептен де шығар, оны өнер сүйетін қауым, күй танитын киелі жұрт «Қазақтың екінші Динасы» деп атады
Ал Орақ Жауырұлы болса, «Қазақстанда классикалық шығармаларды домбыраға түсіру, керек десеңіз, Құрманғазы атындағы консерваторияның өзінде сол 1965 жылдарғы шеберлік, білім беру қазіргі музыка мектептері, колледждер деңгейінде еді
Соны жоғары оқу орнындары санатына дейін жеткізген Бақыт апам ғой» деген еді
Артық, асып сөйлеу әуелден табиғатымызға жат
Осылардың өзі-ақ «ұлы» деп атауға әбден мүмкін Бақыт апамызға берілген әділ баға болса керек
Бірақ Бақыт апай ұзақ жасай алмады
Жылдар бойы жабысқан қатерлі дерт асыл жанды 1991 жылдың көктемінде арамыздан алып кетті
Қоңыр домбыра үнсіз қалды
Қошалақ даласы кермарал кербез кейпінен айырылды
Енді Бақыт күйші жайлы айтылар әңгіменің бәрі көне сурет, елес пен еске алулар ғана
Бәрін де өткен шақпен айтамыз.
Ол өзінің алпыс жылға жуық өмірінің отыз жылдан астамын күйге арнады
Өзі оқыған өнер-білім ордасына ұстаздық етті
Көптеген шәкірт тәрбиеледі
Олардың ішінде өзі сынды ерен жүйрік күйшілер де, өнегесі мол тәлімгерлер де өсіп шықты.
Біз қазір республика аймағында күйшілік шеберлігімен көпшілікті таңғалдырған Анар Мұздаханова, Роза Айдарбаева, Айгүл Үлкенбаева, Кәрима Сахарбаева, Сәбира Бибатырова, Айгүл Батырқайырова сынды дарынды домбырашылар бар десек, олар кешегі Дина, Динаның сарқытын ішкен Бақыт Қарабалиналардың заңды жалғасы, қазақ күй өнерінің керемет шеберлері
Олар осы күні әлемнің кез келген елінде болып, ұлтымыздың ұлы өнерін ұлықтайды, даңқын асырады
Ал Бақыт апамыз ше?
Егер ол кісінің өзі толтырған өмірбаян бетшесіне үңілсек, өнер сапарымен, Қазақстанды былай қойғанда, 40-тан астам шетелде оркестр құрамымен де, жекелей де болып, өнер көрсетіпті
Оқу орнында профессор атанып, республиканың еңбек сіңірген әртісі атағын алып, «Құрмет белгісі» орденімен марапатталған
Құдай қосқан қосағы Тоқтар Әлімбаев екеуі Дәурен атты ұл сүйіп, оның өзі де осы күні анасы еңбек еткен Құрманғазы оркестрінде домбырашы, Қазақстан Республикасының мәдениет қайраткері
Жұбайы Гүлхан екеуі Бақыт, Шыңғыс атты қос перзентті өсіруде.
Беу, дүние, енді Қошалақтан күй еспейді
Жылма-жыл ту анау алыстағы Алматыдан еті қашса да екпіні басылмаған, жүрісі мығым қара қыз қазақтың біртуар дүлдүлі, дара домбырашы, құдірет-күй Бақыт Қарабалина аңырап, «Атамекен, ана-жұртым қайдасың?» деп келмейді аласұрып
Тек анда-санда онсыз да сиреп бар жатқан ақселеулер ғана өзінің тентек желімен қосылып «Абылды» бебеулетіп, «Наратуды» нар маядай боздатады
Бұл – сағыныш сазы, мазасыз мұң
Біз күйші қызды сағынамыз, сағына отырып, мұңға батамыз
Шіркін, сағыныш мұңы тәтті ғой, тәтті…
…Қатарымда қоңыр-қоңыр Қошалақ қалып барады
Ой, бір кем дүние-ай десеңші?!
Өтепберген ӘЛІМГЕРЕЕВ,
Қазақстанның Құрметті журналисі
АТЫРАУ
