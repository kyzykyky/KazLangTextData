Қоңыр күздің есіктен жаңа аттаған мезгіліндегі бұл бір шадыман сәт естен кетпейтіндей айрықша әсер қалдырды
Халел Досмұхамедов атындағы Атырау мемлекеттік университетінің мәжіліс залында қазақ тілінің практикалық курсы кафедрасының меңгерушісі, доцент Зәуреш Қазмағамбеттің мерейтойы аталып өтіп жатты
Демек, бүгінгі қуаныш иесінің үлкен белесті артқа тас­тап, келесісін бастауға рұқсат сұрап отырған шағы
Нағыз кемел кезең
Жиналғандардың қай-қайсысының да оған деген ілтипаттары ерекше, құрметтері қапысыз
Кезек-кезек құшақтарына айқара қысып, жүрекжарды тілектерін ақтарып, кішілік ізеттерін көрсетушілер легі көп-ақ
Құттықтаушылардың бір шоғыры университеттен тысқары жерлерден келген бұрынғы әріптестері, мектептерде оқытқан шәкірттері
Зәурештің аққұба жүзі нарттай қызарып, шырайланып бал-бұл жанды
Құттықтау үстіне құттықтау… 
Біз, салтанатты сәтке қатынасқан курстастары өзгелермен иықтаса тұрып Зәуреш Қазмағамбеттің өмір жолы мен ұстаздық, шығармашылық қызметтеріне арналып жасақталған қабырғалық көрсетілімдерді тамашаладық
Оның «Әр жанрдағы бес арыс шығармаларын оқыту» атты оқу құралымен, басқа да әдістемелік еңбектерімен, журналдар мен газет беттерінде жарық көрген ғылыми мақалаларымен танысқанымызда ұлтымыздың тілі мен дәстүрін құлай сүйген, оған етене жақын ұлағатты ұстаз екендігін қапысыз ұғындық
Зәуреш Сәбетқызының «Алты Алаштың мақтанышы» атты жинақта жарық көрген «Халел Досмұхамедұлы: «Сингармонизм – бүтін түрік тіліне ортақ заң» атты мақаласы парақтап қарағанда еріксіз көңіл аудартады
Ондағы сингармонизм тілімізді үйренуге, үйретуге жеңілдетіп, жаңа сөздер тудырып сөздер қосып, тілімізді байытатын жол екенін нақпа-нақтап дәлелдеуі әсерлі шыққан
Қорытындысында «Топан суындай қаптап, тілімізді жат сөздер басып бара жатқан мезгілде ескерілмей ұмытылуға айналған тіліміздің негізгі бір заңын ескергеніміз дұрыс, ол үшін ғұлама ғалым Халел Досмұхамедұлының ғылыми зерттеулерін тексере түскеніміз абзал» деген орынды пікір қозғайды
Сол сияқты Халел Досмұхамедов атындағы Атырау университетінің хабаршысының 2000 жылғы №1 санында жарияланған оның «Халел Досмұхамедұлы қазақ балалар фольклортану ғылымына елеулі еңбек сіңірген ғалым» деген мақаласы да тілге, ұлт әдебиетіне шындап жаны ашитын адамның пайымдауы
Сол жерден Зәурештің «Қазақстан Республикасының білім беру ісінің үздігі» атағының иегері екендігін, республикалық, облыстық бірнеше Құрмет грамоталармен марапатталғандығын біліп, құжаттарын көріп кәдімгідей марқайдық
Одан кейін ол көп ұзамай Ыбырай Алтынсарин атындағы төсбелгісін кеудесіне тақты.
Университет ректораты мен факультеттер аттарынан айтылған тілектер, оқылған құттықтау хаттар тыңдағандарға тағылым берерліктей мәнді
Зәуреш Сәбетқызы өз ісіне шынайы берілген, мамандығына адал педагог
Ұзақ жылдар бойғы тірнектеп жинаған бай тәжірибесінің, өзіне жоғары талап қоя білуінің, тынымсыз ізденістің арқасында студенттер алдында үлкен бедел иесі атанған қадірменді ұстаз
Ол Гурьев мемлекеттік педагогика институтына (әлі университет мәртебесіне ие болмаған уақытта) оқытушылық қызметке шақырылғанға дейін талай бел-белестерден өтті
Алпысыншы жылдары өзі туған өңір – Ақтөбе облысының Темір аудандық оқу бөлімінде әдістемеші, Перелюбовка орта мектебінде мұғалім болып, жетпісінші жылдары Гурьев (қазіргі Атырау) қаласындағы Орджоникидзе және Дүйсенғали Байбосынов атындағы №13 орта мектептерде қазақ тілі мен әдебиеті пәндерінен ұстаздық еткен
Бір кезде өзі оқып, бітірген жоғары оқу орнының есігін сындарлы сынақтардан өтіп келіп екінші қайтара оқытушы болып ашқанда Зәурештің жасы қырыққа таяп қалған еді
Сөйте тұрса да ол жаңа қызмет орнында жастыққа тән жігер көрсетіп, құлшыныспен еңбек етті
Терең біліктілігі мен кәсіби қабілеттілігін танытты
Тапсырылған салаға деген үлкен жауапкершілік көзқарас оны аз жылда-ақ зор абырой биігіне көтерді
Зәуреш Қазмағамбет қатардағы оқытушылықтан доценттік ғылыми атаққа, жалпы университеттік қазақ тілінің практикалық курсы кафедрасының меңгерушісі лауазымына дейінгі сатылардан өтіп үлгерді
Қоғамдық жұмыстарды да белсенді атқарды
Факультет бастауыш партия ұйымының хатшысы, университеттің «Сәукеле» ұлттық қыздар клубының жетекшісі тәрізді жауапты қоғамдық жұмыстарды ынтамен беріле істеп, ақыл, парасатымен, ұйымдастырушылық шеберлігімен талай іргелі істердің, тәлімдік, тәрбиелік мән, маңызы зор шаралардың ұйытқысы бола білді…
…Осылардың бәрін өз құлағымызбен тыңдап отырған біздің – онымен жоғары оқу орнында бір топта бірге оқыған Амантай Есқалиев екеуміздің кеудемізді курстас жолдасымыз, досымыз Зәуреш Қазмағамбетке деген мақтаныш сезімі кернеді
Ол шын мәнінде студент кезінің өзінде-ақ танымал, білімді болып курстастары арасында жарқырай көзге түсті
Ақтөбе облысының Қандағаш қаласынан келіп, оқуға кіріскен Зәуреш оқу басталмай жатып өзіне жақын достар тапты
Көпшіл
Бауырмал
Қазақ және орыс тілдерінде бірдей мүдіріссіз еркін сөйлеп, сауатты жазды
Үздік оқыды
Әдебиетті, қазіргі қазақ тілін, тарихты сараптап біліп, семинар сабақтарында кідірмей көсіле сабақ айтқанына қызығатынбыз, оған ұқсағымыз келетін
Қабиболла Сыдиықов, Сабыр Қазыбаев, Күсекен Шәукенов, Қадыржан Сейталиев, Зұлқарнай Алдамжаров, Мағрипа Орашева сынды профессор-оқытушыларымыз үздік оқитын осы Зәуреш Қазмағамбетті, сондай-ақ Тамара Әбдірахманованы, Зоя Сиражованы, Әмина Туменшинаны, Сегізбай Жолдаевты, Зәмза Қалауованы бізге үлгі етіп айтып отырушы еді.
Зәурештің өн бойынан, болмыс-бітімінен тектілікті байқауға болады
Сыпайлылығына сырбаз да сымбатты келбеті жарасып-ақ қалатын
Қарапайымдылығы, қылықты мінезі төңірегіндегі жұртты өзіне еріксіз үйіріп алатын
Әсіресе, жігіттер жағы оған қатты қызығатын да елтең-селтеңі жоқ салауатты, салмақты қызға батылы жетіп жақындай алмай, сөз айтуға именіп, дымы құритын
Бақсақ, тектіліктің, сыпайыгершіліктің түп тамыры әкесі Сәбет пен анасы Қанапияда жатқан болып шықты
Екеуі де елге сыйлы, сөздің қадірін шынайы түсінетін парасат иелері.
– Біздің үйдегілердің аты-жөндері қызық – кілең әннің атаулары: Қанапия, Зәуреш, Айтжан… – деп Зәурештің өзінің мәз болатыны бар.
Өткен ғасырдың алпысыншы жылдарының ортасынан ауа жоғары оқу орнын бітірген Зәуреш өзі туған өңір – Ақтөбе облысының Қандағаш аймағы маңында үш-төрт жылдай халық ағарту салаларында еңбек етті де дәм айдап қайтадан Атырау қаласына жолы түсті, өзімен әуелден таныс-біліс құрдасы Қуаныш Ықсанғалиев деген жігітпен тұрмыс құрды…
Қазақстан тарихы мен мәдениеті кафедрасының меңгерушісі, тарих ғылымының кандидаты, профессор Гүлжамал Қаленова:
– Зәуреш Сәбетқызы менің анам Айман Қадырғалиқызымен мектепте бірге қызмет істеді
Ол туралы ылғи жақсы-жақсы әңгімелер айтумен, аузынан тастамай мақтаумен келеді
Біз бір үйде көрші тұрамыз
Отбасында жақсы ана болса, әулет арасында жақсы абысын, жақсы жеңге, жақсы келін
Оның бір қызы Гүлнәр әл-Фараби атындағы Қазақ ұлттық университетінде дәріс береді, кафедра меңгерушісі, филология ғылымының докторы, профессор, ал екінші қызы Шынар «Қазақстан» телерадио корпорациясында бөлім бастығы, белгілі журналист, жеке авторлық хабарлар жүргізеді
Екі қызының ортасындағы ұлы Нұрлан мұнай саласының маманы
Айта берсек, Зәуреш Сәбетқызының өнегелі істері жетерлік, – деді.
Филология ғылымының кандидаты, профессор, тарих-филология факультетінің сол кездегі деканы Сәния Кәмелова «Зәуреш Сәбетқызына тән бөліп айтар бір ерекшелік – бұл кісінің ашықтығы
Қандай да пікірінде қымсынбай тура айтатыны» деп тұжырым жасаса, Атырау қаласындағы Дүйсенғали Байбосынов атындағы №13 орта мектептің мұғалімдері Айман Оразғалиева мен әрі шәкірті Айман Қозыбаева оның шебер мұғалім, үлгілі ұйымдастырушы, тағылымды тәлімгер, қазақ тілінің нағыз жанашыры екендігін айтты.
Университет ректорының сол тұстағы көмекшісі, өзі әнші, өзі сазгер Мұстахим Мұқтаров өзінің Зәуреш Қазмағамбетпен бастауышты оқыту әдістемесі кафедрасында бірге қызмет жасаған жылдарын еске ала келіп, тілегінің соңғы жағында:
– Зәуреш Сәбетқызы он жыл бойына «Сәукеле» ұлттық қыздар клубының жетекшісі болған тұста мен саз маманы ретінде ол апамызбен жиі қарым-қатынаста болдым
Сондықтан осы бір қуанышты сәтке шашу болсын деген ниетпен шәкірттерін қасыма ала отырып «Айдай көркем апамыз» деген әнімізді бірге орындап берсек дейміз, – деді де бәрі қосылып шырқата жөнелді.
Қазақстан Республикасы білім беру ісінің үздігі, Ыбырай Алтынсарин атындағы төсбелгінің иегері Зәуреш Сәбетқызы өзінің білімі мен білігі арқылы өзгелерге өнеге көрсетіп келеді.
Төлеген ЖАҢАБАЙҰЛЫ,
Қазақстанның Құрметті 
журналисі, Қазақстан 
Журналистер одағы сыйлығының
лауреаты, доцент
