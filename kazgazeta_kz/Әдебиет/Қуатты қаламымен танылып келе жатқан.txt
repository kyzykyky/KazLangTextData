Кезінде белгілі режиссер, Қазақстанның еңбек сіңірген қайраткері Оразхан Кенебаев облыстық қазақ драма театрында сахналаған әрі театр сыншылары мен көрермендері тарапынан классикалық туынды ретінде жоғары баға алған «Жетісі берілмеген өлім» атты пьесаның, балалар мен жасөс­пі­рімдерге арналған «Күміс сақал арыс­тан», «Әйбат бала», «Күн шығып келеді», «Жылдың соңғы айы», «Қуатым менің» атты кітаптардың авторы, небәрі 40 жасында жол-көлік апатынан қайтыс болған Шу өңірінің тумасы, Қазақстан Жазушылар және Журналис­тер одағының мүше­сі Мұрат Сыздық еді.
Ол қазіргі әл-Фа­раби атындағы Қазақ ұлттық уни­верситетінің журналистика факультетінде оқып жүрген кезінде-ақ өзге тұрғыластарынан көркемдік ойлау ауқымы және қаламының қа­рымдылығымен ерек­шеленетін еді.
Ол біздің қатары­мызға екінші курсқа өткен жылы факультет­тің сырттай оқыту бөлі­мінің үшінші курсынан ауысып келді
Бойы ортадан төмендеу, жүзінен имандылық нұры төгіліп тұрған сыпайы, жеке басының мәдениеті аса жоғары қараторы жігіт бәрімізге де қатты ұнаған-ды.
Алғашқы жылы жатақханадан орын тимей, пәтерден-пәтерге көшіп жүрген Мұрат кей-кейде бөлмемізге қонаққа келгенде, курс­тас қыз-жігіттер сол тұста хит-әндерге айналған жезқазғандық сазгер Жақсыгелді Сейіловтің мұңлы әндерін гитараның сүйемелдеуінде орындап беруін сұрайтын еді
Мұқаңның салалы саусақтары күй-аспаптың пернелерін басып, ішектерін саумалай жөнелгенде бөлме ішін кернеген ғажап әуен бәрімізді баурап әкететін-ді
Бірнеше ән қатарынан орындалып, мауқымыз басылған соң қыздар жағы мақтауды жаудыра бастайтын
Ондайда, кішіпейіл, мақтанғанды да, мақтауды да көңіліне шеккі көретін Мұрат жүзі қызарыңқырап, әңгіме желісін өзінен басқа жаққа аудару үшін туған ауылы, ондағы өнерлі жерлестері жайлы сыр шерте бастайтын
Сірә, Алматыға білім іздеп Қазақстанның батысы мен шығысы, орталығы мен солтүстігінен келген курстастарымыздың дені сол тұста Шу ауданындағы Жамбыл атындағы совхоздың орталық усадьбасы деп аталатын ауылда жазушылар Қарауылбек Қазиевтің, Әлдихан Қалдыбаевтың, әйгілі «Ерке сылқымның» авторы, күйші-сазгер Әбдімомын Желдібаевтың, сазгер Серік Әденовтің да туып-өскенін, заманында Шу өңірінде «Ашаның алты серісі» атанған, Сауытбек Ұсаұлы бастаған есімдері исі қазаққа танымал сал-серілердің өмір сүргенін ең алғаш Мұрат Сыздықтың аузынан естіген болар.
Асылы, кәрі құрылық – Еу­ропадағы қайта дәуірлеу кезеңінде өмір сүрген испандық дәрігер-ғалым Хуан Уарте талант иелерінің шығу негіздерінің тікелей генофонға байланыстылығын атап көрсеткен екен
Оның бұл тұжырымы сәл кейінірек психологияда шығармашылық дарындылықтың жаңа шекарасын белгілейтін ірі ауқымды зерттеулер жүргізген америкалық психологтар, профессорлар Джой Пол Гилфорд, Элис Пол Торренс, Фрэнк Баррон сияқты ғалымдардың тарапынан да толық қолдау тапқандығы белгілі
Шамасы Мұрат Сыздықтың да мек­теп қабырғасынан бастап көркем шы­ғармашылыққа бой ұрып, әңгімелер жаза бастағаны сол тегіндегі атадан балаға мирас болып келе жат­қан айрықша қасиет­тің жас таланттың бойында көрініс беруінің нәтижесі болуы керек
Әйтеуір, біздер – курстастары қаламынан туындаған туындыларын жасырып ұстайтын оның салмақты дүниелерінен бейхабар болсақ та, антикалық дәуірдегі философияның атасы, грек ғұламасы Фалестің «Фрагменттеріне» еліктеп, пәтер іздеп сабылған студенттердің тұрмыс-тіршілігін кескіндеуге арналған, өзі «Фрагменттер» деп атаған шағын жазбаларынан-ақ, болашақ қарымды қаламгердің аяқалысын танып, келешегінен көп үміт күтетінбіз
Ол – курстастарының сол сенімінен шыға да білді
Болмысына біткен талант-дарынының арқасында әрқилы деңгейде өзіне жүктелген мемлекеттік қызметтен қол үзбей жүріп-ақ, аз ғана ғұмырында соңында мол әдеби мұра қалдырды
Мұраттың «Жетісі берілмеген өлім» атты пьесасының сахнаға жолдама алуына себепші болған облыстық қазақ драма театрының 1995-1998 жылдар аралығындағы бас режиссері, кино және театр актері Оразхан Кенебаевтың, бұқаралық ақпарат құралдары өкілдерінің өзіне қойған «Неліктен осы шығармаға таңдау жасадыңыз» деген сұрағына «Шығарма классикалық туындыларға қойылатын талаптарға толық сәйкес келеді
Өйткені пьесада қазіргі кезеңдегі қоғамдық сана, әлеуметтің ұстанымы жан-жақты көрініс тапқан
Сондықтан, мен шығарманы сахналап, айтарын көрерменге жеткізуді жөн көрдім» деп жауап бергендігінің өзі-ақ, Мұрат Сыздықтың шығармашылық әлеуетінің қаншалықты қуатты болғандығын аңғартса керек.
Қашанда, талантты перзенттерін қадірлей білетін халқымыз жазушы Мұрат Сыздықты жадынан шығармақ емес
Қаламгердің туған жері, өскен ортасы Шу ауданының орталығы Төле би ауылында бір көшеге жазу­шы­ның есімі берілгендігі, жас та­ланттарға арналып оның атында жүл­де белгіленуі соның айғағы десек, оны­мыз артық айтқандық болмайды.
Сапарғали ӘЛІБАЙ,
журналист
ТАРАЗ
