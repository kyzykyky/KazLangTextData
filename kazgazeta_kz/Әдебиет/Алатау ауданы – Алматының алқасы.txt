Той халықтың қазынасы деп білетін қазақ үшін қашан да думанды күндер сейілген емес
Талай ақынның жырына арқау болған Алатаудың баурайы биыл шаттыққа кенеліп отыр
Себебі Алматыдағы «Алатау» ауданының құрылғанына бес жыл толуына орай өткізілген мерейтойдың мән-мағынасы бөлек.
2008 жылдың шілде айында Алматы қала­сында Алатау ауданы бой көтергеннен соң бірқатар мәселелер оңтайлы шешіле бастағаны көпшілікке белгілі.
Қарыштап дамып келе жатқан осы ауданның құрылғанына биыл 5 жыл толып отыр
Осыған орай қаланың ең жас ауданының тұрғындары Боралдай Сақ қорғандары аумағында айтулы мерейтойды атап өтті.
Алматы қаласының әкімі Ахметжан Есімов ауданның 5 жыл ішіндегі даму қарқыны мен жетістіктерін тізбелеп айтты
Бес жыл ішінде 11 мың адамға жаңа жұмыс орындары ашылған
124 шағын электр жүйесі, 34 шақырым су құбыр­лары тартылып, газ құбырларының 98 пайызы салынған
37 мың шаршыметрлік арықтар жөндеуден өткізіліп, 18 шақырым су арналары мен Үлкен Алматы, Боралдай өзені арналары қайта жаңғыртылған
Аудан ашылған кезде көшелер саны 299 болса, қазір 502-ге жетіп, жалпы ұзындығы 419 шақырымды құрайды
Тұрғындардың тұрмыстары түзеліп, мемлекеттік бағдарлама аясында 200-ден астам көпқабатты үй салыныпты.
Қала әкімі бұл ауданның ірге көтеруі бүкіл Алматы қаласы үшін де жаңа тыныс, тың серпіліс беріп отырғанын айта келіп, бес жыл ішінде аудан экономикасының өсуіне, әлеуметтік-тұрмыстық жағдайларының жақсаруына үлес қосқан азаматтардың атын атап, оларды қаланың «Құрмет» грамотасымен марапаттады.
Алатау ауданының әкімі Бағдат Мәнізоров мерейтойдың маңызын, атқарылған жұмыстар туралы баян етті
«Бұл мерейтой той тойлап, бүгінгі жетістікке қол соғып, масаттану емес, ауданның бес жыл ішіндегі атқарылған шаруаларына есеп беріп, ертеңгі күннің бағыт-бағдарын бағамдау» деді ол өз сөзінде.
Ауданның бес жылдығына орай ауданның тарихынан сыр шертетін «Алматы ақшамы» газе­тінде жарияланған мәліметтер мен суреттер топтастырылған «Алматының жаңа тынысы» атты альбом-кітап 2000 данамен жарық көрді
Кітаптың редакция алқасының төрағасы – Алматы қаласының әкімі Ахметжан Есімов, төраға орынбасары – қала әкімінің орын­басары Зәуреш Аманжолова және Алатау ауда­нының әкімі Бағдат Мәнізоров, қалалық Ішкі саясат басқармасының басшысы Бақтияр Мәкен, «Алматы ақшамы» газетінің бас редакторы Қали Сәрсенбай
Кітап Алматы қаласы, Ішкі саясат басқар­ма­сының шаруашылық жүргізу құқындағы «Ақпа­рат және талдау» КМК тапсырысы аясында шы­ғарылған.
Шара аясында еліміздің өнер жұлдыздары, жас өнерпаздар көрермендерге әсем ән сыйлады
Арнайы құрылған сахнада ұлттық биіміз орындалып, ұлттық ойындарымыз көрсетілді
«Алатау ауданына бес жыл» атты фотокөрме ұйымдастырылды
Н.Тілендиев атындағы «Отырар Сазы» мемлекеттік академиялық фольклорлы-этнографиялық оркестрі де сахна төрінде өнер көрсетті
Сондай-ақ көрермен назарына театрландырылған қойылым ұсынылды.
Той қашан да бәйгесіз өтпейтіні белгілі
Жиналғандардың қалауын дөп басқандай, бәйге басталғанда атқа құмар халықтың көңілі марқайып, жүздері жадырай түсті
Бәйгеге еліміздің түкпір-түкпірінен жиналған 200-ден аса сәйгүлік пен атбегілер келді
Ат жарысын­дағы жүлдеге үш көлік тігілген екен
Топ бәйгеде бас жүлде – жеңіл автокөлік алматылық С.Мәкежановтың «Патша» атты жүйрігіне бұйыр­са, екінші орынды Е.Наурызбаевтың «Желге» жүйрігі, үшінші орынды Меркідегі «Арас» жылқы зауытының жүйрігі «Парсайд» иеленді.
Құнан бәйгенің бас жүлдесі – жеңіл автокөлікті Е.Серіковтың «Асылтасы» (Жамбыл облысынан), екінші орынды Алматы облысы, «Нұрай» шаруа қожалығының «Шерхан» атты жүйрігі, үшінші орынды Жамбыл облысынан келген Ж.Мәндібаевтың «Қарақаты» алды.
Аламандағы бас жүлде «Джип» автокөлі­гін шамалғандық атбегі Ә.Назарбаевтың «Ақ­бақайына» берілді
Ал екінші орын – 300 мың теңге Жамбыл ауданы, Е.Серіковтың тұлпары «Қара керге», үшінші орын – 150 мың теңге Жамбыл облысынан келген Д.Мырзағұлдың «Алауы­на», төртінші орын қордайлық С.Боқаевтың «Ратхан» атты жүйрігіне бұйырды.
Исатай Қорғанбаев
