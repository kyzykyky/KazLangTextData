Үстін қағып, маңайына қарады
Судан қор­ғайтын бөгеттің астына жығы­лыпты
Іргедегі өр суы айнадай болып көктем күнімен шағылысады
Оны тамашалар зауқы жоқ
Басы зыңылдап шығып барады
Бір жақ көзі сығырайып ашылмай тұр
­Сипап көріп еді, айналасы ісіп кетіпті
Демек, тағы төбелесіп, соққыға жығылған
Мұрнына жағымсыз иіс келді
Артына бұрылды
Иә, құсығының үстіне жатыпты
Үсті әбден былғаныпты
Төрт аяқты хайуан да, жорғалаған жәндік те өзін тап осындай бейшара күйге жеткізбейді
Адам ғана әзәзілдің азғырғанына еріп, арақтың өзіне ешбір пайдасы тимейтінін білсе де ішеді
Сөйтіп өкіріп-бақырған, денесінің тепе-теңдігін жоғалтқан, аузынан зәрін шашқан екі аяқты қорқынышты пендеге айналады
Аллаһ Тағала ішімдіктің зиянын Құранда айтып, оған тыйым салғанын адамзат білмейді емес
Барша жамандықтың кілті екенінен де хабардар
Бірақ қаншама зардап шексе де, талайдың түбіне жеткенін көрсе де ықылым заманнан бері одан бас тартпауда.
Сүйретіліп үйінің ­алдына келіп, ауласына енді
Үй ішінен дауыстар естіледі
Есікке жақындап, жұмсақ орындыққа жайғасып, құлақ түрді.
– Осындай маскүнемге неге күйеуге шықтың, мама? Түнімен уайымдап ұйықтамадыңыз
Дені дұрыс адам табылмады ма сізге? Көрші Салауат ағаға шыққаныңда ғой бәріміз де бақытты болар едік
Жас кезіңдегі суретіңе қарасам керемет сұлусың
Күйеуге тиерде жақсылап ойланбадың ба? Енді жүрсің не үйге, не өзіне пайдасы жоқ біреуге қор болып, – дейді үлкен қызы.
– Олай деме! Сенің әкең жас кезінде мұндай болған жоқ
Мен оған күйеуге шықпасам, онда өздеріңдей қымбаттыларымды басқа ана дүниеге әкелер еді, – деді жұбайы.
– Бірдеңе десек әкемізді жақтайсыз
Өткенде атам мен әжем де сізді кінәлап, ұрысты
«Араққа үйретіп жүрген сенсің! Әбден басыңа шығарғансың дегенін жасап» деді ғой олар
Шын жаныңыз ашыса оған неге арақты қойғызбайсыз? – бұл екінші қызының дауысы.
– Үлкен кісілердің сөзінің жаны бар, әкеңнің дегенімен жүретінім рас
Алайда мен оған арақ іш деп жатырмын ба? Соңғы кезде шақырған жерге қонаққа барудан да қалдым
Ішпейтін адамның аузына ешкім де жығып салып құймайды
Айтқан ақылымды алмаса қайтемін? – дейді жұбайы шарасыздық танытып.
– Кеше әкем аузына келгенін көкіп отырғанын көргенде «Тоқтат» деп айқайлап жібере жаздадым, – деді жалғыз ұлы сөзге араласып.
– Не айтып отырсың сен? Жақсы болсын, жаман болсын ол менің жиырма жасымда отасқан жарым, сендердің маңдайларыңа жазыл­ған әкелерің! Өмірде ата-ананы ешкім таңдамайтынын, бір-ақ рет берілетінін ұмытпаңдар
Қазақ «Әке-шешең жынды болса байлап бақ» дейді
Дүниеге сендер келгенде оның қалай қуанғанын мына мен ғана білемін
Бәрімізді терін төге жүріп асырады
Балаларын ешкімнен кем етпеуге тырысты
Енді жаза басып қателесті екен деп, бәрін ұмытып оған қарсы шығуларың керек пе? Әлі де кеш емес, ол түзеледі
Сенемін оған!
– Ренжімеші, анашым! Шын­дық­қа көзіңізді ашып қараңызшы
Әкеміз осылай жүргелі біраз жыл болды
Денесі құрысып-тырысып ауруханаға түсіп, талай мәрте өлім аузынан қалғанда да тыйылмады
Бізді қамқорлаудан қалғаны өтірік пе? Ұл-қыздарым ел-жұртқа қалай қарайды деп те ойламайды
Қатарластарымыздан ұяламыз, әрі сізді аяймыз
Денсаулығыңыз бұрынғыдай емес
Оған керегі тек арақ! Оны біз де жек көрмейміз, сіз сенгендей түзелсе дейміз, – деп ұлы жылап жіберді.
– Болды! Бұл әңгімені осымен доғарыңдар
Мен әкелеріңе ­дауыс көтеріп сөйлеп көргенім жоқ және тірі тұрғанымда сендердің де олай істеулеріңе жол бермеймін
Әке-шеше қадірін ертең өздерің ата-ана болғанда ұғасыңдар
Енді қайтып мұндай реніштеріңді естімейін, түсіндіңдер ме? Шайларыңды ішіп болсаңдар әкелеріңді іздейік, жүріңдер
Достарының үйінде жоқ, қайда жүр екен? – деді әйелі дауысынан алаңдаушылық сезіліп.
Мұның бойында ұйықтап қал­ған мейірім мен ар-ұяты қайта оянғандай
«Жандарым, менің! Бәріңді шаршатып, жүйкелеріңді тоздырып біткен екенмін ғой мен сорлы
Кешіріңдер!
Бұдан былай қолыма бөтелке ұстамаймын» деді ол іштей
Осылай бекінсе де онысын дауыстап сыртқа шығармай: «Әке!» деп есіктен шыға жүгірген кіші қызына құшағын айқара ашты.
Қанат ҒҰМАРОВ
Атырау облысы 
Құрманғазы ауданы 
Ганюшкин селосы
