«Нұр Отан» халықтық-демократиялық партиясының 18 қазанда өтетін XV съезінде «Нұр Отан
Нұрлы болашақ жолында» деп аталатын партияның жаңа саяси Доктринасы қабылданбақ
Осыған орай жуырда «Нұр Отан» ХДП-ның Орталық кеңсесінде партия Доктринасы жобасын дайындау жөніндегі жұмыс тобының қорытынды отырысы болып өтті
Оны партия Төрағасының бірінші орынбасары Бауыржан Байбек ашып, жүргізіп отырды
Отырысқа жұмыс тобының мүшелері, Парламент Мәжілісінің депутаттары, орталық және жергілікті мемлекеттік орган басшылары, зиялы қауым өкілдері, ғалымдар мен сарапшылар қатысты. 
Мәжіліс барысында аймақтарда өткен талқылаулардан кейін келіп түскен ұсыныстар ескеріліп, Доктрина жобасының түзетілген нұсқасы талқыланды
Келіп түскен барлық ұсыныстар негізгі бес бағыт бойынша топтастырылды: жастармен жұмысты күшейту, мемлекеттік тілді дамыту, Жалпыға Ортақ Еңбек Қоғамын құру, аймақтарды дамыту, қоғамдық бақылау мен азаматтық бастама
Мәжіліс барысында Б.Байбек партияның Тұғырнама, Бағдарлама және Доктрина сияқты негізгі үш құжаты болатынын айтты
Тұғырнама – партияның бір сайлау мерзіміне арналған қысқа басымдықтары айқындалған негізгі құжат
Ал бағдарламада партияның жаңа басымдықтары жазылып, ол ұзақ мерзімге бағытталатын болады
Доктринада партияның мақсат-мұраты мен құндылықтары алдағы бірнеше онжылдықтарға арналып жазылмақ.
Аслы ОСМАН, қоғам қайраткері:  
– «Нұр Отан» ХДП-ның «Нұр Отан
Нұрлы болашақ жолында» атты Доктринасының қазіргі қоғам үшін рөлі зор екенін айта аламын
Доктрина 2050 жылға дейінгі стратегияның іске асырудағы партия рөлін айқындап отыр
Маған партия төрағасының орынбасары Б.Байбектің өз сөзінде «бұрын біз экономика, саясат десек, қазір тіл, руханият, мәдениет мәселелеріне көңіл бөлу қажеттігін түсініп отырмыз» дегені көңіл қуантты
Сондықтан жаңа қабылданатын Доктринаның қоғамда алатын орны ерекше
Әсіресе, ұрпақ тәрбиесінде рөлі зор ұлттық құндылықтарымыз дәріптеліп, мемлекеттік тіл қазақ тілінің рухани және ел бірлігінің негізгі факторы болу керек деп дұрыс айтылған
Бұл Доктринада ашықтық, жариялылық пен тиімділік, есеп пен бақылау, талап пен жауапкершілік болатынына нық сенемін
Сондықтан аталмыш Доктринаны толықтай қолдаймын.
Нұрдәулет АҚЫШ, жазушы:
– «Нұр Отан» ХДП-ның қабылданайын деп жатқан жаңа Доктринасы біздің қоғамды одан әрі дамытуға бағытталған
Қоғамдағы руханиятымызды мүмкіндігінше тәуелсіз елдің мүддесіне орайластыруға тырысқан
Сондықтан Доктрина біздің халқымызға қолайлы болуға тиіс
Әрине, әлі де айтылмай жатқан тұстары да бар шығар
Бірақ негізгі мақсаттың түбі ел мүддесіне көзделгені көрініп тұр
Әсіресе, тіл мәселесін қамтығаны қуантады
Қазақ тілін біз аударма тілі деңгейінде қалдырып келе жатырмыз
Мемлекеттік деңгейдегі құжаттар ана тілімізде жасалуы керек деп ойлаймын.
Соңғы 10 жылда әлемде құндылықтардың девальвациясы жүріп жатыр
Қазір гуманистік, адами, ұлттық және мемлекеттік мәселелердің қайраңда қалып жатқаны жасырын емес
«Нұр Отан» партиясының осындай аумалы-төкпелі кезеңде құндылықтарды қастерлеуге мән беруі көңілге қуаныш ұялатады
Бұндағы негізгі түпкі мақсат қоғамға жаңа бағыт-бағдар беріп, руханият, мәдениет, тіл мәселелерін жаңғырту қамтылғаны байқалады
«Нұр Отан
Нұрлы болашақ жолында» атты стратегиялық маңызы бар құжаттың қоғамды еңбекке жұмылдыруға, қалыптасқан негізгі құндылықтарымыздың нақтыланып, қазақ тіліміздің мәртебесін көтеруге септігін тигізетініне сенім зор.
Партия төрағасы Нұрсұлтан Назарбаев­тың тапсырмасымен әзірленіп, бұқара халықтың талқысына салынып келе жатқан құжаттың қоғамда алатын орны ерекше
Себебі Доктрина қазақстандық қоғамды ортақ мақсатқа жұмылдыруды және уақыт ағымы мен тәуелсіздік жылдарында қалыптасқан негізгі құндылықтарды нақтылауды көздейді
Өткен жылдың соңында Мемлекет басшысы, партия төрағасы Нұрсұлтан Назарбаев «Қазақстан-2050» Стратегиясында негізгі даму бағыттарын жариялаған болатын
Жыл басынан бастап партия төрағасының тапсырмасы бойынша, аймақтарда депутаттармен бірлесе отырып, арнайы құрылған жұмыс тобы партия Доктринасының жобасын әзірледі
Партия төрағасының бірінші орынбасары Бауыржан Байбек бұл құжатты партияның Ата Заңы іспеттес екенін, Доктринада партияның негізгі құндылықтары айқындалғанын айтқан болатын
Доктринаны дайындау кезінде жетекші шетелдік партиялардың ұқсас партиялық құжаттарының үлгілері қолданылды
Доктрина жобасы жұмыс тобының мәжілістерінде талқыға салынып, Доктрина дайындаудың соңғы кезеңінде оның қазақтілді мәтінін жетілдіру үшін арнайы редакциялық топ құрылды
Сауытбек Абдрахманов жетекшілік ететін ол топтың құрамына Жабал Ерғалиев, Алдан Смайыл, Амангелді Мырзабек, Намазалы Омашев сынды зиялы қауым өкілдері кірді.
Доктрина жобасында алғаш рет идеялық-дүниетанымдық көзқарастар мен құндылықтар нақты бекітілген
Құжат жобасында партияның миссиясы, оның құндылықтары, мемлекет пен азамат арасындағы өзара әрекеттестіктің жаңа ұстанымдары, табысты дамудың жеті факторы – бірлік пен келісім, төл мәдениет пен имандылық, қуатты экономика, әділ әлеуметтік саясат, зияткерлік ұлт, әлемге ашық Қазақстан мен тиімді мемлекеттік басқару айқындалған
Табысты дамудың жеті факторының бірі ретінде төл мәдениет пен руханияттың сөз етілгендігі қуантады
Онда мәдениет қоғамдық мәні жөнінен саясат пен экономика салаларынан кем түспейтіні, оған сан-алуан өнер атаулының жиынтығы ғана деп қарамау керектігі айтылған
Мәдениет біздің ана тілімізде, ата дәстүрімізде, тарихи мұрамызда, біздің белгі-таңбаларымызда тұнып тұр
Осы орайда мемлекеттік тіл рухани және ел бірлігінің негізгі факторы болуы тиіс делінген
Осы ретте партия қоғамның бірегейлігін айқындайтын рухани және мәдени құндылықтарды сақтап, оны нығайтуға атсалысатынын жеткізген
Аталмыш доктринада мәдениет пен дәстүрлі рухани құндылықтар – ұлтымыздың өміршеңдігі мен сақталуының кепілі деуінің өзі қоғамның рухани құндылықтарға мән беруін көрсетеді
Осы құндылықтардың дамуы елдің жалпы өркендеуін және әр азаматтың әлеуетінің дамуын қамтамасыз ететіні сөзсіз.
Ақбота ИСЛӘМБЕК
