«Сүйгеніме қосылып, де­геніме жеттім бе?» дегенде… бұл не пәле? Тосыннан жабысқан бұл қай дерт? Түк түсінсе бұйырмасын, дүркіреп той өткен соң, алғашқы жұбайлық түнді абыроймен бас­тан өткеріп шыққан сәттен бастап осы дерт жабысты
Тұла бойы біртүрлі зіл тартып, еңсесі түсіп, шекесі шыңылдайды да тұрады
Келесі түні тіпті кірпігі кірпігіне айқаспады, таңды көзімен атырды
Төсекке басы тиісімен Ердос қор ете қалған
Гүлжан болса ай сәулесімен ағарып жатқан күйеуінің жүзіне қарады да жатты
«Бұл қалай? – дейді өзіне өзі іштей, – неге ұйықтай алмаймын? Шекем неге шыңылдай береді?» «Әй, қойшы, деді – сәлден соң, – мен де не болса соны ойлап, уайымдай беремін
Жастық дәурен түгесіліп, мүлдем басқа өмірді бастап отыр­мын емес пе? Ұйықтай алмағаным содан шығар»
Үшінші түн де осылай болды да қойды
Ұйқы жоқ
Ай сәулесімен ағараңдап көрініп жатқан күйеуінің жүзіне күдіктене қарады сосын
«Барлық пәле Ердостан, – деген ой санасын жайлап алды, – енді ше, екеуміздің басымыз қалай бір жастыққа түйісті, солай менен де ұйқы қашты
Ердос менің ұйқы безімді езіп жіберген, әрине білместікпен
Болмаса басқа бір мүшемді зақымдап алған
Қой, дәрігерге көрініп алмай Ердосты жаныма жолатпауым керек»
Гүлжан осыны ойлағаны сол екен, денесін жиып ала қойды
Ысырылып, теріс қарап жатты
Бір кезде әбден шаршап, әбден қалжырап көзі ілініп бара жатыр екен… Тосын бір ойдан ұйқысы шай­дай ашылып кетсін
Сол ойдан тұла бойын балқытып бір ыстық ағып өтті, шат­танып күліп жіберді
«Көтердім, кө­теріп қойыппын!» Осыдан соң көңілі жайланып сала берді
«Адамның ішіне адам пайда болу оңай нәрсе емес, ұйықтай алмай жүргенім де, тұла бойым ауыр тарта беретіні де содан
Менің денемде күрделі үдеріс жүріп жатыр
Сонда, бір дегенде көтеріп қойған болып тұрмын-ау!» деп бір жағынан қуана, бір жағынан қобалжи ойға батты
Ертеңіне гинекологке қаралып еді, дәрігер ұрықтану кезеңі бастала қоймағанын айтты
Басқа анализдері де дұп-дұрыс, денсаулығында ақау жоқ сияқты
«Сонда қалай, сонда қалай? – шақшадай басы, шарадай болған Гүлжан енді қайтерін білмей қатты дағдарған
– Күні кеше ғана сап-сау жүрген адам, күйеуге шығысымен дертті боп қалды деген не сұмдық!» Әсіресе, енесінен қатты қысылатын болып жүр
Ердосқа айтып түсіндірер-ау, ал енесі… «сау қыз құрып қалғандай, ауруына ұрынғаның не қылғаның» деп ұлына оңашада кейісе, қайтпек? Алғашында шыдап, сыр білдірмей жүретін адамдар да болады ғой
Бірақ Гүлжанның бұл күдігі расқа айнала қоймады
Өмір бойы мектепте мұғалім болып, жасы жеткен соң зейнет демалысына шыққан енесі Жұмагүл әзірге бөтен мінез көрсеткен жоқ
Қайта жас келіннің дертті боп қалғанына өзін кінәлідей сезініп, Гүлжанның көңілін табуға тырысып бағады-ақ
Мейірімді енесінің ақылымен мықты деген халық емшілерін де жағалады
Бірақ олар да дерттің дауасын тап басып айта алмай, әрненің басын бір шалып, қала берген
Өзінше дәрумендер алып емделіп көріп еді, оның да әсері анау айтқандай бола қойған жоқ
Сөйтіп жүргенде арада жылдан аса уақыт өтіп кетіпті
Соңғы кездері тым жүдеп кетті, бұрын ақ тауықтай бұлқынып тұратын бұла қыздың сүлдері ғана қалды
Көзінен оты қашты
Тіпті бір күні түскі шайды дайындап жатып, басы айналып, көзі қарауытып, өз денесіне өзі ие бола алмай, қисайып құлап түссін
Есін жиса басын сүйеп енесі отыр, Ердос қайтерін білмей абдырап ол жүр
– Басың айналып кетті ме, қарағым? Қорықпа, ондай-ондай бола береді, жедел жәрдем шақырттық
Келіп қалар, – деп енесі бәйек болып жатыр
– Әуреге салдым-ау сіздерді, – деп Гүлжан сырқатынан бұрын енесі мен күйеуін ойлап қысылды
Осы кез жедел жәрдем де келіп жетті
Кезекші дәрігер сырқаттың о жер, бұ жерін тексеріп көріп, «қан қысымы өте төмен, емделу керек» деп кеңес берді
– Жақында тексерілгем, барлық анализдерім жақсы еді, – деді Гүлжан дәрігерлерге сұраулы жүзбен қарап
Ертеңіне түс қайта емханадан қайтып келе жатып, Салтанат кездесе кетті
Жайраңдап күліп келіп, жағдай сұрап жатыр
Ердостың бірге оқыған сыныптасы
Күйеуге тимеген қыз
Өзі сондай сүйкімді, еркек былай тұрсын, әйел адамның өзі қызыққандай
Киген киімі де өзіне жараса қалыпты
Көңілінде еш арамдық жоқ, көрген жерде хал-жағдайыңды сұрап іші-бауырыңа кіріп тұрады
Ердос пен Гүлжан үйленгенде қандай қуанды десеңші
Нағыз достықтың белгісі ретінде сол тойда Гүлжанның мойнына өз қолымен алтын алқа салған-тұғын
Гүлжан Салтанаттың бұл құрметін ұмытпақ емес
– Біздің үй осы маңда екенін білесің ғой
Үйге жүр
Бір азырақ отырып шай ішейік, әңгіме шертейік, – деді Гүлжан оны шын ниетімен дастарқанға шақырып
«Мүмкін, әңгімелессем ойым бөлінер, бір серпіліп қалармын» деп те ойға кетті
Салтанат бұның көңілін қимады ма, салған жерден келісіп, еріп жүре берді
Ердос та үйде екен
Үшеуі өткен-кеткенді қозғап, отырып шай ішті
Тойда түскен бейнетаспаны қарады
Сөйтіп отырғанда қас қарайып қалыпты
Ердос Салтанатты аялдамаға дейін шығарып салды
Осыдан кейін, Салтанат неге екенін қайдам, бұл үйге жиі бас сұғатын болған
Ара-тұра Гүлжанның денсаулығын сұрап қояды
Қайда емделіп жүр, нендей дәрі ішіп жүр, соның бәрін қалдырмай білгісі келетіндей
Гүлжан Салтанаттың бұл келісін өзінің жағдайын біліп, көңілін аулап жүргенге балап, алғашында қуанып-ақ қалатын
Бірақ бір күні өзара әңгімелесіп отырғанда Салтанаттың Ердосқа көзінің астымен үздіге қарағанын байқап қалды да, көкірегінде қызғаныш оты лап тұтанды
Осыған өзі де ыңғайсызданып қалсын
«Қой, әншейін маған солай көрінген шығар» деп өзіне-өзі іштей басу айтады
Сөйтсе де Салтанат үйге келсе болды дереу «Ердосқа қалай қарар екен» деп аңди бастайтынын өзі де аңғармай қалады екен
Бір күні қараптан-қарап отырып: – Осы Салтанат күннен-күнге сұ­луланып барады
Сен, Ердос, соны байқадың ба? – дегені
– Солай ма? – деді Ердос
– Байқамаппын
Салтанаттың атын айтқанда Ердос елең ете қалғандай боп көрінсін
«Анық болды, – деп ойлады Гүлжан, – Салтанат Ердостың басын айналдырып жүр
Соған мына Ердос та кет әрі емес»
Былай шыға бере көзінің жасын сығып-сығып алды
Жұбайлық өмірінің өзі ойлағандай емес, мүлдем басқаша басталғанына налыды
Жығылғанға жұдырық дегендей, өзі дертті боп қалғаны аздай, сүйіп қосылған қосағы жанына демеу болудың орнына, көрер көзге басқа біреуге көз сала бастағаны ма? Енді Гүлжанның дертіне ой қосылып соңғы күндері тіпті басын көтере алмай қалды
Көзі шүңірейіп, күннен-күнге жүдеп барады
Сол күндердің бірінде Бәтіш тәтесі келе қалсын
Ол Гүлжанның мына халінен хабарсыз екен, көзі түскен бойда шошып кетті
– Ой-бүй, жаным-ау, саудырап құр сүйегің қалыпты ғой, дәрігерге қаралдың ба? – деп жік-жапар болып жатыр
– Тойдан соң ауыра бастадым, бармаған жерім, қаралмаған дәрігерім қалмады, тәте, – деп Гүлжан да шынын айтып жатыр
Сол сәт үйге Салтанат келе қалды
Оны көрген бойда тәтесінің түсі бұзылып сала бергенін Гүлжан байқап қалды
Ол аздай, Салтанаттың жарқын-жарқын сөйлеп, жатырқамай берген сәлеміне де мойын бұра қоймай, ернін жыбыр еткізді де қоя салды
Өзін салқын қарсы алған соң, Салтанат та көп бөгелмей, әлденені желеу етіп, қайыр-қош айтысып, үйден шығып жөнелді
Ол кетісімен: – Бұл қыз не істеп жүр мұнда? – деді Бәтіш тәтесі
Жүзінде әлдебір таңданыс, әлдебір күдік бар
– Сен бұл қыздың кім екенін білмеуші ме едің, – деп Гүлжанның жауабын тоспастан тағы да сөйлеп кетті
– Көзі жаман осы қыздың, адамға дуа жасайтын қасиеті бар
Әжесі де сондай болған
Кезінде талай адамның көз жасына қалған
Сол жаман қасиеті енді немересіне берілген, – дейді байқашы
Гүлжан әлденені түсінгендей болды
Ойына ә дегенде сап ете қалғаны Салтанат сыйлаған алқа еді
Бірақ тәтесіне ол туралы тіс жарып, ештеңе айта қоймады
Тәтесі кеткен соң мойнынан әлгі алқаны жұлып алды да, қара ала орамалға тас қып түйіп тастады
Апарып шкафтың төменгі жағына әлдебір ауыр затпен бастырып тас­тады
Қалтасына салуға қорықты
Ауық-ауық шкафтың есігін ашып, қара ала орамал бар ма екен дегендей көз салып қояды
Білмейді, әлде көңіліне ме, шұбар жыландай мойнына оратылған алқадан құтылған соң көңілі сергіп, әжептәуір тыңайып қалсын
Сол күннің ертеңіне үйге Салтанат бас сұқты
Жайдары сөйлеп келе жатып, бұның мойнына көзі түскен бойда-ақ тілі шорт кесілгендей, бір сәт мүдіріп үнсіз қалды
Көзі жыпылықтап, сөйлерге сөз таппағандай шие ерні дірілдеп кетті
Гүлжан орнынан ұшып тұрды да, жылдам басып барып, шкафтан алқа түйілген қара ала орамалды суырып алып, Салтанаттың қолына ұстата салды
Ол бір сәт үн-түнсіз сілейіп тұрып қалды
Ләм-мим деп аузын ашқан жоқ
Сол қалпы суға түскен та­уық­тай сүмірейіп кері бұрылып, үйден шығып жүре берді
Осы бір-екі аралық Гүлжанға тым ұзарып кеткендей, уақыт жүрісінен жаңылып, тоқтап қалғандай әсер етті
Еңсесін әлдебір алапат зіл езіп-жаншып бара жатқандай, демалуы қиындап жаман қиналды
Судан шығып қалған шабақтай аузын аша берген
Борша-борша боп терлепті
Термен бірге денесін құрсаған дерт те сыртқа там-тұмдап сытылып бара жатқандай
Көзін ашты
Көзін ашса, жаңа ғана қарсы алдында тұрған Салтанат ғайып болыпты
Бұл «у-у-ф» деп ауыр дем алды
Орнынан тұрды
Бұрынғыдай басы айналған жоқ
 Мақсат Рсалин
