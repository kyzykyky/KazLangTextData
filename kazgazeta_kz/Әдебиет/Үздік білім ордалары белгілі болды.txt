Дәл қазір мектеп-гимназия, лицей түлектерінің алдында бір-ақ міндет тұр
Ол жоғары оқу орнын таңдап, өзі қалаған мамандық иесі атану

Еліміздегі жоғары оқу орындарының ұлттық рейтингін анықтайтын Білім беру сапасын қамтамасыздандыру тәуелсіз қазақстандық агенттігі (БСҚА) биылғы жылдың үздіктер қатарына кірген ЖОО-лардың тізімін жариялады.
Сараптамада студенттердің білім нәти­желері, профессорлық-оқытушылар құрамы қызметінің сапасы, ЖОО-ның ғылыми және инновациялық қызметі, халықаралық ынтымақтастығын қамтитын академиялық статистикалық индикаторлар мен критерийлері, интернеттегі ақпараттық көрсеткіштері, ЖОО-ның сарапшылар алдындағы және жұмыс берушілер алдындағы мәртебесі, т.б
көрсетілген.
Үздік жоғары оқу орындарының қатарында әл-Фараби атындағы Қазақ ұлттық университеті, Л.Н.Гумилев атындағы Еуразия ұлттық университеті, Абай атындағы Қазақ ұлттық педагогикалық университеті, Қазақ мемлекеттік қыздар педагогикалық университеті, С.Ж.Асфендияров атындағы Қазақ мемлекеттік медицина университеті, Семей қаласының мемлекеттік медицина университеті, Қазақ ұлттық аграрлық университеті, «Нархоз», «Тұран» универ­ситеттері және т.б
көпбейінді, техни­калық, гуманитарлық-экономикалық, өнер, педагогикалық оқу орындары бар.
Сауалнамаға 11 орталық және 12 өңірлік мемлекеттік органдардың қатысқандығын да айта кету керек
Олардың ішінде Сыртқы істер, Мемлекеттік қызмет істері, Энергетика, Ауыл шаруашылығы, Мәдениет және спорт министрліктері; Алматы, Ақмола, Ақтөбе, Қызылорда, Қостанай, Оңтүстік Қазақстан және Солтүстік Қазақстан облыстарының әкімдіктері белсенділік танытқан.
Рейтинг арқылы білім сапасының көр­сеткішін білу – түлектің таңдауына жеңіл­дік туғызып, көмегін тигізетіндігі сөзсіз.
Бағдагүл Балаубаева
