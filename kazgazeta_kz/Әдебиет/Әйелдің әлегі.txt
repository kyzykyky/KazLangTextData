Сағат екі мен үштің арасында, үйге тақай бергенде төбемде үшінші қабатта тұратын көршім есік алдында жалғыз отыр екен
Өзі шағын, арық адам еді
Суықта бүрісіп-тоңып отырғанда, онан сайын кішірейіп кеткендей көрінді
Қол беріп сәлемдестім
Ол менімен тым салқын амандасты
Қолы мұздап қалған екен
Жабырқау жүзін көріп:
– Мына суықта далада неғып отырсың? – Үйге кірмейсің бе? – деп едім, ол ауыр күрсінді де:
– Үйге несіне кіремін, үйде де, далада да жай таппай отырмын, – деп өзінің бірдеңеге ренжіп отырғанын бірден аңғартты
Әйелі күйгелек адам еді, сірә, екеуі ренжісіп қалмады ма деген оймен:
– Е, не болды сонша?
– Ей, ағасы-ай не болғанын сіз сұрамаңыз, мен айтпаймын, – деді де кішкене үнсіздіктен кейін әңгімесін бастап кетті.
– Сағат он екіден кейін кезекті күзетімді тапсырып, жолай 50 свеча алмақшы болып, дүкенге бұрылғаным сол еді.
– Е, соншама свечаны не істейсіңдер?
– Құдай-ау көршілер ақырзаман болады деп шулатып жүрген жоқ па? Сол шулатушының бірі өз әйелім
Айтып жүрген ақырзаманы бүгін болады екен
Жер сілкінсе жарықсыз қаламыз деген соң, дүкенге бұрылып келе жатыр едім.
Алла сақтасын, қарсы алдымда дәу әйел келе жатыр
Мұндай дәуді өңім түгіл түсімде де көрген жоқпын
Бала кезде ертегілерден естіген дәулердің нақ өзі
Семіз әйелдің бір қолында сөмке, екінші қолымен екі бөтелке сүтті кеудесіне қыса ұстап алған, баяу жүріп келеді
Дәуге таңырқаумен келе жатып, оған тақай бергенімде, сорыма қарай аяғым тайып тура алдына құладым
Ол маған сүрініп үстіме құлағанда, ауыр салмақтан есеңгіреп кеттім
Семіз әйелдің ырс-ырс еткен ыстық демінен зорға ес жидым
Өз әйелім арық болған соң, байқамайды екенмін, семіз әйелдің демі ыстық болады екен.
Ырс-ырс еткенде бет-аузымды күйдіріп барады
Тура паравоздың өзі
Есімді жиғанда бірақ сездім
Бір бөтелке сүттің тығыны босап, мойныма тамшылап жатыр екен
Дәудің ыстық демімен қоса, мойныма құйылған мұздай сүттен денем тітіркеніп барады
Үстімде жатқан әйелге тұншыға үн қатып:
–Уберите молоко? – деп едім.
Менің кесірімнен құлағанына ыза болған ол:
– Как я уберу, когда сама не могу встать
А сам куда смотрел? – деді де ашу үстінде мені нұқып-нұқып жіберді
Өзі орыс болса да қазақшаға судай екен
Орысша-қазақша маған ұрсып жатып, нұқып-нұқып қояды
Астында жатқан адамға күш көрсету оңай екені белгілі
Семіз әйелдің нұқығанынан гөрі, оның ауыр салмағы жанымды шығарып барады
Осынша ауыр салмақтан демім бітіп бара жатқан соң, оған жалынғандай болып:
–Тұрсайшы енді, демім бітіп барады – деп едім:
– Саған дем керек болса, мінеки дем, – деп қайта-қайта үрлеп қалғанда шашалып қалдым
Тағы да оған жалына үн қатып:
– Өлетін болдым тұрсайшы, енді? – деймін.
– Маған осылай жату қызық дейсің бе? Өзім де тұра алмай жатқан жоқпын ба, – деп екі аяғымен көк мұзды кезек-кезек үйкелегенімен, тайғанақтап тұра алатын емес
Тұсымыздан өтіп бара жатқан жастар, бізге көмектесудің орнына:
– Они лежат и разговоривают, – деп күледі
Дегенмен, ажалым жоқ екен
Құдайына қараған екі жігіт келіп, әйелді үстімнен тұрғызып алғанда, тынысым бірден кеңіп, бар дүние кеудеме сыйып кеткендей болды
Дәу әйелдің астынан аман-сау шыққаннан кейін екі жігіт мені қолтықтап аялдамаға әкеліп отырғызды
Аялдамада біраз отырып, ес жидым да, ілби басып үйге келдім
Бірақ үйге келгенім бар болсын, үйде де мені тағы бір сор күтіп тұрғанын қайдан білейін
Есікті ашып кіргенім сол еді
Зал жақтын әйелімнің дауы­сы естілді.
– Әй келдің бе? Әлгі свечаларды әкелдің бе? – Иә, әкелдім
– Ендеше тез бері кел дегенде, не болып қалды екен деп залға кіріп келіп едім, өз көзіме өзім сенбей аңырайдым да қалдым
Әйелімде үрей қалмаған
Осыдан оншақты күн бұрын сатып алған әдемі шетелдік жиһазымыз бар еді
Сол жиһаз келгелі әйелімде ес қалмады
Қызыл ағаштан жасалған керемет жиһаз деп мақтағанда жерге түсірмейтін
Енді сол жиһаздың ортасындағы ең үлкенін, ең әдемісін құшып ойбайлап тұр:
– Тез-тез мебельдерді құтқарайық
Бол-бол, – дейді.
– Ойбай-ау, не болды саған осынша?
– Жаңа ғана көршінің әйелі звандады, сағат үште жер қатты сілкінеді, ақырзаман болады деді
Сағат үш болып қалды
Бол-бол, тез-тез, тұрма ең болмаса жаңа мебельдерді сақтап қалайық, екіншісіне сен ие бол, – деп келген бойда есімді шығарып барады.
– Құдай-ау, саған не болған? Жер сілкінсе, ақыр­заман болса әуелі өзіңді сақтауды ойламай­сың ба?
– Сақтаса мені Құдай сақтайды, ал мен мебельдерді сақтаймын, бол-бол, тез-тез, – деп әйелім өрекпи түседі.
Мен сорлының дәу әйелдің астында жатып өліп қалмай, аман-сау келіп тұрғанымды ол қайдан білсін
Тегбірімді алып бара жатқан соң сасқанымнан:
Әлгінде ғана дәу қатынның астынан зорға тірі шықтым
Басым айналып, өзім де өлейін деп тұрмын, – деп едім
Әйелім аңырайды да қалды
Жаңағы әбігершіліктің бәрі де сап тыйылды
Тілі байланғандай үнсіз.
Бірақ екі көзімен мені ішіп-жеп барады
«Қап, байқамай айтып қалғанымды қарашы» деп өкініп қалдым.Өзінің жүрегінің ауруы бар еді
Қап, әттеген-ай! Ол маған тесіле қараған бойда, жүрегін ұстай қалып, қасындағы креслоға отыра кетті
Сасқанымнан ас бөлмеге қарай тұра жүгірдім
Бір кесе су әкеп бергенімде:
– Жоғал, сенің арам қолыңнан су ішпеймін, – деп қолымдағы кесені қағып жіберді
Кесе ұшып барып тура жиһаздың айнасына тигенде әйелімнің жан дауысы шықты
Тағы да бір бәлеге ұшырамай тұрғанда, құриын деп үйден тұра қаштым, – деді көршім
Байғұс-ай, байғұс-ай деп оны іштей аяғанымен, дәл қазір көршіме берер көмегім болмаса да:
– Алла өзіңді мықтап сақтаған екен, сабыр ет, бәрі де жақсы болады, – деп жұбатқан болдым
Апырым-ау мұндайда болады екен-ау
Байғұс көршім ақырзаманның алдында екі сағатқа жуық арада қаншама сәтсіздікке тап болған
Оны аяп тұрып, өз үй-ішімді ойлаумен екінші қабатқа көтерілдім
Көршілерім ақырзаман болады деп у-шу болып жатқанда менің бәйбішем не істеп жатыр екен
Өз бәйбішем асып-сасуды білмейтін жайбарақат адам еді
Енді ол не істеп жатыр екен деп есік сыртынан тыңдап едім
Үй-іші тып-тыныш, еш сыбыс білінбейді
Кәдімгі меңіреу тыныштық
Есікті ашып, ақырын басып залға кірдім
Әйелім қатты ұйқыда жатыр екен
Оның түскі астан кейін бір сағат ұйықтап алатын әдеті еді
Сол тәртібін бұзбастан ұйықтап кетіпті
Ақыр­заман болады деп көршілерім у-шу болып жатқанда, өз әйелімнің ештеңеге мән бермей қаперсіз ұйықтап жатқанын көріп, дән риза болдым.
Бәйбішемнің мінезі өзіме қанық
Оны сендіру де, көндіру де оңай емес
Үйленер алдында да талай әуре болып, зорға көндірген едім
Сондағы ерлігім-ай! Сол жолы оны көндіргенде өзімді мызғымас қамалды бұзып шыққан батырларша сезінгенім әлі есімде
Содан бері піл мінезді бәйбішеме дән ризамын
Тәтті ұйқыда жатқан оның ұйқысын бұзуға қимадым да
Көршімнің жағдайын ойлап сыртқа қайта шықтым
Көршім орнында жоқ екен
Сағатыма қарап едім үштен жиырма минут өтіпті
Е, ақырзаманның уақыты өткен екен ғой
Сірә, көршілерім де татуласқан шығар деген жақсы ой көңіліме орала кетті
Көршінің әйелі мінезі байбалам болғанымен қайтуы тез, кексіз жақсы адам еді
Енді оларға Алланың ризашылығымен үйде де, түзде де тиыштық тілеп, үйге қайтып келсем, әйелім де оянған екен
Мұндай жақсы болар ма!
Тұрсынбек ТОКИН
