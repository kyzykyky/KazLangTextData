«Дөңгелек үстел» деген атау қазақ журналистикасында кеңес заманынан бері қолданылып келе жатса да ұлттық сана толық сіңіріп кете алған жоқ
Себебі, бұл ұғым қазақ түсінігінде мүлдем болмаған
Бұл орыстың «круглый стол» деген тіркесінен тікелей аудара салғаннан пайда болған атау.
Мағынасы – «стол басында отырғандардың құқы бірдей» дегенге келеді
Олай айырықша айтатынының себебі – орыс халқы төрт бұрышты үйді мекен еткен соң оның жозысы да төрт бұрышты болады
Төрт бұрыштың ұзын қабырғасында отырғандардың құқы жоғары болып есептеледі
Келелі мәселеге кеңесуге отырғанда «бәріміз тең дәрежедеміз» дегенді білдіру үшін де олар «круглый стол», яғни «дөңгелек үстел» ұғымын енгізген
Осыдан келіп журналистикадағы жанрдың аты да «круглый стол», одан келіп қазақша «дөңгелек үстел» деп, атаудың астарындағы мағынасына мән берілмей, сыртқы сұлбасы ғана тікелей аударыла салған.
Ал қазақы ұғымға «дөңгелек үстел» мағынасы қисын­сыздау
Өйткені, ол онсыз да дөңгелек кеңістікте өмір сүрді
Мекені – Жер де, аспандағы Ай мен Күн де дөңгелек
Сол секілді оның үйі де дөңгелек
Дөңгелек болған соң да онда отырған адамдар да дөңгелене жайғасады
Осылай жайғасуды қазақ «алқақотан отыру», «алқалау», «алқа құру» дейді.
«Алқа» сөзін арнайы тексерген қазақ тілі ғылымының қа­зір­гі қарқарасы Рабиға Сыздықова апамыз былай дейді: «…қазақ қоғамында (әрине, өзге жұрттарда да) кеңесу, ақылдасу үшін алқақотан отыру, яғни дөңгелек құрып айнала отыру дәстүрі болған
Бұдан барып алқалау сөзі «кеңесу, топ болып отырып ақылдасу үшін жиналу, бас қосу» деген деген мағынаға ие болғаны байқалады (Р.Сыздықова, Сөздер сөйлейді
(сөздердің қолдану тарихынан), Мұғалімдер мен студенттерге арналған көмекші құрал, Алматы, «Мектеп», 1980, 33-34 беттер)
Ғалымның анықтауынша, «бұл арабтың «хәлқа» деген сөзі, мағынасы –«дөңгелек», одан барып «адамдар тобы» деген ауыспалы мәнде қолданылған».
Ендеше «круглый столдың» тікелей аудармасы – «дөңгелек үстел» атауын қазірде бұқаралық ақпарат құралдарында көріне бастаған «алқасөз» ұғымымен ауыстыру керек деп білеміз
Сонда ұлттық журналистиканың бір жанры қазақы атаумен жаңғырады
Сонда «Алқасөз» деп мемлекеттік мүдде, халықтық мұрат, ұлттық мақсат тұрғысынан қоғамдық-әлеуметтік мәселелер көтеру үшін арнайы алқақотан отырып айтылған сөздің жиынтығын айтамыз (Айтса да, ескерте кетейік, түркі халықтары дөңгелене алқақотан отыратын жиһазын «дөңгелек үстел» демеген, «жозы» деген).
Сағатбек Медеубекұлы
