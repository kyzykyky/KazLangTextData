Шынтемір Әмишаұлы
ТАҢДАУ
Түсірмен деп арысам да арға мін,
Арсыздыққа асу үшін бармадым.
Асылдардың әуезі еді арманым,
Адалдықтың мәуесінен талмадым.
Тәрік бәрі…
Жая іздеген талғамым,
Қаузайды құр жартусыздық жармағын.
Қарқылынан бұлбұлсынған қарғаның,
Құлақ байғұс жарып болды жарғағын.
Қайтем енді…
Кезем ойдың орманын,
Шайналумен кетер ме екен бармағым?
Сонда… жо-жоқ, ата берсін таңдарың,
О, адалдық, мен өзіңді таңдадым!
ҚАРА ӨЛЕҢ – ҚАСТЕРЛІМ
Қара өлең, білем,
мен емес қырындар теңің,
Жиен де саған бола алман,
киеңнен қорқам.
Бір өзіңнен басқа тек кімім бар менің,
Жатсынба шауда сырласып,
сүйенген болсам.
Дегенменен түс ауып, марқайған кезім,
Ысып та суып көргенмін
сілікпем шығып.
Іздейді кейде бір дәру әр тайған сезім,
Арылтар ойдан арбасқан күдік пен үміт.
Іздейсің сырлас сергітер жеңілтіп халді,
Жан пернесі неден дір қаққанын ұғар.
Керек-ау ол бәрінен егілтіп жанды,
Көңілдің қырын торлаған шақта
бір мұнар.
Көкірек байғұс,
таусылып сондайда шашар,
Жегідей жеген шерін бар бір өзіңе ғана.
Өзіңнен тауып «тәттіні» таңдайға басар,
Сандықты да құлыпты әр сөзіне пана.
Серпіліп санам қаламын
қақпалап айдап,
Түсірсем жолға сырымды
сездірмес жанға.
Күтемін тағы күнімді апталап, айлап,
Сезімді сөзбен қуалай көз ілмес таңға.
Қара өлең, білем,
Rалдыңда құным бар тегін,
Таң емес саған ой-мұңын
жүйелер сарсаң.
Бір өзіңнен басқа тек кімім бар менің,
Жатсынба шауда сырласып,
сүйенер болсам.
АҚ ҚАҒАЗ
Алданышымсың ақ қағаз
Тірлікте тұрлау, тоқтамы аз.
Шұнақтау өскен шыбық ем,
Шайқаған шабыт шаққа мәз.
Тосырқама тек, аяулым,
Көңілімде күпті қаяу мұң.
Зымыран мінген заманда,
Шекпені шұрық жаяумын.
Тамақтың тоғы не керек,
Көйлектің көгі не керек.
Жаныңа маза бермесе,
Санаңда сансыз бөгелек.
Маңайың күйкі, жырынды,
Төгерсің кімге сырыңды.
Дүлей ой жүрек бұлқынтып,
Түйіткілің ішке тығылды.
Сондықтан саған төгемін,
Жеңілтіп көңіл тегенін.
Сөзімді сыртқа шашпадың,
Жөнімді қисық демедің.
Жылындым, тоңдым, үгілдім,
Бәрін де үнсіз ұғындың.
Ақ қағаз –арым, абызым,
Жүгінсем саған жүгіндім.
Көңілдің мұңлы, қошында,
Айналдың жалғыз досыма.
Ақын боп тусаң анадан,
Сыбағаң сірә, осы да!
ҚЫЗЫЛОРДА
