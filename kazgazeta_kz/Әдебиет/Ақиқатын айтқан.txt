Шүкір, күн сайын демей-ақ қояйын, ай сайын, жыл сайын  жарық көріп жатқан кітаптар легі көңіл қуанарлықтай
 Солардың бірқатары деректі прозаның еншісінде
Жасыратыны жоқ, қазір оқырман роман мен повестен гөрі шағын әңгімені, деректі шығармаларды көбірек оқиды десем, мұны шындық деп түсініңіздер
Сөз еткелі отырған кітабым да дерек пен дәйектен тұрады
Алдымен атының өзі айтып тұрған осы жинаққа алғы сөз, тілекші сөз мақсатында жазылған пайымды пікірге назар аударайық.
«Гүлзина Бектастың «Ақиқатын айтқанда…» деп аталатын бұл жи­нағы жанкешті еңбектің нәтиже­сінде дүниеге келген, елеп-екшелген, тіртінектеп түйінделген, жанқияр­лықпен жинақталған сұхбаттар легін құрайды
Алты Алаштың абыз ақындары Қадыр Мырза Әлі мен Тұманбай Молдағалиев секілді дарабоз тұлғалардың айтқан сөздері өздері өмірден өтіп кетсе де мән-мағынасы мен маңызын жоймақ емес
Қазақ әдебиетінің қара нары саналатын Дулат Исабеков пен Бексұлтан Нұржекеевтердің Гүлзинаға берген сұхбаттарына бір мезет үңілсеңіз, қазіргі қазақ қоғамындағы небір түйткілді тұстар мен руханият әлеміндегі өзекті мәселелерден шет қала алмайсыз
Кітаптың «Ақиқатын айтқанда…» деп аталуының өзінде мән бар
Кез келген адам жан сырын ақтаратын уақыт, немесе кезең, болмаса сондай сәт туады
Ақиқатпен бетпе-бет келу – Азаматқа сын
Ақиқатты айту кез келген азаматтың қолынан келе бермейді
Соны айтқыза білудің өзі үлкен өнер» деп толғайды кітаптың алғы сөзін жазған «Айқын» газетінің бас редакторы, Президент сыйлығының лауреаты, Қазақстанның Құрметті журналисі Нұртөре Жүсіп.
326 беттен тұратын көлемді кітапта ұлттық идея, ұлттық құндылықтар, қазақ әдебиетінің келелі мәселелері туралы ұлт зиялыларының ойлары мейлінше ашық айтылған
Шерхан Мұртаза, Герольд Бельгер, Әшірбек Сығай, Софы Сматаев,Темірхан Медетбек, Аманхан Әлім, Көпен Әмірбек, Жүрсін Ерман, Қасымхан Бегманов, Сұлтанәлі Балғабаев, Толымбек Әлімбекұлы, тағы да басқа сөз зергерлерімен болған Гүлзинаның сырға толы, кейде сынға құрылған сұхбаттары қызғылықты әрі тартымды оқылады.
Белгілі журналист Г.Бектастың бұл тұңғыш жинағы «Әдебиеттің әлеуметтік маңызды түрлерін басып шығару» кіші бағдарламасы бойынша Алматыдағы «Асыл Сөз» баспасынан (редакторы Д.Мыңжасарқызы) жарық көріп отыр.
Итен ҚАРЫМСАҚҰЛЫ,
Қазақстанның Құрметті журналисі,
Қазақстан Жазушылар
одағының мүшесі
АЛМАТЫ
