«Рухани жаңғыру» бағдарламасы аясында Қызылорда облысы Сырдария ауданында бір игі іс қолға алынып жатыр
Ол – осы өңірдің тумасы, діни ғалым, емші дәрігер болған Садық ахунның атын Ақжарма ауылына беру турасындағы шара
Ауыл тұрғындарының басым көпшілігі осы бастаманы қолдап отырғаны – халық ықыласының нышаны болса керек.
Садық Қодарұлы қазіргі Қызылорда облысының Тереңөзек кентінде 1860 жылы дүниеге келген
Есейе келе білімге құштарлық танытып, сол өңірдегі Тапал ахун, Ораз ахун деген кісілерден сабақ алып, араб тілін терең меңгерген.
1884 жылы ел ағаларының көме­гімен Самарқандтағы Көкілташ медресесіне түсіп 4 жыл оқиды
Осы кезеңде діни оқуға қоса, медресе жа­нындағы Иран­ның дәрігерлік мекте­бінде білім алып, Әбу Ғали Ибн Синаның ілімінен сусындап, Шығыс медицинасын игереді.
Осындай біліммен елге оралған Садық ахун 1898 жылдан бастап бүгінгі Ақжарма жеріндегі мешітте имам болған
Ал 1900 жылы Қармақшы ауданындағы «Иіркөл» маңына көшіріп әкеледі
Ел дәулеттілері мен жергілікті халық ахунға мешіт салып беріп, имам етеді
Ол мешіт «Садық ахун» мешіті деп аталады
Бүгінде орны биік төбе болып тұрған мешіт орнына ахун аты жазылған тас тақта қойылған.
Осылай шәкірт оқыта жүріп, емшілік жұмыстарын атқарады
Ауыл арасындағы ауру-сырқаттар көктем шыға мешіт маңына көшіп келіп, емделеді екен
Бір күндері «Қармақшыда емші Садық ахун деген бар екен» деген хабар таралып кетеді
Соның дәлелі ретінде академик Қаныш Сәтбаевтың Садық ахунға келіп емделгені бір үзік сыр еді
Қ.Сәтбаевтың Жеқазған қаласы маңындағы Қарсақбайға жұмыс істейтін кезі екен
Қармақшыдан Қар­сақ­байға қатынайтын кірешілерден естіген болса керек, академик Қармақ­шы­ға келіпті
Осы оқиға туралы ке­зінде «Денсаулық» журналында жа­рық көрген бір мақаладан үзінді келтірейік.
Қармақшы тұрғыны Бәкір Бал­ғабаев өзінің он жеті жасында көргенін былайша баяндайды:
«Сәтбаевты бірінші көруім
Тұйық мінезді кісі екен
Жаз болса да, плащы мен кепкесін тастамайды екен
Арбаға жеңіл ырғып мінді де: «Кеттік» деді…
Ахун үйіне өзім бастап кірдім
Аз-кем амандық сұрасқаннан кейін, маған «Бәкірмісің, әкең қалай?» деді де қонағына бет бұрды
Екеуі аман­дасқаннан кейін, ахун Қанышқа «жақын отыр» деген ишарат жасады
Сонан соң оның оң қолының тамырын ұстап, біраз отырды да: «Бойыңда үш түрлі аурудың ілігі бар
Өкпеңе көптен суық тиген, бойыңа дарығанымен емделсең, айығып кетерсің
Аяқ-қолың сырқырап, буындарың ауырады, бұл жел ауруы
Үшіншісі…» деді де Қаныштың құлағына сыбырлап айтты
Сөз соңында: «Ем аламын десең күзге салым келерсің» деді
Біз қайтып келеміз
Бір кезде Қаныш: «Мұндай да болады екен-ә! Жаңағы профессор ғой өзі!» деді».
Сол жылы күзде Қаныш Садық ахун­ға келіп, емделіп, жазылып кеткен
Сыр елінде есімдері қазақтың кең да­ласына тегіс жайылған ғұламалар, ахун, ишан, бақсылар туралы ел аузында жүрген деректер көп кездеседі
Өйткені ірі діни оқу орындары саналған «Мір араб», «Көкілташ» медреселерінде білім алған Сыр елі азаматтары болған
Солардың бірі Садық Қодарұлы болатын.
Кешегі «қызыл террордың» желігіне ерген елдегі белсенділердің көрсетуімен Садық 1930-1933 жылдары әуелде Қармақшы, Қазалы, кейіннен Алматы қалаларындағы түрмелерге қамалады.Түрмеде отырғанда С.Есқараев (республика прокуроры) ауызша деректер бойынша, Садық ахунға жасырын емделіп, дертінен жазылып шыққан көрінеді
Соның себебінен болса керек, Садық ахун түрмеден босап шығады…
Артына мол мұра қалдырған қазақ халқының алғашқы дәрігерлерінің бірі Садық Қодарұлы 1937 жылы Ақжармада қайтыс болып, сонда жерленген.
Бейбіт күннің өзінде халықты дүрліктіріп жіберетін оба, сүзек, құрт ауру, сал және бел ауруларын шығыс медицинасы тәсілімен емдеген Садық сынды емшілерді халық жауға жалғыз шапқан батырдан кем көрмеген
Сол себепті бүгінгі таңда ел азаматтары ауылға Садық ахун аты берілгенін қалайды.
Қосылған Әбжанұлы, 
 Әл-Фараби атындағы 
ҚазҰУ-дың доценті,
 филология ғылымының кандидаты
