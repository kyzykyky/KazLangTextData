Шанақ бекеті
Осынау шағын ғана бекетте пойыз әрлі-берлі зулап өткенімен, ұзақ аялдап тұрмайтын
Бұл жолы вагондар тізбегі әдеттегіден ұзағырақ тоқтады
Оның өзіндік себебі бар еді.
Жүзей қария соғыстың ауыр жылдары азық-түлік жетіспеушілігіне байланысты көмек ретінде жүз ешкісін арнайы тиеп салғызды
Ауылдағылар қарияның бұл амалын оншалықты құптай қоймай: «Сталин сенің жүз ешкіңе қарап қалды дейсің бе, олар Мәскеуде қызыл балық пен қара уылдырық жеп отыр
Одан да сол ешкілердің етіне бала-шағаңды тойғызғаның жөн емес пе?» деген уәждерін айтты
Шалт мінезді Жүзей атамыз алған бетінен таймай: «Бұл менің жеңіске қосқан үлесім болсын
Майданға бара алмасам да, осындай еңбегіммен жәрдем етейін
Қызыл от пен шарпыған жалынның ортасында жүрген сарбаздарға жібергенім азық болсын
Атадым Сталинге осы жүз ешкіні» деп, тілегін бір парақ хатқа түсіріп, жүз ешкісін жөнелткен соң, пойызды көзімен шығарып салыпты.
Ел ішінде «Жүзейдің жүз ешкісі ұстағанның қолында, тістегеннің аузында кететін болды-ау
Рахатын отбасымен бірге көруі керек еді» деп, қарияның бұл қарекетін сан-саққа жүгірткендер ­табылды
Бірақ ол кісінің жан дүниесінде жомарттық сезім мен тым болмаса майданда шейіт кеткен баласының жолдастары аман-есен туған жеріне оралса екен деген әкелік мейірімі тұрғанын бірі білсе, бірі білмейтін еді.
Шанақ бекеті мен алып Мәскеудің арасындағы естелік құжат жетем дегенше бақандай үш жыл кешігуі қалыпты жағдай еді.
Десек те, 1945 жылы Сталин Жүзей қарияның бұл сауапты ісін жауапсыз қалдырмапты
Соғыс жылдарында болмаса да, Жеңіс мерекесі тойланып жатқан кезекті бір шақта Жүзей атамызды «Ерен еңбегі үшін» медалімен марапаттапты
Мәскеуден шығарылған бұйрық пен марапат Шанақ бекетіне жеткенше арада үш жыл уақыт өтсе керек
Қысқасы, еңбек еш кетпеді
Күдік-күмән сейілді
Жүз ешкінің майдандағы солдаттарға қылы қисаймай, тұяғы бұзылмай жеткені жайында есеп берілді
Сарбаздарға азық болғаны расталды.
Бүгінде атамыздың мұражайда тұрған төсбелгісін қолыма ұстай отырып: «Бұл жай ғана медаль емес, онда әкелік сезім, Отанға деген шексіз құрмет мен мұндалап тұр
Шанақ пен Мәскеудің арасындағы тарихи байланыстың нышаны да осынау төсбелгінің өне бойында жарқырай түседі» деймін іштей
Иә, Жүзей атам атеистік сана белең алған заманда өмір сүрсе де, дінге берік адам еді
Көнеден келе жатқан діни кітаптары да болды
Соларды көздің қарашығындай сақтап, қайтыс боларының алдында­ Шанақ ауылындағы Сәрсен молдаға аманаттап тапсырып кеткен екен
Біз мұны кейін білдік
Ес біліп, етек жапқан кезімізде бірде Аманқұл әкем: «Жүр, Сәрсен молдаға сәлем беріп қайтамыз» деді
Онда мен он жеті жастамын
Сәрсен атамыз төсек тартып жатыр екен
Біз келген соң орнынан түрегеліп, оралған ақ бума матаны ашып, оннан астам ескі кітаптарды шығарды
Бұл Жүзей атамның аманаты­ екенін, соңынан беретінін айтты
Бұдан да көп кітап болғанын, адамдар оқимын деп алып, бермей кеткеніне өкініп, аруақтардың алдында осы аманатты­ шамасы жеткенше атқарғанын айтты.
«Кітаптарды қолыңа алып, парақтап оқы» деді
Арасында тарихи дүниелер, Құран мен тәпсірі, Мұхтасар, ауыл шежіресі жайлы адамдардың есімдері жазылған қолжазбалар, парсы тіліндегі кітапшалар болды
Бүгінде бұл баға жетпес қазына да мұражай төрінен орын алды.
Мырзахмет АМАНҚҰЛҰЛЫ
Алматы
