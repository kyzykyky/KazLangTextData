Сонау 88-дің қоңыр күзінде журфактың студенті атанғанымызға ай ғана өтіп, қияли әлемде қалықтап жүрген біздей қасқалардың қатарына солдатский сұршинельдерінің қыры сынбастан құрым етіктерімен қатарымызға қосылған батырлардың бірі – Тілеукен Әлжекеев болатын.
Өзі бұрынғы Семей облысының Үржар ауданындағы Алтыншоқы ауылында дүниеге келіп, көрші Аягөзде ержетіп, мектептен КазГУ-ге алтын медаль арқалап келіп түскен мықты екен
Бірақ аудиторияға енгеніне екі ай болмай, керзі етігін өкшелей басып екі жылға ПВО-ға кетіпті. 
Алайда алтын алғанын да, алдыңғы курста болғанын да, «дед» болып қалғанын да көзір қылып, көпіртуге тырысқан ол жоқ
Тікен мұрты тікірейіп үлгерген орта бойлы, тарамыс денелі қараторы жігітке біз де қылдай жаттық танытпадық
Осынымыз, тегі, оңды болған екен
Әйтпесе оқуды одан бұрын бастағанымызды бұлдап, алда-жалда атақаздарша қоқиласып қалсақ, сессия дейтін сұмдық кезеңдер басталған шақта қайтер едік?
Құдайға шүкір, емтихан атты «қара аспан» төніп, жан алқымға тірелетін шақта әшейінде оңнан кіргенді оп-оңай солдан шығара салатын ақпақұлақтарымыз айтылғанды қағып алғыш, оқығанын түйіп алғыш Тілеукендей құймақұлақты жағалап, жан сақтаған жайымыз бар
Ол да бар білгенін достарымен қуана бөлісетін және содан шексіз ләззат алатын Атымтай Жомарттың нақ өзі.
Ондай кезде ұл-қызымыз жұдырықтай жұ­мылып, оны ортаға алар едік
Сандалған сауалдарды жан-жақтан жанталаса қояр едік
Салиқалы сөзіне сілтідей тынар едік.Ол болса көпшілігіміз «қақпайтын» антикалық әдебиетті аңқылдатып, сұрапыл тарихты сұңқылдатып, саяси экономияны сылқылдатып сала берер еді.
Мұндай сәтте әшейінде қағысы мен мүкісі бар қалқан құлақтарымыздың есту қабілеті күрт көтеріліп, дыңқылдаған децибелдермен асақарқынды қызмет атқарар еді
Сөйтіп, аузынан шыққан әрбір сөзді желге ұшырмай қағып алып, Құрандай жаттап алар едік
Ерте­сіне сол «тойғанымызбен» томпиып, емти­ханға барар едік
Бұйырса, «бестік» те алар едік.
Тіпті Жүсіпбек Аймауытовтың белгілі рома­нын оқымақ түгіл, мазмұнын Тілеу­кен­нен соңына дейін тыңдауға шыдамы жетпегендігінен емтиханда мүдіріп, Зейнелғабиден Бейсенғалиев ағайымыздың алдында қызарақтап, әбден сілесі қатқан курс­тас қулардың бірі: «Ағай, «Ақбілекті» журналдан оқып едім
«Жалғасы келесі санда» деп жазылыпты» деп сандырақтағаны да бар.

Хомо сапиенс
Білгенін бөлісуімен бірге, достары үшін аузындағысын жырып беретін мәрттігі де мол сабаздың
Онысын алғашқы курстан-ақ аңғарғанбыз
Бір мысал келтіре салайын.
Достығымыз берік болсын деген ниетпен Нұржан Қуантайұлы, Ерлан Қуандықов, Еркін Байғабылұлы, Тілеукен және мен алғашқы стипендиямызға таныстығымызды тойламақ болдық
Анау-мынау емес, атақты «Алатау» мейрамханасын таңдадық
Үстелдің белін майыстырдық…Ойнадық, күлдік, соңында ғана қалтамыздың түбі оңбай қағылғанын білдік…Перваш басымыз ресторан деген шіркіннің нарқы көкте екенін қайдан біліпті? Сонда бізді аңғалдықтың апанынан құтқарған осы Төкең болатын
Қырық сомдық жап-жаңа кәс­төмін бес сомға бағалап, шешіп берген мәрт­тігіне төртеуміздің сегіз көзіміз куә болған…
Жә, мәрт деп мақтадым, оқымысты деп оқаладым
Бірақ бар ғой, бес жыл бірге оқымақ түгіл, аты шулы 5-жатақхананың өңкей «аннан қашқандар мен мұннан қашқандар» жиналған 109-бөлмесінде бөлке нанды суға шылап жеп, бірге тұрған бір жарым жыл ішінде бұл қасқаның кітапханаға «түнегенін» немесе оқулықты жастана оқып, кітап деген теңізге «баспен құлағанын» көрмеппін
Бетін ашуға тіпті де дәтіміз дауламайтын дәу томды бір қарағанда патырлатып парақтап отырғанын көрсек, артынша сатырлатып мазмұнын айтып беретінде, қай кезде оқып үлгеріп, қалай ұғынып алғанына еріксіз қайран қалатынбыз.
Көзді жұмып қойып, «Гнев, богиня, воспой Ахиллеса, Пелеева сына…» деп, Гомердің «Илиадасын» жатқа соғатын Әлжекеевтің білімнің қай саласына болсын икемді болмысын аңдаған, әсіресе көне дәуірдің әпсаналарынан сыр шертетін орыс тіліндегі антикалық әдебиетті қызыға да құлшына оқып қана қоймай, пікір таластырып, тарих тұңғиығына да терең сүңги білетін зеректігіне сүйсіне тәнті болған осы пәннен беретін ­Галина Морозова апайымыз оның журналдағы фамилиясының тұсына «Homo sapiens» деп түртіп қойғаны бар.
Тіпті ақылы мен алғырлығына, ақындық арынына шүбәсіз сенген оқытушымыз оған бүкіл адамзаттың ортақ қазынасы болып табылатын грек жеріндегі көне дәуір кейіпкерлерін қазақ тілінде сөйлетіп, қалың оқырмандарға ұсынуға үнемі кеңес беріп, қолдау жасап жүргені де тегіннен-тегін емес
Әйтпесе, жаттап алғанымызды судырата жайып салғанымызға да жақсы бағасын аямайтын сұңғыла апайымыз біздей бар болғырларды да шетімізден саналы пенденің санатына қойып,тап осындай ұсыныс жасаса, қане?
Әйтеуір ол сол шақтағы қарқынмен Ги де Мопассанның «Мать уродов» новел­ласын «Кемтарлар анасы» деп тап-тұйнақтай тәржімалап, онысын «Ақжелкен» журналы бірден жариялап кеп жіберіп, шұрайлы дүниемен Морозоваға да, маңайындағыларға да таңдай қақтырғаны әлі есте.
Ақын ауылдың арғымағы
Өлеңдерін өзімше талдай қоймаққа талпыныс жасап, өрем жетпейтін өлкеге аяқ баспай-ақ қояйын
Дегенмен, досымыздың ақындығы жайлы бірер жайды қаперіңізге қыстырып кетейін.
Журфакқа арғымағы арқыраған ақын­болып келіп, бес жыл ішінде астындағы атынан адасып қалып, жаяу жазушы болып жайына кететін көпшілігіміз құсап ол жөнсіз желіккен жоқ
Жайдақ мініп, жаймен келсе де, жарата біліп, аламанға қосылды.
Негізі, Тілеукен ақындық ауылына жас­тайынан-ақ жақындық танытты
«Құласаң, нардан құла» деп, арғы жағы Абай мен Мұқағалиға, бергі жағы Ұлықбек ақынға еліктеп өскенін өзі де жасырмайды
Тіпті студент шақтағы иығын иіскеген шашын артқа сілкіп тастап, қабағын түкситіп тұра қалғанда, «Құдды Мақатаевтан аумай қалдың» деп, жорта мақтағанымызға қарадай мәз болып, марқайып қалатыны бір бөлек бұл қасқаның.
Талай қаламгерді қанаттандырған майталман журналист Аманжол Арғынгелдин мен шимай-шатпағының тігісін түзулеп берген Ерғазы Рахимов ағаларының ақ жол сілтеуімен он алты жасында аудандық «Алға» газетінде тырнақалды өлеңдері «Советтік менің өз елім» деп, аттандап тұрған тақырыппен жарық көріпті
Бағын ашып, жұлдызын жаққан осы жарияланымнан соң-ақ, ауызданып алған албырт арғымақ ауыздықпен алыса көкке қарғып, поэзия көгінде кеңінен көсілмей көрсін.
Ақыры, жаны жай таппастан неше жыл бойы өндірте жазып-сызған бір үйір поэзиялық туындыларын иіріп әкеліп, «Күй пері» атты дәу кітабына топырлата тоғытып тынды
Енді екі кітапқа жүк болар жазбаларын бәйгеге қосар тұлпардай жаратып отырған жайы бар.
Сал-серілер сойынан
Өнерлі қырына қарай ойыссам, ойпырмай, ала допты аяғымен арбаған футболшы, қыл қаламға қанат бітірген суретші, атағы Алматы мен Аягөзді алты ораған асаба
Күй десеңіз – күйші, ән десеңіз – әнші
Бұдан кейін болмысы бекзат сабазды сал мен се­рілер сойынан демей көріңіз.
Қолына түскен беті таза қағаз атаулыға жаудай тиіп, қаламсаптың май сиясын текке тауысып, құлағын едірейткен, көкке қарғып тұрған, шаңдата шауып бара жатқан жылқылардың суретін шимақтап сала қоятын да ғадеті бар
Суретші мамандығына бармай, Құдай сақтаған, әйтпесе бөлменің бүкіл қабырғалары жылқыдан көрінбей қалар ма еді…
Ал енді әншілігін айтсам, домбы­расының күмбірі мен гитарасының сырлы үні құлаққа келіп, қарағайлы-қайыңды, көк майсалы-көгалды «КазГУ-градтай» ғажайып мекендегі көңілден кетпес думанды кештерге ойша жетелей жөнелер еді.
Сезім лирикасымен-ақ сұлулардың құлақтарын шебер қытықтайтын олгита­раның сылқым сазына қосылып: «В летнем парке кончился сезон…» деп, «Ласковый май» тобының «Старый лес» сазын сызылта салғанда, сол кездегі жастардың кумирі Юра Шатуновтың өзін көргендей, қыз-қырқын біткен ақыл-естен айрылып, «қырылып» қалар еді
Әрідегі филфактың жатағын былай қойғанда, іргедегі тарих факультетінің қыздары Тілеукен серінің әніне де, сөзіне де, өзіне де ғашық болып, қос жатақтың арасын жол қылып жүрген кез болған.
Айтпақшы, бұл Төкеңнің қыздар тұрмақ, жігіттерді де өзіне ғашық етіп, қырғын қылғаны да бар… Екінші курста КазГУ-де алғаш рет топаралық КВН ойын­дарын ұйымдастырғанбыз
Кештің қызу да қызықты болғаны соншалық, думанды сауыққа жатақханамыздың халқы ғана емес, құлағдар болған бүкіл қалашықтың тайлы-таяғы қалмай жиналған шығар деймін
«Кірпіш» атты командамыздың белсенді бір мүшесі – Тілеукен
Кештің музыкалық-пародиялық нөмірі орындалар тұста атақты «Мираж» тобының әйгілі әні қанды қыздыра дуылдай басталып, сахнаға әдемі аппақ блузкалы, былғары мини юбкалы, қара торкөз чулкилі, біз өкшелі туфлилі, қасы-көзі қиылған, беті алмадай албыраған, ерні шиедей үлбірген «Наталия Гулькина» шыға келіп: «Млечный путь, ты зовешь меня в даль, млечный путь, я забуду печаль, млечный путь…» деп, қыпша белі мен тоқбалтырын бұраңдата жөнелгенде, Құдай-оу… алаңқайда ауыздары ашылып, сілекейі шұбырмаған еркек кіндікті қалмаған шығар-ау, сірә…
Тіпті қалғандарын қайдам, көре сала, кенеттен ғашықтық дертіне ұшырап қалған бізден жоғары курстың Дидар Бегалиев сынды мықтысы көз алдында жарқ етіп, жоқ болған Гулькина-Әлжекеевтің әдемі елесін жалғандыққа қимай, көпке дейін жүрегі езіле іздеген деседі білетін жұрт…
Алтыншоқыдан Алтайға дейін
Біздің Тілеукен тек егіздер туған отбасынан шыққан
Жаратқан иеміз егіздердің несібесін де еселеп берсе керек
Екі егіз қыз, екі егіз ұл
Алайда тағдырдың жазуымен Тілеуберді әкей өмірден ерте кетіп, жастай қалса да, бар бейнетін балапандарының ертеңіне арнап, қазірде жетпістің екеуін еншілеген Әдия анамыз көзінің қарашығындай төрт перзентін көштен қалдырмай, ел қатарына қосты.
Бүгінде дәрігер мамандығын таңдаған Гүлнәр мен Гүлия медицинаның қос саласының құлағын ұстап отырса, Тілеукеннің сыңары Төлеген – теміржол саласының белді де білікті маманы
Қаламын қайқитып, «сөз қуып кеткені» – бүгінде бес баланың әкесі болған Тілеукен ғана.
Тілеукеннен бақандай бес минут үлкендігі бар Төлеген – жігіттің нағыз төресі
Үнемі үлкендігін танытып, інісіне қамқор болып жүргені
Өзі сабақтан шығып, жұмысына барар жолда жатақханамызға жиі бас сұғып, бауырына аса бір мейіріммен әзірлеп кететін быламығын бөлмедегі ашқұрсақ жүгермектер тап өзімізге арналған астай Тілеукеннен бұрын қомағайлана жейтін едік.
«Серік-ау, мен сияқты мас болмай, я сен сияқты сойқан салмай, «Т» әрпінен басталатын пенделер түзу жүреді» деп, кур­сымыздағы қисық сөздің көсемі Мұхтар ­Атабеков айтқандай, бес жыл бірге оқығанымыз­да түп-түзу жүріп-тұрған Тілеукен досымызға өмір жолының айшықты аялдамалары «А» әрпінен бұйырған сынды.
Алтыншоқыда туып, Аягөзде өскенін айттым ғой
Алматыда білім алды
Алғашқы еңбек жолын «Алматы ақшамы» газетінен бастап, бірден жаухатшының орынбасары деген мансапты иеленді
Артынша Алматы қалалық Тіл комитетінің бас маманы атанды.
Бұдан кейін Астанаға аттанып, Мемле­кеттік кіріс, Ауыл шаруашылығы министр­ліктерінің баспасөз қызметтерінде қоржынын тәжірибемен томпита толтырып, «Ер – туған жеріне» деп, еліне қайқайған
Аягөзге келіп, мұндағы Локомотив депосын қазақша сайратып жүріп, кәсіподақ ұйымына төраға болып қонжиған.
Соңғы он жыл ішінде өр Алтайдың ­баурайына тұрақтап, «Шығыс Ақпарат» медиахол­дингіне судай сіңіп, балдай батты батырың
Мұндағы тірлігін тілшіліктен бастап, шеф-редакторлықпен қостап, баспаханаға да, WEB-технологиялар орталығына да бастық болудың жоспарын әбден орындады
Одан келіп, осындағы «Дидар» газетінің жаухатшылығына жайғасты
Өзі – атағы таудай Қазақстан Журналистер одағының білдей бір мүшесі.
Енді, міне, Ақылбаева Әлиядай жан жарымен ұлағатты ұрпағын өрбітіп, ердің жасын абыроймен еншілеген бұл сабаз мәңгі­­лік елімнің игілігі жолында әлі елу жыл аянбай тер төгемін деп құлшынып отыр
Ендеше, ердің жасы – 50-ге келіп қызметін елде атқарып жүрген аяулы әріптесіміздің отбасына толайым табыс пен шығармашылық белес тілейміз.
Серікқали МҰҚАШЕВ
Астана
