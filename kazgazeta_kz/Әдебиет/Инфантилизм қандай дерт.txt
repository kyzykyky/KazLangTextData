Жуықта ауылдағы атамның үйіне барған едім
Кешкісін атам әдеттегідей бізді жинап, әңгімелерін айтатын
Осы жолы атам бір кісі жайлы әңгімеледі
Зайсан өңірінде өмір сүрген Көдебай деген өте қызық кісі болған екен
Атам ол кісінің қылықтарын айтқанда, тіпті көз алдыма елестеп те кетті
Жасы алпыстардың шамасында болғанымен, жас баладай жеңілтек болуы жұртқа оғаш көрініпті.
Сол әңгімеден кейін адамдардың нелік­тен мұндай күйге душар болатыны жайлы іздестіріп көрген едім
Ғылыми кітаптардан «Инфантилизм» ауруы туралы оқығанда атамның айтқан әңгімесі ойыма орала берді.
Кейбір адамдар есейіп, тіпті егде тартса да ақыл-ойы жетілмей бала секілді болып жүреді екен
Мұны ғылымда инфантилизм дертімен ауырған дейді екен
Енді осы ин­фан­тилизм дерті туралы әңгіме қозғап көрейік.
Инфантилизм – латын тілінен аударғанда «балалық» дегенді білдіреді
Яғни ақыл-ой дамуының кері кетуі, тежелуі
Мұны адам психологиясының қалыпты жағдайынан ауытқуы десек, дұрыс болар
Жасы егде тартқан кей адамдардың ой-өрісі мен іс-әрекеті балаға ұқсап, өздерін бала сияқты сезінеді
Кәдімгі адамдар шынайы өмірді нақты түсініп, есейген сайын ақыл-ойы толыса берсе, инфант адамдар өз қиялымен, еш уайымсыз, ешбір жауапкершіліксіз өмір сүре береді
Олар әрдайым өзгелердің көмегіне, кеңестеріне мұқтаж болады
Бұл дертке шалдыққан адамдардың өмірге көзқарасы бала кезіндегідей болып ешқашан өзгермейді, тіпті кері кетеді.
Бір сөзбен айтқанда, инфант адамдар өзгелердің жағдайларын, қайғы-мұңын, қуанышын түсінбейді, керісінше, «адамдар мені түсінбейді» деген ойда болады
Осылайша мұндай адамдар айналадағы өмірді көрмей, білмей тек қиялымен өмір сүреді
Инфантилизмге шалдыққан жандардың кейбірі тіпті өздерін де танымайды, білмейді, біреуді елестетіп сол менің өзім деп сезінеді.
Негізінде, әрбір адам қандай да бір дәрежеде инфант деуге болады
Тек біреуде инфантилизм көбірек, енді біреуде аз болуы да мүмкін
Көп жағдайда әйел адамдардың инфантилизм ауруына шалдыққанын байқай қоймаймыз
Өйткені қыз бала бойжеткенше әке-шешесінің қамқорлығында еркелеп, ештеңеден тарықпай өседі
Артынша, жасы келгенде тұрмыс құрады
Сол кезде жас кезіндегі ата-анасын күйеуі алмастырып, соның қамқорлығында болады
Қазіргі таңда күйеуіне сеніп, жұмыс істемей, өз қажеттіліктерін қанағаттандырып, үйде отыратын әйелдер көптеп кездеседі
Жалпы ер азаматтар әйел адамға әрдайым қамқор көзқараспен қарайды
Сондықтан әйелдердің күйеуіне еркелеп, оның табысын шашып өмір сүретін болса, бұл инфантилизм екені анық
Мұндай әйелдер ойын-сауыққа, той-думанға құмар болады
Қолына ақша түссе, сол сәтінде көк тиын қалдырмай ұстап жібереді
Өзінің де, күйеуінің де, балаларының да өзіне ұнатпаған киім-кешегін, тіпті төсек жабдықтарына, жиһазына дейін қоқысқа лақтыруға немесе өртеп жібергісі келіп тұрады
Мұндай әйелдер тіпті баласын да күтіп бақпай, үй жағдайын ойлай бермейді
Тіпті киім-кешекті балаларына ғана емес, өзіне ғана алғысы кеп тұрады
Егер мұндай әйелдердің ұлдары ержетіп, үйленсе, оның әйеліне, яғни келініне күн көрсетпейді
Еш себепсіз ұлына әйелінен ажырап, одан құтыл деп талап етіп, ұрсып-зекіп мазалайды
Кемшілігін айтқанға ашуланып, өз қылығын мойындамайды
Отбасындағы кемшіліктің бәрін күйеуінен, отбасының өзге мүшелерінен көріп, ұрыс шығаруға әуес болады
Егер мұндай инфант әйелдер ішімдікке үйір болса, оның дерті тіпті күшейіп, соңында маскүнем болуы қиын емес
Сондай-ақ мұндай әйелдер шамадан тыс жомарт, ақкөңіл, сенгіш, адал, өзгенің сөзіне тез еретін қасиетімен де ерекшеленеді
Сондықтан мұндай әйелдерге дертін ұғындырып мойындатар болса, еңбек етіп сауығуы әбден мүмкін.
Ал ер адамдардың инфант болуы ерсі көрінетін құбылыс
Өйткені ер адамның мойнына артылған жауапкершіліктер көп
Мысалы, отбасын асырау, жұмыс істеп балаларын жеткізу
Ал жасы егде тартқан ер адамның ата-анасы мен әйеліне сеніп, бала секілді қылықтар көрсеткені өрескел кемшілік болмақ
Жалпы ер адамдардың инфантилизмге шалдығуы әйелдерге қарағанда сирек кездеседі
Олар тұрмысқа қабілетсіз болғандықтан, әйелімен ажырасып жалғыз өмір сүруге бейімделеді.
Егер де инфант жандар өзінің ауру екенін түсініп, мойындап, одан сауыққысы келсе, бұл дерттен жазылып кетуі мүмкін
Оларға тек ақыл-кеңес беріп, еңбек етуге, өз мінін сезінуге үнемі көмектесу ғана қажет
Сондықтан инфант дертіне ұшырағандарды «ауру қалса да әдет қалмайды» деген түсінікпен өмір бойы дертінен айықпайды деп жүре бермей, қалайда емдеу жолдарын іздестіріп, психологтардың, педагогтардың ақыл-кеңесіне жүгініп, еңбекке араласуға, үй шаруасымен айналысуға, жауапкершілікті мойнына алуға ағайын-туғандары, жора-жолдастары көмектессе, көп ұзамай мұндай адамдар қалыпты адамдар қатарына қосылып кетеді.
Іңкәр МАТЖАНОВА, 
әл-Фараби атындағы ҚазҰУ-дың 
журналистика факультетінің 
1-курс студенті
