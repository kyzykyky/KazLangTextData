Баян Бекетова
Ақын, Халықаралық «Алаш»
әдеби сыйлығының лауреаты
Баян Бекетова – ХХ ғасырдың 80 жылдары әдебиет айдынына    желкенін жайған талантты ақындардың бірі
 Оның бірде  алмастай өткір, бірде  күн шуағындай жылы,   тау бұлағындай мөлдір, нәзік те сыршыл   жырлары     оқырман назарын өзіне аударады
Әсіресе, адам жанының нәзік иірімдерін, әйел әлемінің сан қырларын бүкпесіз жырлаған,  жүрек  толқытып,  жан тербер  ойлы өлеңдері  ХХ ғасыр мен ХХІ ғасырдың тоқайласар тұсындағы талғампаз оқырмандардың жүрегінен жол тапты
Оның «Жалғыздық» атты жыр жинағы шыққан кезде өлең түсінетін жамағат жалт қарасып, елең еткені де елдің есінде.
Ол КазГУ-дің журналистика факультетін 1984 жылы бітіріп, жолдамамен Қазақ мемлекеттік телерадио комитетінде редактор, «Егемен Қазақстан»,  «Халық кеңесі», «Ана тілі» газеттерінде әр жылдары тілші, аға тілші қызметтерін атқарған
 Алматы қаласы әкімдігі аппаратының Тіл басқармасында бөлім бастығы болып қызмет етіп, соңғы жылдары осы әкімдіктің құрылымдық бөлімінде мемлекеттік тілді енгізумен айналысады, бас маман-редактор.
Өлеңдері «Аудитория»,  «Қарлығаш», «Күміс күйме», «Қыз-ғұмыр» топтама жыр жинақтарына енген
Әр жылдары шыққан «Үмітім менің», «Жалғыздық», «Сәмбітал,», «Көлбастау», «Мен сені сағынғанда» атты 5 кітаптың  авторы
  Оқырман назарына Б.Бекетованың биыл жарық көрген «Ұйықтамайды жұлдыздар» атты жыр кітабынан жаңа жырлар ұсынып отырмыз.
Қанатыма байлапсың  қарлығаш-жыр
Жаһаннамның қыспағы қақап-ақ тұр!
Бота көзі дәуреннің боталап тұр…
Жастық – базар жаратып оқысын деп,
Жас дәуренге қалдырдым махаббат жыр.
Өлең жаздым Қаратау қабағыңа,
Сахи далам, сала бер парағыңа.
Қанатыма байлапсың  қарлығаш-жыр,
Биік-биік ұшсын деп қарағыңа.
Тұмадайын мөлдіреп тұнғанымды,
Жырларымды қосатын мұңға-мұңды,
«Өлең-Патша!» – «Қыз-ғұмыр» айырығында,
Жаутаң қағып, сезіп пе ең, тұрғанымды.
Таба алмастан  күй-өмір ырғағыңды,
Тепкіледім жүрек боп құндағыңды.
Мен сүрінген соқпақпен жүрмесін деп,
Сіңіліме ашамын сырларымды…
Алатауды жаңғыртқан үнімменен,
Алтын қанат байланған жырымменен,
Туған  үйге асыққан қарлығаштай,
Ұшып саған бар жұрттан бұрын келем.
Аспаныңнан азаттық күнін көрем,
Шаян-өзен шабытым дүрілдеген.
Ақ жаулықты Анам боп қол бұлғайды,
Ақ шаңқан үй түндігі түрілмеген…
10.11.08.
Ақбоз ат – арман
Қандай сұлу ертегідей шақ мына,
Ақ күміс қар ақ қанатын қақты ма?
Қар ішімен ай тұяғы жарқылдап,
Бір ақбоз ат жұлдыздайын ақты ма?
Ай тұяғын ай нұрына жалатып,
Көкті тіліп, жұлдыз кешіп баратып,
Ақбоз атым  күміс жалы жалтылдап,
Тұяғымен от  шашады боратып.
Ақ әлемге қойылғандай Ай-сұрақ,
Қай маңдайға жазылды екен, қайсы бақ?
«Ақ арманға сүйеніп тұр бұл  өмір»
Дейді маған
Ақ бозатым  құлақтарын қайшылап.
Ақбозатым, арындаған арманым,
Ғұмырымның жарығы мен бар мәнім.
Ай тұяқты ақбозатым арымағын,
Арман бітсе, айта алмаймын қалғанын…
Айға қарай бет алайық біз бүгін,
Жанарымда –  қызыл-жасыл қыз-күнім.
Жарқылдасын,  алтын жалды, ай тұяқ,
Ақбозымның жібер, кәне тізгінін.
Ал, ақ бозым Айға қарай ағызғын,
Құйғыт, кәне, ертегіндей абыздың.
Ай тұяқтан  шашырасын жұлдыздар,
Жүрегіндей  оттай ыстық тамыздың…
                       21.11.08ж.
Ұршық
Сықылықтап, шаттанып, күлші күнім,
Жалғап тұрған ертеңмен тіршілігім.
Саған жақсы болса деп, жанұшырып,
Зыр айналған өмірдің ұршығымын.
Күн шығады, сен күлсең, күлші күнім,
Ай төгеді аямай жыршы нұрын.
Гүл атқаны бәйшешек бүршігінің.
Тыпырлаған құндақта тіршілігім,
Сен аман боп тілегім, жүрші күнім.
Шүберекке түйулі шыбын жаным,
Шырқырайды кеудемде бір шыбыным.
БАЗЫНА
Ақын болу бағым ба, азабым ба?
Көріп келем қиынын ғажабын да.
Теңіз-ойдың тереңін кешіп жүріп,
Өлең өрдім өмірлік ғазалымда.
Жаңа жырды жаңадан жазарымда,
Мені әдейі  қинайтын  мазағың ба?
Өлеңімді өрнектей берген кезде,
Сүтім тасып жатады қазанымда.
Желбіреген тұлымы өзің көрген,
Өлең өрдім өрімдей кезімнен  мен.
Тұмар жырым толғаттым тұңғыш рет,
Тұмадайын тұп-тұнық сезімдермен.
Құйылғанда түу көктен  жазбай танып,
Шабытымды шағала  қозғайды анық.
Қонақ келіп сау етіп, өкінемін,
Өлеңімді аяқтай алмай қалып…
Отырғызды сазына неше мені,
Жын ойнатар  жарық та өше беріп.
Салғыласар  менімен компьютерім,
Тәрбиесіз қыздардай көшедегі.
Ақын болу бағым ба, азабым ба?
Өлең сөзін қайтарсам  қазағыма.
Қос өкпемді алып ап жүгіремін,
Өмір – Өлең  ортасы базарында.
Кітап
Жүректерді тербетіп, тылсым әнім,
Төгілткенде жырларым нұр шуағын,
Мөлдір сезім, жастықтың алауымен,
«Жалғыздық» деп атап ем, жыр кітабын.
Жалғыздықты білмеймін көтере алдым…
Өлеңім  бе  өтеуі…   өтеп алдым….
Жарасқан деп жалғыздық  бір Құдайға,
Отырарға екеу боп  кете бардым…
Көріп пе едің: көзден жас ыршығанын,
Көз жас тамса, тастан да үн шығарын…
Бұл сұңғыла сезім де сергелдең ғып,
Жалғыздықтың демінен тұншығамын.
…Жат жұрт сайлап сырт көзін,  сыншыларын:
Сыбырлатып сыртынан тыңшыларын.
Жанашыр боп жеңгесі  ағасына,
Қарындастың  демеген «білші халін…»
…Ниеттер де – көгілжім, түсін, ұқ, сіз,
Іс-қимыл да жат жұртта кісіліксіз…
Салмақ түскен жүрекке салмақ түсіп,
Қызық өмір басталды түсініксіз…
Бір сәулеге іңкәрмін, білші жаным.
Аппақ  гүлге орайды жыршы бағым.
Тоздырыпты оқырман оқып-оқып,
«Жалғыздықты» —  сол «қырсық»  жыр кітабын…
Жұпар шашқан ел құмар жалбызына,
Қалам бермес әз бабам әр қызына…
Мен өкініп жүргенде «Жалғыздыққа»,
Жұрт жүгірді мен жазған – «Қар-қызына»…
