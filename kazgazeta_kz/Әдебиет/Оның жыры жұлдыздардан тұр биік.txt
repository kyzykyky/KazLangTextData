Қазақстанның көрнекті ақыны Жұмекен Нәжімеденов есімі қалың көпшілікке жақсы таныс
Ол – еліміз­дің Мемле­кет­тік Әнұраны автор­лары­ның бірі.
Жұмекеңнің шығармашылығы, ақындық шеберлігі жөнінде көп жазылды
Кезінде ұлтымыздың ардақты азаматы Әбіш Кекілбаев былай деген болатын: «…Жұмекен­нің поэзиясы шын мәніндегі таза, жазба әдебиеттегі лирика
Ешқандай қосуы жоқ
Мұндай поэзия­ны ешкім жазады деп те ойламайды ол, тіпті Нәжімеденов те жазады деп ойламайды
Соның барлығы Жұмекең дүниеден қайтып кеткен соң, жарқ-жарқ етіп, дүниежүзіндегі ең ескі, кәрі теңізден кәнігі пираттың өзі таба алмай қалған қазынасындай алдымыздан шыға келеді…».
Жұмекен – жыр мәңгілік
Бұған нақты дәлел айтулы ақынға арналған өлеңдердің, ән-күйлердің өмірге келіп жатқаны
Солардың бірқатарын оқырмандар назарына ұсынып отырмыз.
ҚОҢЫР
(Ақын Жұмекен Нәжімеденовке)
Әнін жазған Шәміл Әбілтай
Сөзін жазған Төреғали Тәшенов
Қайың, терек, қарағаймен аралас,
Жел өтінде тұратұғын жалаңаш,
Қоңыр қабақ кәдуілгі қара ағаш.
Тереңдіктен болар, бәлкім, тамыры,
Қара ағаштың ерекше ғой сабыры.
Терек сынды тұрмағанмен жиі ән сап,
Қарағайдай тұрмағанмен би аңсап,
Болмағанмен қайың сынды ұялшақ,
Қоңыр күймен тұратұғын елеусіз,
Сол қара ағаш жүрді қоңыр қиял сап.
Білінбейтін дер кезінде дарыны,
Қоңырлау бір болатұғын қадірі,
Тереңдіктен болар, бәлкім, тамыры,
Қара ағаштай болатұғын сабыры,
Қара ағаштай болатұғын сабыры.
Байқамаппыз, қасымызда жүр екен,
Қиялдағы тап сол қоңыр ұл екен,
Көкірегін ашып көрсем жыр екен,
Сол екен ғой, Нәжімеденов Жұмекен!
Сол екен ғой, Нәжімеденов Жұмекен!
ЖҰМЕКЕН
Өткен күнге болар ма деп бір өтем,
Орайымен ой орманын жыр етем.
Жамбыл жәкем Сүйінбайды пір тұтқан,
Менің пірім – Жұмекен!
Қара суға қайық салды қалқытып,
Қара сөзге сезім құйды балқытып.
Қазыналы аспанына қазақтың,
Қоңыр күйді жырмен жазды шалқытып.
Жырға жолын жиектетпей жеңілдің,
Өлеңімен өрген өзін өмірдің.
Қоңыр кеште қоңыр үстел басында,
Қоңырайып отыратын қоңыр мұң.
Қоңыр, қоңыр ойлар тізіп ілкімді,
Түн ішінде Толағайдай сілкінді.
Өлең сайын найзағай боп іреді,
Қыңсылаған пендешілік шіркінді.
Орман-орман ой көтерген Толағай,
Қылығына күйіп кетіп қарадай,
Құлдай көнбіс «пластилин бастарды»,
Бауыздады бас-көзіне қарамай.
Аулақ кетіп абыр-сабыр, күбірден,
Үндеместен өлеңге еңбек сіңірген.
Бейталанттар байтал мініп жатқанда,
Бетін басып ұялатын іңірден.
Дүмше дүние дімкәс күйде жөтеліп,
Кексе мұңға кеткен кезде еті өліп,
Жер бетінің қасіретін сол ақын,
Жүрегімен жүрді жалғыз көтеріп.
Ойшыл жанға мұңсыз өмір бәс пе еді,
Үрді шулап қандені мен мәстегі.
Түйсігінің тереңімен ұқты ақын,
Болмайтынын жыр жазудан басқа емі.
Хақпен ғана тілдестірген мұратын,
Бақтан биік болады екен Ұлы ақын.
Өлең жазса шанағына күй тұнып,
Күй тартқанда өлең келіп тұратын.
Тебіренсе түпсіз аспан тұңғиық,
Оның жыры жұлдыздардан тұр биік.
«Жыр-Жұмекен» деген алып ғаламшар,
Жүректерге келе жатыр нұр құйып.
Темірғали КӨПБАЕВ
Сақталады қазақ 
жадында
(әні бар)
Қараңғы түнек заманда,
Аспан менен даланың,
Күні болып төгілген,
Сақталады қазақ жадында,
Ұлы ақын боп Жұмекен!
Намыс, рухты көтерген,
Халық сүйіп жырлаған,
Желтоқсанда шырқалған,
Ұлт ұран деп таныған,
Өлең сөзін шығарған,
Нәжімеденов Жұмекен!
Қиын-қыстау заманда,
Елі менен жұртының,
Дәні болып егілген,
Сақталады қазақ жадында,
Ұлы ақын боп Жұмекен!
Саясат қысқан заманда,
Халқы менен ұлтының,
Жыры болып төгілген,
Сақталады қазақ жадында,
Ұлы ақын боп Жұмекен!
Қиямет-қайым заманда,
Ауыл менен қаланың,
Гүлі болып егілген,
Сақталады қазақ жадында,
Ұлы ақын боп Жұмекен!
Б.Кенішбаев
Астана
