Баяғы кеңес заманында болса керек, Алматыдағы бір беделді мекемеде Қазақстан Орталық комитетінің хатшысы бастаған үкімет адамдарының қатысуымен қазақ тіліне арналған алқалы жиын өтіп жатады
Президиум төріне кіл мықтылар жайғасқан
Сонымен мәжіліс басталып, қазақ тілінің байлығы жөнінде баяндама жасау үшін бір белгілі ғалым мінбеге көтеріліпті. 
Залдағы жұртшылықтың арасында бі­рін­ші қатарда қазақтың ұлы жазушы­сы Ға­­бит Мүсірепов те отыр екен
Алқалы жиын­ның ­аужайын тосқан Ғабең мінбеге шық­қан мықтының сөзіне зейін қояды
Әне-міне дегенше, баяндамашы өз сөзін екі ауыз қазақша сөзбен қайырып, «енді көпшілік түсінетін орыс тілінде сөйлеуге ұлықсат етіңіздер» деп өзге тілде жалғастыра жөнеліпті.
Мына «кереметке» шыдамаған Ғабең орнынан ың­ғайсыздана қозғалып: «Сонда қалай, қазақ тілінің жағ­дайын орысша тал­даймыз ба?» дейді
Жүйткіп сөйлей жө­нелген баяндамашы тосыннан «саңқ» ете қалған сауалға маңдайын соққандай іркіледі
Сөзін бөлген анау-мынау емес, Ғабит Мүсірепов екенін білгенде абдырап, «құрметті» президиум жаққа жалтақтап, солардан араша күткендей болса керек
Бір мезет дүйім залды сілтідей тыныштық басады
«Құрметті» президиум жақтан да баяндамашыға ара түсер ешкім байқалмаған соң, әлгі кісі: «Кешіріңіз Ғабе, көпшілікке түсінетін тілде сөйлейік деген едік» деп мәймөңкелеп алып, баяндамасын қайта жалғайды.
Әңгіме сонымен біткен сияқты еді, «мәр­­тебелі» президиум да солай ойласа ке­рек
Кенет Ғабит Мүсірепов орнынан ыр­ғала түрегеліп, өзінің сырбаз қалпында «құрметті» президиумның алдын кескес­тей өтіп, сыртқа шығып бара жатады
Жүрісі сол баяғыша әрі тәкаппар, әрі паң қазақ тілін менсінбегендерді ол да көзге ілмейтін секілді, алқалы жиынның былайша өрбуіне өзінің ымырасыз қарсылығын көрсетіп, залдан шығып жүре берген екен.
Сол айтпақшы, жақында қала­дағы ал­қалы жиынның бірінде қала көшеле­рін­дегі жарнамалардың қатесі тура­лы мәселе қаралды
Онысы дұрыс
Қуа­на қолдайсың
Бірақ тым болмаса, оты­рыстың күн тәртібін қазақша айтуды қаперлеріне ілмейтін мырзалардың қы­лығы жоғарыдағы жиналыстан айырмасы жоқ еді
Бұл бірлі-жарым оқиға емес.
«Сөзі жоғалған жұрттың өзі де жо­ғала­ды» деген екен Ахмет Байтұрсынұлы
70 жыл­дық солақай саясаттың салдарынан жоғалып кетуге шақ қалған қасиетті қазақ тілі тәуелсіздік алған жылдар ішінде қайта жанданып, мемлекеттік мәртебе алып, мерейі арта түсті.
Содан бері туған тіліміздің есіктегі басын төрге сүйреуге жанталаса жүргізілген жұмыс бір сәтте толастаған жоқ, алайда тілге жасалған қиянаттың ауыр зардабы әлі де еңсерілмей келеді.
Айтары жоқ, 90-жылдармен са­лыс­тыр­­ғанда тіліміздің тынысы ашылды
Ұлттық мек­тептер мен ұлт­тық балабақшалардың саны артты
Қазақтілді басылымдар да кө­бейді
Соған қарамастан, әлі де болса тілдік ортаны қалыптастыра алмай жүрміз
Әрине, қол жеткенге масаттануға болмайды
Егер қазақтілді орта қалыптаспаса, мем­ле­кеттік тілге деген сұраныс пен қа­жет­тілік болмаса, істің бәрі зая кетуі мүмкін.
Бүгінгі күні қоғамдық орындарда, жиналыстарда мемлекеттік тілде сөйлеуіміз қандай дәрежеде? Біз осы жөнінде ойла­намыз ба? «Қазақ пен қазақ қазақша сөйлес­сін» деген Елбасының қанатты сө­зін әлі де болса көптеген шенді-шекпенді­лер қа­періне алар емес.
Қазақстан дамыған елдердің қатарына қосылуды көздеген, экономикасы өрге озған, қалыптасқан мемлекет
Сонда қа­зақ елі дамыған елдердің қатарына қай тілмен барып қосылады? Сол көшке қа­зақ тілі ілесе ала ма? Дәлірек айтқанда, ілестіруге құлқымыз бар ма?
Осындай сұрақтар бізді мазалайды
Себебі ауыл арасында қазақша сөйлеуден қашқақтайтын билік басын­дағылар сырт­қа шыққанда қай тілде сөйлейтіні белгілі
Тек қазақша емес…
Біз осы ұлт деген не, тіл деген не, бір-біріне қатысы қандай соны екшеп көрейікші
Кешегі кеңес заманында бізге «тіл деген қатынас құралы» деп оқытты
Бұл қаншалықты дұрыс? Адам мен адам сөзбен де, ыммен де қатынасады
Тілді тек қатынас құралы деп түсінсек, онда біз тілдің рөлін, мағынасын, мәнін, салма­ғын түсінбеген болар едік
Қандай да бір ұлттың тілі – сол ұлттың ажырамас ұлт­тық белгісі
Егер адам өз ұлтының тілін білмесе, оның антропологиялық нышаны ештеңе білдірмейді.
Кез келген ұлттың тілі, діні, ділі, дәс­­түр-салты, әдет-ғұрпы, мәдениеті, өне­рі, тарихы, мінезі және тағы басқа да құндылықтары сол ұлттың тілімен қалыптасады
Демек, тілді қатынас құралы деп келте пайымдау теріске бастайтын қадам
Бұдан шығатын қорытынды, ұлт деген сөз ұлттың тілі деген ұғымды береді
Бұған біреулер дау айтуы да мүмкін
Бірақ бұл көнсең де, көнбесең де шындық
Қазақ ұлты деген – қазақ тілі деген сөз.
Демек, адам қай тілде сөйлей білсе, сол ұлттың немесе сол диаспораның өкілі
Әңгіме өзінің ана тілін білмей, басқа тілге ­бауыр басқандар туралы болып отыр
Сондықтан мен отандастарыма ана тіліңді біл, ана тіліңде сөйле, ұлтыңнан ажырама дегім келеді.
Елбасы Нұрсұлтан ­Назарбаев «Қазақ­тың болашағы қазақ тілінде» деген болатын
Неге? Себебі қазақ тілі қазақ ұл­ты­­ның ұлттық болмысының алтын ар­қауы
Сол алтын арқау үзілсе, қазақ ұлт болудан қалады деген сөз
ХХІ ғасыр қазақ тілі үшін сындарлы ғасыр
Біздің ұлттық болмысымызды, ұлттық бет-бей­немізді сақтап қалуымыз керек, бұл әуелі бәрімізге қатысты, қоғамға қатысты, билік­ке қ­атыс­ты, сіз бен бізге қатысты
Бұл мә­селе бәрімізден асқан жауапкершілікті, адамгершілікті, имандылықты қажет ете­ді
Сондықтан да туған тіліміздің намысын қорғауға, намыссыз ұрпағыңның рухын жануға шақырамын
Біз қазір көп айтатынымыз, отаншылдық пен патриоттық туралы сөздер
Алайда мемлекеттік тілді білмей тұрып, осы елдің патриотымын деу бекершілік
Жаныңмен, тәніңмен, арыңмен қазақшыл, халықшыл бол! Сонда ғана Отаныңның адал перзенті боласың.
Жанболат БАШАР
Қарағанды облысы
Балқаш қаласы
