Болса жарың ақылды…
Кем бе әйел сенің туған анаңнан,
Алып көрші кәне бір сәт санаңнан.
Бір мұң кернеп өне бойың құлазып,
Бейне жандай орға түсіп қамалған.
Өмір деген тоқсан тарау бұралаң,
Еркек емес, әйел үйді құраған.
Саған қамқор болсын қайдан ол анық,
Әйеліңдей, әйеліңдей бір адам.
Әйел жанын мықты болсаң ұғып көр,
Жақсы әйелмен жақсы атанар жігіттер.
Болса сенің асыл жарың ақылды,
Орындалар талай арман-үміттер.
Ей, ағайын,
Ей, адамдар, ақындар!
Әйелдерді құрметтеуге хақың бар.
Айналаңа саған әйел арқылы,
Жиналады туыс және ақындар.
Қыздар
Көңілің көктем,
Гүлсіңдер қыздар құлпырған.
Бұлақ күлкіңнен
Шабытқа шалқып жыр туған.
Бақыт таң көріп,
Тұп-тұнық қара көздеріңнен,
Сендерге ғана
Тағат таппастан ынтығам.
Қызғалдақ қыздар,
Тым-тым қызықтырасыңдар.
Махаббат мөлдір,
Өмір шырақтарысыңдар.
Елжіретесіңдер,
Ерікті билейсіңдер.
Жалт бересіңдер,
Жанардан сыр-ұқтырасыңдар.
Кім десең егер сәбиге,
Айтады бірден турасын.
Ол – анам дейді, әрине,
Жүректе мәңгі тұрғасын.
Алтын күн мен нұрлы аспан,
Шаттықпен шалқып күледі.
Ұрпақпен бірге сырласқан,
Ананың мәңгі жүрегі.
Анамның мерей сөзінен,
Шүбәсіз мейірім құшамын.
Анаммен күнде кезігем,
Қиырсыз көкке ұшамын.
Өмірге қатып батыл үн,
Шабыт жыр туып санамен.
Менің де, ойым, ақылым,
Дарыған асыл анамнан.
Жайлаубай Қазиев
