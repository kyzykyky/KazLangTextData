Мейлің, дарқан дарын, шалқар шабыт иесі, алты әлемге аты мәшһүр ғұлама бол, мейлің тұла бойыңа тағдырдың талай-талай талқысының тері сіңген қитабан қарашаруа бол, сенің есімің ешқашан өзің құмыңа аунап, толқынымен бірге тулап өскен, өзің шыр етіп жарық дүниеге келгенде сығырайған сәби жанарыңды ашып алғаш рет көгілдір көк аспан мен алтын дөңгелектей жарқылдаған күнді көрген жердің аты сенің атыңмен қатар аталмаса бұл да бір ерсілік деуге болады
Ал сенің есімің де одан ешқашан қарыс сүйем биік тұра алмайды.
Сол қағидаттан ба кім білсін:
* * *
Сұлу емес көрген адам таңданған
Зәулім емес бой көтерген заңғардан
Жер бетінде мен сүйген бір
шаһар бар
Жаралғандай таусылмайтын
Арманнан, –
дей келіп:
* * *
Жыла! Сұра! Көкке алақан
тос мейлі,
Өмір деген өте шығар көш дейді.
Сол көшпеннен ертең біздер
кетсек те,
Шалқар барда атымыз еш өшпейді, – деп аяқталатын «Шалқар туралы» толғау деген өлең де жаздық кезінде.
Сол сияқты сен дүниеге келген немесе есейіп өсіп-өнген сол жердің, сол мекеннің бет-бейнесін аңғартып, жол-жобасын, жөн-жоралғысын, көрсетіп тұратын Темірқазық жұл­дызы дерлік бір бас нышаны болады
Қазақ темір жолының(қазір Қазақстан теміржолы дейтін болыпты ғой…), ол аз десеңіз со­нау КСРО те­міржолының аты әйгілі, аумағы үлкен (52 мыңдай тұрғыны бар!) бекет-шаһарының бірі Шалқардағы локомотив депосын оның осындай бір Темірқазығы десек, бұның дұрыс емес деп еш пенде айта қоймайды
Сөз орайында айта кетейік, әлемнің талай ті­лі­не тәржімаланған «Қан мен Тер» үштұғырлы (трилогия) романындағы негізгі уақиғалар осы шаһарда болған, ондағы басты кейіпкерлердің көпшілігі осында ғұмыр кешкен
Ал кітап авторы Ә.Нұрпейісов кіндік қаны Аралға жақындау жерде тамған болса да өзін көбіне шалқарлықпын деп отырады
Айтпақшы, өз заманының наржүгін көтерген бұл кітаптағы бірсыпыра жағдаяттар осы Шалқар локомотив депосында болған.
Енді, міне, сол бір үлкен тарихи дүниенің жалғасындай болып жарық көрген шап-шағын ғана кітап аты – «Өлке өндірісінің қарашаңырағы» деп аталады
Авторы осы шаңырақтың бүгінгі басшысы, жастайынан еңбекке араласып, тіпті осы тарихы мол меке­менің тепловоз доңғалақтарын, жал­­пы жүріс бөлігін жөндейтін ең бір жұмысы ауыр цехында сле­сарь болып істеген, бүгінде есімі аймаққа белгілі, абыройлы азамат Есен­жол Қазыбек
Қазір не көп, кітап көп
Кім көп, кітап шығарушы көп
Ол ол ма «Өтірікті шындай, шынды Құдай ұрды-ай» деп бірі ата-анасын, бірі ата-бабасын, бірі руын жарнамалап ақша төлеп, не басы, не аяғы жоқ бөспенаманы кітап деп шығарып жатқан «жазушылар» қаншама?! Ал бұл кітап соның бірде-біріне ұқсамайды
Бұл – туған өлкеге, оның адамдарына, осындағы өндірістің қарашаңырағына деген мөп-мөлдір махаббаттан, пәкизат жүректен, азаматтық парызды сезі­нуден туған дүние деуге бола­ды
Кітап осы өндіріс ошағының сонау патша заманында – 1870 жылы орыстар Еуропадан Азияға, бір жағы Үндістанға қазақ даласы арқылы жол ашуды көздеген саясатынан бастап кейін Шалқар локомотив депосын салудан бергі тарихты қамтиды
Оның Кеңес заманындағы атқарған рөлі, сол кезеңдердегі жұмысшы табының – қазақ теміржолшыларының қалып­тасуы, есімі ел есінен кетпес ерлер, бү­гінгі Қазақстан жағдайындағы ме­ке­менің жай-күйі, ардагер азаматтар туралы жаңа да көне де деректер осы кітаптан орын тапқан
Бір қуантарлығы, өзі жұмысшы табының өкілі бола тұра Есеннің әр сөзді орнымен пайдаланып, әр деректі кітапқа өз орнымен орналастыра білуі дер едік.
Біз Есенжолдың – Есеннің өмір­де, қоғамда болып жатқан алуан уақи­ғаларға, өзгерістерге керенау қара­майтын, өз пікірі, өз көзқарасы бар көзі ашық, көкірегі ояу азамат екенін бұрын да білетінбіз
Мына кітап соны нақтылай, бұрынғыдан да айқындай түскендей болды.
Мырзан Кенжебай,
ақын
