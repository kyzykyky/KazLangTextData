Талай-талай тамаша азаматтар өмір сүріп, ел мерейін өсірді
Солардың санатында Жаңабек Тоқсабаевтың да есімін ерекше атауға болар еді
Ол кісі өткен ғасырдың алғашқы ширегіндегі «қызылдар мен ақтардың» арасындағы азамат соғысына қызыләскер болып қатысқан
Жаңабек атамыз осы ауданның алғашқы жер бөлімінің бастығы қызметін де абыроймен атқарған
1964 жылы дүниеден өтті
Оның қосағы Қатипа Тұрғанова 10 ұл-қыз өсірген Батыр ана еді.
Иә, Қатипа апамыз балаларының жоғары оқу орындарына түсіп, ойдағыдай аяқтауына жақсы жағдай жасаған
Ал, мұның өзі сүттей ұйыған отбасының берекесін молайтумен бірге, бұл әулеттің ауыл, аудан, тіпті, облыс көлемінде беделін көтеріп, құрметін арттырған-ды.
Қатипа апамыздың ұл-қыздарының бәрі, немерелері де әл-Фараби атындағы Қазақ ұлттық университетін бітірген
Ендеше, Жамбыл облысы, Мойынқұм ауданы, Бірлік ауылында (кезінде әйгілі Көктерек ауданының орталығы болған) өрлеп, өркен жайған Тоқсабаевтар отбасының тарихы да осы білім ордасымен тығыз байланысты деуімізге әбден болады
Мәселен, үлкен ұлдары Магомед 1978 жылы ҚазҰУ-дың тарих факультетін сырттай бітірген
Мойынқұмның мықты жігіттерінің бірі, ұзақ уақыт ауданның білім беру саласында қажырлы қызмет істеп, сегізжылдық және орта мектептердің директоры болды
Қазіргі кезде Тараз қаласында тұрады
Мұн­да да өзіне лайықты жұмысы бар
Кезін­де халық қалаулысы атанып, аудан­дық мәслихаттың депутаттығына сайланған
Магомед ағамыздың қызы Алина да осы университет түлегі, 2007 жылы экономика факультетін бітірген
Бүгінде Алматы қаласында, «Казкоммерцбанктің» білікті мамандарының бірі
Қыздары Рая 1975 жылы химия факультетін бітіріп шыққан
Содан  мемлекеттік комиссияның жолдамасымен Мойынқұм ауданы, Бірлік ауылына барып, орта мектепте мұғалім, оқу ісінің меңгерушісі болып жемісті еңбек еткен
Қазіргі уақытта Қостанай облысының Әулиекөл аудандық әкімдігінің білдей қызметкері.
Ал Майра 1977 жылы заң факультетін аяқтаған, көп жыл адвокат болды
Қазіргі уақытта Алматы қаласында нотариус
Оның жолдасы Арун Ахметбеков те 1978 жылғы заң факультетінің түлегі екен
Бүгінде бір ірі компанияда заң кеңесшісі қызметін абыройлы атқарады
Ал, олардың қыздары Анеля география факультетінің студенті
Ұлдары Шаяхмет те 1991 жылы заң факультетін бітірген
Қазір полковник шенінде
Ол Қазақстан Республикасы Президентінің күзет қызметінде жұмыс істейді
Оның балалары Асхат пен Айсұлу университеттің халықаралық қатынастар факультетінің түлектері
Жаңабек атамыз бен Қатипа апамыздың сүт кенжесі Ахмет те ағаларының жолын қуып, 1985 жылы Қазақ ұлттық университетінің тарих факультетін бітіріп шықты
Бүгінде бұл жігіт Қазақстан Республикасы ұлттық қауіпсіздік комитетінің офицері
Ахметтің курстасы, әрі зайыбы Гүлнәр болса, осы оқу орнын қызыл дипломмен бітіріпті
Қазіргі таңда ол өзі білім алған Қазақ ұлттық университетінің қызметкері
Тарих ғылымдарының кандидаты, доцент.
Міне, береке-бірлігімен, ырысты ынтымағымен, тәлімді тәрбиесімен ғана емес, білімге ұмтылысымен, оқуға деген талпынысымен де халық арасында, жерлестерінің, ауылдастарының ортасында үлкен құрметке бөленген Тоқсабаевтар отбасы осындай
Сонау Мойынқұм  сияқты шалғай ауданда дүниеге келіп, тіршілік жасаса да, аталған әулеттің ұрпақтары заманның жалынан ұстап, уақыт талабына сай болып, туған елімен бірге өсіп-өнуде, өркен жаюда, өрісін кеңейтуде.
Гүлтай Әбілтаева
Жамбыл облысы
