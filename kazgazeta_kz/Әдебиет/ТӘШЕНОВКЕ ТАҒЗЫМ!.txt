Қазақтың көрнекті жазушысы, Мемлекеттік сыйлықтың лауреаты М.Шолохов атындағы халықаралық сыйлықтың иегері, жерлесіміз Сәбит Досановтың «Ақбас бүркіт» деп аталатын драмалық шығармасы Ілияс Омаров атындағы Қостанай облыстық қазақ драма театрында қойылды
Бұл – танымал қаламгердің драматург ретіндегі алғашқы шығармасы емес
Басқа жақты айтпағанның өзінде, көршілес қырғыз ағайындар оның оншақты спектакльдерін қойып, ондағы көрермендердің тарапынан өзінің лайықты бағасын алды.
Сәбит Аймұханұлының Қостанайда жерлестерінің назарына ұсынылған туындысы оның маңдай терінің нақты көрінісі дер едік
«Ақбас бүркіт» драмасының бас кейіпкері – көрнекті мемлекет және қоғам қайраткері Жұмабек Тәшенов
Әрине, автор бұл драмалық туындыны жазбас бұрын көп толғанды
Және басты мақсаты – осы шығармасы арқылы Жұмабек Тәшенов секілді біртуар азаматты кейінгі өскелең жастарға үлгі өнеге етіп, биік тұлғалы қайраткердің ғұмырын ұлықтау еді.
Осы орайда облыс әкімі Архимед Мұхамбетовтің тарапынан үлкен қолдау болғандығын айрықша атап өткен лазым.
Драманың тиісті деңгейде шығуына Сәбит ағамыздың қырғыз достары да адалдық танытқанын сөздің орайы келгенде тілге тиек еткеніміз абзал.
Бұл орайда қоюшы режиссер Қаныбек Дуйшеналиев, қоюшы суретші Маратбек Шарафидинов, балетмейстер Нұрлан Қарабаев секілді өнер майталмандарының да сіңірген еңбектері айрықша.
Есімі аталған азаматтардың бәрі де көршілес мемлекетте аты шыққан азаматтар
Ең бастысы, драматургтың ойы мен айтар идеясын жете түсінген.
Сондай тығыз шығармашылық байланыстың арқасында туынды жоғары деңгейде шықты
Барша көрермендер тарапынан лайықты бағасын алды.
Жұмабек Тәшенов – қазақ халқының сүйікті ұлы
Мұны кейінгі жастар, бойында ұлтжандылық қасиет бар елінің ертеңін терең ойлайтын қандастарымыз білсін деген ниетпен көпшіліктің есіне салып отырмын.
Елбасының «Болашаққа бағдар: Рухани жаңғыру» деп аталатын аса құнды мақаласын басшылыққа ала отырып, кешегі елім деп еңіреп өткен асыл азаматтарымыздың өмірін ұлықтау әрбір азаматтың парызы екендігі даусыз.
Жұмекең де сондай қайсар да батыр мінезді, арыстан жүректі, ойын кез-келген ортада жасырмай айта білетін қайталанбас тұлға еді.
Қазақстан Республикасының мәдениет қайраткері Сабыралы Кемелбаев бас­қаратын облыстық қазақ драма театрла­рының актерлері шығарманың айтары мен табиғатын терең түсінген
Режиссер Қаныбек Дуйшеналиев әрбір актердің қабілетіне қарай рөлдерді сеніп тапсырғаны байқалады.
Мысалы, басты рөл Жұмабек Тәшенов­ты осы өнер ордасының талантты актері Нұрлыбек Кенжеахметов тиісті деңгейде шығарған
Оның дене бітімі, сөйлеген сөздері кімді болсын иландырады.
Ал Никита Хрущевтың образын театрдың бетке ұстар актерлерінің бірі, Қазақстан Республикасының еңбек сіңірген қайраткері Қонысбек Бекайдаров шынайы әрі аса шеберлікпен шығара білген
Биліктің буына мастанған кешегі кеудемсоқ үлкен тұлғаның пасық ой-ниетін дұрыс ашқан
Атақты актердің ұлы Олжас та болашағынан үлкен үміт күттіреді.
Қонекең соңғы кездері «Күй ғұмыры» фильміне түсіп, көрермендерін бір қуантып тастағанын да айтып өткеніміз абзал
Драмалық туындыдағы Қонаевтың бейнесін Айбол Шәкіржанов, Ворошиловты Қабдул-Мәжит Иманов, Юсуповты Әлімхан Мырзаханов, Е.Әулбековты Ғабит Қызыров, Мао Цзедунның образын Мейрам Жапаров, Бәтесті Ажар Шәкіржанова, Қыдыр атаны Азамат Чукеев, Жұмабектің аяулы анасы Гүлсімнің рөлін Қазақстанның еңбек сіңірген әртісі Шаһарбану Есенғұлова жеріне жеткізе ойнады.
Осы спектакльді қою барысында ұлтжанды азамат, өнер жанашыры, облыс­тық мәслихат хатшысы Сайлаубек Есжанов­тың да демеушілік көрсетіп, оның басы-қасында жүргендігін ерекше атап өткен жөн.
Сол күндері атақты жазушы Сәбит Досановқа шынайы лебізін білдіріп, облыс әкімі атынан Алғыс хат тапсырды, иығына шапан жапты
Қазақстан Жазушылар Одағы облыстық филиалының директоры, қаламгер Ғұмар Ахметчин драматуркке ең ізгі тілегін жеткізді.
Жалпы, Жұмабек Тәшенов Қостанаймен іргелес жатқан Ақмола облысының Аршалы аудына қарасты Танагүл елдімекенінде 1915 жылы 20-наурызда дүниеге келген.
Ол кісінің барлық атқарған қызметтеріне тоқталмағанның өзінде, сонау 1952-1955 жылдары Ақтөбе облысы партия комитетінің бірінші хатшысы қызметін абыроймен атқарды.
Содан кейін Қазақ КСР Жоғарғы Кеңесі төралқасының төрағасы, Қазақ КСР Министрлер Кеңесінің төрағасы болды
Содан соң ұлтжандылығымен елі мен жеріне жанашырлығы үшін жауапты қызметінен босатылып, бұрынғы Шымкент облыстық атқару комитеті төрағасының орынбасары лауазымына төмендетілді.

Қайран ағамыз сол солақай саясат пен жоғарыдағы өктемшіліктің кесірінен зардап шегіп, Оңтүстік өңірдегі «Қаракөл» ғылыми-зерттеу институтында,бертін Оңтүстік Қазақстан облыстық талдау және есептеу орталығында қызмет атқарды.
Ол 71 жыл ғұмыр кешті
Алайда қазақ халқының жадында мәңгілік қалды
Өйткені, қашан да адалдық үшін күресті
Өз мүддесінен халық мүддесін жоғары қойды.
Осы сөзіміздің нақты айғағы ретінде еліміздің түрлі салаларында жауапты қызмет атқарған кезеңдерде өзі тіршілік кешкен қазақ мемлекетінің аумақ тұтастығының сақталуына айтарлықтай қажыр-қайрат көрсеткендігі исі қазаққа мәлім.
Мәселен, аса дарынды басшы, қоғам қайраткері Маңғыстауды Түркіменстанға қосу жөніндегі жоғары биліктің өзімшіл ұсыныс-пікірлеріне дер кезінде тойтарыс танытты.
Сондай-ақ кезінде тың өлкесіне бірік­тірілген солтүстіктегі 5-6 облыстың Ресейге, Оңтүстік Қазақстан облысының «Ақ алтын» болып табылатын мақта өсіретін үш ауданын Өзбекстанға беруге түбегейлі қарсы болды.
Әрине, қазақ азаматының бұл сол кездегі ерлікке пара-пар қайсар мінезі мен көрсеткен қарсылығын кешегі Кеңес Одағының Орталық Комитетінің бірінші хатшысы Никита Хрущевке ұнамады.
Ол біздің батыр ағамызға биік лауазымдарды ұсынды
Бірақ Жұмабек Ахметұлы ешқандай қызметке алданып, қызықпады
Ол үшін өзі өкілі болып табылатын ұлтынан артық бақыт та,қуаныш та жоқ еді.
Міне, осындай Хрущев пен Жұмабек Ташенов арасындағы тартыс жоғарыда аталған «Ақбас бүркіт» драмалық туындысына арқау болды
Сол кездегі зымиян саясатқа қасқайып қарсы тұра білген елжанды азаматтың тұлғасы барынша шынайы ашылды.
Осы спектакльді көріп отырған әрбір азаматтың бойында аға ұрпақ өкіліне деген мақтаныш сезімі оянып, өздерінің қазақ халқының ұлы болып туғаны үшін кеуде­лерін ақтаныш сезімдері кернегені анық.
Осы арада Жұмабек Ахметұлының кезінде шығармашылық адамдарына пәтер бергендігі үшін Алматы шаһарының ортасында «Қазақ ауылын құрды» деп айып тағылғанына да тоқтала кеткім келеді.
Сонымен қатар жазушылардың «Қазақ әдебиеті» газетін жабудан, «Социалистік Қазақстан» басылымын «Казправданың» аудармасы етіп шығарудан қорғап қалғанын да қосымша дерек ретінде оқырмандарға мысал ретінде келтіріп отырмын.
Расында, Жұмабек Тәшеновтей ардақты ұлы бар қазақ халқы шын мәнінде шексіз бақытты.
Оразалы ЖАҚСАНОВ,
Қостанай
