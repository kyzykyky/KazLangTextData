Биылғы қыркүйектің алғашқы күндерінің бірінде өзім көптен білетін белгілі тарихшы-ғалым, тарих ғылымының докторы, Абай атындағы Қазақ ұлттық педагогикалық университетінің профессоры Әділхан Құдайбергенов ағамызбен кездесіп, қазақтың жоғары оқу орындарының қарашаңырағы біздің университетіміз туралы әңгімелескенім бар
­Екеуара сұхбатымыздың тақырыбы – оқу орнының жалпы тарихы, оның қалыптасуына ерекше еңбек сіңірген көрнекті мемлекет және қоғам қайраткерлері, белгілі педагогтар мен әйгілі ұстаз-ғалымдар туралы болды
Онда университетіміздің қалыптасуына еңбек сіңірген С.Асфендияров, А.Байтұрсынов, С.Сейфуллин, О.Жандосов, Ә.Ермеков, Ш.Бекжанов, Т.Жүргенов, Х.Досмұхамедов, М.Жолдыбаев, Қ.Жұбанов сияқты ұлт зиялыларының ғазиз есімдері, олардың жанқиярлық еңбектері, қилы тауқыметті тағдырлары туралы әңгіме өрбіді. 
Сөзіміз Ұлы Отан соғысынан кейінгі жылдарға ойысқанда Кеңес Одағының Батыры, академик, жазушы Мәлік Ғабдуллиннің ректорлық қызметі тұсында ҚазПИ-дің оқу ісі жөніндегі проректоры болып қызмет атқарған Имаш Барғанұлы Мадин туралы, ол кісінің туғанына биыл желтоқсан айында 100 жыл толатыны сөз етілді
Имекеңнің есімі аталғанда ол кісімен сонау жылдарда қалай танысқаным ойыма оралды.
Бұл 1975 жылдың жадыраған жаз айы болатын
Ол тұста мен Ы.Алтынсарин атындағы педагогика ғылымдары институтына (қазіргі Ы.Алтынсарин атындағы Ұлттық Білім академиясы) кіші ғылыми қызметкер болып орналасқанмын
Бірде қазақ әдебиетін оқыту әдістемесі бөліміндегі біздің жұмыс бөлмемізге бір кісі кіріп келді
Бөлмеде менің кандидаттық еңбегімдегі ғылыми жетекшім, көрнекті әдіскер, әдебиетші-ғалым, профессор Төлеутай Қазиұлы Ақшолақов пен оның замандас-құрдастары, жазушылар Зейтін Ақышев, Мұса Дінішев ағаларымыз әңгімелесіп отырған.
– Төрлет, құрметті Имаш Барғанұлы! – деді әдетінше аты-жөнін көңілдене айтып, Тө­леутай ағай
– Қайдан келесің? Биағаң (­Б.Май­лин) айтқандай, «Сайлаудан келесің бе?»…
Имекең жай ғана жымиып амандасты.
Сөздерінің төркінінен араларының жақын­дығын, достық қарым-қатынас­тарының бар екенін байқадым
Соңынан Төкеңнен сұрағанымда екеуі бір елдің азаматтары, Павлодар облысының Баянауыл өңірінің тумалары, үзеңгі жолдас, қимас достар екендігін білдім.
Ол тұста Имекең Абай атындағы ҚазПИ-дің оқу ісі жөніндегі проректоры қызметін атқаратын
Бұл жұмысқа ұстаз-ғалым жоғары оқу орнының бұрынғы ректоры, академик Мәлік Ғабдуллиннің кезінен бастап кіріскен екен
Кейіннен университет мұрағатында сақталған тарихи құжаттарымен танысқанымда қазақтың әйгілі қаһарман ұлы қол қойған мінездемелер, ұсыныс хаттар, анықтамалар секілді талай дерек-құжаттардың куәсі болдым
Қалың папкіге тігілген әртүрлі мазмұндағы құжаттардан Имекең ағамыздың бүкіл өмір жолы, ғылыми-педагогикалық еңбегі, соның ішінде табаны күректей он алты жыл еліміздің маңдайалды институтының оқу ісі жөніндегі проректоры болып қызмет атқарғаны сайрап жатқандай екен
Мына құжат Имаш Барғанұлына жазылған мінездеме
Онда педагог-ғалымның жеке ғұмырының тұтас баяны тізіліп, оның ел алдындағы, оқу-тәрбие жұмысындағы айрықша еңбектері аталады да, кеңестік кезеңдегі тәртіппен: «Жол­дас И.Б.Мадин институттың профессор-оқы­ту­шы­лар құрамы мен студенттер қауымы арасында үлкен абырой-беделге ие
Ол бірнеше жылдар бойы институт партия бюросының мүшесі, Қазақ КСР «Білім» қоғамының саяси және ғылыми білімді насихаттау жөніндегі кеңесінің төрағасы ретінде қоғамдық өмірге белсене араласады
Институттағы қызметінде И.Б.Мадин ар-ұяты, орындаушылық қабілеті жоғары, бастамашыл, өзінің идеялық-теориялық деңгейін үнемі жетілдіріп отыратын азамат екенін танытты» деп түйінделеді
1961 жылдың 2 желтоқсанында жазылған мінездемеге ректор Мәлік Ғабдуллин мен институт партия бюросының хатшысы Кенжәлі Аймановтың қолдары қойылыпты
Кенжекеңнің кейіннен республика жоғары және арнаулы орта білім министрі болғанын білеміз.
Имекең өзінің бүкіл саналы ғұмырын Абай атындағы қарт ҚазПИ-мен байланыстырған
Ол 1934 жылы Қызылжардағы теміржол техникумының екі курсын бітірген соң, Абай атындағы Қазақ педагогикалық институтының бір жылдық даярлық курсын тәмамдайды да, 1936 жылы осы жоғары оқу орнының физика-математика факультетіне оқуға түседі
1940 жылы институтты үздік бітірген Имекең сол жылдан бастап Павлодар қаласындағы №10 қазақ орта мектебінің директоры қызметін атқарады
Бұл мектепте небәрі жиырма бес жастағы жас директор оқу-тәрбие жұмысында талай-талай игі бастамаларды қолға алып, бірқатар оңды тәжірибелерді іске асырады
Алайда оның бастаған жақсы істерінің біразын ойдағыдай орындауына Ұлы Отан соғысы кедергі келтіреді
Сонан Имаш Барғанұлы өз еркімен қан майданға аттанып, талай сұрапыл шайқастарға қатысады
Қаншама рет ауыр жарақат алып, ерен ерлік танытады
Беларуссияны, Украинаны, Балтық бойы елдерін неміс басқыншыларынан азат етуге белсене араласады
Содан соң қаһарман ұстаз Рига қаласын жаудан азат етудегі жауынгерлік ерлігі үшін Қызыл Ту орденін омырауына тағып, 1945 жылы мамыр айының басында Берлинді алу кезінде көрсеткен ерлігі үшін жоғары марапат – Ленин орденімен марапатталады.
Ұлы Отан соғысынан жеңіспен оралған Имекең туған елінде өзінің сүйікті жұмысымен айналысып, халық ағарту саласындағы басшылық жұмыстарын жалғастырды
Ол Қазақстан Оқу министрлігінің Орталық аппаратында Сырттай оқыту бөлімін басқарды
Республика ғылыми-әдістемелік кабинетінің директоры болып еңбек етті.
1953 жылы өзі түлеп ұшқан білім ордасы Абай атындағы Қазақ педагогикалық институтының педагогика кафедрасына аға оқытушылық қызметке шақырылған соң, ол 1958 жылы Мәскеуде Н.К.Крупская атындағы пединституттың Ғылыми Кеңесінде өзінің зерттеп жүрген мәселесі бойынша – «Қазақстанда сырттай жоғары дәрежелі педагогикалық білім берудің дамуы» атты тақырыпта диссертация қорғап, педагогика ғылымының кандидаты ғылыми дәрежесін алды
Сөйтіп, Имекең жоғары оқу орнындағы нәтижелі жұмысының арқасында аға оқытушылықтан доцент, кафед­ра меңгерушісі, профессор, оқу ісі бойынша проректор қызметіне дейін сатылап өсті.
Майталман ұстаз қандай қызметте жүрсе де ғылыми-зерттеу жұмысынан қол үзген жоқ
Сондықтан оның қаламынан туған еңбектер күні бүгінге дейін жалпы білім беретін орта мектептер мен жоғары оқу орындары ұстаздарының, студенттер мен оқушылар қауымының қажетіне жарап келеді.
Ізденімпаз ғалым тәлім-тәрбие мәселесіне байланысты 150-ден астам ғылыми мақалалар жариялап, 14 монография, танымдық кітаптарын жарыққа шығарды
Ол 15-тен астам аспирант пен ғылыми ізденушілерге жетекшілік жасап, жоғары білікті ғылыми-педагогикалық мамандар әзірлеуге зор үлес қосты
Мәселен, Мәулен Құдайқұлов, Лазер Керімов, Мейрам Иманбеков, ­Марпуза Ысқақова, Қаңтарбай Жұмабаев секілді көптеген ғалымдар Имекеңнің жоғары оқу орнындағы кешегі шәкірттері болса, көрнекті ақын, Қазақстанның халық жазушысы Мұзафар Әлімбаев, Кеңес Одағының Батыры Ахмедияр Құсайынов, Қазақстанның халық артисі, белгілі кинорежиссер Қуат Әбусейітов сынды елге әйгілі тұлғалар орта мектеп қабырғасында ұлағатты ұстаздың алдынан өткен, тәлім-тәрбиесін көрген жандар.
Ғалым-педагог тек өзі еңбек еткен білім орда­сымен ғана шектеліп қалмай, басқа да білім беру мекемелерінде, сол кездегі Орталық мұға­лімдер білімін жетілдіру институты мен облыстық, қалалық мамандар кәсібін арттыру инсти­туттары тыңдаушылары алдында дәрістер оқып, ғылыми-практикалық конференция, семи­нарларда баяндамалар жасап, сан алуан тақы­рыптарда ғылыми-танымдық мақалалар жазды.
Ленин орденіне қоса Имекеңнің халық ағарту, жоғары білім саласындағы жемісті еңбегі мемлекет тарапынан жоғары бағаланып, «Құрмет белгісі» орденімен, «Варшаваны азат еткені үшін», «Берлинді алғаны үшін», «Германияны жеңгені үшін», т.б
медальдармен, рес­публика Жоғары Кеңесінің Құрмет грамоталарымен марапатталды
«Қазақстан халық ағарту ісінің озық қызметкері», «Қазақстан жоғары оқу орындарына еңбек сіңірген оқытушы» құрметті атағын алды.
Тәжірибелі ұстаз, жоғарыда айтылғандай, еліміздің «Білім» қоғамының педагогикалық білімді насихаттау жөніндегі ғылыми-әдістемелік кеңесінің төрағасы, он сегіз жылдай сол кеңестің басқарма мүшесі болды
Халық ағарту, жоғары мектеп және ғылыми мекемелер қызметкерлері кәсіподағы Республикалық комитетінің, Қазақ КСР Педагогикалық қоғамының төралқа мүшесі қызметтерін қоса атқарды
Мұның бәрі айтуға ғана оңай қоғамдық жұмыстар болғанымен уақытты, мол тәжірибе мен асқан іскерлікті талап етті.
Кешегі жауынгер-ұстаз, ғалым-педагог ұзақ жыл еңбек етіп, 86 жасқа қараған шағында өмірден озды
Биылғы туғанына 100 жыл толатын Имекеңнің ғибратқа толы ғұмыры жас ұрпаққа үлгі-өнеге болатыны сөзсіз.
Бақтияр СМАНОВ,
ҚР Ұлттық ғылым академиясының корреспондент-мүшесі, 
Халықаралық Ш.Айтматов академиясының академигі, педагогика ғылымының 
докторы, профессор
