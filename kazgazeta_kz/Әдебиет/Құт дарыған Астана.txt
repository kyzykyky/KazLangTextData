Тәуелсіздік таңы – ару Астана,
Тебірентіп тіл бітірген тасқа да.
Топырағында Ясауидың рухы бар,
Түркі әлемі дейді сені Бас қала.
Жұлдыздарды шашу етіп шашыңа,
Айды тәж ғып кидің бе екен басыңа.
Жаратқанның жаралғандай нұрынан,
Ғашық болар келген адам қасыңа.
Жұртым десе жүрегінен жас тамған,
Тоныкөктен, Абылайдан басталған.
Төле, Әйтеке, Қазыбек би арманы,
Азаттықтың көк Туымен расталған.
Көз жауын ап жауқазындай жайқалар,
Күн сипатты емес деп кім айта алар.
Күлтегіннің, Атилланың тұлпары
Киесі бар Елтаңбадан байқалар.
Ұлдарымды сегіз қырлы сері етіп,
Қыздарымды күлкісі наз ерке етіп.
Әнұраның әлдилейді әрдайым,
Бейбітшілік бесігінде тербетіп.
Елбасының саусағымен өрілген,
Ұлт келбеті дидарыңнан көрінген.
Қыдыр қонып, құт дарыған, Астана,
Бақ кетпесін, тақ кетпесін төріңнен!..
***
Арман тауымдағы ән қыранымсың,
Болашаққа бастар шамшырағымсың.
Бостандықтың бақыт байрағын тіккен,
Азаттықтың алтын шаңырағысың.
Сарыарқаның саумал самалындайсың,
Абыройдың берік қамалындайсың.
Ар-ұжданның аппақ сүтін емізген,
Анашымның нұрлы жанарындайсың.
Ақ мәрмәрін жібек желі желпіген,
Ақ ордам тұр көкке қанат серпіген.
Ажарлана Есіл ағып барады,
Нән шаһардың ғажап көркіне елтіген.
Дақ түсірмес баба аманатына,
Текті ұрпақ туған адал антына.
Мен ылғи да тәубе деймін мың мәрте,
Тәңір мен Тарих шапағатына.
Қаһарман ер бастап батыр бастама,
Сахараға салған жауһар жас қала.
Тәбәрігі егеменді елімнің,
Жарқырай бер, мәртебелі Астана!
Шырын Мамасерікова
