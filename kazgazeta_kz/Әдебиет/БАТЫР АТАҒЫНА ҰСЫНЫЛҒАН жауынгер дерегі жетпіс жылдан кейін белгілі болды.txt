Жақында кезінде білім беру саласында басшылық қызметтер атқарған, аймағымызға абыройлы Шәміл Кәкішевтің шаңырағында болып, оның ғибратты әңгімелерін тыңдаудың сәті түсті
Сол әңгіме барысында бізді тосын бір жаңалық ерекше елең еткізді
Енді ше? Екінші дүниежүзілік соғыста хабар-ошарсыз кеткен ағасы Жәміл Жұмашевтың Кеңес Одағының Батыры атағына ұсынылғандығы таяуда ғана белгілі болған! Жетпіс жылдан кейін жеткен бұл хабарға таңданбай көріңіз!..
Шәміл ақсақалдың екі ағасы Рахым және Жәміл Жұмашевтер ел басына ауыр күн туғанда қолдарына қару алып, майданға аттанады.
Рахым «хабар-ошарсыз кеттіге» саналған
Оның дерегін Шәміл бауыры жетпіс жылдан астам уақыттан бері іздестірумен болған
Кейін Рахымның 1944 жылы Беларусь Республикасы Витебск облысындағы Паново селосында болған шайқаста ерлікпен қаза тапқандығы белгілі болды
Сөйтіп, сол елдегі бауырластар зиратынан мәңгілік мекені де табылды.
– Жәміл ағамызды Жалғансайдан шығарып салғанымыз күні бүгінгідей көз алдымда
Ауылдан аттанған сарбаздардың бәрі де пойызға мініп, Сталинград қаласына тұрақтағандарынан хабардар болдық
Ағамыздың екі рет ауыр жараланғаны жөнінде хат келгенде, «бәлкім, ауылға оралып қалар» деген үмітпен үздіге күттік
Хабар болмады
Кейін анықтағанымызда, Қазақстан Республикасының Германиядағы елшілігі оның 1945 жылы 27-сәуірде Темпельхоф ауданында ерлікпен қаза тауып, сондағы бауырластар зиратында жерленгенін хабарлады, – дейді ақсақал.
Шәміл атамыздың қаламыздағы Ж.Қаражігітов атындағы №16 мектепте оқитын Төлеухан атты немересі бар
Сегізінші сынып оқушысы ғаламтор желісі арқылы Мәскеу облысының Подольск қаласындағы ресейлік Қарулы Күштер мұрағатына шығып, аталары жөнінде деректер іздестірген
Нәтижесінде, осыған дейін белгісіз болып келген құнды мәліметтер анықталып, тың дәйектермен танысуға мүмкіндік туды.
…Мұрағаттан табылған құжаттарға жүгінсек, 1945 жылдың 7-мамырында, Жеңіс күніне екі күн қалғанда взвод командирі Жәміл Жұмашевтің ерлігі  жоғары мемлекеттік награда Кеңес Одағының Батыры атағына лайықты деп көрсетіліп, 39-гвардиялық атқыштар дивизиясы гвардиясының командирі, полковник Марченконың қолы қойылған шешім шығады
Мұны 28-гвардиялық атқыштар корпусының командирі, генерал-лейтенант Рыжов та растап, мөр басқан
Құжаттың соңына әскери қолбасшы, генерал-полковник В.Чуйков, әскери кеңес мүшесі, генерал-майор А.Прониннің де келісімдері тіркеліпті.
Жәміл ағамыз Берлин қаласының оңтүстік-шығыс бөлігінде гитлершіл солдаттардың жасырынған ошағын табады
Гранатпен екі неміс пулеметін талқандап, қолдағы автоматымен жиырма неміс солдатының көзін жояды
Өкінішке орай, бұл Жәміл ағамыздың ақырғы шайқасы болыпты
Сөйтіп, атақты 39-Барвенков гвардияшы атқыштар дивизиясының 117-інші полк командирі Русаков оны Кеңес Одағының Батыры атағына ұсынады.
Ол Днестр өзенінің оң жақ жағалауында да жау бөлігіне қарсы тұрып, ерен ерлік үлгісін көрсеткен
Осындай батылдығы үшін үшінші дәрежелі «Даңқ» орденімен, «Ерлігі үшін» медалімен де марапатталғаны белгілі болды
Алайда марапат қағаздары тек жетпіс жылдан соң ғана табылып отыр
Кезінде соғыс үстінде шұғыл жерленген жауынгерлердің мәйіті кейін қазып алынып, жаңа жерге көшірілген
Бірақ, нақты қайда екені әзірге белгісіз» дейді Шәміл ақсақал.

Амандық САҒЫНТАЙҰЛЫ
Атырау 
