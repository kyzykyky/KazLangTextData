Жуырда Атырау облысы, Х.Ерғалиев ауылындағы Ғ.Мәсәлімов атындағы орта мектепте талантты күйші, домбырашы, ұлағатты ұстаз Ғибатолла Мәсәлімовтің туғанына 90 жыл толуына орай мерекелік шара өтті
Аталған шараға мектептің 1955 жылғы түлектері қатысты
Олар бірге оқыған сыныптастарының рухына арнап құран бағыштады
Күні кеше қайтадан жаңғыртылған «Мәңгілік алауға», ұстаздары Ғибатолла Мәсәлімовтің ескерткішіне гүл шоқтарын қойды.
Атақты домбырашының өмірі мен шығармашылығына арналып ұйымдас­тырылған көрмені тамашалап, мектеп мұражайымен танысты
Кездесуде аудан әкімінің міндетін атқарушы Мәди Өтеғалиев баяндама жасап, Ғибатолла Мәсәлімұлы туралы кеңінен сөз қозғады.
1925 жылы дүниеге келген күйшінің әкесі Мәсәлім өлең-қиссаларды жатқа білген, домбыра тартқан екен
Анасы Күндей ата-жұртына өнер мен береке дарыған, аймаққа белгілі Мырзағали қажының қызы екен
Өткен ғасырдың отызыншы жылдарында елге келген қасірет-зобалаң Ғибатолланың атасы Ниғымет ақсақалға да шеңгелін салған
Ол «Халық жауы» атанып, айдауда хабарсыз кете барған
Ниғыметтің үлкен ұлы Мәсәлім ауыл азаматтары қатарында 1942 жылы Ұлы Отан соғысына аттанып, сол жылы күзде Ленинград шайқасында қаза тапқан
Жастай жесір қалған анасы Күндей бір ұлы Ғибатолла мен үш қызы Қабира, Жансия, Дәметкенді өсіріп, тәрбиелеген.
1947 жылы Ғибатолла Ажар есімді қызға үйленіп, отау құрады
Төлеген, Гүлзада, Болған деген бір ұл, екі қызы дүниеге келеді
Баласы Төлеген де домбырашы, скрипкашы болыпты
Бірақ өмірден ерте озған
Домбырашы Ғибатолла педагогтік курсті бітірген соң, Орал қаласындағы ­Пушкин атындағы педагогикалық инс­титутта оқыған
1942-1960 жылдар аралығында Ново­богат, Балықшы (­Гурьев) аудандарында білім беру саласында абыройлы қызмет атқарған
Ал домбыраға деген құмарлығы мен әуестігі жастайынан байқалған
Оның орындауындағы күйлер тыңдаушысын ғажап әсер мен көңіл-күйге бөлеген
Сол кездерді көзімен көргендердің айтуынша, Ғибекең ғаламат домбырашы болғанға ұқсайды
Ол кісі домбыра тартқан кезде айналасында отырған адамдар күй-құдіретіне терең бойлап, тым-тырыс тыңдайды екен.
Мектепте де, ауданда да ұлт-аспаптар оркестрін құрған өнерпаз 1955 жылғы облыстық байқауда «Облыстың бас домбырашысы» деген атақ алған.1956 жылы академик Ахмет Жұбанов домбырашылық шеберлігі алысқа тараған Ғибатолланы арнайы іздеп келіп, оның орындауындағы Құрманғазының «Байжұма», «Терісқақпай», «Адай», «Кісен ашқан» күйлерін тыңдап, Құрманғазының бұрын жарияланбаған екі күйін нотаға түсіріп алған, әсіресе академик оның домбыра тарту шеберлігіне тәнті болыпты
Музыка зерттеушісі, композитор Хабиболла Тастанов та Ғибекеңнің домбырашылығын өте жоғары бағалапты
1957 жылы ол Гурьев қаласындағы 500 адам­дық оркестрдің негізін қалауға ұйытқы болған.
Мерекелік шарада Атырау облыс­тық білім басқармасының басшысы Берік­қали Сәрсенғалиев мектеп дирек­то­ры­ның міндетін уақытша атқарушы Г.Досмағанбетоваға облыс әкімі Бақтықожа Ізмұхамбетовтің атынан Құттықтау хатын тапсырып тұрып, мектепке «ГАЗель» автокөлігі сыйға тартылатынын айтты
Кездесуде сондай-ақ Индер аудандық мәслихатының хатшысы Бағдат ­Сапаров, мектептің 1955 жылғы түлектері, Атырау облысының және Исатай, Индер аудандарының Құрметті азаматы, облыстық ардагерлер кеңесінің төрағасы Қатимолла Ризуанов, «Құрмет белгісі» орденінің иегері, «Білім беру ісінің үздігі» Алдамберген Хамзин, Қамысқала ауылдық округінің әкімі Сансызбай Сәменов, аудандық білім бөлімінің басшысы Бақберген Қарабаев, Ғ.Мәсәлімовтің қызы, Махамбет ауданы білім бөлімінің әдіскері Болған Мәсәлімова сөз сөйлеп, Ғибекең жайындағы естеліктерімен бөлісті, үздік оқушылар мен ұстаздарға Алғыс хаттар мен ескерткіш сыйлықтарды табыс етті
Ал алматылық шәкірті, дәрігер Задош Құсайынов Ғибекең пайдаланған заттарды, өзі салған портретті, алпыс бес жыл бойы үйінде сақталған мандолин аспабын мектеп мұражайы мен ұрпақтарына табыс етті
Ол өз сөзінде Ғибатолла Мәсәлімов атындағы республикалық домбырашылар байқауы өткізіліп, естелік кітаптар шығарылса деген ұсынысын білдірді
Ғ.Мәсәлімовтің 90 жылдығына арнал­ған шара Махамбет ауданының «Өнерпаз» мәдениет үйінде жалғасты.

Аяпберген САЛИХОВ
