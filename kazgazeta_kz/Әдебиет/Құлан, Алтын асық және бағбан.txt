Аграрлық сектор – халықтың қолайлы өмiр сүруi үшiн қажет әрi маңызды сала
Халықты азық-түлiк өнiмдерiмен қамтамасыз ету осы саланың еншiсiнде болғандықтан, аграрлық сектордың елiмiздiң экономикалық, әлеуметтiк өмiрiнде айрықша орын алатыны баршамызға белгiлi
Сондықтан да мемлекет бұл салаға ерекше қолдау танытып келедi
Соңғы кездерi әлемде болып жатқан түрлi саяси және әлеуметтiк-экономикалық өзгерiстер Қазақстанның ауыл шаруашылығы саласына да әсер етiп, аграрлық секторға жаңа технологияларды енгiзу, инвестиция тарту, қажет болса реформа жасауды талап етуде
Мемлекет басшысы Н.Ә.Назарбаев «Қазақстан – 2050: бiр мақсат, бiр мүдде, бiр болашақ» атты Жолдауында агроөнеркәсiп саласын қарқынды дамытудың жолдарын айта келiп, ауылшаруашылығы тауарларына өсiп отырған жаһандық сұраныс жағдайында ауқымды жаңғырту қажеттiлiгi туындап жатқанын мәселе ретiнде көтерiп, егiстiк алаңын ұлғайту, өнiмдiлiктi жаңа технологиялар енгiзу есебiнен едәуiр көтеру мақсаттарын алға қойды
«Қазақстанның агроөнеркәсiп кешенiн инновациялық бағытқа түсiру маңызды
Бұл – бiздiң дәстүрлi саламыз. 
Азық-түлiкке деген қажеттiлiк арта бередi
Бұл секторға инвестиция көбiрек салынады
Сондықтан бүгiнгi фермерлер тек уақытша әрi ауа райына байланысты кездейсоқ жетiстiктердi малданып қалмай, өндiрiстiң өсiмi жөнiнде ойлануға тиiс
Жаһандық ауылшаруашылығы өндiрiсiнде бәсеке өсе беретiн болады
Жермен жұмыс iстейтiндер, ең алдымен жаңа технологияларды енгiзiп, өнiмдiлiктi үздiксiз арттыратындар, жұмысын әлемдiк стандарттар негiзiнде жүргiзетiндер болуы керек» деген Елбасы болашақтың аграрлық секторда екендiгiн атап өттi.
Оңтүстiк Қазақстан облысының климаттық жағдайы мақта, көкөнiс, бақша дақылдары мен жемiс-жидек өсiруге ғана емес, жайылымдарды жыл бойына азықтық база ретiнде қолданып, осы арқылы мал шаруашылығын қарқынды дамытуға да қолайлы
Өңiрде «Агробизнес – 2020» бағдарламасын нәтижелi iске асырудың арқасында 2015 жылдың 9 айында ауыл­шаруашылығы өнiмдерiнiң көлемi 247,3 млрд теңгенi құрап, өткен жылдың тиiстi кезеңiмен салыс­тырғанда 20,2 млрд теңгеге артып, нақты көлем индексi 104,0%-ға жеттi
Жыл соңына жалпы өнiм көлемi 350 млрд теңгеге жетiп, нақты көлем индексi 105%-ға жеткiзiлетiн болады.
Биыл өңiрде 772,5 мың гектарға ауыл­шаруашылығы дақылдары егiлдi
Соңғы жылдары облыста мал шаруашылығын дамыту мақсатында егiстiктi әртараптандыруға үлкен көңiл бөлiнуде
Атап айтқанда, соңғы бес жылда дәндiк жүгерiнiң егiс көлемi 25,0 мың гектарға артып, 50,4 мың гектар болды
Арпа егiстiгiнiң көлемi 32,0 мың гектарға артып, 43,9 мың гектарға, мал азығындық дақылдар егiстiгiнiң аумағы 61 мың гектарға артып, 225,6 мың гектарға жеттi.
Сонымен қатар «Қарқынды бау шаруа­шылығын дамыту өңiрлiк iс-шарасы бойын­ша» биыл қосымша 5000 гектар жемiс-жидек, жүзiм, оның iшiнде 574 гектар бау отыр­ғы­зылды
Нәтижесiнде жемiс-жидек және жүзiм алқабы 30 мың гектарға, оның iшiнде интен­сивтi бау көлемi 1200 гектарға жеткiзiлдi
Отан­дық өнiмдердiң көлемiн арттыру алдағы жылдары импорттық өнiмдердiң үлесiн азайтып, ауыл­шаруашылығы өнiмдерiнiң экспорттық үлесiн арттыруға зор мүмкiндiктер бередi деген сенiм бар
Республикалық үлеске шаққанда алынған өнiм бойынша мақтаның 100%-ы, жүзiмнiң 70%-ы, бақшаның 64%-ы, мақсарының 38%-ы, жемiс-жидектiң 36%-ы, көкөнiстiң 23%-ы – Оңтүстiк Қазақстан облысының үлесiне тиiп отыр.
Ауылшаруашылығы тауар өндiрушiлерi өндiрген өнiмдерiн республиканың солтүстiк өңiрлерiне, Астана, Алматы қалаларына және ТМД елдерi мен Ресей, Еуропа елдерiне жөнелтуде.
Бүгiнгi жағдайда ғылым мен техника жетiстiктерiн ендiру арқылы агроөнеркәсiп өндiрiсiн барынша жаңғыртуға бағытталған инновациялық үдерістерді дамытып, бұл саланы көтеруге болатынын дамыған елдердiң тәжiрибесi көрсетiп отыр
Қазақстан Үкiметi бүгiнгi таңда ауылшаруашылығы өнiмдерiнiң тиiмдiлiгi мен бәсекеге қабiлеттiлiгiн арттыруға, аграрлық бағыттағы инновациялық жетiстiктердi өндiрiске енгiзуге баса мән бере бастады
Жаһандану кезеңiнде бәсекеге қабiлеттiлiктi қамтамасыз ету үшiн ауылшаруашылығына қомақты қаржы құюмен мәселе бiтпейдi
Бұл салаға қымбат, жаңа инновациялық технологияларды шұғыл түрде ендiру қажеттiлiгi күн санап артуда
Оңтүстiк Қазақстан облысында ауылшаруашылығы саласында өнiм көлемiн арттыруда озық интенсивтi-инновациялық ылғал үнемдеу технологияларын өндiрiске ендiру кеңiнен қолға алынған
Ағымдағы жылы терең қопсыту технологиясы 87 мың гектар мақта алқабында қолданылып, өткен жылмен салыстырғанда 3 есеге ұлғайды
Мақта дақылынан орташа өнiмдiлiк облыс бойынша гектарына 26-27 центнерден айналса, терең қопсыту технологиясын қолданған шаруашылықтар гектарына 40- 45 центнерден өнiм алды.
Бүгiнде Оңтүстiк Қазақстан облысының аграршылары бүкiл Қазақстанды көкөнiспен қамтамасыз етiп отыр десек, артық айтқандық болмас
Өңiрде осы проблемаларды шешу үшiн өте қолайлы климаттық мүмкiндiктер бар
Ерте пiсетiн көкөнiстермен және жемiс-жидектермен қамтамасыз ету проблемаларын шешу үшiн облыста жылыжай шаруашылығының алаңын қарқынды өсiру қолға алынған.Қазiргi уақытта облыстағы жылыжайлар 1020 гектарды алып жатыр.Биылдың өзiнде 110 гектар жылыжай iске қосылды
Атап өтерлiгi, республикадағы жылыжайлардың 87%-ы Оңтүстiк Қазақстан облысында орналасқан
Осы жылыжайларда жыл басынан берi 150 мың тонна көкөнiс өндiрiлдi.
Қазақстанның оңтүстiк аймақтарында жемiстер мен көкөнiстердi өсiру үшiн бар жағдай жасалған: климаттық (ауа райы), табиғи (топырақ), су ресурстарының болуы, демографиялық (кадрлар), саяси (билiктiң жергiлiктi және республикалық дәрежеде қолдауы)
Бiрақ, өкiнiшке қарай, өндiретiн өнiм саудалау талаптарына сай емес
Себебi балғын өнiмдер мен көкөнiстерге қатысты «жылдам бүлiнедi» дейтiн қатып қалған көзқарас бар
Өнiм сақталмайды
Жемiстер өндiрiсiнiң қазiргi заманғы технологтары бұл пiкiрдi жоққа шығарып отыр
Қытайдың, Түркияның, Израильдiң, Еуроодақ елдерiнiң (Польша, Голландия, Испания және т.б.) ауылшарушылығы өнiмдерiн өндiрушiлерi өнiмдердi өңдеу барысында осындай инновацияларды қолдануда
Олар өзiнiң халқын да, өзге елдердiң халқын да жылдың кез келген мерзiмiнде балғын жемiстер және көкөнiстермен қамтамасыз ете алады
Соның iшiнде Қазақстан да бар
Бiздiң отандық фермерлер бәсекелестiкке төзе алмай, нарықты толығымен шетелдiк өндiрушiлерге берiп қойған
Ал олар өздерiнiң баға саясатын Қазақстан азаматтарының қалауларына қайшы болса да қалыптастырып қойған
Агроөнеркәсiптiң отандық менеджерлерi бұл мәселенi қала тұрғындары тұратын жерлерде жылыжайлар салу арқылы шешуге тырысуда, алайда мұның халықты барлық уақытта балғын әрi сапалы жемiстермен, қолжетiмдi бағамен қамтамасыз ете алмайтынын көрiп отырмыз
Жасыратыны жоқ, жаз бен күзде болмаса, қыс-көктем маусымдарында отандық фермерлердiң өнiмдерiн дүкен сөрелерiнен табу қиын едi
Мiне, осы олқылықтардың орнын толтыру мақсатында соңғы жылдары Оңтүстiк Қазақстан облысында өнiмдердi сақтайтын қойма салу қолға алына бастады
Бүгiнге дейiн облыста 220 мың тонна жемiс-көкөнiс сақтау қоймалары салынды
Бұл – республикалық көрсеткiштiң бестен бiр бөлiгi
Осының өзi облыс тұрғындарын маусымаралық кезеңде жемiс-көкөнiс өнiмдерiмен қамтамасыз етуге және артылған өнiмдердi сақтап, тиiмдi бағада сатуға толық мүмкiндiк берiп отыр.
Елбасы «Қазақстан – 2050: бiр мақсат, бiр мүдде, бiр болашақ» атты Жолдауында Қазақстанның ет және сүт өнiмдерiн экспорттайтын өңiрлiк iрi елге айналуға тиiс екенiн қадап айтқан болатын
Мемлекет басшысының тапсырмасына орай Оңтүстiк Қазақстан облысында да мал шаруашылығын дамыту, ет және ет өнiмдерiн өндiруге ерекше көңiл бөлiнуде
2015 жылдың 1 қазанындағы мәлiмет бойынша, облыста iрi қара малдың саны 859,0 мыңға, қой мен ешкiнiң саны 4 млн 111 мыңға, жылқы –224,0 мың, түйе 23,4 мыңға, құс басы 2 млн 460 мыңға жетiп отыр
Сәйкесiнше, былтырғы осы кезеңмен салыстырғанда ет өндiру – 5,0%-ға, сүт – 2,0 %-ға, жұмыртқа өндiру – 6,2%-ға артты.
Мал шаруашылығы өнiмдерiнiң көлемiн арттыруға өңiрде iске асырылып жатқан «ОҚО мал шаруашылығын дамытудың 2014-2016 жылдарға арналған iс-шаралар жоспары» тiкелей әсерiн тигiзуде
Iс-шараның негiзгi мақсаты – шағын жобаларды қаржыландырып, елдi мекен тұрғындарын жұмыспен қамтамасыз етiп, әл-ауқаттарын арттыру, аудан, облыс экономикасын көтеру
Биылғы 9 айда мал шаруашылығын дамытуға қатысты 3397 жоба iске асырылды
Оның – 2763-ы – мал бордақылау алаңы, 556-сы – отбасылық сүт фермасы, 40-ғы – сүт қабылдау бекетi, 30-ы – шағын құс фермасы, 8-i – селолық тұтыну кооперациясы
Мiне, осындай жобаларды iске асырудың нәтижесiнде жыл соңына дейiн ашылған жаңа жұмыс орындарының саны 20 мыңға жетедi деп отырмыз
Сондай-ақ 91 мың тонна ет, 72 мың тонна сүт, 27 млн дана жұмыртқа өндiрiлiп, 87,3 млрд теңгенiң өнiмi қосымша өндiрiледi деген болжам бар.
«Iрi қара мал экспортының әлеуетiн дамыту» жобасы шеңберiнде «Сыбаға» бағдарламасымен ағымдағы жылы 18 172 сиыр сатып алынып, тапсырма 110%-ға орындалды
«Құлан» бағдарламасы бойынша 3763 бие алынып, меже 140%-ға, «Алтын асық» бағдарламасы бойынша 38 823 қой алынып, меже 2 есе артығымен орындалды
Облыста 38 ет, 37 сүт, 38 жемiс-көкөнiс өнiмдерiн қайта өңдеу кәсiпорыны жұмыс iстеуде
Оның iшiнде биыл жаңадан iске қосылған және жұмыс iстеп тұрған кәсiпорындардың қуаттылғы, жалпы алғанда, ет өңдеу 6565 тоннаға, сүт өңдеу 7410 тоннаға, жемiс-көкөнiс өңдеу 14185 тоннаға ұлғайды
Сайрам ауданында жылына 1000 тонна (жеке кәсiпкер С.Омаров), Түлкiбас ауданында 2000 тонна («Арсен -Ас» ЖШС) жемiс-көкөнiс өнiмдерiн өңдейтiн кәсiпорындардың тұсауы кесiлдi
Нәтижесiнде 9 айда ауылшаруашылығы өнiмдерiн қайта өңдеу көлемi өткен жылмен салыстырғанда 12 миллиард теңгеге өсiп, 105,3 миллиард теңгенi құрап отыр.
Мемлекет басшысы биыл бес институттық реформаны жүзеге асырудың «100 нақты қадамында» сүт және сүт өнiмдерi, ет және ет өнiмдерi өндiрiсiн дамыту үшiн стратегиялық инвесторлар тарту мәселесiн көтердi
Осыған орай үш жыл мерзiмде ТМД елдерi нарығының жартысын Қазақстанда шығарылатын сүт және сүт өнiмдерiмен толтыруды, ал, ет өңдеудi дамыту үшiн шикiзат базасын құрып, өңделген өнiмдердi экспорттауды тапсырды.
Елбасы Н.Ә.Назарбаев «Қазақстан – 2050: бiр мақсат, бiр мүдде, бiр болашақ» атты Жолдауында шағын және орта бизнес түрiндегi жаңа өңдеу кәсiпорындары желiсiн құрудың болашағы зор екенiн, бұл бағыттағы бизнестi несие арқылы қолдау керектiгiн айтты
«Үдемелi индустриялық-инновациялық даму» мемлекеттiк бағдарламасы шеңберiнде 2015-2019 жылдары облыста 115 жоба индустриализациялау картасына ендiрiлсе, соның iшiнде жалпы құны 58 млрд теңгелiк 19 жоба бүгiнде ауылшаруашылығы саласы бойынша iске асырылуда
Осының нәтижесiнде 2,7 мың жаңа жұмыс орны ашылады деп күтiлуде.
Ел халқының жартысына жуығының әлеуметтiк жағдайы ауыл-аймақтарымен тығыз байланыста екенiн ескерсек, аграрлық секторды дамыту арқылы ауылдарды көркейтуге үлес қосатынымыз анық
Ендеше, ауыл көркейсiн десек, ауылшаруашылығымен айналысайық!
Полатбай ТАСТАНОВ,
Оңтүстік Қазақстан облысы ауыл
шаруашылығы басқармасы
басшысының мiндетiн атқарушы
