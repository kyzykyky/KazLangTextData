Алматыдағы «Тоғанай Т» баспасынан бүкіл өмірін медицинаға арнаған қоғам қайраткері, медицина ғылымының кандидаты Сүлеймен Бердәулетовтің «Елім деп елжіредім» атты кітабы жарық көрді. 
Тұсаукесерді белгілі жазушы, публицист Талғат Айтбайұлы жүргізіп отырды
Алғашқы сөзді сатирик-жазушы, халықаралық «Алаш» сыйлығының лау­реаты Ғаббас Қабышұлы алып, кі­тап туралы ойларымен бөлісті
«Бұл кітап дәрігер болатын жастардың қай-қайсысына да өнеге болады
Дәрігер мамандығы адалдықты талап етеді
Арлы да адал болыңдар» деген жазушы, біздің елімізде дәрігерлердің жалақысы төмен екендігін алға тартып, өзінің атынан Мемлекет басшысына хат жолдағанын, дәрігерлер мен мұғалімдердің еңбекақыларына назар аударуын жеткізгенін атап өтті.
Публицист-жазушы Молдағали Матқан өзінің жүріп өткен жолымен кейінгі ұрпаққа үлгі-өнеге болып келе жатқан азаматтың адамгершілік қырларына тоқталды
Жастарды елге адал қызмет етуге, елдің патриоты болуға шақырды
Сондай-ақ С.Бердәу­летовтің әріптестері, зиялы қауым өкілдері естеліктерімен бөлісіп, авторға шығармашылық табыс тіледі.
Аталған еңбек үш бөлімнен тұрады
Алғашқы бөліміне автордың әр жылдары жазылған жазбалары енсе, екінші бөлімде әріптестерінің естеліктерін оқуға болады
Үшінші бөлім арнау өлеңдер мен құттықтауларға арналған.
Жиын барысында қаламгердің шығар­ма­шылығынан қойылым көр­сетіліп, отбасы мұрағатынан фото-альбом ұсынылды
Елімізге белгілі өнер қай­рат­керлері әннен шашу шашып, ардақты азаматтың мерейін өсір­ді.
Жиын соңында Сүлеймен Бердәу­ле­тов ұйымдастырушыларға өзінің ақжарма тілегін жеткізді
«Бұл ең­бектің барлығы жүрек қалауым­мен жасалған дүние еді
Бүгін маған құр­мет көрсетіп, осы еңбегімді ба­ғалап жатырсыздар
Төбем көкке бір елі ғана жетпей тұр деп айта аламын
Өмір соқпақтары кейде адамды қа­нат­­тандырады, жігерлендіреді, мен де өмірдің талай соқпағынан өттім
Мамандықтың ең кереметі – медици­на, көңіліне кірбің түсіп, ауырсынып келген науқастан алғыс, бата алу­дың өзі бір ғанибет
Дәрігердің міндеті – қажет ке­зінде көмек қолын созу
Сондықтан болашақ меди­ци­на қызметкерлеріне айтарым – үнемі ізденісте жүріңдер, оқың­дар, үйреніңдер» деп медицина колледжінің кітапханасына төл туын­ды­сының бірнеше данасын тарту етті.
Бағдагүл Балаубаева
