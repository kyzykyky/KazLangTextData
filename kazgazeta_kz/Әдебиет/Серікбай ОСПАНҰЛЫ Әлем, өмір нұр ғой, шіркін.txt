Мөлдір,
Тұнық таңғы көк,
Ауа жұттым төс кере.
Мұнартады арғы бет,
Көрінбейді ештеңе.
Баламыз ғой қаршадай.
Арман еді талайға –
Жүзіп шығу шаршамай
Арғы бетке қалай да.
Алыс арғы жағаны
Жүздім бір күн бетке алып.
Тентек толқын сабады,
Ағыс іліп кетті алып.
Бала демей өрімдей,
Иірімдері үйірді.
Алға ұмтылсам жеңілмей,
Жағада анам сүйінді.
Тулап аққан ағыста
Алыс-жұлыс жан-жағым.
Шыққан жағам алыста,
Жақындады алдағым…
Біреу сонда дер бағым,
Біреу толы нұр дейді.
Арғы бетте не барын
Ешкім әлі білмейді.
Шалқасынан жатыр Ай,
Таныс болған талаймен.
Өзгертемін, апыр-ай,
Бағытымды қалай мен?!
Биік өзен кемері,
Көкжиек тұр қанталап.
Шыққым келмей келеді
Арғы бетке шалқалап…
* * *
Алып ұшқан жүрегім,
Жас дәурен-ай — ақ еден!
Неткен қысқа жыр едің,
Неткен қысқа әуен ең?!
Жау оғы да көздеген,
Қауіп емес бұл әлем,
Жастық шақ-ай,
Не деген
Қысқа өзен ең,
Бұлақ ең?!
Жылы жаққа кететін
Ұқсайды екен жұрт құсқа.
Көктем бе тез өтетін,
Жаз,
күз,
қыс та қып-қысқа!
Қысқа күй де, ән-жыр да,
Түнде ғайып күн жарық.
Үміт –
Үйдің алдында
Келеді ағаш бүр жарып.
Тамағыма тас тығын –
Беріліп ем сәл мұңға,
Тұр сүйісіп жас күнім
Тереземнің алдында.
Өтпек күн,
ай, өтпек жыл,
Болды қазан ұрмаса.
Өмір ме өмір
Төрт мезгіл
Айналып кеп тұрмаса?!
* * *
Тұр еді Мұң тығылып жанарыңа,
Қадалып біреу ұзақ қарады ма?
Лезде жауар бұлттай түйілдіріп,
Түнертіп қарғып шықты қабағыңа.
Боласың байқатпаған бәрін елге,
Алысып,
Түстің әбден әбігірге.
Күлкіңді ала қашып,
Сәл жымисаң,
Қадады тырнағын Мұң жанды жерге.
Ақылды,
Сабырды да тыңдамады,
Мазаң Мұң ішіне еніп жұлмалады.
Оянып Ашу-дұшпан араласты,
Төзімнің анық енді жүн болары.
Шаттық жоқ келер-ау деп Көңіл күткен,
Амалың, алға бастар жолың біткен.
Ағылды ағыл-тегіл көзіңнен жас,
Әлсіреп,
Қашты тек Мұң мөлдірліктен!
* * *
Қара жерді Анаға
Теңемеген бар ма ақын?!
Ғашық болдым қараға,
Жамылғаным қара түн.
Ауыл сырты қара сай,
Қара күтіп қарадық.
Сусындатып жағалай
Жауатын бұлт – қара бұлт.
Астық сыйлап,
Адамды
Қарық еткен қара күз.
Күндерімді қараңғы
Жарық еткен қара қыз.
Қара қыры даламның,
Қара қыран құсы да.
Қап-қара
Емген мамаңның
Ақ сүт шыққан ұшы да!
Қара нөсер селдеткен…
Қара су – шөлде өмірің.
Бесігіңді тербеткен
Қара өлең мен қоңыр үн.
Қара қылды қақ жарған
Төрде қара шалымыз.
Жомарт қара қазаннан
Дәм ішкенбіз бәріміз.
Қара қарбыз дәне де,
Дәмін жаның қалаған.
Өмірдің мән-сәні де
Қара бала, қара нан.
* * *
Пенделік пе?!
Кімде болмас пенделік?!
Қолтығыңа су бүркеді ол жел беріп.
Толқынына тап қылады тағдырдың,
Өрге жүзсең желкеніңді кең керіп.
Сол ғой жыртқан тартып-тартып балақты,
Сол ғой небір қайырған да қанатты!
Түні бойы бас көтеріп Адамдық,
Қаншама рет арпалыспен таң атты?!
Тауға ұмтылса көңіл шіркін күй төгіп,
Жығары анық ойда жоқта сүйкеніп.
Ол аңдиды қалғығанын Арыңның,
Адалдықтың кеудесінен итеріп.
Арсыз болсаң, араласар ісіңе,
Кісімсісең, кіріп алар ішіңе!
Дос-жаран ол жандарменен ұрда-жық,
Үркөппелеу үйір келер кісіге!
Жалғандықты жалғастырып аспанмен,
Араласып тұрады асқан-тасқанмен.
Кеткен әріп қатесіндей кітапта,
Бір саңылау тауып алар қашқанмен.
Парасат пен пайым іште гүлдесе,
Әлем, өмір нұр ғой шіркін, нұр десе!
Арың қалғып,
Шекарадан тек жиі
Пендешілік өтіп кетіп жүрмесе.
* * *
Салқын ауа,
Жұлдызды аспан,
Тынық түн,
Ерініммен ерініңді жылыттым.
Сенен басқа жан жоқ бүкіл әлемде,
Қылықтым-ау,
Өткенімді ұмыттым.
Бетімізді сәулесімен аймалап,
Төбемізден тұрды төніп Ай қарап.
Екеуміздей махаббатқа мас болған,
Жұлдыз көктен құлап жатыр тайғанап.
Салқын ауа,
Жұлдызды аспан,
Тынық түн,
Тәтті үмітке,
Тәттілікке құнықтым.
Бақырайып екеумізге таңғалып,
Қарап қалды көкжиектен шығып күн.
Аспанды осып, аппақ болып із қалған…
Таңның ұзақ болуы еді бізге арман.
Қызыл арай қан жүгіртті бетіңе,
Арайлантып күннің көзі қызарған.
«Жолығыса алмай қойдық күндіз біз,
Неге сонша қара түнге ділгірміз?!» –
Дегенде сен
Бір жұлдыз қап бетіңде,
Жанарыңнан ағып түсті бір жұлдыз.
* * *
Ештеңе білмей еңлік гүл,
Сезімге қалдың сеніп бір.
Еңкейе беріп
Ерніңнен
Бақыт ұрттағым келіп тұр.
Гүл емес, жанған Күн бе едің,
Дуылдап қызып жүрді ернім.
Өртеніп кетер жайым бар,
Таппасаң өзің бір емін.
Жүрек лүпілін сәл тыңдап,
Жанаса қалсам жақындап,
Ыстық қан бойда жүгірді,
Жанды кеп денем лапылдап.
Махаббат пен от болса егіз,
Қайсысы қалай, өлшеңіз?!
Жанғалы тұрған жарқ етіп,
Шырпы екен ғой он сегіз!
Оттық екен ғой он сегіз,
Лапылдап жанып көрсеңіз!
Он сегіз жастың әлі жүр
Ернімде дәмі, сенсеңіз…
Қостанай
