Ақ Ордалы – Астанам!
Бақ-орманды – Астанам!
Таңым болған – Астанам!
Әнім болған – Астанам!
Достығымен жарасып,
Сәнім болған – Астанам!
Келдік сені сағынып,
Құшағыңды аш қалам!
Отанымның ордасы,
Сенсің бүгін Бас қалам!
Көрсететін уақытын,
Бәйтерегім – жақұтым!
Тәуелсіздік күнімен,
Атқан таңым – бақытым!
Ерлігіңді бапташы,
Елдігіңді сақташы!
Мәртебесі Қазақтың,
«Мәңгілік ел» қақпасы!
Тербетумен бесігін,
Жүректерде есімің.
Толқынымен толысып,
Ағып жатыр Есілім.
Сарыарқасы даланың,
Жаршысы ғой жаңаның.
«ЭКСПО»-сы тұр әне,
Көркін ашып қаланың.
Елің бар да ерікті,
Берекені беріпті.
Жасыл желек жайқалған,
Көшелері көрікті.
Бақытым деп санасам,
Өзіңменен жарасам.
Жарқырайды сән қала,
Түн кезінде қарасаң.
Шаңырағы алыптың,
Шам-шырақпен жарық тым.
Хан Шатырым – мерейлі,
Игілігі халықтың.
Жаңалықты тапқандар,
Салт-дәстүрді сақтаңдар!
Мың бұралған бишідей,
Атқылайды фонтандар.
Ақ Ордалы – Астанам!
Бақ-орманды – Астанам!
Бақыт қала, бақ қала,
Болашаққа бастаған!
Ірге-тасың қаланып,
Бой көтерген жас қалам!
Жасай берші мәңгілік,
Ақ Ордалы – Астанам!
Күз келді
Төгілткенде күнім нұр,
Жанға жақын дауасы.
Бұлттар көшіп бұлыңғыр,
Салқындады ауасы.
Астанаға күз келді.
Құстар кетті ән айтып,
Сағындырып Күн-Айды.
Жапырағын сарғайтып,
Тал-қайыңдар мұңайды.
Астанаға күз келді.
Жақсы көрем атқан тек,
Күздің сұлу таң нұрын.
Төгіп жатыр аспан көк,
Жиі-жиі жаңбырын.
Астанаға күз келді.
Бақ-дәулеті бағалы,
Толтырар жанға олқыны.
Есілім баяу ағады,
Саябір тауып толқыны.
Астанаға күз келді.
Жазда өткен күндердің,
Сан қызығы байқалар.
Қызыл-сары гүлдердің,
Желмен басы шайқалар.
Астанаға күз келді.
Сағындырып біздерді,
Өшірмейді іздерді.
Қарап тұрсаң осылай,
Астанаға күз келді.
***
Парасат пен пайымдары,
Сыр шертуге дайын бәрі.
Ақ маңдайлы ару қыздай,
Астананың қайыңдары.
Махаббаттың шешімінде,
Маужырайды кеші мүлде.
Астананың қайыңдары,
Тербеледі бесігінде.
Бақыт нұрын еселер де,
Тыныштық бер өсер елге!
Ақ қайыңдар, пәк қайыңдар,
Көрік берген көшелерге.
Сырғып толқын ағасың ба,
Берекемнің бағы осында.
Құлпырады ақ қайыңдар,
Есілімнің жағасында.
Қарамастан күш ағынға,
Сезім күйді тұсадың ба?
Қарсы алады ақ қайыңдар,
Астананың құшағында.
Жасыл желек аядағы,
Өз құшағын жаяды әлі.
Астананың қайыңдары,
Ғашықтардың сая бағы.
Тым ерекше пайымдары,
Түсіндірер жайыңды әлі.
Қыз Жібектей қына белді,
Астананың қайыңдары!
Бәйтерек
Көк аспанға қияқ қасты Ай керек,
Аймен бірге жұлдыздарын сай дер ек.
Бар әлемге жер кіндігін паш еткен,
Астананың жүрегісің – Бәйтерек!
Тәуелсіздік таңмен келген айлардың,
Бақытына бақ-дәулет боп байландың,
Қазағымның қасиетін қастерлеп,
Астанамның символына айналдың.
Тұрған кезде еңбек күймен иіп тер,
Сені көрсем көңілім де биіктер!
Тыныштығын сақтап тұрған бүгінде,
Сеніменен бақытты екен сүйікті ел!
Өмір атты тіршіліктің өрінде,
Бейбітшілік берекем ғой жерімде.
Қыран құсты, көркем жібек Көкбайрақ,
Желбіреп тұр Астанамның төрінде!
Бойыңда бар аңыз, тарих, бай дерек,
Сол аңызды бар әлемге жай дер ек.
Сені көрсем қуат алам, өйткені,
Астананың жүрегісің – Бәйтерек!
«Мәңгілік ел!» қақпасы
Тұңғиықпен түпсіз мынау таласқан,
Көк жүзінде көркем сұлу көк аспан.
Тәуелсіздік таңыменен тамаша,
Қазақ елі «Мәңгілік ел» жарасқан!
Күн сәулесі жерге нұрын шашып бір,
Көңілім де сені көріп тасып тұр.
Мәртебелі «Мәңгілік ел» қақпасы,
Астананың көркін қалай ашып тұр.
Талай тарих өтсе-дағы басыңнан,
Сыр байқаймын әрбір мәрмәр тасыңнан.
Қазағымның шын бақытын сеземін,
Сенің мынау өткен кезде қасыңнан.
Қазақ елім Әнұранмен ән салып,
Тұр ғой бүгін бар әлемге жар салып!
Құшақ жаяр «Мәңгілік ел» қақпасы,
Әрбір келген қонақтарын қарсы алып.
Жарқырайды мәрмәр сұлу ақ тасы,
Ел сенімін мәңгілікке сақташы!
Қазағымның даңқын көкке көтеріп,
Айқындап тұр «Мәңгілік ел» қақпасы!
Есілдің жағасында
Толғанып тоғыз тарау ағасың ба,
Бақыттың байламы мен бағы осында.
Таныстым Астананың аруымен,
Есілдің жасыл желек жағасында.
Білсем де қазағымның ырымдарын,
Қалайша байқамағам бұрын бәрін?
Ағасың шолпысындай сұлу қыздың,
Тарқатып тарам-тарам бұрымдарын.
Қайықтай толқыныңды сызып өтіп,
Өтейін арғы бетке жүзік етіп.
Шағалаң шарқ құрады шыр айналып,
Су бетін қанатымен сүзіп өтіп.
Тербетіп толқыныңда бесігімді,
Мен қалай ұмытайын есіміңді?
Жағаңда жолықтырған сол арумен,
Еске алам қайта-қайта Есілімді.
Шынайы қандай сірә, шешімің-ай,
Барасың қанат жайып көсіліп-ай!
Ажарын Астанамның ашып тұрған,
Өзіңсің ерке сұлу, Есілім-ай!
Толғанып тоғыз тарау ағасың да,
Бақыттың байламы мен бағы осында.
Танысқан сол аруды күтіп жүрмін,
Келер деп Есілімнің жағасына!
Алматы
