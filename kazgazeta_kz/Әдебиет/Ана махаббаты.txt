Ұзақ жолдан шаршап келе жатқан егіз қыздың анасы «Ту-уһ, мына қыздар шаршатты-ау» деп күрсінді
«Біреуін маған бере қойыңыз» дедім
Сондай сүп-сүйкімді бала­қай екен, менің әлдиіме елітіп құшағымда ұйықтап қалды
Екін­шісін де қолыма алып, оны да солай уатып бердім
Бүлдіршін қыздардың анасы маған риза болып, алғысын білдіріп, «Үш ұлдан кейін Алланың маған берген сыйы ғой, ашуланғанда не айтып, не қойғанымызды білмей қалады екенбіз, кешіріңдер, балапандарым» деп тәтті ұйқыдағы қыздарына емірене қарады
Зуылдап келе жатқан пойыз терезесінен далаға көз тастап ойға шомып кеттім
Ана мейірімі деген шексіз дарқан даладай ғой
Бар баласына бірдей махаббатын бере алады
Бірақ…
Бүгінгі қоғамда «тастанды бала» деген ұғым пайда болды
Бірі ойнап жүріп от басып, ендігісі баласын асырай алмайтын болған соң балалар үйіне өткізеді, ал басқасы туа бітті мүгедектігі үшін тастап кетеді…
Таңғы уақыттағы пойызбен қа­лаға жолға шықтым
Адамдар әлі ұйқыда жатыр
Кенет жанымдағы кісі оянып, 7-8 жас шамасындағы ұл баланы дұрыстап жатқызып, маңдайынан иіскеп жатты
Арада бірер сағат өткенде әлгі бала оянды
Анасы баласының бетін сулы майлықпен сүртті
Сонан соң жылы-жұмсақ тәттілерін аузына салып отырды
Бір уақытта баласы ыммен шай қасығын сұрады
Әлгі қасықпен кесе, шайнекті ұрғылап ойнай бастады
Сол уақытта барып мен баланың ақыл-есі кем, мүгедек екенін түсіндім
Анасы баласының әрбір қылығына шыдап, айтқанын екі етпей отырды
Айналып-толғанып, киімін ауыстырып, әлсін-әлсін аузын, қолын сүртіп, еркелетіп, бауырына қысып, барлық аналық мейірімін төгіп отырды.
Шіркін-ай, мен сол кезде мү­гедек баланың анасына шексіз риза болдым
Ұлын дәретханаға де­йін көтеріп апарып, алып келуі де оңай емес екенін байқадым, бі­рақ анасы баласын қай жаста да демеп, көтере алатынын сол кезде кө­зіммен көрдім.
Иә, бұл дүниеде АНА махаббатына тең келер құдірет жоқ!
Жанар ТҰРДЫБЕКҚЫЗЫ
Қызылорда
