Елбасының «Болашаққа бағдар: рухани жаңғыру» бағдарламалық мақаласының «Туған жер» жобасы­ аясында және «Жастар жылына» орай елімізде атқарылып жатқан жұмыстар жеткілікті
Ондай игі істер біздің өңірде де көптеп атқарылуда
Оған белгілі кәсіпкерлер мен танымал спортшылар ықпал етуде.
Жүзу спортынан Рио-де Жанейро Паралимпиада ойындары мен әлем чемпионы Зүлфия Ғабидуллина Жамбыл облысы орталығындағы «Жансая» шағын ауданынан өз қаржысына әмбебап спорт алаңшасын ашты
Бұл игілікті іске «Jas projekt» жобасының облыстағы жетекшісі Мамыр Асатуллаев та қолдау көрсетіпті
Мұнда баскетбол, волейбол, шағын футбол ойнауға, жеңіл атлетика түрлерімен шұғылдануға мүмкіндік бар
Бір мезгілде 25 бала қалаған спорт түрімен айналыса алады.
Аталған спорт алаңшасының ашылу салтанатында қала әкімінің орынбасары Кенжебек Олжабай сөз сөйлеп, Елбасының бағдарламалық мақаласының «Туған жер» жобасына үлес қосып отырған Зүлфия Ғабидуллинаға зор алғысын білдірді
Сондай-ақ ол көпшілікті жаңа алаңшаның ашылуымен құттықтады
Мұнан соң облыс әкімдігі дене шынықтыру және спорт басқармасының басшысы Нұрбол Жүнісбеков өз тарапынан сыйлықтар ұсынды
Ал Паралимпиада­ ойындарының чемпионы Зүлфия Ғабидуллина балаларға осындай тарту жасағанына қуанышты екенін айтып, тұрғындардан спорт алаңшасын күтіп ұстауды өтінді
Қала тұрғыны Гүлімхан Байтоқова мұндай алаңша жеткіншектер үшін көптен бері қажет болып жүргенін атап өтіп, балалар спортына деген жанашырлығы үшін чемпионға алғысын жеткізді.
Спорт алаңшасының ашылуына арналған лентаны қала әкімінің орынбасары Кенжебек Олжабай,­ облыс әкімдігі дене шынықтыру және спорт басқармасының басшысы Нұрбол Жүнісбеков, спортшы Зүлфия Ғабидуллина қиды
Шарада журналистерге сұхбат берген­ Алдаберді Қандыбаев есімді азамат бұл қуанышты оқиға екенін тілге тиек етті
«Бұл Елбасының «Туған жер» бағдарламасы аясында жүзеге асып жатқаны белгілі
Осы жұмысқа үлес қосқан барлық азаматтарға алғыс айтамыз» деді.
Есет ДОСАЛЫ,
 журналист
ТАРАЗ
