Құралай Нұрқаділова – өзіндік сүрлеу салып, әсемдік әлеміне қанат бітірген қазақ қыздарының ішіндегі алғашқы дизайнер
Бақытын еңбектен тапқан оның өзі ұйымдастырған «Құралай» сән үйіне де 20 жыл толыпты
Жақында сән үйінің осы мерейтойы атап өтілді
Арнайы көрме ұйымдастырылды, онда қалыңдықтың көйлегі, қыз-келіншектердің кешкі сән үлгілері, камзол, т.б
тізілген
Көрмеде сондай-ақ Құралайдың балалық шағынан күні бүгінге дейінгі жүріп өткен жолынан сыр шертетін естелік суреттер қойылған.

Ұлтының мақтанышына айнал­ған өнерлі қыз қуанышымен бөлісуге келген қонақтарға тағы бір тосын сый ұсынды
Өзі басшылық жасайтын «ISSYK» мейрамханасының жанынан «Есік ауылын» ұйымдастырып, көпшілікті тағы да сүйсінтті.
Қабырғасы шимен өріл­ген алаңның еденіне дейін қазақтың әсем де сәнді ою-өрнегімен өрнектелген
Асқан талғампаздықпен, шеберлікпен безендірілген алаң жаныңа шуақ құяды
Алаңқайда демалушыларға арналған бірнеше үстел орналас­қан
Келген адамдардың көңіл­дегідей демалып, еркін отыруларына жағдай жасалған.  Бір-біріне қарама-қарсы орналасқан киіз үйлердің іші көне жәдігерлерге толы
Құдды бір мұражай дерсіз.
«Есік ауылына» кіргеннен-ақ қонақжайлықты сезінесіз
Қазандық жақ қарбалас
Қамыр илеп, бауырсақ пісірген қыз-келіншектер
Қонақ күту, қонақты шығарып салу дәстүрлерінің барлығы қамтылған
Кимешекті әжеміздің  орны тіпті бөлек
Сол жердің сәніндей
Жүзінен мейірім аңғарылады
Келіндер мен қонақты күтуші қыз-жігіттердің әрқайсысының өз қызметі бар.
Дастарқан да бай
Бұл жерден құрт, май, ірімшік, талқан, қымыз, шұбат, т.б
қалағаныңды таба аласың
Қай тағамды алсаңыз да, дәмі тіл үйіреді.
Бұл қалалықтар үшін, қала берді шетелдік қонақтар үшін таптырмас орын
Өзге ұлттардың асханалары қаптаған тұста, міне, қазақ ауылы деп ұялмай көрсететін, қазақы дастарқанымызды насихаттайтын,  ұлтымыздың салт-дәстүрінен хабар беретін «Есік ауылының» өмірге келуі қуантады.
Бағдагүл Мұратқызы
