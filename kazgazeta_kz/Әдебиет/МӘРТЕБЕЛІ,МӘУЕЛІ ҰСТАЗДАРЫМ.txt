Серік ҚИРАБАЕВ,
академик, Мемлекеттік 
сыйлықтың лауреаты
Кеңес дәуірі әдебиетінен дәрісті М.Ритман-Фетисов оқыды
Осындай тіркес фамилиямен жүретін.  Ол қазіргі қазақ әдебиетінің орысша шыққан үлгілерімен таныс еді
Жамбыл жөнінде орыс тілінде алғашқы монография жазған
Бұдан бөлек «Первые русские повести на казахские темы», «История казахской публицистики» деген зерттеулер жазды
Ол да космополитизммен айыпталып, Қазақстаннан Мәскеуге кетті
Онда барған соң Ритман деген қосымшасын алып тастап, Фетисов болып жүрді
«Литературная связь Казахстана с Россией» деген тақырыпта докторлық диссертация қорғады, монография жариялады. 
Белгілі тарихшы Әбді Тұрсынбаев бізге «логика» курсын оқуды бастаған
1948-жылдан басталған Қазақстан тарихына байланысты айтыс-тартыстарда біздің директорымыз С.Толыбековпен келісе алмай, дәрісін үзіп, тастап кетті
Кейін Б.Аспандияров деген тарихшы оқыды
Бұл да қудалауда көп болған, сыннан босамаған адам
Қорқақ, жасқаншақ болып қалғаны әрбір сөйлеген сөзін өлшеп-пішіп, сақтанып айтатынынан байқалатын
Осындай қорқақ адамның бірі Үміт Балқашев еді
Философияның «тарихи материализм» бөлігін оқыған ол тек қана философиялық категорияларға сүйеніп, жаттанды терминдермен сөйлейтін
Ойын еркін түсіндіруге бармайтын
Егер өзіңше түсінгеніңді айта бастасаң, «Ғылымның қалыптасқан терминдік ұғымдары бар, одан шықсаң қателесіп кетесің» деп қайырып алып келетін
Заман көп адамды қалтыратып ұстады ғой.
Бізге капитализм экономикасын оқы­ған Н.Үшаяқов деген кісі жауапты партия жұмысынан ауысып келді
Жамбыл облыстық партия комитетінің хатшысы болып істепті
Дәріскерлік шеберлігі де, білімі де терең, екі тілге жүйрік адамның бар кінәсі – арақ­құмарлығы еді
Партиялық жұмыстан да сол үшін босаған
ҚазМУ-да, ҚазПИ-де, партия мектебінде – бәрінде қатар дәріс оқыды
Сонымен бірге партия тарихы институтын марксизм-ленинизм классиктерін аударуға қатысты
Жұрт «екі аяқты адам дәрісті бұлай оқи алмайды, үш аяқ болған соң сондай болған» деп аңыз қылатын
Егер мас болмай, аздап ішіп келсе, көңілденіп дәрісті тіпті әдемі оқитын
Марксті, «Капиталды» жақсы білетіні, оның ұзын-сонар үзінділерін жатқа айтқаны тыңдаушыларын риза ететін
Бірақ көп кешікпей барлық жерден жұмыстан босап қалды
Никольск базарында халыққа қарап: «Вы находитесь на рынке, а что такой рынок, не знаете?» деп рынок тақырыбына дәріс оқығанын талай ел көрген
Біздің жатақхананың алдында ағашқа сүйеніп сөйлеп тұрғанын көрген Қайнекей Жармағанбетов бізге хабарлап, бәріміз үйіне апарып салғанымыз есімде (ҚазПИ-дың қасында, бұрынғы көпшілік кітапханасының қорасында тұрады екен)
Мас адамды алакөзімен атып, сызданып қарсы алған әйеліне риза болмай кеттік
Үшаяқов кеткен соң, қыс ортасында оның дәрісін жалғастыруға Жақсыбек Теміралин деген кісі келді
КазПИ-дің алғашқы түлектерінің бірі екен
Сол кезде Қыздар институтында директордың орынбасары болып істеді
Күліп тұратын, мінезді, жайдары адам еді
Бірақ дәрісті сылбыр, түсініксіздеу оқитын, сөзінің логикалық жүйесі әлсіздеу
Сөйлемінің аяғында етістік болмайтын
Сөзінің бәрін «не етіп, не қылып» деп бітіретін
Үшаяқовтан кейін аудитория оны қабылдай қоймады
Дәріс үстінде бір бала сөзін бөліп: «Ағай, сізді бұл институттан көрген жоқ едік, бір жақтан келдіңіз бе?», – деп сұрады
– Мен Қыздар институтында не қылушы едім, сендерге не етейін деп келдім, – деді Жақаң
Жұрт ду күлді
Өзі де қоса күлді
Кейін Жақаңмен талай кездестім
Бірге демалған кездеріміз де болды
Көпті көрген, әңгімешіл, қазақы адам еді
Социализм экономикасын бізге С.Толыбеков оқыды
Әрі орысша оқыды
Ылғи басшы қызметте жүріп, ресми тілде сөйлеуге үйренген адам саяси экономиканың терминдерін қазақшалауға мойынұсына қоймаған болар (Бірақ Үшаяқов қазақша оқыды ғой)
Қазақша лекция дайындауға уақыты да жоқ шығар деп ұқтық
Ол кезде Толыбеков директор болатын
Қызуқанды адам ғой, дәрісті жақсы оқыды
Арасында қазақша әңгіме айтып қойып, қарқылдап күліп алатын, әйтпесе жалпы түсі суық адам еді
С.Толыбеков ҚазПИ-ге үш рет директор болып келіп, жалпы саны 20 жылдай істеді
Соңғы келгенінде (1963) мен ҚазПИ-де қызмет істейтінмін
Он жылдан астам бірге еңбек еттік
Оның тұсында мен докторлық диссертация қорғадым
Филология факультетіне декан болдым
Қажым қайтыс болған соң кафедраға меңгеруші боп сайландым
Көп жыл парткомда мүше болдым
Осының бәрінде С.Толыбеков қолдауын сезіндім
Өз ісіне берік, табиғаты адал, шындықты бетке айтатын, жағыну, жағымпаздану, көлгірсуді жек көретін және ондайларға шыдай алмай шарт сынатын мінезі бар-ды
Өзім деген, сенген адамына адал көңілмен қарайтын
Қазақтың халық әдебиетін, ел әңгімелерін көп білетін, шешен кісі болды
1974-жылы зейнетке шыққанда дәріс оқыған ұстазым екенін айтып, өзімде сақталған сынақ кітапшамдағы өз қолымен қойған «отлично» деген баға мен қолын көрсеткенім бар
Риза болып бетімнен сүйді
Өмірге құштар, белсенді, еңбекқор адам әлі де қартайып тұрған жоқ еді, машина қағып, мезгілсіз арамыздан кетті.
Тілші Сәрсен Аманжолов пен Ахмеди Ысқақовты, әдебиетші Темірғали Нұртазинді, тілші-әдіскер Шамғали Сарыбаевты терең білімді, бізге бергені, үйреткені көп ұстаздар есебінде ерекше бағалаймын
С.Аманжолов бізге екінші жылы «Қазақ тілінің тарихы және диалектологиясы» деген курс оқыды
Бұл – оның соның алдында ғана қорғап келген (1948) докторлық диссертациясының материалдары негізінде дайындалған курс болатын
Әрі бұл тақырыптағы тұңғыш еңбек
Сондықтан мен оны толық конспектілеп алдым
Баяу, сылбыр сөйлейтін, бірақ мазмұнды, ойлы дәрісімен Сәрсекең үлкен ғалым ретінде есімде қалды
Оның дәрісінің мен жасаған конспектісі кейін көп адамның пайдасына жарады
Оны студенттер ғана емес, аспиранттар, ізденушілер сұрап пайдаланды
Кейін Әмеди Оралдан келген бір аспирантты ертіп келіп, кандидаттық минимум тапсырған соң әкеп береді деп сұрап алды да, сол жігіт сіңіріп кетті
Сәрсекеңнің еңбегі толық күйінде өзі өлгеннен кейін (1959) басылып шықты
Бұрыннан мектеп оқулықтарынан атын білетін, институтқа келгеннен кейін «Қазақ тілінің ғылыми синтаксисі» кітабын оқыған маған Сәрсекең қазақ тіл білімінің үлкен еңбекқор қайраткері болып көрінетін
Мен оның басшылығымен курстық жұмыстар жаздым
Тіл мәселелері жөнінде жазған мақалаларымды көрсетіп алып жүрдім
Ондай жағдайларда көбінесе үйіне шақыратын
ҚазПИ-дің қорасында ескі екі қабат үйдің жоғарғы қабатындағы үш бөлмелі пәтерде тұрды
Мінезі жұмсақ, үнемі күліп тұратын кісі еді
Мен тілші ғалымдардың сол тұстағы айтыс-тартыстарын да тыңдаған адаммын
Сонда басқалары ашуланып, қатты сөйлеп, айғайлап жатқанда, Сәрсекең күліп тұрып жауап беретін
Мен оны ашулана білмейтін адам көретінмін
Сөйтсем, іштей күйініп, күйіп жүреді екен ғой
1958 жылы кенет жүрек талмасынан жүріп кетті
Ахмеди Ысқақов «Қазақ тілінің морфологиясы» деген курс оқу үшін бізге үшінші курста келді
Бірақ онымен одан бұрын таныстым
Бір күні Әмеди Хасенов Ақаң жөнінде айтып, сол кісі морфологиядан докторлық диссертация жазуды жоспарлап жүр
Соған қазақ жазушылары шығармаларынан мысалдар теріп беретін адам іздеп отыр
Басқа да көмекшілері бар, бірақ мен сені ұсындым
Еңбекақыңды төлейді деді
«Қарсы болмаса, ертіп кел» депті
Мен келісіп, Ақаң үйіне бардық
ҚазПИ-дің қасында Дәулет Әлімжанов, Қайнекей Жармағанбетов – бәрі бір үйде тұрады екен
Біз түскі тамағының үстінен түстік
Жатырқамай, үстелге шақырып, шай ішіп отырып әңгімелестік
Мен ақы дәметпейтінімді айтып, жұмысына көмектесуге уәде бердім
Бір жылдай сол уәдемді орындап, Ақаңа бірталай материал жинап бердім
Кейін сол еңбегі жарық көргенде, Ақаң жұмысын жазуға көмектескен адамдар ішінде менің де атымды атапты
Ақаң дәрісі де тың зерттеуден тұратын еді
Ол жазып жүрген докторлық еңбегінің негізінде оқыды
Сондықтан онда ескі сүрлеу емес, морфологияға деген жаңа көзқарас, тұжырым мол еді
Осыны ескеріп, мен бұл дәрісті де толық жаздым
Сол дәптерімді Ақаң 80-ге келген жиналыста сөйлеп, өзіне тарту еттім
Ақаңмен де ағалы-інілі болып, сыйласып өттік
Мінезі қызық, тәлімді ұстаздың бірі Шамғали Сарыбаев болатын
Ол кісі «Қазақ тілін оқыту әдістемесін» жүргізді
Шынында да үлкен әдіскер ұстаз еді
Материалды түсіндіру, оны есте сақтау жолдарын салыстырмалы әдістермен ұқтыратын
Сол кезде Қытай революциясы болып, Мао-цзе-дуннің аты шыға бастаған
Оның атын ұмыта беретін Шәкең «май тізеден» деген сөз арқылы ғана сақтауға болады деп үйреткен
Жиі тапсырмалар беріп, рефераттар жаздыратын
Жазғанының қателерін қызыл қарындашпен белгілеп, өзіңе көрсетіп, оны дұрыс жазудың жолын ерінбей түсіндіретін
Егер бір сөздің жазылуына күдігің болып, жазып қойғаныңды үстінен жөндесең, бәрібір оны қатеге санайтын
«Оның қалай жазылуын білмейсің, білсең басында дұрыс жазбайсың ба?» дейтін
Кейбір жаттап алғыш студенттердің ережені жаттағанмен, оның негізін нашар түсінетінін тез ұстап алатын
Емтихан кезінде артқы партаға отырып алып, конспект ақтарып отырған бір қызға: «Қарай бер, көшіріп алсаң да, білмейтініңді бәрібір тауып алам» деп көзілдірігінің үстінен қарағаны есімде
Жақсы оқитын балаларды іш тартып, маңына ұстауға тырысатын
Кейін институтта біріміз мұғалім, біріміз аспирант болып қалған бір тобымыздың бас қосуымызға қатысқан Шәкең: «Міне, жақсы оқитын, адам болатын балалар бірін-бірі иіскеп табады» деп мәз болып сөйлегені бар
Шәкең ерте қартайды
Жас мөлшері онша үлкен емес сияқты еді, алпысқа жетер-жетпесте жүрісі ауырлап, таяққа сүйеніп, көзі де дұрыс көрмей қалды
Өзі іш тартып жүрген балалардың бірі көзіне түсіп қалса, үйіне апарып сал деп ертіп кететін
Мен де талай рет үйіне апарғам
Әуелде институттың қасында тұрды да, кейін Комсомол мен Талғар көшелерінің бұрышында, трамвай жолының бітетін жеріне таяу үйге көшті
Оған да талай апарып салып, шайын ішкенбіз
Кейде апарып салудан қашып, көзге түспей кетуге тырысатынбыз
Институт бітіріп, басқа жақта қызмет істеп жүрген кезім болатын
Қасымда 4-5 жасар балам бар, Фурманов көшесімен келе жатыр едім, Шәкең қарсы кездесті
Амандастық
– Балаң ба? – деді
– Иә, балам
Шәкең оң қолын ұсынды
Бала қолын берді
Енді сол қолын ұсынды
Бала да сол қолын берді
Екі қол қиғаштап айқасты
Бұдан кейін Шәкең баланың оң аяғын өзіне таяды да, оны тұмсығынан басып, екінші аяғын да солай етіп қиғаштап айқастырды
Сөйтті де «Көп жаса, азамат бол» деп батасын берді
Мұның не ырым екенін мен түсіне алмадым… Содан кейін Шәкеңді көрмедім
О кісі қайтыс болғанда мен Алматыда жоқ едім, қайтып келген соң естіп барсам, Шора қағаздарын ақтарып отыр екен
Талай студенттік дәптерлерді тауыпты (оның ішінде менің де дәптерлерім барын көрсетті)
Біз оқып жүрген кезде Шәкең жатақхананың ішінде тұрды да, Шора ҚазМУ-да оқығанмен, сабақтан тыс уақытын бізбен бірге өткізетін
Оның ҚазПИ студенттерімен таныстығы, жақындығы сол кезден басталған
Темірғали Нұртазинді мен сыншы негізінде институттан бұрын білетінмін
Мақалаларын көп оқығам
Әсіресе, соғыстан кейінгі жылдарда ол көп жазды
Бір «Әдебиет және искусство» журналының өзінде Ж.Саин, Қ.Әбіқадыров, Ә.Тәжібаев, Ғ.Сланов, тағы басқа жазушылар шығармалары жайында кесек мақалалары басылды
Әбділда Тәжібаевты символистік шығармалары үшін қатты сынады
Ойлы, білімді, көркем әдебиетті талдауға шебер сыншы есебінде есімде қалған
Сол Темкең ҚазПИ-де істейді екен
Ол бізге үшінші курста «ХХ ғасырдың басындағы қазақ әдебиеті», төртінші курста «Әдебиет теориясы» сабақтарын жүргізді
Тағы «Сын тарихынан арнаулы курс» (Сын тарихының негізгі курсын бұрын Л.Малинковский оқыған) оқыды
Білімділігі өз алдына, адамды ойлауға үйрететін, көркем шығарманы талдауға және оны түсінуге жетелейтін ерекше қабілеті бар ғалым еді
Оны ол кейін зерттеу еңбектерімен дәлелдеді
1950-жылдардың бас кезіндегі ұлтшылдықты әшкерелеу науқаны Темкеңді де айналып өтпеді
Бұрын ұсталып, барып келген оның еңбектері сынға ұшырай баста­ды
1951 жылы орыс тілінде шыққан «О творчестве Сабита Муканова» деген монографиясы Жазушылар одағында талқыланып, одан ұлтшылдық, саяси қателер ізделді
Оның бұрын «халық жауы» ретінде ұсталғаны бетіне басылды
Алдында ғана Темірғалидан қатты сын естіген Әбділда Тәжібаевтың сол жиналыста: «Біз әдебиетті жаулардың қолына беріп қоймауымыз керек» деп сөйлегені есімде
Ол ҚазПИ-дегі қызметінен босады
Әдебиет – идеологиялық пән
Оны саяси сенімсіз адамдар оқымауы керек деп шешті
Алайда білімді Темірғали таза жұмыссыз қалған жоқ
Орыс тілі кафедрасына ауысып, институттағы қазақ балаларына орыс тілін үйретті
1954 жылы Жазушылар одағының П.Пономаренко қатысқан бір пленумында Қазақстандағы адамды жазықсыз қудалап, жұмыссыз қалдыру зардаптары жайлы Темкең ащы бір сөз сөйледі
Сонда ол: «Қазақ, орыс тілдерін жетік білетінім өз алдына, мен ағылшынша, немісше, түрікше, парсыша, тағы басқа тілдерді білем» деп 6-7 тілді атады
Пономаренко да жалт қарады, бәріміз де көңіл аудардық.
ІІІ-ІҮ-курстарда кеңес әдебиетінен бізге Қайнекей Жармағанбетов сабақ бере бастады
Менің сыншылық қабілетімнің қалыптасуына, ғылымға келіп, әдебиет зерттеушісі болуыма осы ұстазымның еңбегі көп сіңді
Мен бірдеңе жазсам, Қайнекейге көрсететін едім
Үйі ҚазПИ-дің жатақханасының қасында (қазіргі Қонаев пен Қазыбек би көшелерінің қиылысында, жатақхананың бұрышында ескі еңселі үй әлі де тұр)
Екі бөлмелі кең үйдің қора жағынан жалғастырып шағын бөлме қылып салған кабинеті бар
Соған кіріп, жазғанымды оқимын
Ол ерінбей тыңдап, ақылын айтады
Мен жөндеп баспаға ұсынамын
Сол жылдары ол Жазушылар одағы басқармасының жауапты хатшысы әрі «Әдебиет және искусство» журналының редакторы
Мақалаларымды кейде алып кетіп журналына бастырады
Кейде: «Сейтжанға апарып бер» дейді
Сейтжан Омаров – редакцияның жауапты хатшысы, елгезек, бастықтың айтқанын екі етпейтін және жастарға ықыласпен қарайтын адам
Қайнекей арқылы мен Жазушылар одағына кірдім
Онда талай баяндамалар жасадым
Ұстаздарыма қарыздармын.
1950 жылы ІҮ-курста оқып жүріп үйлендім
Әлиямен 1948 жылы танысқам
Өзіміздің елдің қызы
Жаңарқа ауданының оңтүстік батыс бетінде ертеде Батыс Қазақстаннан бөлініп кеткен кіші жүз рулары (Алшын, Жағалбайлы, Тама) тұрады
Олар К.Маркс және Жеңіс совхоз­дарына (әуелде колхоз болған) біріккен
1929 жылы қазіргі «Жеңіс» шаруашылығы тұрған Түгіскен деген жерде Сарысу ауданы болып құрылыпты
Жазда Арқаны жайлап, қыста Бетпақдалаға кететін көшпелі ел отырықшылыққа көнбей, ауданды киіз үйде ұйымдастырған
Содан 1932 жылы аштық кезінде бір түнде бүкіл ауданымен көшіп кеткен
Қазіргі Жамбыл облысындағы Сарысу ауданы солай құрылған
Аз бөлігі Созақ жақта, Шолаққорғанда қалып қойған
Қазір осы екі ауданда да Әлияның туыстары бар
Әлияның үлкен әкесі Қойшыбай елге беделді, ауызы дуалы болған екен
Бірге туысқан інісі Торжан болыс болыпты
«Қойшыбай-Торжан» атанған
Туған ағасы Сәрсен Бейсенов (Бейсен Қойшыбайдан туады) жас кезінде Сәкенмен бірге Ақмолада оқыған
«Жас қазақ» ұйымына қатысқан
Сәкеннің «Бақыт жолында» пьесасын ойнаушылардың бірі
Ол жөнінде «Тар жол, тайғақ кешуде» бар
Бұрынғы болыс, би болған тұқымдарды қудалаудың болатынын ерте сезіп, Сәрсен әке-шешесін көшіріп алып кеткен
Әуелгі жылдары елден шығып, бірақ тым алысқа кете алмай, Кеңгір өзенінің Са­рысуға құятын жерінде («Құйылыс» деп аталады) қыстау салып, біраз жыл тұрыпты
«Бейсен қыстауы» деген мекен атауы көп жылдарға шейін сақталыпты
Жас кезінде өлең шығарып ел аралап жүрген Иманжан ақын (Мұқан Иманжановтың әкесі) сол ауылға келіп, ойын-сауыққа қатысқан
Кейін Мұқанмен араласып жүргенде апам (Әлияның шешесі) марқұм екеуі бірін-бірі танып, жас кездерін естеріне түсіргені бар
Содан соң Сәрсен әке-шешесін Шолаққорғанға орналастырып, өзі қашқы­лықты-қуғылықты болып Қызылорда, Шымкент, Жамбыл, Талдықорған жақтарын түгел кезген
Соның арқасында қуғындаудан да, 1937 жылдың лаңынан да аман қалған
1937 жылы Қызылордада ұстауға кісі келетінін біліп, түн ішінде қашып кетіпті
Соғыс кезінде әскерге кеткен
Соғыстан соң Талдықорғанда тұрып қайтыс болды
Үлкен ұлы Бәрімбек Әлиямен бірге әжесінің қолында тәрбиеленген
Ол да әскерге барып, қайтып келген соң, Заң институтын бітіріп, тергеу орын­дарында қызмет істеді
Кейін аспиран­тураға түсіп, кандидаттық қорғап, Қазақ уни­верситетінде проректор, Ішкі істер министр­лігінің Қарағандыдағы жоғарғы мектебінде бастық болды
Сол мектепті ұйымдастырып, 16 жыл басқарды, генерал-майор шенінде зейнетке шықты
Қазір Қарағанды заң университетіне айналған мектеп генерал Бәрімбек Бейсеновтің атында
Екінші ағасы (Сәрсеннен кіші) Сейілбек – Қазақтың Абай атындағы педагоги­калық институтын алғаш бітірушілердің бірі
Ә.Сембаев, С.Толыбековтермен бірге оқыған
Институттан кейін Семейге қызметке жібе­ріліп, сондағы коммунистік жоғарғы оқу орнында (Комвуз) директор болып тұрып, 1937 жылы ұсталған
5-6 жылдай отырып келген
Көп жыл Қызылордада тұрып, сондағы пединститутта сабақ берді
Өмірінің соңында Алматыға ауысып, осында қайтыс болды
Екі ағасынан кейінгі апасы Дәмеш те ҚазПИ-ді бітірген
Соғыс кезінде партия қызметінде Талдықорған, Алматы облыстарында істеп, партияның жолдамасымен сауда қызметіне ауысқан
Көп жыл Сауда министрінің орынбасары болып істеді
Соғыс кезінде құрылған Талдықорған облысына әскердегі Сәрсеннің отбасын алып барған да Дәмеш
Сәрсен әскерден келген соң бала-шағасын қолына тапсырып, Шолаққорғаннан шешесі мен сіңілісін (әкесі сол жақта өлген) көшіріп алған
Апам да ел адамдарын көп білетін, қонақжай, көпшіл еді
Жаңарқадан келгендер соны пайдаланып, бұл үйге көп келген
Ақмағамбет пен біздің әкей де 1947 жылы келгенде осы үйде қона жатыпты
Жаңарқадан келіп оқуға түскен біздің аталас туысымыз Бәдер деген қыз туған күнін осы үйде ұйымдастырды
Сол арқылы осы үйге мен де бірінші рет бас сұқтым
Дәмеш күндіз-түні қызметте
Ол кезде түнгі қызмет бар ғой
Апам жастардың сауығына араласпай, екінші бөлмеде жатты
Осы кеште мен Әлияны тұңғыш көрдім
12-мектептің 9-класында оқиды екен
Бір көргеннен-ақ ішіме шоқ түсіп, кейін мектептен қайтатын кезде жолын тосып, киноға шақырып, біртіндеп бой үйрете бастадым
Айырылыса алмай, түннің бір уағына шейін қыдыратынбыз
Театр, киноға барамыз
«Ғашықтың тілі – тілсіз тіл, көзбен көр де ішпен біл» демекші, іштей түсінісіп, дос болып жүрдік
Екі жылдан астам сыпайылықтың шегінен аспай, сыйластық
Бір жылдан кейін отбасы жағдайымен бе, әлде денсаулығын сылтау етті ме, білмеймін, Қызылордадағы ағасына кетіп, сондағы педучилищені бітірді
Екеу­міздің бір-бірімізге үйренісіп қалғаны­мызды айрылысқан кезде байқадық
Оған жазысқан хаттарымыз куә
Телефонмен де жиі сөйлесе­тінбіз
1950-жылдың жаңа жыл қарсаңында ол Алматыға келді
Кездестік
Жаңа жылды студенттік достарымның ортасында бірге қарсы алдық
Шығарып салғанда бұрынғы әдептің бәрін аттап, бірінші рет құшақтап сүйдім
Жазда оқуын бітіріп келіп, ол медици­налық институтқа түсті
Бірақ онда көп оқи алмады
Өлі денелердің анатомиясын зерттеу үстінде шошынып, ауырып қалды
Дәрігерлер бір жылдық академиялық демалыс алуға кеңес берді
Бір жыл бойы бос жүрем бе деп болмай, ҚазПИ-дің география факуль­тетіне ауысты
Енді жиі көрісіп тұратын болдық
Ақыры құмар көңіл біртіндеп үгіттеп, І-курстың студентін, уыздай 18 жастағы қызды үйленуге көндірді
Уәделескеннен кейін ол ендігі жұмысты ағасымен таныстырудан бастады
Уәделі жерге Бәрімбекті ертіп келді
Ол да өзімдей студент екен
Заң институтында
Үшеуміз «Алатау» мейрамханасына (Горький-Красин көшеле­рінің қиылысында) бардық
Тамақ ішіп отырып, әңгімелестік, таныстық
Бәрімбек әкесіне (Сәрсенге) айтпақ болды
Әлия әкесі өлген соң осы кісінің қолында тәрбиеленген
Оны «папа» дейтін
Әрі шешуші сөзді де сол айтады деп шештік
Шынында, Сәрсекең қызының беті бұрылғанын білген соң шешесін де, қарындасын да көндіріп берді
Дегенмен, ер адам сияқты, өз ықтияры болмаса, оны-мұныға көне бермейтін Дәмеш біраз тулап барып басылды
Онымен сөйлесуге мен 2-3 студент жолдастарыммен (Әмеди Хасенов, Мұқаш Сәрсекеев, Нығмет Ғабдуллин) келдім
Елге хабар айтқаным жоқ
Әкей зейнеткер, ұлғайып, жүріс-тұрысы ауырлап қалған
Өзі ауру
Оларды әуре еткім келмеді
Дәмештің мінезін білетін Бәрімбек Жаролла Сағынтаев пен Фазила Гумарова деген отбасылық достарын дайындапты
Дәмештің соғыстың алдында бірге оқып, тұрмысқа шығамын деп жүрген жігіті болған екен
Ол әскерге алыныпты
Кетерінде апасына (Фазила Гумарова): «Сол қызды тауып ал, маңыңда ұста» деп кетіпті
Содан Фазила Дәмешті тауып алып, сіңлісіндей қамқор болған
Күйеуі Жаролла – 1944 жылы Талдықорған облыс болып құрылғанда, облыстық атқару комитетінің төрағасы болған
Дәмеш обкомда істеп, Талдықорғанда бәрі бірге тұрған
Әбден сыйласып кеткен адамдар
Алайда, дәм үстінде Дәмеш не «олай» деп, не «бұлай» деп ештеңе айтпай, кешкі жұмысқа кетті де қалды
Біз бәріміз ол қайтқанша, түнгі үшке дейін тостық
Ол келгеннен кейін Жаролла марқұм қаһарына мініп, күштеп, Дәмештің келісімін алып берді
Енді екі жағымыз да тойға дайындалдық
Үйленетініме көзім жеткен соң мен жаңа ұйымдасқан Қазақтың мемлекеттік көркем әдебиет баспасына қызметке тұрғам
Студенттік соңғы сабақтар мен мемлекеттік емтиханға уақыт қалдыра отырып, баспа ісіне үйрендім
Жаңа ашылған баспа қызметке журналистік қабілеті барларды іріктеп, түрлі сынақтан өткізіп жатыр екен
Баспаның директоры Ғалым Ахметов те, бас редакторы Ғали Орманов та менің мақалаларыммен таныс адамдар болып шықты
«Айналайын, Серікжан, сені білеміз ғой, қаламың жүйрік баласың» деп Ғали ағам мені бірден қызметке алды
Мен проза редакциясына редактор болып жұмысқа кірістім
Аударуға бір кітап алып ( В.Кавериннің «Ерлік мектебі» деген жинағы), оған алдын ала төлейтін қаламақы алуға келістім
Жиған-тергенім бар, күнделікті шәкіртақым да әжептәуір, азын-аулақ қаражаттың басын құрадым
Қалғанын қарыз алдым
Ол кезде бүгінгідей мейрамханалатып тойлау дәстүрі жоқ, Дәмеш өз үйіне жора-жолдастарын шақырды, біз баяғы төртеуміз (Әмеди, Нығымет, Мұқаш, мен) келдік
Ертеңіне 15-линияда 15-үйде, мен алдын ала жалдап алып қойған пәтерде тойладық
Ыдыс-аяқ, киім-кешек, төсек-орын дегендерді жатақханадан алдық
Карпенко деген комендантымыз болушы еді, бір жарты әперіп қойып, айтқанымызға көндіре беретінбіз
Той болған жерде артық-кем ішіс болады
Біреулер ерте кетеді
Келісіп, ақшасын төлеп, 2-3 таксиді байлап қойдық
Кейін қарыздарымды төлеп жүргенде, апам марқұм: «Осы балам ақылды, қарызданып қатын ал, қатының қалар жаныңда деген» деп күлетін
Сөйтіп, 1950-жылдың 15 қазанында біздің некелік өміріміз басталды
Сәрсекең біздің әкейді біледі екен
Жас кездерінде бір елде қатар өскен ғой
Ол бір жағынан
Екінші жағынан, Әлияны әкесінің кенжесі деп сыйлап, өзі тәрбиелеп өсіргені тағы бар, бізге қамқор болды
Тектілік деген жақсы ғой
Бірін бірі түсініп сыйласа білу де – сол тектіліктің белгісі
Бір жолы Сәрсекең Талдықорғаннан келіп, біздің үйде қонып жатыр еді, екі қарт адам есік қағып, менің атымды атап, кіріп келді
Таныдым
Жоғарыда айтқан, Жайма байдың тәркіленген балалары, немерелері Ақтөбе жағына жер ауып, содан тіршілік тауқыметімен сырғып, Фрунзеге келіп қоныстанғанын естігем
Студент кезімде Мүкейдің Құсайынын (Жаймадан Мүкей, Әубәкір, Қасым, Рақымжан туады) елге барып жүрген жерінен көргем
Біздің үйде болған
Сол, қасында Әубәкірдің Хамзе деген баласы бар – екеуі Алматыға келіп, содан мені іздеп соғыпты
Үстел басына отыра бергені сол еді, Хамзе төрде отырған Сәрсекеңе үңіле бір қарады да: – Апыр-ай, сен Сәрсен емессің бе? Бар екенсің ғой, мен сені жоқ шығар деп ойлаушы ем
«Өрттен де бір түп ши аман қалады» деуші еді, – деп бас салып құшақтасып көрісті
Бұлар да солай жас кезінде бірге өскен ғой
Заман айырып жіберген
30 жылдан асқанда бірін бірі танып жатқаны
Үшеуі қатар төсек салдырып, түнімен әңгіме соқты
Біз линиядағы жалдап алған бөлмеде үш айдай тұрдық
Сол тұста Дәмеш күйеуге шығып, күйеуімен бірге басқа үйге көшті
Апамның қолына біз келіп кірдік
Біздің 7 жыл тұрған, үш баламыздың, өзіміздің құтты мекеніміз болған үйіміз К.Маркс көшесіндегі 63-үй (кейін қайта нөмерлеп 75-үй болған) кейін Арасан моншасының астында қалды
Апам сол кезде алпыстың шамасында екен, бірақ қуатты
Үйге, негізінен, өзі ие болды
Жарықтық, бір өзгеше адам еді
Бізбен 36 жыл бірге тұрып, 1986 жылы 96 жасында қайтыс болды
Соңғы бірер ай ғана төсек тартып қалғаны болмаса, көп салмағын салған жоқ
Арманы да сол еді
Әлияға: «Саған бейнет болмасам, жарар еді» деп отыратын
Сол ұзақ жылдарда өз анамдай болып кетті
Қамқорым болды
Әлиядан бұрын аузына мені алып отыратын
Араласып тұратын көрші кемпірлер бірде: «Балаң ба?» десе «иә» депті
Екінші біреуі: «Әлия келінің екен ғой» депті
Соны естіген Әлия: «Сен немене мені келінім дейсің, қызың болуға тақияңа тар келіп отырмын ба?» – деп дауласатын
Үндемей қоя салатын
36 жыл бірге тұрғанда әйел болып ренжіген, сөйлеген, шаңқылдап даусы шыққан кезін естіген де, көрген де емеспін
Бірдеңеге ренжісе, көзін жыпылықтатып, шайын ыстық-ыстық ұрттап отыратын
«Мына кісінің көзі жыпылықтап қалыпты
Біреу бірдеңе деді ме?» деп сұраймын
Ешкім мойындамайды
«Осы кісі ренжітетін кісі емес
Біздің тілеуқорымыз ғой, ешкім сөйлемесін» деймін тағы да
Сөйтіп, күттік
Тәубешіл, тағдырына риза адам бойында үлкен бәйбішелік мінез басым болатын
Бізбен араласқан елдің бәрінің ол кісіге деген құрметі де бөлек еді
Өзі де көпке ана бола білді
Сәлем бергендерді бетінен, қолынан сүйіп, елгезек қабылдайтын
Көпті көрген, елге дәм берген адам ғой, Әлияны да дастархан дайындауға үйретті
Өмір бойы етті туратып бергізген емес, жас кезінде Арқада үйренген әдеті бойынша етті мүше-мүшесімен тұтастай үлкен табақпен тартатын
Осы дәстүр біздің үйде сақталып қалды
Дүкеннің етін жемейтін, мүмкіндігінше базардан болса да, тұтас алып, өзі бұзып жайғайтын
Әлияны ет бұзуға, қазы айналдыруға, ішек-қарын тазалауға үйретті
Сол кісінің ыңғайымен қыста соғым союды да ерте әдетке айналдырдық
Бізге тамаққа ие боп, үй күзетіп отырғанының өзі қуат еді, қайтқанда жетімсіреп қалдық
Үйдің қалған шаруасы Әлияның өз мойнына ілінді
Ол да бір үйдің кенже, ерке қызы болғанмен, қайратты, өмірге құштар, өз тіршілігін өзі жасауға епті боп шықты
Оқуынан да қалған жоқ, география мамандығын үйренетін студенттердің әрқилы тәжірибелік жұмыстарын атқаруға да үлгерді
Өте жақсы оқыды
Оқуынан келе сала, киімін ауыстырып жіберіп, үй шаруасына араласады
Біреу келіп көмектеседі деп тұрмайды, қажет болса үй де ағартады, кілем-төсеніштерін де қағады
Оларды біртіндеп жаңартуды да мойнына өзі алады
1951-жылдың желтоқсанында үлкен ұлымыз Нұр туды
Оны да бағуға уақыт табады
1951-жылы мен институт бітірдім
Әлия І-курсты аяқтады
Екеуміз елге бардық
Әкей Сарысудың жағасында киіз үйде отыр екен
Біздің барғанымызға, менің үйленіп, оның ішінде Әлияны алып келгеніме қатты қуанды
Сезімін сыртқа шығара бермейтін адам еді, соған қарамастан келген-кеткен қонақпен әңгімесінде, жалпы көңіл күйінде бір көтеріңкі сезімде болғанын байқадым
1947-жылы барғанда үйлерінде болған
Әлия екі шалды опера театрына ертіп барыпты
Бірақ өзі шалдардан бөлек отырып, спектакль біткенде қастарына барып, үйге алып қайтыпты
Сонда қызығып кеткен әдемі, сүйкімді қыз бүгін келіні болып, үйіне түскені әкемнің көңіл күйін көтеріп жіберді
Оның үстіне Әлияның ата тегін біледі, құданың белгілі тұқымнан болғаны да қазақ үшін мақтаныш қой
Біз келген соң келімді-кетімді кісі көп болды
«Смайылдың баласы келіншек әкеліпті» деп даурығып келетін қазақтар да аз емес
Сондай жиынның бірінде бір ақсақал (кім екені есімде жоқ): – Смайыл, құдаң кім? – деп сұрады
– Қойшыбай-Торжан, – деді қысқа ғана әкей
Даусынан мақтаныш сезілді
Қойшыбай-Торжан аты о жақта қосымша түсінік беруді қажет етпейді
– Ой, есіктегі басың төрге шыққан екен ғой, – деді ақсақал
Біздің аталарымыз кедейден шыққан
Бірақ кісі есігінде жүрмей, өз шаруаларын өзі күйттеген
Әкелерім кеңес заманында ауыл, аудан көлемінде қызметтер атқарды
Шалдың тегің кедей еді, енді атақты тұқымнан қыз алдың деп нұсқап отырғаны айтпаса да түсінікті еді
Әкем үндемеді
Біз алдымен ауданға түскенбіз
Бәкен апамыз кіші қызы Ұлбикенің қолында, Мейіржан деген күйеуі бар – ауданда тұратын
Солар бізді қарсы алған
Апатайым да Әлияны бетінен сүйіп, кетерінде үйіңе барғанда басыңа орамал салып бар, атаң бар, үлкен әжең бар деп үйретіп жіберген
Әлия сол кісінің айтуымен үйге түскенде басына орамал байлаған
Ақкем өз қолымен орамалын алып тастады да, «Орамалың не, қарағым-ау, осы үйдің қыздары қалай жүрсе, солай жүр» деді
Орамал байлап келгенін ұнатып қалған әжем бірдеңе дейін деп еді, оған ұрсып тастады
Кейін Ақкем шығып кеткенде, оңаша әжем марқұм: «Әлия-ау, сырттан келген кісі өсек қып кетеді, олар келгенде орамалыңды байлап отыр, кеткен соң алып тастарсың» деп сыбырлап қояды
Тұңғыш келіні болған соң Ақкем Әлияны еркелетіп ұстады, онымен тең сөйлесетін, шаруасы, тапсырмасы болса, маған емес, өзіне айтатын
– Кісі үлкен келінімен тең сөйлеседі
Кейінгі балалармен олай сөйлесе алмайсың, – деп отыратын жарықтық
Әлия да атасының алдын кесіп өтпей, еңбегін ақтады
Күзде мен аспирантураға түстім
Бірақ аспирантураның жағдайы мен келешегі күмәнді болып қалған кез еді
Қазақстанда ұлтшылдық деген айыппен қуғындау басталған
Қажым Жұмалиевті Қарағандыға жер аударып, сондағы пединститутта сабақ беруге жібергенін мен емтихан тапсыруға келгенде естідім
Кафедраны Мәлік Ғабдуллин басқарып қалыпты
Ол маған «Қазақстанның Ресейге қосылуы тұсындағы әдебиет» деген тақырып ұсынды
Саясаттан туған тақырып екенін түсіндім
Амал жоқ, келісіп, біраз материал жинадым
Бірақ жаза қойғам жоқ
Сол кезде жинаған материалым әлі бір папка болып архивімде жатыр
Кейін Мәлікпен келісе отырып, оны мен «Спандияр Көбеевтің әдеби қызметі» атты тақырыпқа айырбастадым
ХХ-ғасырдың басындағы ағартушылық әдебиетте елеулі орны бар, алғашқы қазақ прозасын қалып­тасты­рушылардың бірі, педагог-жазушы Спандияр шығармашылығы жайлы бұрын мектеп оқулығындағы кішкене тараудан басқа ештеңе жазылмаған екен
Мәкең ықыласпен келісті
Аспирантураға түскен соң Қайнекеймен келісіп, баспадан «Әдебиет және искусство» журналына ауыстым
Баспаға қарағанда, журнал жұмысы жеңілдеу және ұжымы да шағын
Өзім қатарлы жастар
Бұл кезде редакцияға жауапты хатшы болып Жаппар Өмірбеков келген
Бөлім меңгерушілері: Аманжол Шәмкенов (поэзия), Айқын Нұрқатов (сын) және мен (проза)
Ойнап-күліп бәріміз бірге қызмет істедік
Бұл кезде журнал өміріндегі үлкен жаңалық – Ғабит Мүсіреповтің «Оянған өлке» (журналда «Қарағанды» болып басылған) романының жарық көруі
Оның басылуы журнал үшін абырой болды
Қалғаны ағымдағы материалмен толықтырылатын
Журналда істей жүріп мен одақпен, баспамен (бұрын істеген) байланыстарымды ұлғайттым, көп ағаларыммен, замандастарыммен таныстым
1952-жылы Айқын марқұм екеуміз Жазушылар одағына мүшелікке өттік
Сол жылдары жазылған сын мақалаларымызбен танылып қалған бізге ықылас жақсы болды
Қолдау­шылардың ішінде ұлы Мұхтар Әуезов болды.
