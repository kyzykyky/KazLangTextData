Қазіргі қазақ әдебиеті дамуы үдерісіндегі жарық көрген жыр жинақтарымен («Ақшам хаттары», «Рауан», «Алқоңыр дүние», «Қас сақ Аңқымасы», «Бесінші маусым жұптары») және мерзімді баспасөз беттеріндегі топтамаларымен оқырман көңілін баураған Тыныштықбек Әбдікәкімов бұл күндері ұлттық поэзиямыздағы сыршыл, ойшыл ақын тұғырында танымал болып отыр. 
Ақын жырлары – адамзат ақыл-ойының көркемдік-эстетикалық, тарихи-танымдық дүниетанымының сөз өнеріндегі өрнектері
Тыныштықбек ақын поэзия­сында мыңжылдықтар бойы көшпелілік пен отырықшылық мәдениет дәстүрлерімен қалыптасып, өсіп-өркендеу белестерінен өтіп келе жатқан қазақ халқының ата-баба мен ұрпақтар жалғастығының алтын желісі Ұлы Дала кеңістігіндегі ауыл болмысы, халықтық-этнографиялық әдет-ғұрып, салт-дәстүрі, қаһармандық-жауынгерлік ұстанымдар азаматтық-отаншылдық рух сарынымен жырланған
Азаматтық-отаншылдық рухты өлеңдеріндегі көркем кестелі бейнелеулерден қазақ ауылының халықтық-ұлттық болмысынан қуаттанатын ұрпақтарға ортақ көркем ойлау көзқарастары байқалады
Мысалы: «Қаздардың қаңқылынан қаймақ жалап, түнде сол Ай сәулесін тыңдап алам», «Мендегі сөз-құлынды, көз-боталы», «Мамырдың майын бұлттар бүркіп өтіп, топырақ-жапырағын маздатады», «Қыз-Көктем көл басына асығады, бұрылып бұлт ішінде тарқатылып», «Шаңырақтан тік түскен найза – сәске сүйегіне сандықтың тұр шаншылып», т.б.
Тыныштықбек – ойшыл ақын
Тыныштықбектің азаматтық-отаншылдық рухы лирикалық налыс-элегия сарынды өлеңдерінен («Уға айналған көз майы», «Мұхит – мұңымның ұлулары», «Сілкініс», «Түн баласы», «Бұл өмірдің театры», «Галлюцинация», «Қара дала», «Санамақ», «Жалғыздық – І», «Жалғыздық – ІІ», «Әй, қарғалар!..»
«Пароксизм», «Гегемония», «Әй, мынау түн!», т.б.) байқалады
Ұлы Дала кеңістігіндегі туған жердің, атамекеннің және халық ұрпақтарының азып-тозып бара жатқан келбетін, перзенттік күйзелісті, мұңды-шерлі сарынмен жырлайды
Налысты-элегиялық өлеңдердегі бейнелеулерден адам жан ділі құбылыстарының кейіптеу-психологиялық егіздеу тұтастығымен бейнелену мәнерін аңғарамыз.
Мысалы, «Уға айналған көз майы» өлеңіндегі бейнелі мағыналы өрілімдерден («Дауылдатқан дәл осы күн секілді, өзімнің де келеді бұзылғым-ақ!», «Қайран менің өз туым – өз Қыратым», «Қайдасың сен, бауырым-қоңыр Тауым? Қайдасың сен, Самал-Жел-қарындасым», «Көз алдымда барасың сен үзіліп, көдемұртты Далам-ай, селеусақал!», «Қаңғып шығып сырттан – сөз, барақ – арман, қарқылдаушы ек секемім – ала қарғам») лирикалық қаһарманның – Дала ұлының азаматты күйзелісін сезінеміз:
…Тоналумен, Далам-ай, күн кештің-ау,
Тоғайлардан томарлар ғана қалған».
Жұлдыздардың шырынын ұрттағыш Таң
ұйықтап жатыр.
Ұйқыға жұрт та құштар.
Қай кез еді, соңғы рет Шыңғыстаудан
Тамырларын қопара бұлттар ұшқан?!
Қара шашы дауылдың қамалаған
Қара жолдан
көңілім оңала ма?
Мен жолаушы емеспін,
көз жасыңмын,
әжіміңді қуалай домалаған…
(Әбдікәкімов Т
Алқоңыр дүние: Өлеңдер, балладалар, толғаулар
– Астана: Фолиант, 2014
– 324 б.; 27-б.).
Философиялық өлеңдер – лирикалық қаһарманның толғаныстарымен тіршілік қозғалысындағы күрделі мазмұнын поэтикалық мағыналы сөздермен, сөз тіркестерімен бейнелейтін көркем туындылар
Тыныштықбектің философиялық өлеңдеріндегі («Түз тағысы», «Түс жорыған», «Өмір», «Ыза қандай іштегі, тоқтам қандай?» т.б.) лирикалық қаһарманның толғаныстары – жақсылық пен жамандық жағаласқан осынау фәни дүние қозғалыстарының әрі қызықты, әрі азапты сипатының бейнеленуі
Қарама-қайшылықты сезімдердің, іс-әрекеттердің, қасиеттердің, құбылыстардың («Ыза қандай іштегі, тоқтам қандай? Ықылассыз жандар бар шоқпар маңдай!», «Сүймес жанның сүйгенді қолдауы – сын», «Дос керек қой бәрібір, бұл өмірде, «досым бар» деп өзіңді алдау үшін», «Біреу – мыстан, ал біреу көкбет еді», «Өз ішіңде дұшпан бар, кеңесші бар, сен алдымен солармен теңесші бар!», «Мұң – мұхит қой, дауылын тыңдар ағаң», т.б.) – барлығы да сан алуан бояулы, көп дауыс­ты, мол үнді тіршіліктің қайталанбас ғажайып салтанаты тұрғысында жырланған.
Табиғат – Адам бірлігі тұтастығымен жырланған өлеңдердегі кейіптеу поэти­касы мен өрнектелген бейнелеулерден жанды қозғалыстағы ғарыштық әлем кеңістігінің романтикалық-реалистік тұтастықтағы болмысын сезінеміз
Мысалы, «Ажал даласындағы тірі тас» өлеңіндегі бейнелеулердің писхологиялық-философиялық сарындар тұтастығындағы мағыналық өрілімдерінің эстетикалық әсері айқын: «Сары Дала дөңбекшіп Күн астында, сайтан-сағым сорады бұлт емшегін», «Айнала – кіл күйік тау, ісік төбе», «Құла түздің кіндігін құйын борап, … көкпен ғана көк жасыл күшіктеген», «Шекелерін сығымдап күшті ғылым, Аспан өле бастады Түз түгілі», «Қызыл жалқын аңызақ долдануда, Ібілістің мыйындай ыстық үні,» «…көлеңкелер мөңкіскен оқыралы», «Қи түбінде кесіртке бақырайып, ши түбінде шегіртке шоқынады», «Жалғыз көзі бозарған Дию-Түннің жарғанаттар шыңғырып етегінен», «Көлдерімді шіркін-ай, сақтап қалсам, көздерімнің мөлдірін берсем де мен!», «Топырақ боп кеткенше тас ұстап, нөсер болып селдетсем сосын тағы!» (Әбдікәкімов Т
Алқоңыр дүние
24-25-б.б.).
Махаббат лирикасы – әлем поэ­зиясының мыңжылдықтар бойы дамылсыз жырланып келе жатқан саласы
Тыныштықбектің махаббат лирикасын құрайтын өлеңдері де классикалық әдеби дәстүр деңгейіндегі көркемдік сипатымен ерекшеленеді
Қыз бен жігіттің, әйел мен еркектің бір-біріне құштарлықпен, жалын атқан ынтызарлықпен арналған сағынышқа, арманға, сенімге, үмітке толы көңіл-күй сырларының жырлануы – поэзияның өнернамалық болмысын танытатын эстетикалық ұлағаты
Ақынның махаббат лирикасы ауқымындағы өлеңдерінде («Көк аңқыған кез еді», «Таңға дейін тағы да ұйықтамадым», «Жұлдызды тағдырыңның мен жүрмін іргесінде», «Сені ғашық дейді ғой», «Шіркін-ай, шексіз болса ғұмыр деген!», «Сезімтал боп кеттік пе біз-ақ бүгін?», «Сол бір қыздың соңынан бақ шұбырып», «Бәрі маған ақыл айтқыш», «Маған орман секілді көңіл қалың», «Хатыңды оқығанда», «Иә, біздер жаз бойы хат алыстық», «Хат жазбайсың міне енді, Сен де мүлде», «Алдап әлі келе ме көлгір өмір?», «Күллі тамыры күрсініспен түйірілген», «Шағантайым, Тәңірім», «Шексіздіктен сен де бірде оралдың, «Түн құлағы қалқайып әр мұржаның түбінен», «Қызғаншақсың!» деп, бір күні кінә арттың-ау Сен маған», «Сені сүю – күрсініп, күнде күту хатыңды», «Сол алғашқы қызыл қыз», «Сүйіс», т.б.) Адам Ата мен Хауа Анамыз негізін салған еркек пен әйел жынысын бір-біріне құштар етіп қойған Жаратушының ұлы заңдылығы көркем шындық поэтикасының мағыналы өрілімдерімен кестелене төгілген
Махаббат лирикасын құрайтын Тыныштықбек өлеңдеріндегі мағыналы өрнектелген ой оқырманды да кейіпкерлік қалыпқа түсіре баурайды
Мысалы: «Маздап жанар жүрегім – жан ошағым», «Көңіл – қобыз, қызыл тіл қылын басар», «Қыз алдында үн-сынық, буын босап», «Жолаушы – көп, бірі адам, бірі – пенде» («Көк аңқыған кез еді»); «Сені сүю – біреуді қызғандыру, сені сүю – біреумен бақталасу», «Сені ойлаумен күрсінген бір сәтімде – сенсіз өткен мың түн бар сығымдалған» («Таңға дейін тағы да ұйықтамадым»).
Тыныштықбектің лиро-эпикалық және философиялық-эпикалық сарындармен жырлаған туындыларында ғарыштық-ғаламдық кеңістікке ортақ фәни мен бақи дүние жалғастығындағы ұғымдар (Тәңір, Өмір, Өлім, Ындын, Жан, Ар, Ес, Ақыл, Құлқын, Бойүкйездік, Үміт, т.б.) оптимистік ұстаныммен («Жан-Ар» психологиялық поэмасы) жырланған:
… Армандауың – әсемдікке сенің құштар
көңілің,
Арманыңа байланысты жеңу я жеңілу.
Тектен-текке сұқтанбайды ырықтарға
сұрықтар,
бір арманда, біле білсең, жүз миллион
үміт бар!..
(Әбдікәкімов Т
Алқоңыр дүние, 124-б.).
Тыныштықбек зарлай, жарлай арнау сарындарымен жырланған толғауларында материал­дық және рухани мәдениет салаларының экологиялық зардаптарын сөгіс-налыс толға­ныс­тарымен айыптай-әшкерелей («Қайран») жырлайды:
…Сорлы Дала селдір шашын тұтамдап,
мәңгіп жатыр: басы-мұнда, бұты-анда,
…Мықтылардың азуына қарайтын,
көнбістіктің көкірегіне саңғып кетті
талай түн!
Қызыл тілмен табытыңның тақтайын
жона жүріп, қалай екен ән айту?
Ә, Қара өлең?!
(Әбдікәкімов Т
Алқоңыр дүние
146-б.).
Тыныштықбек – ұлттық және жалпы адам­заттық ортақ дүниетанымды ұлықтап жырлаушы ақын
«Алқоңыр дүние» кітабындағы ежелгі сақ дәуірінде негізі қаланған Ұлы Дала Елі ұрпақтарының өсу-өркендеу ұстанымдары (Аңқыр-Мүңкір, Бес күндік жалған, Бес қару, Бес Ене, Сегіз қырлы, бір сырлы Ер, Аңқылдау, Алау, Ақын, Отау, Шаңыраққа қара, Қыдыр, Тән мен Жанның аңқуы, т.б.) көркемдік желі-нысан болып қолданылған
Ұлы Дала Елі ұрпақтарының көп ғасырлық тарихында қалыптасқан дүниетанымындағы Сөзтаным мен Күнтануға байланысты ұғымдар-түсініктер поэтикалық мағыналы сөздермен, сөз тіркестерімен бейнелене өрнектелген
Ғарыштық кеңістіктегі ғаламшарларды да, жұлдыздарды да, жер серігі Айды да, Жер тұрғындары адамдарды да, бүкіл тіршілік әлемін сақтаушы, дамытушы Күн-Шаңырақтың қазақ өркениетіндегі бір шаңырақ астындағы ұрпақ ұғымымен үндестіре-сабақтастыра жырлайды:
… Күллі адамзат – бір атаның әулеті,
Өмір сүрген Күн-Шаңырақ астында,
… Ақыл қошта, Көңіл қошта, Ой қошта,
Мейірімсің!
Меншік үшін шайқаспа!
Күлдіреуіштің Кіресіне қара сен,
Дос құшақ – ол,
Қос құшақ ол, айқасқан!
Таңыра – Естен шалқып тұрған Жарғы-зор:
«ЕЛ МЕН ЖЕРДІ БИЛЕМЕСІН ЕНДІ СОР!»
Күлдіреуіштің Кіресіне қара сен,
Алашыңның,
Жарасымның таңбасы –ол!
(Әбдікәкімов Т
Алқоңыр дүние, 296-297-б.б.)
Ұлттық және жалпы адамзаттық дүниетаным бірлігін гуманистік-философиялық сарынмен жырлаудағы жаңашылдығымен танылған көрнекті ақын Тыныштықбек Әбдікәкімовтің «Алқоңыр дүние» кітабын Қазақстан Республикасы Мемлекеттік сыйлығын алуға лайықты санаймын.
Темірхан ТЕБЕГЕНОВ, 
филология ғылымының докторы, 
профессор, Жамбыл атындағы 
Халықаралық сыйлықтың лауреаты
