Әумин десең, міне, бата,
Қолдасын Қыдыр ата.
Биігің құламасын,
Бақ-дәулет ұяласын.
А, Құдай жаратқан,
Қалдыра көрме санаттан.
Тілегімді қабыл ет,
Іздегенім әділет.
Қалшылдаған қансыздан сақта,
Ұяты жоқ арсыздан сақта.
Жөн білмес тексізден сақта,
Жұмыс білмес епсізден сақта.
Қараның қаралығынан сақта,
Аланың алалығынан сақта.
Жанып тұрған оттан сақта,
Қатерлі судан сақта.
Қолында билігі бар,
Қайырымсыз қудан сақта.
Өңеші толмас обырдан сақта,
Лауазымды озбырдан сақта.
Естіге ермес есерден сақта,
Дауасыз дерт – кеселден сақта.
Иә, жасаған аяздың кәрінен сақта,
Осы айтқанның бәрінен сақта.
Босағаңыз берік, шаңырағыңыз шайқалмай,
Мұржаңыз қисаймай,
Түтініңіз түзу ұшып,
Бай дәулетін,
Пайғамбар берекесін берсін.
Аспанымыз ашық,
заманымыз тыныш болсын.
Ұзақ ғұмыр, зор денсаулық берсін.
Аллаһу-акпар.
***
Әуелі Құдай оңдасын,
Хақ Расул жәрдем қылып,
Әулиелер қолдасын.
Сапарға шықсаң басшы боп,
Қыдыр болсын жолдасың.
Шүкірлік қыл Аллаға,
Пейіліңді Құдай алмасын.
Тәуба қылып жүріңіз,
Шектен шығу болмасын.
Тәуфих берсін бір Алла,
Уайымға салмасын.
Бақытты болсын ұл-қызың,
Адал болсын жолдасың.
Көпшіліктен бата алсаң,
Мұратыңа жетерсің.
Жомарттық қылсаң тірлікте,
Бата алып өтерсің.
Дүйсенбек Жантекеев,
зейнеткер
АЛМАТЫ
