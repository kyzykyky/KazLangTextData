БАСТАУЫШ СЫНЫП ОҚУШЫЛАРЫНЫҢ ДҮНИЕТАНЫМЫН ҚАЛЫПТАСТЫРУ ТУРАЛЫ
Өсіп келе жатқан ұрпақты ойлы да іскер, жігерлі, батыл, интеллектуалдық деңгейі биік, дүниетанымы дұрыс қалыптасқан азамат етіп тәрбиелеуде мектептің алатын орны айрықша
Мектеп өмірі балаға жаңа әлемнің есігін ашып беріп, рухани дүниесінің қалыптасуына негіз салады. 
Білім мен тәрбиенің алғашқы баспалдағы – бастауыш мектеп
Келешекте жалпы білім алу мен кез келген арнау­лы мамандықтарға талпынудың іргетасы осы бастауышта қаланады
Сондықтан оқытудың әдістері мен формалары қазіргі жағдайда жан-жақты талданып отыр
Өйткені баланың жеке қасиеттері, адамгершілігінің, белсенділігінің қалыптасуы мектепке дейінгі тәрбие мен бастауыш сыныптарда жүзеге аспақ
Мұнда оқушының рухани күш-қуаты мен ерік-жігері, шығармашылық қабілеті, жалпы мүмкіндіктері ашылады
Бас­тауыш мектептің міндеті – жеке тұлғаны дамытып, оның алғашқы қалыптасуын қамтамасыз ету, білімге деген сенімін нығайту, іскерлігі мен дүниетанымын қалыптастыру, оқуға деген қызығушылығын оятып, ынтасын арттыру болып табылады.
Мектеп табалдырығын аттаған жас бала ертеңгі ел тұтқасы
Олай болса, оларды парасатты, саналы азамат етіп тәрбиелеу ісінде ұстаздың орны ерекше
Бүгінгі мұғалім мектеп оқушыларына білім беріп қана қоймай, шәкірттерін халықтық педагогиканың нәрлі қайнарымен сусындатып, әр оқушының бойына ұлттық мінез-құлық, адамгершілік, сыпайылық, кішіпейілділік қасиеттерін қалыптастырып, қазақ халқының әдет-ғұрпын, салт-дәстүрін үйретуі тиіс.
Мұғалім тәжірибесін жетілдіре отырып, оқу үрдісіне жаңа тәсілдерді енгізіп, оқушылардың жалпы дамуын қамтамасыз ету керек
Бала жаны жаңалыққа құмар
Білмегенін білгісі келіп, өзіне белгісіз нәрсенің сырын ашуға тырысады
Осыны бастауыш сынып мұғалімі жақсы түсініп, оның талпынысын одан әрі дамытуға көңіл бөлуі тиіс
Тиімді әдіс-тәсілдер қолдану мұғалімнің басты міндеті
Мұндай жағдайда мұғалімнің шеберлігі, ұйымдастырушылық қабілеті үлкен рөл атқарады.
Бастауыш мектеп оқушылары мұғалімді өнеге тұтып, одан үлгі алады
Ұстаздың бүкіл іс-қимылы мен жүріс-тұрысына, сөйлеу мәнері және адаммен қарым-қатынасына мән береді
Сол себепті жауапкершілігі мол, адал да мейірімді, әділ де парасатты, рухани дүниесі бай педагогтар ғана балаға білім мен тәрбие беріп, оның жан дүниесіне әсер ете алады.
Гүлсара ТӨЛЕГЕН,
№75 мектеп-гимназиясының мұғалімі Шымкент
