 Марфуға Бектемірованың есімі республика көлемінде талантты ақын, қаламы жүйрік журналист, шебер аудармашы ретінде жақсы таныс
Алғыр қыз мектеп қабырғасында оқып жүргенде-ақ өлең жазумен айналысты
Содан ары қарай ол өлеңді өмірім деп ұғынып, соған барлық саналы ғұмырын арнады
Алғашқы өлеңдерін 12 жасынан жаза бастады
14 жасында жазған «Аққуым, менің қайдасың?» өлеңіне ән шығарылып, ол бүгінде елдің сүйікті әніне айналды. 
Марфуға өзінің еңбек жолын Көк­шетау облысындағы «Шалқар» аудан­дық газетінің редакциясында бастады
Ол әл-Фараби атындағы ҚазМУ-дің журналистика фа­куль­тетін бітірген
Осы журналист мамандығы бо­йынша бірқатар бұқаралық ақпарат құралдарында өмірінің соңына дейін еңбек етті
Соның ішінде 1998-2001 жылдары «Ана тілі» газетінің Қостанай облысы бойынша меншікті тілшісі ретінде қызмет еткенін атап өткіміз келеді.
Астанада Л.Гумилев атындағы ­Еуразия ұлттық университетінің журналистика және саясаттану факуль­тетінде қазақтың талантты ақыны, Қазақстан Жазушылар одағының мүшесі, ҚР Мәдениет қайраткері Марфуға Бектемірованы еске алу кеші өтті
Белгілі ақынның жақындары, достары, студенттер мен профессорлық-оқытушылар құрамы, оқырмандар бас қосқан алқалы жиынды аталған факультет деканы, профессор Қайрат Сақ жүргізді.
– Бүгінгі «Іңкәр жүрек» атты кешті өткізудегі мақсатымыз – сан қырлы талант иесінің шығармашылығын жаңғыртып, жастардың санасына сіңіру, өнегелі өмір жолын, өнер жолын өскелең ұрпаққа үлгі қылып, дәріптеу
Марфуға Бектемірова­ның өлеңдерінде мөлдір бұлақтай таза­лық, бұлқынған нәзік сезім, қайтпас қайсарлық, өшпес рух бар
Ақын бір өлеңінде «табаныңды тазаламай, туған жердің топырағын баспа» дейді
Бұл керемет философиялық терең түйін жастарға үлкен ой салады, – деді факультет деканы.
Филология ғылымының кандидаты, белгілі ақын Оңайгүл Тұржан: «Маған Марфуға өлеңдерінде та­биғат лирикасы өте қатты ұнайды
Ол таби­ғатпен сөйлесіп, соның орта­сында өсіп-өнген ақын ғой
Өзі сұлу кербез Көкшетау өңірінде туған
Марфуғадай таланттың шығар­ма­шылығына бұл да жақсы ықпал етті деп ойлаймын» десе, филология ғылымының докторы, профессор Сәуле Тапанова: «Ақын өмірдегі небір келеңсіз, жағымсыз жайттарды өз өлеңдерімен түйреп, бүгінгі замандағы әдепсіздіктен аулақ болуға шақырады» деген пайымдама жасады
Танымал ақын Ықылас Олжай: «Өлең – ақынның рухани барометрі
Марфуға Бектемірованың өлеңде­рін оқығанымда елшілдік, отаншыл­дық тақырыбы ерекше орын алады.Өмірге осындай өлмейтін өлеңдер әкелген ақынның рухы жасай берсін» деп ағынан жарылды.
Еске алу кешінде журналистика және баспа ісі мамандығының сту­денттері ақынның өлеңдерін мәнерлеп оқыды
Ақын сөздеріне шығарылған әсем әндер шырқалды
Марфуғаның небәрі 14 жасында жазған «Аққуым, менің қайдасың?» өлеңіне шығарылған әнге түсірілген бейнебаян және бұдан 20 жыл бұрын шынайы талант иесі жайлы теледидарда әзірленген «Жыр жазамын жүрегімнен» атты хабар жұртшылыққа көрсетілді.
Ақынның жары, Қазақстан Жазушылар одағының мүшесі, жазушы Есенгелді Сүйінов көпшілік алдында естеліктерімен бөлісті
Ол Марфуғаның адал жар, асыл ана, аяулы ақын болғанын, ақтық демі біткенше қолынан қаламын тастамай, өлең жазғанын, әдебиеттің поэзия, проза, көркем аударма, сатира, публицистика және музыка жанрларында қажымай еңбек етіп, соңынан бай мұра қалдырғанын айта келе, соның бәрін жинақтап, ел кәдесіне жарату қажеттілігін атап көрсетті
Ақынның есімін қастерлеп, еске алу кешін өткізген журналистика және саясаттану факультетінің басшыларына, жалпы ұжымына алғысын білдірді.
Нұркен Жандәулетұлы
Астана
