Бұл ХХ ғасырдың басында Қазақстанда Кеңес өкіметі орнап жатқан тұста Семей қаласындағы Тінібай мешітінде болған оқиға
«Қиссаға» арқау болған Мүбәрак Сіләмұлы жаңа ғасыр басында әміршіл кезеңнің алғашқы құрбандарының бірі болды
Коммунистік жүйе  «тап тартысын» тудырып, қазақтарды бай, кедейге бөліп өзара іштей қырқыстырды
Соның нәтижесінде қазақтың елін, жерін, Отанын сүйген азаматтары жазықсыз өлім құшты.
Қозыбайдың баласы Тілеуберді,
Шарлаған аты талай елді, жерді.
Одан Әлхан туады – аға сұлтан,
Сіләмдай ақылды ұлды Құдай берді.
Сіләмнің салтанатын әр кім көрген,
Тамылжыта сөйлейді қара сөзбен.
Жиналған ояз, гүбірне мырзаларын,
Таңғалтып сый жасаған алтын, бөзден.
Әкесі аға сұлтан Әлхан мырза,
Аңыз болған есімі ойда, қырда.
Атасы Тілеуберді ол да – сұлтан,
Ақындардың аузында өлең, жырда.
Келейін Сіләмнің бұл – баласына,
Дөп туған екі таптың таласына.
Қалың қазақ, қараңғы, білімі жоқ,
Көзі ашық, мұның жұртқа жаны ашыған!
Сіләмнің ұлы еді бұл – Мүбәрактай,
«Ізін шалып», қызылдар жүрді ұнатпай.
Тінібай мешітіне келіп жүрді,
Жұма сайын намазға ыждығаттай.
Петерборда оқытты Сіләм оны,
Әржақты тәрбиелеп сынап оны.
Ел іші шапанымен бүркесе де
Балтабектің бұйырды сыңар оғы.
Мешітке жиналғанда мұсылмандар,
«Жұма намаз – парыз» деп, мүмін жандар.
Дәл сол бір мезетінде жеткен екен,
Қарулы жендеттер мен шабарман бар.
Белде-қаған, қылышы бар быртық қара,
Сәлем жоқ, шықты ортаға топты жара.
Ей, имам алдайсыңдар жаман елді,
Үкім айтам, тыңдаңдар, бері қара!
Халықты жинап алып «мазарыңа»,
Қаратасың бұл жұртты назарыңа.
Қорқытасың «Құдай» деп, «Мұхаммед» деп,
Кез болдың енді міне, ажалыңа!
Барын алдың алдаумен малы бардың,
Дінмен улап санасын момындардың.
Ал енді иманыңды айт Құдайыңа,
Күнә болса, көтересің соның бәрін! –
Деді де, жақындады Бас имамға,
Төндіріп тапаншаны шыбын жанға.
«Қанеки, иманыңды айт бәріңді атам,
Бөктіріп мешітіңді қызыл қанға!».
Имам айтты:
Алдамаймын, ар, ұятты ұқтырамын,
Аллаһ десем жан пида, тік тұрамын.
Халыққа уағызым – Құран, Хадис,
Шариғаттың заңы ғой, бұл шырағым!
Құдай жоқ! Осы айтарым саған, – деді,
Көрсетші сол Құдайды маған, – деді.
Құдай болса жанымды неге алмайды?
Алдайсыңдар халықты, шабам! – деді.
Кәпірдің айбынынан секем алып,
Шығуға ыңғайланды келген халық…
Қане бер, жауабыңды жаның барда,
Құм құйылды аузыңа енді нағып?!
Қане бол, көрсет маған құдайыңды,
Өліп кетсем, дей беріңдер «Құдай ұрды!»
Мен – «жоқ!» деймін, ал кәне, қайда Құдай?
«Неге ұрмайды?», естіп тұрса сұрағымды?!
Деді де, бас имамға зіркілдеді.
Қаһарынан қар жауып бұл күндері,
Дінсізден имамды ақтау ниетімен
Сөйлеп кетті Мүбәрак іркілмеді.
Келмейді мұсылманды табалатқым,
Бетін ары қыл Аллаһ жаманаттың,
Мен берейін жауабын, тыңда уәкіл,
Мен келген намазға бір жамағатпын!
Ей, Мүбәрак, сен де бізге белгілісің,
Ел билеуге шамаң жоқ, келді қысым,
Жеті атаңнан бері қарай бәрің «қорқау»,
Айтып қал, кекірейіп неғып тұрсың?!
Мүбәрак іштей айтты:
Тәңіріне сиынып күбірледі,
Жамағаттың қапалы түрін көрді.
Тұр ма бұл намаз қаза болайын деп
Қасиетті Жұманың күніндегі?!
Періштем, имансыздан қорға мені,
Күнәһарды тозақта қорла мейлі,
Аллам – хақ, Мұхаммедтің үмбетімін,
Уа, періштем! Дем беріп қолда! – деді.
Ей, Мүбәрак, күнің өтті «елпеңдерсің»,
Жеті атаңнан бері қарай «желкемдесің»,
Жанашыр бола қапсың «діндәр» болып,
Тыңдайық «көп оқыған» сен не дерсің?!
Діндар болсам Аллаһқа – құлшылығым,
Қалай иірсе ерікті «ұршығымын»,
Атам мешіт тұрғызған Бозанбайда,
Айырбастаман, жендетіңе – бір шыбынын!
Шыбынды да жаратқан, адамды да,
Төндіріп сені қойды маған, Құдай,
Сен өлтірсең біздерді біз – «шахидпіз»,
Оқылмайды жаназа, саған – дұға!
Ресейден шықты дінсіз Ленин деген,
Иосиф досы, қасында – елбеңдеген.
Уақытша өкімет құлады, билікті алды,
Қапы кетті Колчак пен Керен, – деген.
«Екі қошқар» бір қазанда тоғысыпты,
Екеуара бақ үшін соғысыпты.
Кедейдің жақтаушысы сендей – кедей,
Неге қудың Көлібай Тоғысовты?!
Ленинді – пайғамбар деп көкідіңдер,
Ұжымақ жоқ, сендерге – өкініңдер.
Тозақта мәңгі отта қалмас үшін,
Бір Аллаһтан кешірім өтініңдер!
Ал енді тыңда менің мысалымды,
Алла үйінде білмедім ұшарыңды.
Жандарын шүберекке түйіп тұрған
Жамағатқа ашамын құшағымды! –
Деді де, қолына ұстап қолдан өрген,
Қамшысын тобылғы сап бәрі көрген.
Жоғары көтерді де былай деді,
Тапқыр ойлы, тілге бай, Аллаһ берген!
Менің бір көк өгізім семіз еді,
Қара ешкім де, жылда төлі егіз еді.
Егіздің семіз бірін сойып алдым,
Құдай берген лақ пен сол өгізді енді.
Екі теріні иледім қанықтырып,
Пышағымды қайрадым жанып тұрып.
Әдіптеп, сол теріден таспа тілдім,
Бәкі жүзін айранға малып тұрып.
Содан соң Тарбағатай шатқалынан,
Дәл мынадай тамаша сап табылған.
Тобылғыдан іріктеп, таңдап алдым,
Қамшыны мен жараттым! Сақта Құдай!
Таспаны – сегіз өрім, өріп тұрдым,
Бұл тері иі қанған көніп тұрды.
«Бір құлым пайдалы іс жасады» деп,
Біз көрмейтін, көктегі Ием көріп тұрды!
Көруді Өзін Аллаһ нәсіп қылмай,
Өзі көріп тұрады жалғыз – Құдай,
Жақсы-жаман, ақ-қара, күн және түн,
Келіп, кетіп, айналар ауытқымай!
Бар ғаламды бір Аллаһ жаратқасын,
Ғажабын тауыса алмайды қарап халқым.
Әлемде миллиондаған адамдар жүр,
«Түн-тынығар, ризық іздер таң атқан соң».
Құранның қасиетті сүрелері,
Тұшынса, демейді екен жүдегенді.
Әлем сияр тарының қауызына,
«Бар бол!» – десе, болады «Уф!» дегені.
Адам – құл, Аллаһ бізді жаратқан Хақ,
Құран оқып, білеміз, талаптансақ.
Имам да, жамағат та, сен де, мен де,
Біз – құлымыз, қытай, орыс, араб, қазақ!
Атқа мінсем жүреді – серігім боп,
Көнеді Иесіне, бір сөзі жоқ!
«Құдайың кім?» деп сұра, жауап бермес,
Қамшы ғой, айта алмайды, біл – көзі жоқ!
Ал мырза! Бұл қамшының Мен құдайы,
«Менікіне» таласпас, кім сұрайды?
Біз – Аллаһтың құлымыз, бұл – менікі,
Біліп жүрген жөн мырза, осындайды!..
Тіл байланды уәкілде, барын сала,
Айтып қояр түк таппай қарымтаға,
Жендеттерге жалтақтап қарай берді,
Көмек жоқ, күшке басты «барымталап!»
Ей, найсап! Сен патшаның заманында,
Оқыдың Петербордың қамалында
Ел ішіне таратпа «панисламды»
Жөніңді тап бұл жерден аманыңда!
Деді де, Алла үйінен кетті шығып,
Жендеттер де жөнелді тұрған шұлғып,
Аллаһ қолдап, жамағат куә болды,
Риза болды көпшілік қалған бұғып.
Қарады сосын Мүбәрак сағатына,
Толық жауап тапқан соң «сабазына».
Жарайсың, асыл туған бауырым, – деп
Жамағат тұрды Жұма намазына!
***
Мүбәрак, дүниеден өтті жастай,
«Жансыз» ізін бақса да жүрді саспай,
Жас сұңқар, маңғаз тұлға елге келсе
Қыр қазағы қылған жоқ есік ашпай!
Жайбарақат жүргенде қапы жетті,
«Үндемес» кісен салып, алып кетті.
Бір адам арашаға жарамапты,
Байлаудағы төбетімен тілге кепті.
Бұдан асқан өкініш бар ма, халқым?
Жендеттер келген кезде түсі салқын,
Үркіпті ауылдастар бет-бетіне,
Бір Аллаһ бергей Рахым, шапағатын!
 
Ақан Шақанұлы
Семей
