Елбасының «Болашаққа бағдар: рухани жаңғыру»мақаласы аясында республи­ка­мыздағы жеке тұлғаларға арнап ашылған музей­лердің жұмыстарын жандандыру маңызды рөл атқарады
Осы орайда жа­қында «Қазақстан Тұлғалық музейлер қауымдастығы» құрылып, оның міндеттері туралы біз аталған қауымдастықтың төрағасы, Абайдың «Жидебай-Бөрілі» мемлекеттік қорық-музейінің директоры Болат Жүнісбековпен аз-кем әңгімелескен едік.
– «Қазақстан Тұлғалық музейлер қауым­дас­тығы» туралы айтып берсеңіз? Мақсаты қандай, қандай жұмыстармен айналыспақ?
– Шынтуайтына келгенде, еліміздегі біртуар тұлғаларымыздың есімдерін еншілеген зерде орталықтарының басын қосатын бір ұйым болса деген тілек көптен бері әріптестер көкейінде жүретін
Осындай ұсыныс өткен жылдың қазан айында Мәдениет және спорт министрлігінің көркемдік кеңесі отырысында айтылып, ол басшылық тарапынан бірден қолдау тапты
Соған орай музейлер жетекшілерінің жақсы ұсынысының жерде қалмауына қамқор болып, қолға алған істі аяғына шейін жеткізу Абай музейінің әкімшілігіне, яғни маған тапсырылған еді
Бұл үшін, ең алдымен, республикадағы тұлғалық музейлермен байланыс орнату керек болғаны түсінікті
Қазір, әйтеуір ақпараттық техниканың тізгінді жұлқа тартып тұрған шағы емес пе? Тез арада әріптестермен хабарласа отырып, олардың тізімі жасалды
Бұған қоса жергілікті жерлерден тұлғалық музейлер мен олардың жетекшілері туралы ақпарат жинап алынды
Осының барысында музейлердің екі түрлі құрылым бойынша жұмыс жасайтындары анықталды
Бірінші құрылым түрі – әрбір музей өз алдына жеке заңды тұлға; Ал екінші құрылым түрі – бір заңды тұлға және оның бөлімшелері, яғни бірнеше тұлғалық музейлер бір бас музейдің құрамында жұмыс жасайды екен
Айталық, М.Тынышпаев атындағы Алматы облыстық тарихи-өлкетану музейі­нің тоғыз бөлімшесі тоғыз тұлғаға арнап ашылған
Олар: Ақын Сара, Сүйінбай Аронұлы, Шоқан Уәлиханов, Жамбыл Жабаев, Ілияс Жансүгіров, Мұқан Төлебаев, Мұқағали Мақатаев, Үмбетәлі Кәрібаев, Нұрмолда Алдабергенов музейлері
Жеке тұлғаларға арналған бөлімшелері бар музейлер қатарына, сондай-ақ Абайдың «Жидебай-Бөрілі» мемлекеттік қорық-музейі, Алматы қалалық музейлер бірлестігі, Ақмола облыстық тарихи-өлкетану музейі және Торғайдың Әліби Жангелдин музей-кешені мен Ақтөбе облысындағы Әйтеке би аудандық музейі жатады
Сонымен, екі түрлі құрылымдағы музейлердің барлығын қоса есептегенде елуге тарта тұлғалық музейлер бар екен
Қауымдастыққа мүше болуға олардың қырық сегізі жазбаша өтініш берді.
Қауымдастықтың жарғысы екі тілде әзірленіп, тұлғалық музейлерге келісуге алдын-ала жіберілді
Сонымен қатар әріптестерден алынған материалдар негізінде Тұлғалық музейлер туралы ақпарат беретін 82 беттік түрлі-түсті кітапша шығарып, оны құрылтай үстінде таратып бердік
Оның үстіне тұлғалық музейлердің арасында республикалық мәртебеге ие жалғыз біздің Абай шаңырағы екен
Құрылтайға қатысушылар атап өткеніндей, «тұлғалардың тұлғасы – Ұлы Абай» музейі қауымдастық қызметінің алғашқы кезеңінде оған ұйтқы болса, жарасып тұр емес пе?! Біздің Мәдениет министрлігіне өзгелерге қарағанда бір табан жақын екеніміз де рас
Құрылтай алдындағы ұйымдастырушылық жұмыстың нәтижесінде әріптестермен ақылдаса отырып, ұсынған тоғыз әріптесіміз министрлік бас­шылығының қолдауы арқасында 18 мамыр – Халық­аралық музейлер күні Мәдениет және спорт министрінің Алғыс хаттарымен марапатталды
Бұған қоса құрылтайға қатысушылардың барлы­ғына Министрлік тарапынан арнайы сертификаттар тапсырылды
Олар дүниежүзіндегі ең үздік музейлердің бірі – Қазақстанның Ұлттық музейімен танысты.
– Қауымдастық жұмысын жолға қою үшін бұдан өзге қандай іс-шаралар атқарылмақ?
– Қауымдастық құрылып, Семейге оралысы­мен ең алдымен оны Әділет органында тіркеуді жүзеге асырдым
Қазір «Абай музейінің хабар­шысы» журналының кезекті нөмірін Тұлға­лық музейлер тақырыбына арнағалы отырмыз
Қауымдастыққа мүше музейлердің жетекшілерінен мақалалар келіп түсе бастады
Ұлы Абайдың туған күні қарсаңында журнал оқырман қолына тиетін болады
Сонымен қатар қазір әріптестермен кеңесе отырып, алдағы жылдың 18 мамырында, яғни Халықаралық музейлер күні Алматыда «Қазақстан Тұлғалық музейлер қауымдастығының» көрмесін ұйым­дас­тыратын боламыз
Мақсат – ұлы тұлғаларды лайықты ұлықтай отырып, әсіресе жас ұрпақ­тың бойында ұлттық мақтаныш пен отаншыл­дық сезімін одан әрі нығайтуға атсалысу
Бұған Қазақстан Тұлғалық музейлерінің мүмкіндігі толық жетеді деп айтуға негіз бар.Бұл жерде айта кетерлік мәселе, қауымдастық төрағасы сайланып қойылатын лауазым, сондықтан кемінде екі жылда бір өтетін құрылтайда қауымдастық жетекшісі өзгеріп отыратын шығар
Ал өз басым көрсетілген сенімді ақтайтыным анық, бұлай кесіп айтуыма өмірлік және қызметтік тәжірибем негіз болады.
– Әңгімеңізге рақмет!
Дүйсенбек ЖАҚСЫБАЕВ,
Қазақстанның құрметті журналисі
СЕМЕЙ
