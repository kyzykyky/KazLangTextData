(Жалғасы
Басы өткен сандарда)
 
Байөлке баяндары
 
Баян-Өлгий аймағын құстардың алуан түрі мекендейді: ақ бас құмай, ақ сұңқар, дала бүркіті, ителгі, ақ құр, ақ үкі, кекілік, қырғауыл, шіл, т.т
Оның ішінде “Қызыл кітапқа” енген, сирек кездесетіндері де бар
Жыл құстарының 30-40 түрі: сарыала қаз, қоңыр қаз, жабайы үйрек, шағала, тырна, аққу, су торғайы, т.т
бар
Солардың ең үлкені – тазқара
Ол тек өлексемен ғана қоректенеді, тірі аң ұстап жей алмайды екен
Ал ең кішкене құс – құрқылтай
Қазақта өте тар, аядай жерді бейнелі тілмен “құрқылтай­дың ұясындай” дейді
Құрқылтай ұясын қылдан, жүннен, ағаш бүрлерінің ұлпасынан тоқып жасайды
Жұмыртқасын жыланнан қорғау үшін ұясын өзен жиегіндегі ағаштың бұтағына іліп қойып салады
Ұяға сырттан қарағанда қыздардың құлағына таққан сырғасы сияқты бұтақта салбырап тұрады
Оның жұмыртқасының үлкендігі саусақтың тырнағындай ғана
Құрқылтайдың ұясын бүтіндей қайнатып ішсе, бүйрегі ауырғандарға ем болады екен
Баян-Өлгий базарында құрқылтайдың ұясын, үкінің тырнағы мен үлпілдеген құйрық қауырсынын сатып тұрған апайды көрдім
Әлгі ұяны қолға ұстап көргенімде құдды қас шебердің тоқыған кішкене қалтасына ұқсаттым
“Бәлкім, қазақ о баста киіз басуды, алаша тоқуды титтей қанатты досынан үйренген шығар” деген ой санамда жылт етті

Ауыз әдебиетіндегі “Ұлытауға шықтың ба? Ұлар етін жедің бе?” дейтін жолдар қазақ баласының құлағына етене таныс
Сол жыр жолдарында айтылатын ұлар Байөлкеде ұшырасады
Ұлар шөптің ең әдемісін, ең дәмдісін, ең экологиялық тазасын теріп жейді
Ұларды сойып, жұмыршағын ашқанда, шөптің хош иісі раушан, райхан гүлдерінің иісіндей жұпар аңқиды
Ұлар етін операцияға түскен сырқат жесе, жарасы жылдам жазылады

Таудың биік-биік құздарында аю, ілбіс, тау ешкісі мекендейді
Тау ешкісі көбіне тобымен жүріп тіршілік етеді
Қартайған сайын оның мүйізі үлкейе береді
Мүйізін әбден көтере алмай кеткен кезде тау ешкісі жартас­тан құлап өледі екен
Мұның бәрін термелеуіміздің себебі, қазақтың о бастан қоршаған ортаны игеру барысында жер-су мен аң-құстың, аспан денелері мен шөп түрлерінің қадір-қасиетін зерттегендігін аңғарту
Көшпелі қазақ мал бағумен бірге ой баққан
Бір жердің суы, шөбі мен екінші жердің суын, шөбін салыстыру арқылы айрықша қасиетін танып, пайда, зиянын ажыратқан
Көшіп-қонған ел қоршаған ортаны меңгеруі үшін өсімдіктер сырына, аң-құстар табиғатына, аспан денелерінің құбылысына қанық болуды қажет етті
Қазақтың өмір тәжірибесінде қалыптасқан осы дүниетанымын білдіретін ұғымдар сөз бейнесінде ауыздан ауызға тарап, ұрпақтан ұрпаққа жетіп отырған.
Тағы бір байқағанымыз – Моңғолия қазақтарының есімдеріндегі ерекшелік
Ол жақта ұл-қыздарға жер-су атын беру құбылысы жиі ұшырасады
Қазақ дәстүрінде ежелден ат қою бағдарламалық қызмет атқарған
Өйткені кісі есімін атаған сайын ақпараттық мағынасына сәйкес көпшіліктің тілеуі Жаратқан Иенің құлағына шалынып, қабыл болады деген сенім қалыптасқан
Ат қоюдың осы ұлттық сыр-сипатын түсінбейтін кейбір ғалымсымақтар басқа жұрттың дайын үлгісімен атаудың тура лексикалық мағынасын талдаудан әрі аса алмай жүр
Мәжек Күреңмөрін замандасымыздан есімінің қойылу сырын сұрағанымызда: “Қытайдағы Баркөлден бері Бәйтік, Қаптық аталатын екі тау бар, осы екі таудың ортасындағы жер аты
Біздің ата-бабаларымыз ұл балаларға жер-су атын қояды
Мәселен, менің немере ағамның есімі – Дабашан, бұл – Баркөлдің бергі жағындағы тау аты
Зейнеткер ағам Бөден қазіргі Баянор сұмыны, Ақарал елді мекенінде Бүдуун тауының етегінде туған
Бүдуун моңғол тілінде ‘жуан, семіз’ дегенді білдіреді
Сол сияқты туыстарымның бірі – Қасантау”
Зерттеушілердің еңбектеріне сүйенсек, “Баркөл Қытай жылнамаларында “Барыс сазы”, “Барыс көлі” деп аталады
Бұл ежелгі төрүктер заманынан қалған сөз болып, кейіннен Баркөл атанған” (Шәкенұлы Жәди
Қытайдағы қазақтар
А.: Дүниежүзі қазақ­тары­ның қауымдастығы, 2007, 12-б.)
Ал Айнұр деген қыздың әкесінің азан шақырып қойған аты Қазби екен, кейін еркелетіп Каспи аталып кетіпті
Біз Каспи Мешелқызы атты әйел есімін де кезіктірдік
Бұл кісілердің аты қазақтың шығу тегін қаздан тарататын тотемдік сеніммен байланысты қойылған деп ойлаймыз.
Байөлке аумағындағы тасқа бәдізделген тарихи ескерткіштер – рухани құндылығымыздың әлемде салыстырарлық үлгісі жоққа тән, сирек кездесетін ұлттық мұрамыздың бір бөлшегі
Сондықтан ескерткіштер орналасқан мекеннің картасын жасап, бағыт-бағдарды айқындап алу маңызды
Баян-Өлгий аймағында 160-тан астам ұстын бар екен
Мәселен, Сақсай өзенінің басында Модун хөшөө, яғни Мөде қаған ескерткіші бар деп естідік
Бізді сақ этнонимімен аталған Сақсай жер-су аты сақталуы, әйгілі Мөде [Бөде] қағанға байланысты деректер қызықтырғанмен, барудың сәті түспеді
Біздің жыл санауымыздан бұрынғы 209 жылы Құн Үйінің қағаны Мөденің тұсында моңғолдардың арғы бабалары Дунху Үйін тас-талқан қып жеңіп, сол дәуірден төрүклендіріле бастағандығы мәлім (Собрание сведений о народах, обитавших в Средней Азии в древние времена
Алматы, 1998, т
1
С
46-58.)
Шібетідегі бітіктасты, Сеңгүл, Сарыбұлақ, Дайындағы сынтастар мен таңбалы тастарды көрудің де мүмкіндігі болмады
Баян-Өлгий қазақ радиосының директоры Сұраған Рахметұлы мырза менің мақсатымды құптап: 
– Сеңгіл тауының бөктерінде ежелгі қала­ның орны қалған
Бұған “шақыру” белгі тастары арқылы жетесіз
Мысалы, бір ұстынға барсаңыз, екіншісіне тартылған жол, жүлге бар
Сөйте-сөйте, жоғарыға шыққанда, байыр­ғы құрылыстардың орны әуеден алақандағыдай ап-айқын көрінеді
Жыландыға жеткенде санаңызға талай түрлі идея туындайтыны және ғылыми жаңаша пайым­дауыңызға әсер етері әбден мүмкін, – деп кеңес берді.
Шілденің 8-і күні кешкі сағат 5-тен өте қонақүй терезесінен “УАЗ” мәшинесінен түскен Зейнолла Самашевті көріп қалдым
Дереу астың­ғы қабатқа түсіп Зекеңді қарсы алдым
Аман-саулықтан соң, жөн сұрастық
Ол: “Өскеменнен ұшақпен бүгін шықтық
Ертең Ногоонуур сұмынына жүремін
Сондағы мүсін тастар мен қорғандарды суретке түсіруге кәсіби фотограф Олег Беляловты және зерттеуші-археолог Ерлік Төлегеновті әдейі ерте келдім
Бүрсігүнге Ұланбатырға ұшақ билетіне тапсырыс бердім
“Күлтегін” кешенінен 6 шақырым жерде көктөрүк заманының (6-7-ғасырлар) обаларын қазу үстіндеміз
ҚР Ұлттық Ғылым академиясы жанындағы Әлкей Марғұлан атындағы археология институты мен Ұланбатыр университетінің біріккен ғылыми жобасы бойынша қазба жұмыстарын жүргізу және бағзы төрүк тас мүсіндерін, ежелгі қалаларды зерттеу
Моңғолияда 300-ден астам қалалардың орны бар” деді
Мен де жүрген мақсатымның жай-жапсарынан хабардар еттім, көліктерінде бос орын болса, бірге баратынымды білдірдім
Зекең қуана келісті.
Таңғы сағат 5.30-да оянып, жолға әзірлендік
Уәделі мезетте мәшине де жетіп келді
Сөйтіп, Баян-Өлгийден 70 шақырым Ногоонуур сұмы­нына жол тарттық
Қазақтар Жасыл көл атайтын елді мекенге мұншама ертелетіп шығуымыздың сыры – түске дейін күннің көзі аумай орталықтағы мектеп ауласында тұрған екі мүсінтастың суретін алу, барлық белгілерін қағазға түсіру
Зекең биыл мамыр айында бұл араға келіп, мүсінтастарды көріп, танысыпты
Бірақ ол сапар жаңбыр жауғандықтан ес­керткіштерді суретке тартып алу мүмкін болмапты
Археолог-ғалым ежелгі дәуір жә­дігерлеріне арналған альбом шығармақшы
Осыған орай оның мақсаты – мүсінтастардың әр­бір белгісін жеке-дара техникалық жоғары сапалы етіп түсіру
Бөкентаудың сілемдерін өрлеп, Қобда өзенін жағалай зырлап келеміз
Жол бойы кезіккен обалар мен сынтастарға, табиғаттың көрікті жерлеріне тоқтап, суретке тартамыз
Сағат тілі 11-ден өте тау сілемінің үзіліп қалған екі арасындағы табиғи қақпаның ар жағынан жасыл желек жамылған Ногоонуур сұмынының орталығы көрінді
Алыс­тан мешіт пен екі қабатты мектеп ғимараты, шөккен таудың бөлініп қалған жотасына қондырылған теле-радио антеннасы мен мұндалап тұр
Моңғолия қазақтары автомобиль жүргізушіні “тізгінші” деп атайды екен
Тізгінші жігіт мәшинесін бірден мектепке қарай бұрды
11 жылдық аға мектепте (бізше, орта мектеп – А.Мек.) 1200 оқушы екі ауысыммен оқиды екен
Осының өзінен-ақ сұмын орталығындағы тұрғындардың жалпы санын ойша мөлшерлеуге болады
Бірақ ауыл ішіне кіргенімізде тірі пенде көрмей таң қалдық
Сөйтсек, ауыл шілде түспей тұтасымен жайлауға көшіп кетеді екен
Көшпелі тұрмыстың бүгінгі күнгі бұл тосын үлгісі бізді қайран қалдырды
Кейін білгеніміздей, бір отбасының иелігінде 100 жылқы, 200 сиыр, 500-600 қой-ешкі, 200-ге тарта сарлық (қодастың жабайы түрі) бар
Ел жайлауға шығып, алды 80 шақырымға ұзап, ең жақыны 20 шақырым жерге қоныстанады екен
Көліктен түсіп, мектеп ауласындағы қатар тұрған қос мүсінтасқа жақындадық
Мүсінтастың сол жағындағысы – ер кісі, оң жағындағысы – әйел екенін ажырату қиын емес
Біз күннің көзі сәскеден аумай тұрғанда, жарықтың молдығын пайдаланып мүсінтастарды жан-жағынан, асты-үстінен анықтап қарап, әрқилы қырынан, түрлі ракурсте суретке түсіруге кірістік
Жүргізуші Еркін Қабдешұлы шамалыдан соң ауылға ес болып қалған ауа райын бақылайтын метерологиялық стансаның маманы Аманкелді Дағалбайұлын әкеп таныстырды
Аманкелдіден мүсінтастардың бұл араға орнатылуы туралы сұрағанымызда: “Менің білетінім, бұл мүсінтастар 1957 жылы осы мектепте тарих пәнінен сабақ берген мұғалімнің бастамасымен әкеліп қойылған
Ол азаматтың аты-жөні жадымда жоқ
Әрине, қажет десеңіз, оқу жылы басталғанда мектеп басшылығынан анықтауға болады” – деді
Мен үшін табылған ғылыми үлкен олжа – ер кісінің мүсінтасы
Оның бас киімінің қақ төбесіне  ашамай (крест) белгісі салынған
Крестің астыңғы сәулесінің ұшы созылыңқы
Орыс ғалымдары бұл таңбаны католиктердің кресі деп анықтама берген (Энциклопедия символов, знаков, эмблем
Сост
В.Андреева и др
М.: Локид; С
257-262.)
Олай болса, Тәңірлік сенімнің тұсындағы көктөрүк мүсінтасы басындағы тік ашамай (вертикальный крест) қайдан алынған? Бұл мүсінтастағы таңбаның Маңғыстауда табылған “Қарлыбас таңбалы тасында” бейнеленген “Пішін” таблицасының бетіндегі тік ашамаймен байланысы бар ма? 
 Рунолог Тайжан Досанов: “ашамай (крест) символы Иса пайғамбар өмір сүрген уақыттан көп бұрын пайда болғаны археологиялық мәліметтерден белгілі
“Пішін” атты Базалық модель ішінде ашамайдың неше түрі сақталып тұр
Сақтар (б.д.б
V ғ
Есік жазбасы), Ұсындар (б.д.б
III –б.д
VI ғғ
Талас ескерткіштері), Көк Төрүктер (б.д
VIII ғ
Орхон тарихи жәдігерлері) және Қырық-Аз елі (біздің дәуіріміздің бастапқы ғасырлары
Енесай жазбалары) қолданған жазу белгілерінің көпшілігіне ортақ болатын графикалық модель” – деп пайымдайды (Бағзы қазақтың ұлттық жазу концепциясының пәлсапасы
“Таң-Шолпан”, №2, 2005 ж., 123-124-беттер)
Ендеше, мүсінтас басына кигізілген те­бетейдің қақ төбесіндегі  крест таңбасы – көктөрүк дәуірінен жеткен Тәңірлік сенімнің заттай сақталған айғағы
 крест таңбасының басты қорғайтын киімге салынуының рәміздік мәні бар.
 “ – Тік ашамайдың (Вертикальді крест) айқасқан жерінде Дүние жаратылысы басталып, монадалықтың белгісі Теңрі-хан сол нүктеде орналасқанын анықтайды
Астына созылған сәулесі Оның идеясы Базалық кестенің төменгі тарамында жалғыздықтың жалғасы барын анықтайды” (Бағзы қазақтың ұлттық жазу кон­цепциясының пәлсапасы
“Таң-Шолпан”, №2, 2005 ж., 124-126-беттер)
Тік ашамай монадалықтың, яки жалғыздықтың белгісін білдіреді
Жалғыздық тек Құдайға ғана жарасады.
                            
“Пішін” таблицасына төбесінен қарағанда пирамида екенін анықтауға болады
Сол пирамиданың басында Тәңірдің отырғанынан ақпарат береді
Демек, ежелгі төрүктің құпия ілімін құрайтын пирамиданың ұшар шыңында Тәңірі отыруы, бұл – графикалық концепция Жаратқан Иенің ісі екенінің айғағы

“Қолда барда алтынның қадірі жоқ”, Байөлке қазақтары ұлы бабаларымыздың адамзат өркениетіне қосқан үлесін айғақтайтын ғажайып ескерткіштері шоғырланған аймақты мекендейді
Алайда бұл төрүк өркениетінің әлемде ешбір салыстырарлық үлгісі жоқ жә­дігерлері шартты түрде мемлекеттік қорғау мен сақтауға алынғанымен адам санасының төмендігінен қолдан бұзылу үстінде екенінің куәсі болдық
Мәселен, қорған, бейіт, оба бастарына жиналған тастарды қырдағы малшы ағайындар жеке басының түрлі шаруашылық құрылыстарына пайдалану фактілері жиі орын алып жүр
Кейбір мүсінтастарды, тігілген балбалдарды сөгіп алу, сындыру, бітік тастарға көлденең жолаушылаған көк аттылардан бастап, аты-жөнін жазып кету жиілеген
Моңғолия мемлекетіне артар өкпе жоқ, ежелгі төрүк ескерткіштерін жатсынбай, бір тасына тимей осы уақытқа дейін қаз-қалпында сақтап келді
Өкініштісі, өзіміздің кейінгі ұрпақ қандастарымыз құлпытастар төңірегіне күл-қоқыс төгіп, бетін шимайлап масқара болуда
Елсіз даладағы осы ескерткіштерді сұғанақ қолдардың қиянатынан көздің қарашығындай сақтауға қоғамдық насихат шамалы ма, әлде мәдениет төмен бе, бұл арасы әзірге беймәлім боп тұр.
Ұлттық құндылығымыз – ежелгі төл­тума жазу үлгіміз туралы сөз қозғай бастасаң, ғылым-білім саласындағы рухани жөн біледі дейтіндер “Мынау не айтып тұр? Уақытқа ілесе алмай, қалып қойған екен ғой сорлы” деп мүсіркеп қарайды
Немесе пікіріңе мүлде жауап қайырмай үнсіз жеңеді
Ал бәсекеге қабілетті әлемдегі дамыған алдыңғы елу мемлекет­тің қатарына қосылуға ұмтылған Қазақстанды тамашалауға келген шетелдік қонақтар оның бүгінгі кирилл жазуына қарап, қазақты “біреудің мәдениетін пайдаланған масыл ұлт” деген ойда қалады
Ал, мемлекеттік маңызы бар нысандар мен ғылыми-мәдени ошақтардың атаулары біздің адамзат қоғамының дамуына қосқан елеулі үлесімізді білдіретін ежелгі өркениетіміздің белгісі төлтума руникалық таңбамен жазылатын болса, “бұл, шындығында, жоғалтқанын қайтадан қалпына келтіруге ұмтылған жасампаз ұлт екен” деген көзқарас қалыптасады
Бағзы төрүк руникалық жазба ескерткіштерінің мәтіні әліге дейін сауатты оқылмай, дұрыс аударылмай келді
Сондықтан оның философиялық-саяси қыр-сыры толық қайдан ашылсын
Төрүктану ғылымының жаңа белеске көтерілуі бұйырса, енді басталмақ.
Осы жолы Жасыл көлді айналып, Ешкілі-Қызылтауды жағалай ежелгі төрүк мүсінтасы мен бұғытасын, балбалдар мен обаларды көзбен көріп қайттық

 
(Жалғасы бар)
 
Суреттерді түсірген автор.
Алматы–Бийск–Таулы Алтай–Қосағаш–Баян Өлгий– Қобда–Қарақорым–Ұланбатыр–Новосибирск–Алматы
 
Арнайы “Ана тілі” үшін
