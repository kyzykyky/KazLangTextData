ҚР Жазушылар одағының Әдебиетшілер үйінде көрнекті ақын Есенқұл Жақыпбектің 60 жылдығына орай «Менен де өтті осы өмір 

.» атты еске алуға арналған әдеби-сазды кеш өтті
Кешті Қазақстан Жазушылар одағы және Алматы облысының әкімдігі ұйымдастырды.
Ақынның жары Меңсұлуды ҚР Парламент Сенатының депутаты, Қазақстан Жазушылар одағы басқармасының төрағасы Нұрлан Оразалин халықтың алдына шығарып, жақсы сөздерін арнады
Қазақтың сал­тымен қайғы азайсын деген тілекпен кәделі сый-сияпаттар жасалды
Мәселен, Қазақстан Жазушылар одағының, одан кейін Қазақ аграр­лық университеті мен Қазақ мемлекеттік қыздар педаго­гикалық университетінің ұжым­дары аты­нан әдебиеттің келінінің иығына қамзол, басына ақ орамал жапты
Ол болса Есенқұлдың алпыс жыл­дығына арналған шоқ-шоқ гүл­дерді құшақтап, тебіреніп толқып тұрды.
Қазақтың ақиық ақыны М.Ма­қа­таев­­­тың «Алпыс жаста­ғылар­ға» деп атала­тын одасында «Алпысқа келдіңіздер, бәрін де көрдіңіздер, алпысқа келсек екен енді біздер» дейтін жыр жолдары бар
Өкінішке орай, Жәкеңнің (Жамбыл) ауылында туып, өмірін Ұзынағашта өткізген арқалы ақын сол талтүс саналатын алпысқа жетпей-ақ бақилық болды
Жырсүйер қауым ақынның алпыс жылдығына арналған басқосуға көп жиналды
Әдебиет атты әдемі әлемде жүрген талай абзал ағалар, қаламгерлер, ақпарат құрал­дарының өкіл­дері жүрекжарды лебіз­дерін ортаға салды
Жиынды Қазақ­стан Жазушылар одағы басқармасы төраға­сының орынбасары, мемлекеттік «Дарын» жастар сыйлығының лауреаты, ақын Жанарбек Әшімжан жүргізіп отырды
Алдымен көпшіліктің назарына Е.Жақып­бектің туған жері, жігіттік шағы және әр жылдары түсірілген телехабарлардан алынған бейнебаяндар ұсынылды
Әр адам­ның есте қалатын ең бір аяулы кезеңі – балалық шағы екені даусыз
Анасының ұлты украин екенін бірінші сыныпқа баратын болып, туу туралы куәлігін қолына ұстаған кезде бір-ақ біледі.
– Ой, ой, апа сіз орыссыз ба? – дейді Есен­құл анасына таңдана қарап
Сөйтсе, таза қазақ тілінде сөйлейтін анасы ­Елизавета күлімдеп: –Жоқ, ұлым
Мен қазақ­пын ғой, – деп жауап қайтарады
Сол бір өткен дәуренді қимастықпен еске алған Есенқұлдың бейнежазбадағы аңғал жүзі, ақжарыла айтқан әңгімесі, аңғалдығы, кім-кімге де сенгіштігі өмірінің соңғы сәтіне дейін өзіне жолдас болғанына еш күмән келтіре алмадық
Ақынның үйленуі де өз алдына бір хикая
Бір көрген қызға сөз салып, бір аптаның ішінде сөз байласып басқосып та үлгереді
Т.Жүргенов атындағы Қазақ ұлт­тық өнер академиясының театр факуль­тетінің бір топ студенттері ақынның өлеңдерінен композиция жасады.
«Өмірі өлең – жыр – дастан» болған ақын Есенқұл туралы сыныптастары, жерлестері, құрдастары, бірге жүр­ген жора-жолдастары, атап айтсақ, Ұзынағаш ауданының ардагерлер кеңесі­нің мүшесі Атакелдиев ақсақал, «Мұқа­ғали» журналының бас редакторы Батық Мәжитов, ақын Әбубәкір Қайран және т.б
сөз сөйлеп, арнау өлеңдерін оқыды
ҚР еңбек сіңірген қайраткерлері Бекжан Тұрыс пен Ақан Әбдуәлі, әнші Саят ­Медеуов, Ғ.Мүсірепов атындағы балалар мен жас­тар театрының актері Әсет Иманғалиев, әнші-сазгерлер Жәкен Омаров, Роза Әлқожа, Ләззат Жанаманова және т.б
ақын өлеңдеріне шығарылған әндерді тамылжыта шырқады
Жақын күндері Есенқұл Жақып­­бектiң «Жол үстiнде» атты өлеңдер жинағы жарық көрмек
Бұл өлең жинағын ақынның шәкiртi, журналист Меруерт Орынбайқызы құрас­тырып жатыр
Бұл өлеңдердiң ба­сым көпшiлiгi бұрын еш жерде жарияланбаған.
Нұрлан ҚҰМАР
