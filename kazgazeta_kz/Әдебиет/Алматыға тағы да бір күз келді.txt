Мінуар 
ӘКІМХАНОВ
Жасамадым  күндестік
Үзілсе де көздерімнен тамшы жас,
Еш адаммен болған жоқпын қарсылас.
Алғаш өлең жазғанымда деп еді,
Әбу ақын енді атыңа қамшы бас.
Біреулерге болсын құным бес тиын,
Дедім ылғи елден алғыс естиін.
Кей жылпостың сөзіне еріп адастым,
Өкінішті жасағаным кеш түйін.
Сырласайық қатарыма текті кел.
Жан емеспін, жүрген әсте тентіп ел.
Мына өтпелі өмірде әлі қолыма,
Бақытымды түсірмедім мен түгел.
Оқушы боп алған жоқпын кіл бестік,
Өтті бастан талай дүркін білместік.
Қатар құрбым алдымды орап өтсе де,
Жасамадым танысыма күндестік.
***
Қар жауды қаламызға түнде біздің,
Қалмады жұқанасы жүрген іздің.
Мінеки, қойны-қоныш желге толды.
Үзілгені секілді түймеміздің.
Қаламызға қар жауды түнде біздің,
Жүрісі де жүдеді «күймеміздің».
Бөлменің ауасы да суық тартты,
Кездейсоқ кіргеніне үйге күздің.
Алмайтындай боранның тыным жағы,
Жапалақтап қар жауды бүгін тағы.
Аязды елең қылмай ақ ұлпаға,
Оранып тұр қаланың бүкіл бағы.
Кім бәстеспек боранның қарқынымен,
Жауды ғой, қаламызға қар түнімен.
Осынау қыс суретін қиналамын,
Өнердің сөйлетсем деп қай тілімен?
Ауылға хат
Болмайды балаң барда бағаң төмен,
Таусылмас сағынышым саған деген.
Өзіңнен жүрсем де алыс бұл Алматы,
Бір мінез көрсетпеді маған бөтен.
Сенде өтті бала күнгі бақытты шақ,
Барғанда қарсы аласың ашып құшақ.
Көзіме елестейді тау мен тасың,
Бейне бір жарқылдаған жақұтқа ұқсап.
Ержеттім ұл-қызыңмен бірге гүлдеп,
Бұл күнде азаматпын білгенім көп
Өзіңе барып қайтсам, аяулы ауыл,
Қаламын қалың ойдан бір жеңілдеп.
Арқанды көкпар еткем мықты есілген,
Шықпайды тентек кезім тіпті есімнен.
Ауылым, санамдағы саған деген,
Сеземін арман-ойдын бітпесін мен!
***
Жұмсартып, өрекпіген өктем желді,
Далаға тағы көркем көктем келді,
Жылылық қан жүгіртіп өн бойына,
Көтерді еңсесі сәл шөккен жерді.
Қақаған қара суық сынды әуелі,
Болыпты қалың бақтың сырты әдемі.
Құз таудан құлап аққан бұлақтардың,
Құлаққа құйылып тұр сырлы әуені.
Көзіңді айналаңа бұрсаң, құрбы,
Жусанның қырат-қырдан исі аңқиды.
Бұл көктем алып келген маң даладан,
Көресің көркемдікті мың сан түрлі.
Жасартты көктем жердің тау мен тасын,
Естідік көктен құстың ән мен даусын.
Өтпей ме маңдайынан күн ыстығы,
Шың жатыр бүркеп алып қармен басын.
Шағы ғой, тал-теректің көктеп, өсер,
Ақша бұлт шудаланып көкте көшер.
Құрысы жазылады, бәлкім, жердің,
Төбеден төпелеп бір төксе нөсер.
Жұмсарды таудан ескен желдің демі,
Кіріпті құстар келіп көлдің де өңі.
Оранып көк шалғынға осы қазір,
Қалған ба, жасырынып жердің меңі?!
***
Сені қайтып ұмытайын мен енді?
Ару едің, ағайынға беделді.
Жанарыңнан жарық сәуле түсіріп,
Білмей өстің сыпсың өсек дегенді.
Қайыңдай ең көктемде өскен бүр жарып,
Тұрушы еді, жанарыңда нұр жанып.
Саған қарап көз қадаса бәз біреу,
Кететінмін кенеттен бір «жынданып».
Жаның жұмсақ, сөздерің де әлді еді,
Таңдайымда тынысыңның бал демі.
Сен қасымда жоқсың қазір, аяулым,
Сағыныштың басылатын қайда емі?
Қалса да алыс айлар бізді түлеткен,
Көз алдыма күндер түгел тұр өткен.
Көкті кезіп, шарт-шұрт етсе найзағай,
Сезесің бе жүрегімді дір еткен?
Ескіргендей саған сыйлар жер гүлі,
Адамдаймын көп жұтылған желге үні.
Жылдар жылжып, алыстадық аулаққа,
Маған хабар бермесің де белгілі.
***
Досымның ізін кесіп, бағып жүріп,
Қолынан алғаным жоқ, ағын жұлып.
Көрсетсе ізгілігін інілерім,
Кетеді көңілім шалқып, жаным күліп.
Алдыма адыраңдап келіп мені,
Ешқашан тең-тұстарым кемітпеді.
Жанымды жабырқатпай жақын жүріп,
Есімде өрісімді кеңіткені.
***
Қыс түсіп, жердің үстін қар құрсады,
Толып тұр ақ ұлпаға тау құрсағы.
Әнеки, аяқ-қолын суық сорған,
Бақылдап әлдекімге қарға ұрсады.
Қаһарын далаға тұр бүркіп аяз,
Мұз қатты өзендерге түбі таяз.
Жасырды қар бүркеніп, жер әжімін,
Шығарды ұйтқып соғып, жел әзілін.
Танытпай көрер көзге дұрыс қылық,
Ақ түтек алай-дүлей тұр ысқырып.
Желігіп жеңіл киіп сыртқа шықсаң,
Тастайды тұла бойды құрыстырып.
Далада тыртығы жоқ, күміс қарлы,
Демегін «бітпей талай жұмыс қалды».
Шығарды қойды өріске шопан жігіт,
Қаймықпай қатал қыстан тым ызғарлы.
Ойқайың
Өзің жаққан от барында кеудемде,
Басқа ұлыңнан сағынбаспын кем менде!
Жастық шағым еске түсіп, жан мекен.
Қанаттанып қалам саған келгенде.
Жырақтағы қыстақсың сен бір шағын,
Өзіңде өтті ойын қуған нұр шағым!
Мен алысқа кеткен кезде, Ойқайың,
Сенің де олқы соғып тұрар құрсағың.
Өзіңде алғаш құлаш ұрдым өнерге,
Анам болып жетеледің мені өрге.
Ұланыңның өкініші болмас-ау,
Бар көркіңді көшіре алсам өлеңге!
Кеше ғана асық атқан – жас бала ем,
Ой-қырыңды жалаң аяқ басқан ем.
Бал дәуренім қалып қойған, жан мекен.
Ұмыттырмас өзің барда басқа әлем!
Қоңыраулы күз
Жаз кетті, ерітетін көңіл мұзын,
Келдің бе, қоңыраулатып, қоңыр күзім?
Жастық шақ жалт берді де, өткен талай
Жылдардың табанына көмілді ізім.
Байлыққа болмасам да жарлы кісі,
Жан емен, орындалған барлық ісі.
Қол беріп, қоңырау соққан күзден кейін,
Өмірдің барын білем қарлы қысы.
Болғам жоқ, топты жарған үздік дарын,
Әйтсе де таттым салқын күздің балын.
Жетпіске жетсем-дағы ұмытпадым,
Алдымда өткелі ауыр жүздің барын.
Көзімнен ұшса да ұзап жақсы мансап,
Есігін келер күннің аштым аңсап.
Ғасырға жетесің ғой десе біреу,
Қоямын қорқынышпен басты шайқап.
Қолға еркін бермесе де өмір тізгін,
Кешпедім күйін әсте көңілсіздің.
Асуын жетпіс жастың астымдағы,
Жемісін жеп отырмын қоңыр күздің.
***
Сезгендей мазасыздық жеңген мені,
Жауратты күздің суық желген желі.
Шекпенім үстімдегі ауыр сондай,
Тұр, міне, көтерілмей жерден жеңі.
Біртіндеп үн өзгеріп, күлкім жасып,
Барады тұла бойдан ұйқым қашып.
Басымнан өте шыққан жақсы-жаман,
Білмеймін үнсіз ғана тұр ма ымдасып?!
***
Жалт етіп өте шықты жастық бастан,
Жат болды көп жақыным бас сұқпастан.
Таныстар көзден ұшты бала күнгі,
Кезінде жан дүниесін жақсы ұқпастан.
Өткір тіл, болмасам да өр мінезді,
Сүймеймін сылбыр қимыл, болбыр езді.
Жасырман жаттап өстім жас шағымнан,
Өрелі өлең жолын, ойлы сөзді.
Бір ағам ауыр міндет жүктеп еді,
Өткердім, мені туған жұрт демеді.
Бар екен қандай ісім жақпай қалған,
Қайсыбір жақындарым сырт тебеді.
Мейлі, дос, мінің көп деп айыптағын,
Қалмайды қарау сөзден тайып бағым.
Біреуді сырттан сыбап сөйлегенше,
Келеді әрбір істі байыптағым.
Әркімнің өзінше бар көзқарасы,
Табылар ашып айтар сөз таласы.
Сыртымнан кесіп-пішіп билік қылған,
Жандардың бола алмаймын қолбаласы.
***
Жан едің бір алтынға да бергісіз,
Көздеріңнен көрінетін пәктігің.
Қайдан тұрақ тапқаның да белгісіз,
Сені ойлаумен зулап талай батты күн.
Сағындырып артасың ба жүк тағы,
Аңсап өлең жазарыңа негіз деп.
Не ойлайды мені білген жұрт жағы,
Өтем десем өмір бойы сені іздеп.
***
Бұл өмір жасамады дегенімді,
Қолыма түсірмедім керегімді.
Шынымен іздей қалсаң қағаздағы,
Табарсың жырларымнан дерегімді.
Тірлікте іздей ме деп шын бір қалап,
Жолыңа әлі күнге жүрмін қарап.
Аударсаң көңіл көзін кітабыма,
Аңсаған ой-арманым тұр мұңдалап.
***
Адалдармен арпалысып кектесіп,
Жүрген талай кеудемсоқтар кетті өшіп.
Қытымырдың қырда басқан ізіне,
Шықпады әлі бір уыста шөп те өсіп.
Бермесе де жасы үлкен деп маған төр,
Ұстап өттім іштей одан бағамды өр.
Жүн-жұрқаны жиып теріп байлық деп,
Болған жоқпын алашапқын, арам тер.
Қуанамын
Жас шақта тауды кезіп, ешкі бақтым,
Орманнан отын әкеп, пешті жақтым.
Құптасын, әлдекімдер құптамасын,
Әйтеуір еңбегімнен енші таптым.
Жасырман өспесем де аққа жарып,
Тілімді ширатпадым датқа жанып.
Қалтамды қалыңдатып алу үшін,
Қаржы да сұрамадым жатқа барып.
Жанымды жасытқан соң жаттың ісі,
Намыстың дәйім алға тартты күші.
Шіреніп, ақыл айтты қайсыбірде,
Өзіне өз ақылы тапшы кісі.
Біреудің қолтығына суды бүркіп,
Іздейтін қайдағы бір сырды тінтіп.
Жандардан дәл осындай, жасырмаймын,
Тұратын болдым ылғи сұмдық үркіп.
Жыр жазсам қуанамын тілмен шебер,
Сөзіме жан сырымды білген сенер.
Қасыма кім жолайды, қарағым-ау,
Өн бойым жамандықпен кірленсе егер.
Алматы
Әуелгі сырым саған бұл ұқтырған,
Ат басын келдім алыс бұрып қырдан.
Алматы – ару қала гүлге оранған,
Көзге ұрып, көркемдігі тұнып тұрған.
Биік үй мұнаралы, сүйсіндірдің,
Сәулесі маңдайыңды сүйсін күннің.
Жанына жақындасам таныс қыздың,
Сеземін тал бойынан иісін гүлдің.
Аулақпын сүбелі сөз таба алмаудан,
Соғады ертелі-кеш самал таудан.
Бойыңды сергітеді әлде лезде,
Жаңбырда жақсылық бар саған жауған.
Жолдарың тіреледі тауға барып,
Тұрады ақ шамдарың таңға жанып.
Алысқа ұзап кеткен дардай даңқың,
Жатады шаттық болып, жанға дарып.
Алматы, мың жыл жасап күн кешкелі,
Жарығың күндіз түгіл, түнде өшпеді.
Өзің де өсіп-өңген талай ақын,
Арнады атыңа көп жыр кестелі.
Кетпес боп орнаса да тауға мұзы,
(Жаз түгіл, жайлы қала жанға күзі).
Қашанда қастерлісің өзің бізге,
Қонаевтай дананың қалған ізі.
Қазақты таңдандырып жасын жырмен,
Көшеңде алшаң басып Қасым жүрген.
Ұзасам сағынышым білінеді,
Тигенде табаныма тасың бірден.
Алатау баурайына біздің қарлы,
Орныққан қаласың бір жұлдызды-арлы,
Талпынған азаттықа Желтоқсанда,
Қалайша ұмытайын күнді ызғарлы.
Басыңнан өткерсең де у-шулы азап,
Келесің мұқалмастан мың жыл жасап.
Тарихи таластарға төтеп беріп,
Айналдың сен қалаға сыршыл ғажап.
Әлемге атың таныс ұлы ісіңмен,
Кімге де айта аламын мұны шын мен.
Алматы, кең кеудеңе кешегі әнші,
Күләш пен Әміренің үні сіңген.
Жоқ қала демесем де теңдесері,
Жыр жаздым мақтан етіп менде сені,
Алысқа даңқы кеткен Алматымсың,
Тиген бір қазақ дейтін елге себі.
***
Алматыға тағы да бір күз келді,
Ағаш біткен сары жапырақ жамылды,
Сағынышқа айналады бізге енді,
Ести алмай құстың даусын жағымды.
Алатаудың балақтарын қар басты,
Келеді ертең қыс сүйретіп шылбырын.
Аппақ қырау сақал-мұртқа жармасты,
Көрмеген бір адамымдай шын-бұрын.
Қас-қағымда өтті жазда жарқын жүз,
Қалдырмаған жан секілді түк белгі.
Алматыны тұсаулап тұр салқын күз,
Қар төгем деп төбемізге бұлт келді.
Көргенімді айтпай қалай тоқтайын?
Алматыны басып қалды сұр тұман.
Жадау тартып тұр ғой әне, топ қайың,
Кеттім үркіп жапырақсыз сұрқынан.
Қай жерде  жүрсің, қарағым?
Ән салшы келіп қасыма,
Ашылсын десең қабағым.
Мың сан ой тастап басыма,
Қай жерде жүрсің, қарағым?
Өзіңді дәйім жоқтайды,
Жүрегім іздеп ізгі әнді.
Көкірегім жұтты көп қайғы,
Болмадық бірге біз мәңгі.
Шекпесін жаным қалай мұң?
Аумады көңілім басқаға,
Қиылып кейде қараймын,
Табаның тиген тасқа да.
Іздеуден әсте жалықпан,
Табар ем сені нақ білсем.
Ашығын айтшы жабықпан,
Қайсы үйдің отын жақтың сен?
