Қаламгер Қонысбек Ботбайдың шығармашылығымен оқырмандарымыз бұрыннан жақсы таныс
Таяуда оның «Егіз қауашақ» атты әңгімелер жинағы жарыққа шыққан еді
Кезінде Қарауылбек Қариев, Тәкен Әлімқұлов сынды көркем сөз зергерлерінің батасын алған жазушының осы кітабындағы «Таза бұлақ» әңгімесін көпшілік назарына ұсынуды жөн көрдік
Жау алса, Әліқұлды ұйқыдан алатын шығар
Көкжиектен арқан бойы көтерілген алып шар­ға бетін беріп, маужырап отырған
Со күйі қа­тып қалыпты
Күн шекесін күйдіріп әкетіп бара жатқанда бір-ақ оянды
Басы екі тізесінің үстіне салбырап қалыпты да ала шәпкісі жерге ұшып түсіпті
Кенезе кептірер ыстық борша-боршасын шығарған, жауырын тұсы шылқылдап, оған әбден терсіңді қатқылдақ көйлегі жабысып қалыпты
Қап-қара боп кезерген ернін бір жалап, орнынан көтерілмек боп қозғала берген, сол сәт кескен томарша домаланды да қалды
«Не болды?» – деп, басын көтеріп, аяқты құрсаулаған қыл шылбырды аңдады
Екі қол да артқа қайрылып, жөндерін тауыпты

Өң мен түстің арасында мәңгіріп біраз отырды
Күн: «Шыдасаң шыда, шыдамасаң өр­тен!» де­гендей бар ыстығын дәл мұның төбесіне тө­гіп тұр
Сайдың табанындағы бұлақ суы да жүй­ке­нің құрты, жылт-жылт етіп, жұтқын­шақ­ты бүл­кіл­де­тіп қояды
Қураған шөпті сытыр-сытыр еткізіп се­кіріп жүрген қара шегірткелер басқа жер құ­рып қал­ған­дай тура құлақтың түбіне қонақ­тап, шырылдап ала жөнеледі

Бүйтіп отыра беруден қайран болмасын сезген Әліқұл: 
– Һай! Кім бар-һай?.
– деп айқайға бас­қан

Тас лақтырым жердегі бұта дір-дір ете қалды да, астынан созалаңдап екеу көтеріліп, бұған қа­рай беттеді
Ұйпа-тұйпа көйлекке жабысқан шөп-шалам, іңірдегі күн секілді нарттай боп қы­зар­­ған бет бұлардың да ұйқыдан тұрғандарын жасыра ал­мады

Кеше екеуін алғаш көргенде: «Танала­рың­ды дә­рі­лейін деп келдік
Керек болса өзіңді де дә­рі­леп жібереміз!..» деген дөрекі әзілдеріне мән бермей қалбақтап, қуанып қалған
Мына иен далада көп­тен бері көлденең көк аттыны жо­лық­тыр­ма­ға­сын ба, екі аяқты атаулының бәрін біртүр­лі сағынған сияқты
Елпектеп, шай қоюға ниеттенген
«Мал доғдыр» бала:
– Шайыңа рахмет, біздің өз шайымыз бар…– дегесін таңданып, шәугімді есік көзі­не қоя сал­ған
«Өз шайлары» жартылық екен, үшеуі бұ­лақ басына отырып, тартып алды

Әліқұл алғашында: 
– Мен ішпей-ақ қояйын, жұмыс басты адаммын ғой, – деп тартыншақтаған еді, қара­дан-қарап отырып күлкіге ұшырады.
– Мұндайда шопырлар: «Рөлде отырмын, болмайды» деуші еді, біздің Әлекең олардан да сыпайы шықты

– Сәл ішсе болды, таналар Әліқұлға өкпелеп жайылмай қоятын көрінеді… – деп екеуі іліп-қа­ғып біраз жерге апарып тастағасын: 
– Мейлі, құйсаңдар құйыңдаршы, сен­дер­дің денсаулықтарың үшін алып тастайын… Қа­не, аман болайық, жаман болмайық! – деп қолына қыр­лы стаканды қыса ұстаған
Содан ұшып тү­сіп­ті
Таңертең көзін ашып, ешнәр­се­ні есіне тү­сіре алмай, өріске кеткен тана­лар­дың со­ңынан жө­нел­ген
Күн қызғанша ана екеуі­не жәрдемдесіп, таналарды ұстасып жүр еді
Ептеп ентіккендей болған соң былайырақ барып, көк­жиектен арқан бойы көтерілген күнге бетін бе­ріп отыра кеткен
Енді, міне, аяқ-қолы шанды­лып, тор­ға түс­кен арыстанның кейпін киіп қал­ғаны

Бар бәленің ана екеуінен келгенін біліп отыр
«Мал доғдыр» Дүйсен «құрдаспыз» деп бұ­рын­нан қылжақтап жүретін
Қайдағы құрдас, Әліқұл әр сы­ныпта екі-үш жылдан отырып-отырып, же­тін­шіде өзінен бес-алты жас кіші осы Дүйсенмен бірге оқымады ма
Оның жанындағы кемиек кө­мек­шісі де диірменге салса бітеу түсетіннің өзі
«Дүйсекеңмен құрдас болсаң, біздің ауылға қа­рай­лас екенсің ғой», – деп, келгелі жалмаңдап жүр­ген

Аналар да: «Торға түскен арыстанды бо­са­тай­ық-ау», – деген ой жоқ, қол созым жерге келді де, шөптесінге жантайып-жантайып жата кетісті

– Әй, жігіттер, қолым ауырды, босатыңдар, – деген Әліқұл даусын барынша жұмсартып
Аналар тағы тым-тырыс.
– Әй, жігіттер, қолым ауырды, босатыңдар, – деген Әліқұл даусын өзгертіңкіреп
Аналар тым-тырыс

Шыдам дейтін шекараның быт-шыты шықты

– Әй, жақсылықпен босатыңдар, әйтпесе… Мыналар босата ма-ей, жоқ па?!
Ой, әкеңнің, босат деймін-әй… Артынан бармақтарыңды шай­нап өкініп жүрмеңдер
Сендер кеңшардың мал доғдыры болсаңдар, мен бақташысымын! Өкі­метке керек адаммын мен де, білдіңдер ме! Арыз жазып, итжеккенге айдатып жіберем!.
Ой, босат деймін-ей!.
Айтпады демеңдер, екеуіңді де темір тордың ар жағында шірітпесем Әліқұл атым өш­сін!..
Соңғы жағы бірыңғай балағат сөз боп кет­ке­сін шыдай алмады ма, «мал доғдыр» Дүй­сен қа­лың шөп­тесіннен кеудесін көтерді

– Сіздің бақташы екеніңізді білеміз, өкіметке керек адам екеніңізді де білеміз… Өкіметке керек адаммын ғой деп жаман сөз айта беруге болмайды ғой, Әліқұл жолдас…
Одан да «Ағайлар-ау, жағдайым осылай да осылай, босатыңыздаршы», – деп жайлап түсіндірсеңіз бітті ғой…
Дүйсеннің көмекшісі шыдай алмай, шиқылдап күліп жатыр

Әліқұл тағы күйіп-пісіп қалды:
– Сіз, сіз деп сызылмашы-ей, ағай болмай ақырып қалғыр!..
– Осы сөздеріңіз үшін өзіңіз өкініп қаласыз ғой… Бізге не, шарт емес, қолды бір сілтейміз де ауылға тартып кетеміз…
Әліқұл шынында да мына дүлейден шошиын деді
Аяқ-қолы матаулы күйінде бұны айдалада қалдырып кете беруден тайынбас

– Мен емес, өздерің ғой бірінші тиіскен…– Мерейі үстем болғанына Дүйсен мәз.
– Е-е, бәсе, сөйтіп қайтадан Әліқұл қалпыңа келсейші… Қане, әлгі айтқандарымның бәрін қайтып алдым деп көрші…
– Айтқандарымның бәрін қайтып алдым.
– «Аға» де! 
– Аға

– «Көке» де! 
– Көке!
– «Құлың болайын» де!
– Құлың болайын

– Айтпақшы, кеше арақ ішпеймін деп біраз қы­лымсып едің-ау, енді өйтпеймін деп уәде беріп қой­шы! 
– Енді өйтпеймін

– Маладес, адам болды деген осы!.
Қареке, қалай, Әліқұлдың айтқандарына сенеміз бе?
– Сенеміз ғой, – деді анадай жерде отырған көмекшісі

– Босатамыз ба? 
– Босатамыз ғой…
Әліқұл ұйып қалған қолдарын бір-біріне үй­кеп, біраз тұрды да, көйлегінің бір шалғайымен маң­дайына шып-шып шыққан терді сүртіп, ыржалаңдап отырған екеуге алара қарап, киіз үйге қа­рай бет алды
Бұл кезде таналар оқалақтап-оқа­лақ­тап, көлеңке біткенді сағалап кеткен
Мұндайда оларды іздеп аяқтан сарылу­дың қа­же­ті жоқ, бесін ауғанда ешкім айдамай-ақ бәрі жайылымға шығады
Әліқұл үйден қара шәугі­мін алып шықты да, бұлаққа барып, дәл тұманың кө­зін ластап тұрған екі тананы қуып жіберіп, су алып қайтты

Сыртын от қауып ыстанған шәугім әндете бас­та­ғанда «мал доғдыр» мен көмекшісі ке­ліп, үйге кірген
Мұның ашуы әлі тарқай қой­ма­ған кез, оларға көз тоқтатып қарамастан шай жасау қа­мында жүре берді

Сол ашу, үрлеп-үрлеп қойып ыстық шайды ұрт­таған кезде де ыдырамаған ашу қырлы ста­кан­дағы мөлдір суды тартып жібергенде, жым-жылас жоғалып тынды
Әліқұл қырлы стаканды ұстағысы келмей біраз тартыншақтаған, ана екеуі екі жақтан кеу-кеулеп, манағы уәдесін есіне салып, қиылып отырып алғасын: «Әй, атасына нәлет, несіне тартыншақтаймын осы, ішпей жүрген суым болса бір сәрі?!.» – деп қағып салды

Одан кейін үшеуінің де жүздеріне қан жүгі­ріп, тіріліп қалған
Көзі тазаланған бұлақ суы секілді әңгіме де лақылдап жүре берді

Дүйсен мен кемиектің ауыздары тыным табар емес, бірі әңгімесін аяқтар-аяқтамаста екін­шісін бастап кетеді
Әліқұлға ұнағаны, әсіре­се, кемиектің әңгімелері
Жанынан құрастырып айта ма, әлде шыны сол ма, әйтеуір оның әңгіме­ле­рі­нің бәрі: 
– Содан, не керек, көзімді ашсам, ақ халатты абзал жандардың ортасында жатыр екем…– деп аяқталады
Бұған Дүйсен тық-тық күліп, жыр­ғайды да қалады

Екеуінің әңгімесін тыңдап, үн-түнсіз отыра беруді жөн көрмеді де, Әліқұл күлкі сәл сая­быр­сыған сәтте: 
– Жігіттер, мен сендерге бір ертегі айтып бер­сем қайтеді қарап отырғанша?.
– деді

– Ойбай-ау, сен айтам дегенде бізде не жан бар?!

 – Айт, Әлеке!..
Әліқұл тамағын қырнай жөтеліп алып, ер­те­гі­сін бастап кетті: 
– Үш жолаушы бір бұлақтың басында бір-бі­ріне кез болыпты
Саудагер
Мүсәпір молда
Жас жігіт
Бұлақ тастақ жерден шыққан, айнала­сы қалың біткен ағаш, жапырақтары бұлақтың үс­ті­не төгіліп, суы мұздай салқын, шыныдай жылтыл­дап тұрған сонша әдемі, таза бұлақ екен
Су шық­қан жерге бір қазандай қара тасты біреу ойып, қорғанша қылып, тастың су ағар жеріне жазу жазыпты: 
Ей, жолаушы, болсаң осы бұлақтай бол, – деп…
Баяғыда төртінші, әлде бесінші сынып па екен, оқып жүрген кезінде Әбдір деген мұғалім әдебиет сабағынан осы бір ертегіні жаттатқызып еді
Әліқұлдың нағыз кер жалқау кезі, әлгіні жаттау ойына да кірместен, басын тұқыртып жүре берген
Мұғалімдері сол үшін бір рет ұрысқан, жаттамады
Екінші рет ұрысқан, жаттамады
Мектепке апасы шақырылды
«Жалғызым-ау, жалмауызым-ау, кімнің баласынан кемсің?.
Өзге жұрттың алдында бетімді аймандай қыла бердің ғой…» – деп жыламсырай айтылған сөзден кейін бұл намысқа тырысып, кітапты қолына алған
Ер­те­ңіне мұғаліміне «Таза бұлақты» тақылда­тып тұ­рып айтып берді

Өмірінде нәшіне келтіріп, соңына дейін жат­та­ған жалғыз ертегісі осы
Оқуға қыры болмады ма, мойнына мініп алған еріншектік жетек­те­ді ме, әйтеуір жетіншіні бітіргеннен кейін мектепке бармай қойған
Мұғалімдер кезек-кезек ке­ліп, жалынғандай боп жүріп, әрең дегенде сегізін­ші сыныпты кешкі мектепте бітіргізіп, қолына бір қа­тырлақ қағаз ұстатып тынған
Бәрібір «Таза бұ­лақтан» басқа бір ертегіні жаттаған емес, бір жаттауды есінде ұстаған емес
Жадында қал­ған жал­ғыз нәрсені көйітуге келгенде, Әліқұлдан шебер адам жоқ

– Жо-жоқ!.
– деп төрде қисайып жат­қан Дүй­сен одан бетер шірене түсті
– Болмайды, Әле­ке, болмайды!.
Біз де оқушы болғанбыз, біз де бұ­ны жаттағанбыз… Одан да қызықтау бір­деңе айт­саң­шы…
– Басқа не айтайын?.
– дей береді әңгіме­нің шорт үзілгенінен сасқалақтап қалған Әліқұл

– Мұрат деген шопыр жігітке ғашық бол­ға­ныңды айтшы…
– Ой, соны қойшы!..
– Қойшы дейтін несі бар?.
Осы жұрт қызық, өзі­міз біреуге ғашық болсақ, жария еткенше асы­ға­мыз ғой, тегі…
– Е, бәсе…
– Бешірде мен танымайтын бір қыз жүр
Жі­гіттің қыз боп киініп алғанын қайдан білейін, бе­тіне қарасам, сұлу сияқты
Өзі мені айнал­шық­тап, қа­сымнан шықпайды…
– Иә?..
– Бір биден соң-ақ танысып алдым
«Атым – Әсемгүл, көрші ауылдан келдім», – дейді
Даусына мән берсемші
Жұрттың көзін ала бере құлағына: «Қарындас, қыдырыстап қайтайық», – деп сыбырлай қойып едім, көне кетті
Ауыл сыртына шығып, қол ұстасып, біраз уақ жүрдік… Қойшы, сонымен, не керек, мен үйге қайтып кеттім ғой…
– Әлеке, тәп-тәуір әңгіменің соңғы жағын жұ­тып қоятының-ай осы… Әлгі қыздың жігіт еке­нін қайдан білгеніңді айтсаңшы…
– Қараңғыда бір арыққа кез болыппыз
Мен еті­гім­ді шешіп, балағымды түрдім де, қызды арғы жа­ға­ға көтеріп өтпек болдым
Зілдей екен
Әрең кө­теріп аяғымды суға сала беріп едім, тайып ке­тіп, шалқалай құладым
Қыз сылқылдап күліп жүр
«Киімдерімді сығып алайын», – деген соң те­ріс қарап тұрғам
Бір кезде шыдай алмай жалт бұ­рыл­сам…
– Айтпақшы, ол қызға өлең оқығаныңды жасырып қалдың ғой…
– Ой, өлең дейтін өлең емес…
– Сонда да…
– Түу, қадалып қалдың ғой… «Мал қора­ның есігі ашық-шашық, біздің үйдің жігіті сізге ғашық» деген бір ауыз өлеңді табан астында шығарып, айтып бергем…
* * *
Дүние аударылып-төңкеріліп жүре берге­сін Әліқұл көзін ашып алды да, ешнәр­сеге түсін­бей, алақтап біраз жатты
Үсті-басының бәрі шыл­қыл­да­ған тер
Әлдекім мұны жағасынан ұстап Жы­лан­ды­ның иіріміне бір тоғытып алғандай.
– Әліқұл, тұр деймін! Тұр! – деп мұны Дүйсен түйгіштеп отыр екен

Басы өзгенікі секілді, бұлғақтап, икемге көнер емес
«Немене?» – деген бір ауыз сөздің өзін тілі бұралып, әзер айтты

– Әй, өзің жындысың ба, адам құсап әңгіме айтып отырып ұйықтап қалғаның не?.
Тұр, бізді шы­ғарып сал!.
Өзімізге тиеселі жұмысты бітірдік, енді қайтайық…
– Қайта беріңдер! – деп былдырлаған күйі Әлі­құл ірге жаққа домалай беріп еді, Дүйсен қай­та тартқылады

– Мынау тұра ма-ей, жоқ па?! Әліқұл, әй Әліқұл, біз кетейік, мына айлығыңды алып қал­саңшы… Кеше Айдабол беріп жіберіп еді, ұмытып ке­тіппін…
Айлық дегесін Әліқұлдың ұйқысы шайдай ашы­лған
Екі айдан бері еңбекақысын ала алмай, кә­рі шешесінің зейнетақысына жармасып жүр еді

– Ең алдымен мына жерге қол қой, – деп Дүйсен алдына тосылған қағаздағы екі жүз тоқ­сан сом деген жазудың тұсын нұқыды
Әліқұл кеу­де­сін әлдебір қуаныш кернеп, көрсетілген жерге ирек­тетіп қалам ұшын тигізіп, қолына тиген бір уыс қағазды санай бастады
Елу сом
«Қалғаны ше?» – деген сұраулы кейіппен Дүйсеннің жүзіне аң­та­ры­ла қараған

– Немене, азырқанып отырсың ба? – деп анау бұған дүрсе қоя берді, –кешеден бері ішкен ара­ғы­ңа ұстап қалдық… Әлде ол бөтелкелер тө­бе­ден сау етіп түсе қалды ма, а?..
 – Мен сендерге арақ әкеліңдер деген жоқпын ғой… – Өздері ішкендерімен қоймай, неліктен мұ­ны қыстай бергендерін жаңа-жаңа ұққандай

– Заңды біледі екенсің ғой, ей, өзің?! Басты қатырма!.
Балтай-шалтайыңды білмей­мін
Екі жүз тоқсан сом айлығымды алдым деп қол қойдың ба, қойдың… Заңкөй болсаң алдымен ақ­шаңды алуың керек еді… Енді алсаң да осы, ал­масаң да осы…
Дүйсен мен көмекшісі орындарынан тұра-тұра келді де, сыртқа бет алды

Ашуланғанда Әліқұлдың аузына сөз түспей қа­латын әдеті
Аналар үй жанында қаңтарулы тұр­ған аттарының айылдарын тартып, үзеңгіге аяқ сал­ғанша есіктен басын шығарып, бедірейіп қа­ра­ды да тұрды
Аттар орындарынан қозғала бергенде: 
– Әй, әй, ойындарың ба, шындарың ба?!
– деп тізгіндеріне жармасқан

– Қане, былай тұр! – деп Дүйсен атын омыраулата түсті
– Немене, әлде түрмеде шірігің кеп тұр ма?!
Кеңшар саған сеніп бір табын тана беріп отыр
Ал сенің оларды жайына тастап, өлесі мас болып тұрғаның мынау
Онымен қоймай, жұмыс бабымен жүрген адамдарға тиісесің… Осының бәрін тізіп, Қаратай екеуіміз растап қол қойып, жоғарғы жаққа тапсырсақ қой, тентіреп ке­те­сің…
«Бұл ит олай етуден де тайынбас
Ақ­шасы құрысыншы
Бас аман болса бәрі де табылар», – деп қолын бір сілтеп үйге кіріп кеткен
Қай­та шыққанда әлгі екеуі қырдан әрі асып жоғалып барады екен

Аяғын сүйрете басып бұлаққа келді де, жиекке жата қалып тұманың көзіне басын бір салып алды
Мұздай су бастан өтіп, табанға жеткендей
Масаң қалыптан айырылып, бойы сәл-пәл жеңілейіп қалған соң, бұлаққа бетін беріп, дел-сал күйде біраз отырды

Ұшы-қиыры жоқ тұңғиықтан бүлк-бүлк шық­қан бұлақ суы әлдеқайда бет түзеп, сылаңдап барады
Қылау жұқпаған шыны тәрізді мөп-мөл­дір
Су түбінде жыбырлап жүрген құрт-құ­мыр­с­қа­лар­дың бар әрекеті алақанда тұрғандай бадырайып көрінеді

Әліқұл келер көктемге дейін бар тапқанын жи­намақ болып жүрген
Үйлене қалса, аздап та болса қаражат керек қой
Тұманың көзіне қарап отырып, тәтті арманы енді келмеске кеткендей терең күрсінді

…Үш жолаушы бір бұлақтың басында бір-бі­ріне кез болыпты
«Мал доғдыр»
Көмекші
Бақ­ташы.
