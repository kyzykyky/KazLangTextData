Журналистердің кәсіби мерекесі қарсаңында ­әл-Фараби атындағы Қазақ ұлттық университеті журналистика факультетінің ұжымы «Қазақ газеттері» жауапкершілігі шектеулі серіктестігіне арнайы келіп, факультеттің түлектерін құттықтап, игі тілектерін жеткізді.
ҚазҰУ-дың журналистика факультетінің деканы Сағатбек Медеубекұлы университет өз түлектерімен мақтанатынын атап өтіп, еліміздің өсіп-өркендеуі жолында еліне адал қызмет жасап жүрген қаламгерлердің кеудесіне төсбелгі тағып, Алғыс хаттар табыстады.
«Қазақ ұлттық университетіне 80 жыл» мерейтойлық өңірлік белгісімен «Қазақ газеттері» серіктестігі бас директорының орынбасары Ләззат Ноғайбаева, «Үркер» журналының Бас редакторы Қуандық Түменбай, «Мысль» қоғамдық-саяси журналының Бас редакторы Аяған Сандыбай, «Ана тілі» газеті Бас редакторының бірінші орынбасары Нұрперзент Домбай, «Уйғур авази» газетінің бас редакторы Ершат Асматов марапатталды.
Сондай-ақ бірқатар қызметкерлер ҚазҰУ-дың ректоры Ғ.Мұтановтың және аталған білім ордасының журналистика факультетінің деканы С.Медеубекұлының Алғыс хаттарына ие болса, 20-ға тарта түлекке сертификат табыс етілді.
«Қазақ газеттері» ЖШС-ның Бас директоры – Редакторлар кеңесінің төрағасы Ж.Кенжалин түлектерін арнайы іздеп келген ұжымға алғыс айтып, ризашылық білдірді.
Мұндай басқосулар ұжымдар арасындағы береке-бірлік пен ынтымақтың нығаюына себепші болып, әріптестік байланыстың артуына өз әсерін тигізері сөзсіз.
Аяжан ТІЛЕУБЕРГЕН
