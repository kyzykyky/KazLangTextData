Тамыз тақаса да тамшы тамбағандық­тан көшкен жұрттың орнындай таз-тақырланып, сарғыш тартқан даладағы сай-саладан, Көз өзенінің жықпыл-жықпылдары мен қуыс-қолтықтарынан қолдағы малдарына шөп шауып жүрген бірен-саран жанкешті жандар болмаса, ауыл тұрғындарының көпшілігі үйкүшік
Олардың өздері де шақшиған күн екіндіден ауып, көлеңке ұзарғанша есік-терезелерін тұмшалап, өрттей жанған ыстықтан бас сауғалайды
Көшеде бейсауат жан кемшін; ит екеш иттер де үйшіктеріне тығылып, тілдерін салаңдатып жиі тыныс алады
Жайшылықта, алыс-алыс ұза-ап жайылатын жылқылар да өзеннің жағасында бір-біріне тұмсықтарын тыға түсіп шыбындайды.
Осы сәт ауыл ортасындағы көк шатырлы үйден қызыл алау лап берді
Артынша қарақошқыл түтін будақтады
Етектегі өзеннен келе жатқан жалаңаяқ балалар:
– Өрт, өрт!
– Кімнің үйі екен?!
– Жүгірейік! – десіп, улап-шулап жарыса жөнелді
Бәрінің көкейінде кімнің үйі деген сұрақ бар
Топшылағандары­мен, толық білмейді
Аптығып-алқынып жеткендерімен, көздері бақырайып тұра-тұра қалысқан.
Үймен жапсарлас қора төбесіндегі үюлі шөптің қожайыны Мұсақұл шал-тұғын; әуелде осы тұстан басталған от енді шатырға тиіп, сытыр-сытыр жанып жатыр
Қарадомалақтардың көкіректері сайрап, біліп тұрса да, үй иесінің атын атай алмай дағдарған
Сүріне-қабына жеткен кемпір-шалдар мен әйелдердің біреулері шелекпен су шашып жатса, енді біреулері ескі көрпе, күпәйкемен жерге түскен отты сабалап жүр.
– Оу, халайық! Мұсекең қайда?!.
– Үйінде болуы тиіс…
– Сырқаттанып жүр еді…
– Көптен көрінбейді, бәсе-е…
* * *
Мұсақұл қария бұл кезде қалың ұйқыда еді…
Соңғы кезде жайлы тыныштық ті­леп жатқыштай беретін
Жетпіс жасқа дейін ыңқыл-сыңқылды білмеген қарт кәрілік шіркіннің жайылған уыттай өн бойына шым-шымдап тарағанына мойынсынған; өйтпегенде ше?! Айтты-айтпады, Алла Тағала екі аяқты пендесінің әл-қуатын аз-аздан кемітіп, жүрегінде зәредей иманы болса тәубесіне келтіріп, сағымдай бұлдырап, қайран да қайран қалып бара жатқан сағынышты күндерін жадында жаңғыртып, өкіндіріп, өксітіп, арғы дүниеге ыңғайлайды екен-ау! Нарттай қызыл шырайы, қажыр-қайраты қайда кешегі?! Белі құрғыр да қақсайтынды шығарды
Тіпті болмағасын он жылдай кәсіп еткен қоймадағы күзетшілік жұ­мысын да тапсырған.
Елу жылдай отасқан кемпірінің көз жұмғанына екі жылдай
Әйелдің соңында қалған қиын екен
Ендігі үміті не?! Ол-дағы майы таусылуға тақаған шамдай сәуле шаша ма сығырайып?! Әлде… әлде… бәрін тастап, қаладағы ұлдың қолына тартып отыра ма? Кемпірінің жылын өткізген соң Алматыға барғысы келгенде тоқтат­қан баласы еді
«Қартайып тұрған жоқсың… Ден­саулығың кемісе көшіріп әкетем
Сіздің арқаңызда жылдағы соғымнан тарыққан жоқпыз
Және қоныс аударғанның жөні сол екен деп, үйдің бағасын арзандатпаңыз
Жылқыларға тиіспеңіз
Қой мен сиырдың жарымын сатып, қалғандарын көршілерге табыстасақ қайтеді», – деген соңғы кел­генінде.
– Әке, – деген сонда баласы
– Өзіңіз жақсы білесіз, еш сүйеушім жоқ менің
Ондайды, бүгінгі тілмен айтқанда, «крыша» дейді
Жалғызбын қайда да… Өзім кіндіктен жалқы едім, балам да біреу! Жападан-жалғыз! Келініңіз өнер соңында жүрген соң… бір баламен шектелгенбіз…
– Алда, Құдай-ай!.
Бекер…
– Кеш енді, қырықтан астық…
– Жә, тағдыр ісі ол… Сөзіңді жалғай бер.
Жасына жетпей қатты семіріп, бұғағы салбырап, үрлеген қарындай домаланған ұлы қалтасынан темекінің жылтыр қорабын шығарып тұтатқан
Ащы түтінді қомағайлана үсті-үстіне сорды-ай…
– Неге соншалықты әуессің шылымға
Байқап отырмын, жиілетіп жібердің, тегі.
– Жаман ғадет, қоя алмай жүрмін… Қай жерге келіп едік?
– Жалғызбын дедің…
– А-а, иә-ә… Осы тірлігім… пысық­тығымнан…
– Олай деме, күпірлік болады… Алланың бергені! Тәубе де, шүкірлік ет…
– Солай делік… Әрекет етпесең бола ма? Айтыңызшы-ы?!
…
– Бәрі айтуға жеңіл… Осы жасқа келгендегі түйгенім, өмір – күрес! Жан­талас! Жансебіл тірлікпен алға ұмтылу! Тек алға-а… Қажет жерінде біреуді ағалау, бі­реуді жағалау! Бүгінгідей дағдарыс кезінде бар­лық мәселені шешетін – көк қағаз! Доллар! Ақша-а!.
Ақша-а!.
Ол болмаса Алматыдай мегаполисте қаңғырып далада қаласың… Мың теңге сұраңызшы біреуден, берер ме екен?! Әй, қайдам-м?! Мен танитын крутой жігіттердің көкелері жоғарғы жақта отыр! Солар айбар, солар қорған оларға! Жылма-жыл өткізілетін тендер дегеніңіз әншейін көзбояу! Фальш! Кімнің қодаушысы күшті болса, сол жеңімпаз! Көкең мықты болса болғаны! Тендер дегеніміз – ашық жең­дер деген сөз! Мен жұмыс істейтін құрылыс компаниясының Қазақстан бойынша бір­неше қалада үлкен-үлкен құрылыстар жүргізіп жатқаны – үлкен бастығымыз Еділ­бай Серғазыұлының арқасы! Оның да «крышасы» жоғарыда! Крыша болғанда қандай! Ол енді құпия… секрет…
– Ауылда тұратын зейнеткер шалға оның қажеті жоқ… Сонда, сенің… айтып отырғаның сыбайлас жемқорлық емес пе? Елбасының майдан ашқан, қоғамды теспей сорған жегі құрты ғой! Ойбай-ау, заң қайда, тәртіп қайда?!.
– Қайдағы заңды айтасыз?! Құжат-қағаздарыңыз тастай болса бітті! Вот, солай, әке!.
Оған бас қатырып қайтеміз
Өкінетінім, жеке кәсіпкерлік пе, фирма ма, сондай бірдеме ашып алмаппын…
– Балам-ай, өмірдің барлық құн­дылықтарын ақшамен, байлықпен бағалауға болмас! Әділет, аяушылық, адамгершілік дегеніміз қайда-а?!
– Ой, әке-ай! Ондай түсінік, ондай пайым өткен ғасырда, сіздер өмір сүрген кезде болған шығар! Қазір капитализм! Мәймөңкелеп айтқанда, нарық қаты­настары заманында өзіңіз айтқан адам­гершілік, мейірім, қайырым, әділет сияқты категориялар екінші, тіпті үшінші планға ығыстырылған! Сондықтан…
– Сондықтан мен жеңілдім, сен жеңдің, балам! Бірақ ақша, доллар, қу құлқын билеген қоғамның барар жері, байырқалар тұсы құрдым емес пе?! Оны кім ойлайды?! Тәуелсіздікті не үшін алдық?! Ондай-ондай жөнсіздіктерге ұрынба, ұлым!
– Кешегі ұлағатты ұстаз, гуманизм дәнін еккен мамандық иесін һәм қызыл коммунисті сенімінен қайтару мүмкін емес.
– Жә-жә, тоқта… тоқтай қал осы тұстан! Менің сенетінім – жалғыз Алла!.
Измдер тұрақсыз, ауыса береді алмасып… Қайтеміз қаржасып
«Заманың түлкі болса, тазы боп шал» деген бабаларымыз…
– Әке-е, әке-тай! – Қысық көз жігіт ағасы сонау-у артта қалған балалық шағын оралтқандай, орнынан тұрып қайыстай қара шалды құшақтап, арқасынан қақты
– Түсінгеніңе рахмет!.
Ымырашыл қасиетің үшін жақсы көремін сізді, әке!..
Сол жолы болымсыз әңгімелер қозғап, нәумез еткен жоқпын ба баламды деп көпке дейін опынды Мұсекең.
Едігенің айтқаны жөн
Өз қолымен тұрғызған үйін арзанға неге сатсын! Ұлы қызмет істейтін құрылыс компаниясы Алматыдан Астанаға ауысып жатыр
Жаңа жерде де тіршілік керек емес пе?!
Бұдан өзге кімі бар оның?! Заман солардікі… Керіскенде не бітірем?! Жалғыз екені аян
Кісінің іші-бауырына кіріп, ағалап-көкелеген елгезектігінен, іскерлігінен жүр емес пе… Аллаға шүкір! Кәрілік шіркін тұсау болмаса, жатып қалғаным жоқ
Ұлдың бір жағына шығып жатсам, қанеки?!
Қалаға барып қамалып отырғаннан ауылда тұра берейін
Төреші – уақыт…
* * *
Мұсекең бастапқыда ештеңені сезген жоқ
Ащы түтін қолқа-жүрегін қапқанда бажайлап мойын бұрған
Денесі дел-сал
Басы мең-зең
Қозғала алсашы
Тістеніп күш шақырды
Дыбыстағысы келген.
– Алла, жар бола гөр!..
Қалың түтіннен көздері ашып, кір­піктері жұмыла берді
Бұл не?! Өрт… өрт пе?!
Санасы сайрап жатыр
Тұру керек! Қуатын жиып, ұмтыла түсіп, сылқ етті
Ажал… ажалдың жеткені ме?!
– Алла-ай!.
Жаным-ай!..
Ауа жетпей, тынысы тарылды
Ке­реуеттен аударыла құлап түсті
Денесінің ауырғанын да елемеді
Еңбектеу керек! Шығар есік әне, он аттам жер! Жетсе болғаны! Өз еркімен ажалға бой ұсынудан гөрі, ойлаудың өзі қандай қорқыныш!
Оның өлгісі келмеді!..
«Ұл мен келін, жалғыз немеремді көрмей қаламын ба?!.»
* * *
– Тірі қалған екем ғой!.
Тәубе, тәубе!..
Шатырдай бөлмеде шалқасынан жа­тыр
Қозғалып еді, кәрі тәні жыртылып дар-дар қақырады
Кезекші дәрігер қозғалма­ңыз деп ым қақты
Шөл қысып барады
Соны сезгендей жастығын биіктетіп, кесе­мен сусын жұтқызды дәрігер
Өңешінен тыр­ма темір жүргендей ашыды-ай! Басы ай­налып, көзі қарауытты
Таң атқанша кірпігі айқаспады
Тәні ауырып жатқанымен, жады қаз-қалпы
Палатада жалғыз жат­қан соң ба, ойына жоқтан өзге оралады
Иә-ә… дүниенің шолақтығын сезді ме?! Сезсе де парқына жетпепті.
… Жігіттер, жалған дүние бізден қалар,
Бір күні ажал келіп жаныңды алар.
Жан шығып, дүниеден көшкеннен соң,
Мал-мүлкің, қатын-балаң бәрі қалар, – деп кім айтып еді?! Ә-ә, есіне түсті… Шал ақын! Қайран, абыз баба! Қалай-қалай қиыстырған! Не көрді фәни жалғанда! Жалғызым кемдік көрмесін деп келді емес пе!
Едіге қырықтан асса да бұған бала
Алматыға барып тұруды, немересін иіскеп, айналып-толғанып отыруды көксегелі қа-ша-ан?! Тағдыр қалай қатал! Міне-міне, сол арманға қол созым қалғанда, ғаріп болғанын көрмейсің бе?!.
Қарт ойын жалғады
Он тәулік болды жатқанына
Елу күн емделесің дейді
Екі аяғы мен жон арқасын күйік шалған
Қатты шалған… Япыр-ай, қалай шыдайды! Малға бас-көз болатын кім бар? Үйге кім қарайды?! Үй демекші… үйі не болды? Өрттен аман ба екен? Қайыржан көршісі күнде келеді
Сұрайын деп, сұрайын деп… жеме-жемге келгенде сұрай алмады
Шадыр шал үйде нең бар деп ұрсып тастай ма?! Телеграмма жібердім деп еді ұлға
Қолына тисе жетер ұшып…
– Құлыным-ай!.
Мазасын алдым ба? Қалай дегенмен, қызметтегі адам… Елордаға көшеміз деп жүрген
Қоныс аударушылардың қатарына кірсе жа­рады
Құрылыс компаниясының прези­денті өзінің таныс-тамырларын тізімдеп жатқан көрінеді
Қайда барсаң сол, біреуі жекжатын, біреуі жерлесін сүйрейді
Қарға тамырлы қазақтың әдеті
Мынадай заманда үлкен шаһарда тұру да қиын
Алматы Алматы болғалы қымбатшы­лық
Оның үстіне қоғам да асты-үстіне төңкеріліп, жұмыс іздеген жұрт көшіп барып жатыр – барып жатыр
Қала маңындағы саяжайлардың бәрін тұрғын үйге айналдырған дей ме, немене?! Иә-ә, айтқандай, Едіге бір сөзінде өзі істейтін компаниядағы үшінші вице-президент пенсияға шығады; ұзақ жыл құрылыс бастығы болдым, маған лайық орын
Екінші вице-президент Орекең емеурін білдірген
Құланның қасуына мылтықтың басуы келіп тұр деп еді… Бейнет дегенді қойсаңшы! Алда-жалда баласы ана орынға отыра қалса, еңбегін өтеуі керек Орекеңнің… Жә, жазылып шығайын әуелім!..
* * *
Ұмытып отырғанын қарашы… Былтыр ма, алдыңғы жылы ма, Әбуталап құрдасы Алматыдағы туысының үйіне қыдырып барғанда қара аспанды төндіре келіп еді
«Ойбай, бәрі удай! Күнделікті тұтынатын азық-түлік пен еттің бағасы шарықтап тұр
Автобусқа отырсаң, пәлеге қалғаның
Қойған астары суып бара жатқандай қолды-аяққа тұрмай аптығып-асыққан жұрт! Алматың көк түтін! Дұрыстап шәй де іше алмай… Сулары кермек тати ма! Мазам кетті, жүдә?! Жайма базарда қара қытайлар мен қырғыздардан аяқ алып жүре алмайсың! Апыр-ау, басшылардың не ойлағаны бар?! Қара қытай қаптаса не болады күніміз?!
Құрысын!.
Кіндігі мен омыраулары ашық-шашық қыз-келіншектер!.
Әй дер әже, қой дер қожа болмағаны ма?!
Астаһфиралла!.
Құдай енді Алматыны көрсетпесін!..»
Әбуталап ала бұлт үйірген Алматыға қанша жылдан соң биылғы маусым айында жолы түсті
Жаз күшіне еніп, түлежіген ару қала! Биік-биік шыңдарын мұз құрсаулаған асқар Алатау! Қос қапталы көкжелекке малынған көркем даңғылдар! Астау-арықтардан сылдырап аққан мөлдір су! Қарай бергің – қарай бергің келеді көз алмай…
Иә, сол жолы екінші Алматының теміржол вокзалынан Едігенің шофері қарсы алды да, сүліктей қара машина ызғытып жөнелген
Көркем қалаға қарады да отырды
Мейманасы тасып, көңілі аспандады
Мәшине ішіндегі радио толқындары қазақтың халық әндерін шырқап-ақ жатыр.
Айналайын қарағым, алтыным-ай,
Ақ жүзіңді көргенде балқыдым-ай.
Көрмегелі көп айдың жүзі болды,
Есен-аман жүрмісің, жарқыным-ай.
Ахау, керім, бұраң белім,
Күнде жиын, күнде той,
Жүрген жерің-ай!..
– Пай-пай! Даусын-ай мына әншінің! Қалай-қалай құйқылжытады…
Жүргізуші жас болса да орнықты жігіт екен
Әнге әсерленіп, арқасы қозған қарияны қоштаған да жоқ, иә деп емеурін де танытқан жоқ.
Едігенің «Мамыр» шағын ауданындағы қос қабатты коттедж үйі хан сарайындай
Аумақты ауладағы жеміс-жидек ағаш­тарының неше түрін көріп, таң-тамаша қалды.
Қара шалды қарсы алған ұл мен келін мал-жан амандығын білген соң, жұмыстан кешігіп барамыз деп кеңселеріне кетіп қалды
Дүңген бе, кәріс пе, орта жастардағы әйел дастарқан жасап:
– Қолыңызды жуыңыз да отыра қа­лыңыз, – деп таза қазақ тілінде сөйлеп жік-жапар
Қарт айран-асыр.	 «Басқа ұлттың өкілі ме десем, біздің тілде сайрап тұр ғой?!.»
– Рахмет, айналайын!
Бейтаныс әйелдің ілтипатына риза көңілмен төрге оза берді
«Келіннің туысы шығар…»
– Қарағым… қандай жақындығың бар бұл үйге?
– Қызметшімін
Есімім – Әлфия
Әкем – қазақ, шешем – ноғай.
– Ә-ә… ме-ен… құдалар жақтан ба деп…
– Балаңыз бауырмал, кішіпейіл
Жанна келініңіз де аяулы бала! Өздері маған әбден сеніп алған… «Туысқаннан қиысқан жақсы» деуші ме еді…
– Адамның адамға сенгені жақсы ғой… Қызметші болғанда… немен шұ­ғылданасың, шырағым?!
– Үш мезгіл ас әзірлеп, үй ішін жинау, кір жуып, үтіктеу… келген қонақтарды қарсы алу, жетеді жұмыс…
– Сонда… келінім… шыбық басын сындырмай ма?!
– Ой, ата-ай!.
Сізге бәрі қызық шығар… – Сылқ-сылқ күлді
Маржандай тістері жарқырап, сыңғыр-сыңғыр күлгені жарасымды-ақ
– Келініңіз өнер адамы… Танымал актриса… Қазақстанға еңбек сіңірген өнер қайраткері… Арасында консерваторияда лекция оқиды… Ой­лаңызшы… ондай кісінің уақыты болушы ма еді! Бір рөлді сомдау дегеніңіз – сұмдық еңбек, кө-өп жаттығуды талап етпей ме?!
Алыс-жақын шетелдерге гастрольдік сапарды қосыңыз
Жақында Еуропаны аралады… Келініңіз дарын, ұлыңыз бастық! Бақытты ғой балаларыңыз!.
Арманыңыз жоқ шығар, сірә?!.
– А… иә… бақыттымын… – Деуін десе де, сөздері пышыраңқырап, сенімсіздеу шықты
Сезімтал әйел бірден аңғарды: «Көңіл үшін қайтарған жауабы
Өтірік айтқаны көрініп тұр
Заты аңқау, адал адам…»
– Ой-бу, қалқам, әлгі ұл көрінбейді ғой?
– Кімді іздедіңіз?
– Немерем ше?
– Тимур ма?! Санкт-Петербургке олим­пиадаға кеткен… «Болар бала боғынан…» Ол-дағы үлкен математик! Болашағы зор!
– Солай деңіз-з!
Асықпай шай ішіп, ұлының жаңалықтарын естіген Мұсекең ас бөлмедегі тазалыққа, көзді арбаған мебельдерге қарап қояды.
– Бір сауал қойсам, ыңғайсыз емес пе?!
– Сұраңыз.
– Сонда… сіз-з… кәдімгідей… жалақы аласыз ба?!
–  Әрине-е…
– Күні бойы осындасың?
– Таңертеңгі жетіден кешкі алтыға дейін…
– Ондайды біле бермейміз… Қай­дағы бір сұрақтар қойғаныма кешір, айналайын…
– Айыбы жоқ, ата!.
Ыстықтай шай ішіңіз!.
Бауырсақты әлгінде пісіргем! Сары майдан, вареньеден дәм татыңыз
Мынау – Алтайдың балы
Едіге Өскемен жақтан алдырып тұрады…
– Өркенің өссін, қалқам!
Қария дастарқанға бата жасап, тысқа шықты
Жеміс-жидек ағаштарын суғарып, баптап төрт кісі жүр
Барып танысты
Бау-бақшаны қарайтын жұмысшылар екен.
Қария баласының пысықтығына дән риза
Өздері үш бас
Қызметшілері бес жан
Шетелдік телесериалдардағы бай-манаптар қызметші ұстаушы еді
Сол үрдістің қазақтарға да жеткені ме?! «Е-е, елу жылда ел жаңа, жүз жылда қазан» дегеніңіз осы
Ұлы мен келіні заман ыңғайына бейімделген екен
	Әттең, баласының бұл тіршілігін кемпірі көре алмады.
«Жатқан жері жайлы болсын жарықтықтың…»
* * *
– Алла-ай, жаным-ай!.
Әкетіп барады шыдатпай… Едігем-м… ұлым… ұлым келді ме?! Білсеңдерші, жарқындарым-м…
Медбике қыз атып тұрды.
– Ата, қозғалмаңыз!
– Алмаған-ау телеграмманы… Жары­ғым-ай, жалғызым-ай!.
Қайте­йін-н!.
Амал бар ма бұл дертке?!
– Дауысы бәсеңдеп, ентіге бастады
Кеудесі қысылып, сыбырға көшкен… – Япыр-ай… досым қайда, кешегі досым қайда?! Неге кіріп шықпайды осындайда! Күйіп-жанып барады мынау денем!.
Ыстығым бір уақ басылмай ма?!
Бармысың-ң-ң… Қайыржан-н… Кешіктің-ау, балам-ай… қайда-сы-ң-ң!.
Еді-ге-е-ее… Едіге-жан-н… Едіг-е-е…
Медбике укол салған соң қария ұйықтап кетті
Жас қыздың жаны ашыды
Кешелі бері ыңқылдауы жиілеген соң, бөлім меңгерушісі кезекшілікке екі медбике тағайындаған.
– Жон арқасы мен аяқтары қатты күй­ген! Жас адам емес, шыдаса жарады… Әй-й, қайдам, – деді дәрігер басын шайқап.
Медбике қарияның жастығын түзеді
Ойына әкесі оралып, жүрегін сағыныш меңдеді
Ауырып жүр еді, алдағы сенбіде барып қайтпасам деп уайымдады
«Өмір неге қым-қиғаш!.
Түсініп көр… Әсілі, ауыр халдегі адамға туған-туыстары жиі келуші еді
Бұл кісіге көрші қариядан өзге ешкім бас сұққан жоқ
Жалғыз ұлы Алматыда екен
Не деген тасбауыр?! Өгей шығар… Бір шикілігі бар, меніңше…»
Беті-қолын суық сумен жуып жатыр еді, бастығырылып қатты-қатты шыққан дауыстан жүрегі зу етті.
– Келді ме?!
Қайдасың-ң?!
Бармы­сың, балам-ау! Едіге-е… Едіге-е-е… Жары­ғым-ау, қай-д-а-а-а-с-ы-ы-ң-ң-ң?!.
* * *
Ұза-а-қ шырылдаған қоңырауды естіген қызметші әйел сыртқы есікті ашса, алдында жас қыз тұр.
– Телеграмма!
– Қайдан?
– Мына жерге қол қойыңыз.
Қағаздағы жазуға көз жүгірткенде зәресі ұшты Әлфияның
«Едіге, тез жет
Әкең нашар жатыр…»
– Апыр-ай… Қожайын Ақтөбеге, әйелі шетелге кетіп еді
Не істесем болады!
Қол қойғызып, телеграмманы табыс­таған қыз шапшаң шығып кетті.
«Сонда, сонда… нашар жатқан Едігенің әкесі ғой… Өткенде ширақ көрінген
Ауру айтып келе ме?!.» Әлфияның ойы он сақ­қа жүгірді
Ә-ә, ұшқыр телефоны бар
Тап­ты-тапты! Телефон нөмірлері тізілген дәп­тердің бірінші бетінен
Үлкен әріптер­мен жазып қойыпты! Жақсы болды-ау… Теріп еді, «абонент қызмет көрсету аясынан тыс жерде немесе сөндірулі» деген дауыс естілді
Сол күні кешке дейін он шақты рет қоңырау шалды
Тағы да сол: «абонент қызмет көрсету аясынан тыс жерде…»
* * *
Қария сөзден қалды
Көршісі Қайыр­жанның қолын қайыра-қайыра ұстап, әлсіз саусақтарымен қысып-қысып қоя­ды
Есік жақты нұсқайды
Әлі баласын күтуде
Елегізіп жанарын сүзгенмен Еді­геден хабар жоқ
Телефон шалған
Жауап бермеді
Кеше түстен кейін тағы да телеграмма жөнелтті
Құдай-ау, жалғыз ұлын көре алмай, қоштаса алмай кете бара ма ана дүниеге
Дәтіне берік еді Мұсақұл
Ұз-а-аа-қ үңіліп, тесіле қарап жатты да, оң қырына аунамаққа әрекет жасады
Сонда аңғарды, жапырақ үстінен төгілген таңғы шықтай көз көбесіндегі үймелеген жас тамып-тамып кетті
Құрдасының жүрегі ине шаншығандай ауырды…
Біраздан соң Мұсекеңнің кірпігі ай­қасып, қалғып кеткен… Бейіс дүниесіне шомылып, түс көріп жатыр.
Жаймашуақ жаз
Аспан әлемі қылаусыз ашық
Тамылжыған табиғат
Баяғыда-а, өздері тұрған Ақтүбек бөлімшесіндегі, Мықтының тауына тақау төбедегі көк шатырлы үйлері
Марқұм Майша кемпірі Көз қаласы жақтағы сайдан ат-арбамен келді де, дыр-р де-еп тоқтай қалсын
Өзі тойға баратындай сәнді киінген
Қызыл шырайлы түрінде әбігерлік бар.
– Әй, шал! – Баяғыдай шалт, шапшаң.
– Сенбісің, Майша? Қайдан жүрсің?! – Қуанған да, қорыққан да бірдей
Мұсақұл бірдеңелерді айта бастап еді, кемпірі сөзін бөлді.
– Бейшара-ай, шөгіп қалыпсың! Ауыр­ғаннан саумысың?! Ырғалып-жырғала­тын уақыт тар
Асықпай әңгіме-дүкен құрармыз… Сонау-у ит арқасы қияннан саған бола келдім
Кел, отыр, – деді бұйырып
Мұсақұлдың қарсыласқанына қарамастан, киім-кешек, оны-мұнысын жылдам-жылдам қоңыр сөмкеге салды да, арбаға отырғызып, тықыршып тұрған қоңыр биеге бишік үйірді
Қараса, ағызып барады ат-арбамен…
* * *
Мұсекең таң алдында дүние салды
Құрдасы Қайыржан бас болып, көрші-қолаң арулап аттандырды
Әне-міне келер деп Едігені күтті
Хабар болмады ұлдан.
Араға үш күн салып апақ-сапақ, ақшам кезінде таксилетіп жетті Едіге
Өзі ғана
Ауыл адамдары жағаларын ұстады
Қайыржан шал қарсы алды
Біріне-бірі көңіл айтысты
Аз уақыт үнсіз отырысты
Едігеде сөз жоқ
Әкесінің құрдасы әңгіме бастады:
– Қайран, Мұсекең!.
Ер еді!.
Жа­падан-жалғыз екі жылдай тұруы, әй, қиын-ақ! Басқаларды қайдам, мына менің өзім екі жыл тұрмақ, екі тәулік қалайыншы… безіп кетер едім үйден… Майшаның жылынан соң Алматыға кетпекші еді, дәм тартпады… Сенің үлкен қалада тұрғаныңды, қызметтегі абырой-беделіңді, анандай жауапты қызметте жүргеніңді мақтаныш көретін!.
Едігем деп елжіреп, еңіреп өтті жарықтық! Сені соншалықты сүйді! Сағыныштан сарғайды!.
Үміт етті!.
Іздеді!.
Көре алмай қаламын деп ойлаған жоқ!.
Ақтық демі үзілгенше күтіп жатты
Әне, келеді – міне, келеді деп… Палатаның есігі ашылса, елеңдеп басын көтеруге әрекет жасады… Қайтарынан бір күн бұрын сөзден қалды
Онда да қайта-қайта есік жақты нұсқайды… – Қаршыға көз қара шал мүдірді
Көкіректі қарс айырған сөздерді жеткізу де қиын
– Үлкендермен кеңесіп, екі күн тостық сені… Күн ыстық, мәйітке обал… Кеше жерледік
Бір күнге кешіктің… Жаназасына қатыса алмадың… Топырақ салу бұйырмады…
– Кешіріңіз! Келініңіз алдыңғы күні звандап… Шетелден, гастрольдік са­пар­дан келген беті екен
Телеграмманы көріп, маған хабарласты
Ақтөбеден тіке ұштым…
– Менің кешіргенім не болады, қа­рағым… Алла кешірсін!.
Сүйегі асыл еді Мұсекеңнің… Жатқан жері жарық болсын! Тағдыр жазуына не шара?!
Қырқына дейін басын көтермекшіміз
Мына Горныйдағы Сәркеннің баласына мәрмәр тасқа тапсырыс бердік.
Едіге Қайыржан шалға:
– Құран бағыштайсыз ба? – деді бұрылып.
– Басына барып қайтайық
Қорымға… Тие берсін! Өлілердің тірілерден тілейтіні дұға ғой… Қазір де оқиын
Қайыржан шал көздерін жұмып, Құран оқыды:
– Ағузү билляһи минаш шайтон ирражим!
Бисмилляһир Рахманир-Рахим!
Иа-син-н… Уәль Құранил хәким-м… Иннәкә ләминәл-л мурсалин
Ғалә сиратим мустақим-м
Тәнзиләл ғазизир рахим-м
Литунзирә, қаумән мә унзирә-ә, әбә-уһум фәһум ғафилун-н…
* * *
Едіге ертеңінде көрші үйдің жеңіл машинасымен аудан орталығына жетіп, түнгі пойызға билет алды
Бұрынғыдай думандатып ешкім шығарып салған жоқ
Ондай сән-салтанатты қажет етпеді
Несіне қуанады?! Несіне жетіседі?!
Қайран, әке! Салмақ салмай кете бар­ды ың-шыңсыз…
Етженді жігіт ағасының жан дүниесі астан-кестен, алай-дүлей
Қайғының қара бұлтын енді ғана сезгендей.
– Перзенттік парызымды өтей ал­мадым! Үлкен күнә жасадым?!
Не деген жетесіздік!.
Қолыңа барам дегенде қалай келіспедім?! Н е г е?! Н е г е?!.
Қайыржан шал көңіл айтқанда да, зи­рат басына барып Құран оқытқан кезде де қабырғасы қайысып, бұлайша еңсесі түспеген
Купеде бір өзі
Кірген бойда тізе бүкті
Сүлесоқ
Енжар
Иә-ә… әкесі енді жоқ
Іздеп келмейді, қысылған кезде ақша салмайды, соғымын жеткізіп бермейді… Бәрінен бұрын қол созым қалған лауазым ше?! Көзден бұл-бұл ұшты-ау!
Иығы селкілдеп, ұз-а-а-қ жылады…

Толымбек ӘБДІРАЙЫМ

Толымбек ӘБДІРАЙЫМ
