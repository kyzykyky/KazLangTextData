Ұлы Жеңістің 71 жылдығына байланыс­ты Еңбекшіқазақ ауданы Қазақстан ауы­лында Кеңес Одағының Батыры Ж.Қайыпов атындағы орта мектеп директоры Ұ.Тасированың ұйытқы болуымен бар қазақтың мақтанышына айналған тұңғыш олимпиада чемпионы Жақсылық Үшкемпіровпен кездесу өтті.
Тәрбиелік маңызы зор шараға директордың тәрбие ісі жөніндегі орынбасары Ерлан Ортықов пен Тәліпжан Естемесов басшылық жасады
Мектебіміздің құрметті қонағы Жақсылық Үшкемпіровпен бірге Қазақстан ауылдық округінің әкімі Марат Сүгірбеков, аудандық мәслихаттың депутаты Еркін Жақыпбаев, Есік қаласындағы спорт мектебі директорының орынбасары Мұрат Абдраманов шақырылды.
Кездесу жиынды жүргізіп отырған тәлімгер ұстаз Азат Бақасов келген қонақтарды таныстырып, мектеп директоры Ұлбосын Тасироваға сөз берді
Ол өзі басқаратын мектеп ұжымы мен оқушылардың жеткен жетістігі туралы тоқталды
Мектеп әкімшілігінің ұйымдастыруымен үлгі-өнеге болатын іс-шаралар жиі өткізілетінін айта келіп, өткен жылы да ұлы Жеңістің 70 жылдығы қарсаңында Кеңес Одағының Батыры Ж.Қайыповтың қызы Лиза Жүнісбайқызының ұрпақтарымен де кездесу өткенін айтып өтті.
Мұнан кейін сөз кезегі құрметті қонағымызға берілді
Ж.Үшкемпіров жас жеткіншектерді спортпен айналысуға шақырды
Өзінің Семей қаласындағы зоотехникалық-малдәрігерлік институтының студенті бола жүріп, спортпен айналысқанын, 48-51 келі салмақта талай тер төгіп, жеткен жетістігі туралы ағынан жарылды
Қазір спортпен айналысамын дейтін жастарға барлық жағдай жасалғанын айтып, соны қа­дірлей біліңдер деп жастарға ақ батасын берді.
Әсет АЛЖАНБАЙ,
ардагер ұстаз
Алматы облысы
