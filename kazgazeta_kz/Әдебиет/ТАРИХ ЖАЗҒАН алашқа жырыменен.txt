Aқын Ығылман Шөрекұлы   өз заманының айтулы сөз зергері
Алаш қозғалысы көсемдерінің бірі, көрнекті ғалым, қоғам қайраткері, профессор Халел Досмұхамедұлы «Қазақ халық әдебиеті» атты еңбегінде соңғы екі ғасыр беделінде өмір сүріп, есімдері ел есінде қалған қазақ ақындарының ілегін атаған кезде Ығылман Шөрекұлы атын нағыз орта белде келтіріпті
Ал Қазақстанның халық жазушысы, атақты ақын Хамит Ерғалиев өзінің «Өмір өрнегі» атты кітабында туған өңірі хақында тебіренген сәтте: «…Әр уақыт сенің даңқыңды паш қылатын жыршыларың ше? Ығылман Шөреков, Досы Тілегенов, Әбу Сәрсенбаев, Зейнолла Қабдолов, Ғабдол Сланов, Берқайыр Аманшин, Нұрмұқан Жантөрин, Зарифа Сүлейменова, Сейілхан Құсайынов, Берік Қорқытов, Шәміл Әбілтаев, Дмитрий Арсентьев – бұлар секілді жыршыларың көп қой сенің» (Алматы, 1986 ж
205-бетте) деп Атыраудан шыққан ардақтылардың ішінен ойып алып, Ығылман ақынды ең бірінші етіп қалам ұшына іліктіріпті
Демек, оның есімінің ХХ ғасырдың ілкі кезеңінен бастап қазақ зиялыларының көңіл түкпірінде қонақтауы, заман көшіне ілесіп, ардақталуы тегін болмағаны.
Қай ақынның болса да, әсіресе, ауыз әдебиеті өкілдерінің өткен өмір жолдары, ғұмырнамалары өлең-жырларында өрнектеліп, іздері сайрап жатады
Түсініп болмайтын қилы кезеңнің перзенті, айтулы ақын Ығылман Шөрекұлы да өзінің ұзақ өмірбаяндық толғауын былай бастаған:
Пендеге зор, дәреже ғылым, білім,
Бір Алла дана қылар сүйген құлын.
Болғанда мың сегіз жүз жетпіс алты,
Сол екен дүниеге келген жылым.
Дүниеге келген жылым тышқан екен,
Сол жылдың жазға салым тұстары екен.
Қамалдан үш күн бұрын жерге түсіп,
Доңыздан сол себепті тысқары екем…
Өкінішке қарай, мен 1975 жылы Мия­лы селосында Сарман Ғапурин қарттан жазып алған осы жолдардың ары қарайғы жалғасы ол кісінің жадында жөнді сақталмапты
«Көлемді толғау еді, әттең-ай, көп жыл үзеңгілес жүргенде дұрыстап зер салып, толықтай жаттап алмаппын ғой
Білетінімнің өзін, жасымның ұлғайғандығы ма, ұмытып қалыппын» деп қынжылып еді ол
Бірақ қос шумақтың өзінде Ығылман Шөрекұлының қай жылы туғаны, айы, күніне дейін айна-қатесіз айқын жырланған
Демек, ақынның дүниеге келген кезі – 1876 жыл
Оған талас жоқ
Ескіше жыл қайырғанда да ол ақынның өзі айтқандай, тышқан жылына тұспа-тұс келеді
Ал жерге шыр етіп түсіп, кіндігі кесілген мезгілі қамалдан үш күн бұрын екен
Тоғыс есебінде қамал қазіргі наурыздың 22-сінен басталады
Одан үш күнді шегергенде наурыздың 19-ына сәйкеседі
Атырау аймағының Тайсойған-Бүйрек өңіріндегілер наурыздың 14-ін қазақтың жыл басы деп ерте бас­тан бері төс қағысып, көрісуді бастайды
Сонда ақынның туу сәтінің доңыз жылынан тысқары қалу себебі де анықталады
Сөйтіп, осы деректерге сүйеніп, қорытынды жасағанда Ығылман Шөрекұлы 1876 жылғы наурыздың 19-ында туған.
Енді бір қуанышты жайт бар
Ол – Ығыл­ман ақынның өмірбаяндық толғауы­ның жалғасының табылғандығы
1996 жылғы мамырдың 6-сында Атырау облысындағы Балықшы ауданының Теңдік ауылының тұрғыны, ҚР халық ағарту ісінің озық қызметкері Рахметжан Бақтияров маған жоғарыда келтірілген алғашқы шумақтарға қоса тағы алпыс алты жолын жазып берді
Бірақ ақынның баяндау желісінен аңғарғанымыз – бұл әлі бастау тұсы
Толғаудың әрі қарайғы жалғасы біршама ұзақ болуға тиіс
Өйткені, біздің қолымыздағы нұсқада Ығылман ақын өзінің төрт жасқа шыққанға дейінгі өмірін, сол кездегі ел ішіндегі хал-ахуалды баяндаған
Бір қызығы, әрбір жылға жеке-жеке тоқтап, табиғатты, жұт әкелген тарымшылдықты, одан кейінгі құдайдың несібені қалай төккенін дәлме-дәл кестелеп отырған
Осы бағытпен жырлауды жалғастырған болса бұл, сөз жоқ, көлемді дүние.
Ақын толғаудың кіріспе бөлігінде өзінің қайда туғанын, қай жерде мекен еткенін айқындап айтып берген
Оның:
Тайсойған сонда менің туған жерім,
Кіндік кесіп, кірімді жуған жерім.
Сары май пысысын деп тұзға салып,
Құндақтап қол-аяқты буған жерім.
Қаракөл сонда менің мекен жерім,
Ғұмырға дәурен сүріп кешкен жерім.
Бөбектеп, балапандай ақ сүт беріп,
Құндақтап қол-аяқты шешкен жерім, – деуі ел арасынан біздің жинаған бұрын­ғы деректерімізбен толық үйлесім табады
Демек, оның дүниеге келген жері – Тайсойғанның қалың құмының ортасында, Жыңғылды көл алқабындағы Қаракөл қыстауы
Ғұмырының дені сол мекенде өткен
Жаз жайлауы – Шыбынды, Сорқуыс маңы
Дәл осы арада ескере кететін бір нәрсе – Қызылқоға ауданында тағы бір Қаракөл деген жер атауы бар
Ол Ойыл өзенінің аяқ тұсында орналасқан ірі елді мекен.
Ақынның өмірбаяндық толғауының жалғасының Жайық бойындағы Рахметжан Бақтияровтан табылуының сыры неде? Оның мәнісі – біріншіден, негізінен Рахметжанның өзі сол Тайсойған-Бүйрек өңірінде туып, сөзге қонақ беретін, озық ойлы, жергілікті адамдармен аралас-құралас өскен көзі қарақты кісі
Екіншіден, ел аузындағы ескілікті жыр-қиссаларды, шешендік сөздерді, тарихи әңгімелерді жинастыруға әуелден әуес, құлағы түрік жүретін зиялы азамат.
– Бұл толғау, – деді Рахметжан Бақтияров,- 1950 жылғы мамырда Қамыскөл деген жерде Сарман Ғапуриннен жазып алынды
Оған себеп болған – сол жылы Ығылманның туған жылы, шығармалары жайлы дерек ізделуде деген хабардың естілуі еді
Содан кейін Ығылман Шөрекұлына «Исатай-Махамбет» дастанын жазғызуға бірден-бір дәнекер болушы ғалым, қоғам қайраткері Халел Досмұхамедұлының туған жиені, ақынмен жақын таныс, әрі қосшы баласы болған Сарман Ғапуринге бардым
Ол кісі менің жездем еді, Ығылманның өлеңдерін жатқа соғатынын білетінмін
Сарман жездемнен сол жолы осы үзіндіні жазып алдым да «Лениншіл жас» газетіне жібердім
Одан өзге де жырларын ести тұра қағазға түсіріп алмағаныма өкінемін.
Ақынның қайтыс болған уақыты, мүрдесі жатқан орын да күні кешеге дейін оның кітаптарында, ғалымдардың зерттеу еңбектерінде әртүрлі жазылып келді
Мәселен, Ығылман Шөрекұлының 1976 жылы «Жазушы» баспасынан жарық көрген «Исатай-Махамбет» атты дастаны мен өлеңдер кітабының кіріспе мақаласында «Ығылман Шөреков 1931 не 1932 жылы қысқа қарай қайтыс болған
Бейітін біреулер Тайсойғандағы Сорқуыс деген жерде, енді біреулер сол құмдағы өзінің қыстауының қасында деседі, қайсысында екені әзір анықталған жоқ» делініпті
Сірә, кітапты құрастырушы (кіріспені де өзі жазған) белгілі ақын, әдебиет зерттеушісі, марқұм Берқайыр Аманшиннің мұны жазғандағы түпкі мақсаты көпшілікке ой тастау, белгісіз жайттарды тиянақтап, анықтауға шақыру болғанға ұқсайды.
Сол өңірде өсіп, қолға қалам ұстап, әдебиет әлеміне жақын жүргеннен соң жыр сүлейі атанған Ығылманға байланысты біраз мағлұматтарды шамам жеткенінше жинастырғаным бар
Әр жылдарда көптеген көнекөз қарияларға жолығып, әңгімелестім
Солардың ішінде Қарабауда тұрған, жасы ақыннан жиырма жас кіші Шыңғыс Көжекұлы деген ақсақалдың Ығылман Шөрекұлының дүниеден озған жылы, айы, күні жайлы айтқан бұлтартпас дерегі көкейге қонымды болды
«Мен,– деді ол, – 1928 жылы тәркілеу кезінде әлділер қатарына жатқызылып, Орынбор жаққа жер аударылған едім, содан кеңес үкіметінен арнайы рұқсат болғаннан кейін 1933 жылы Тайсойғанға қайта оралдым
Келсем жақсы көретін ағам, елдің бетке ұстар сөз ұстасы Ығылман қайтыс болыпты
Қабырғам қатты қайысып, оны қолынан қара жер қойнына тапсырған адамдардың бірі Ерғали Құлманиязұлына барып, қашан өлгенін, қайда жерленгенін сұрадым
Сонда ол: «Өткен жылы (1932 жыл – Т.Ж.) әсет айы­ның 15-і күні (осы күнгі күн санау реті бойын­ша тамыздың 3-і) қайтыс болды
Бейіті Сорқуыстың қасындағы төбенің басында» деді
Мені бастап апарып бата етті».
Шыңғыс Көжекұлының бұл айтқанын Ығылманды қолдарынан жерлеген қарттар Мұқамбет Қожақметұлы, Сарман Ғапурин, әкесі қасына ертіп барған Теңелбай Әбілғазыұлы және басқалар да растап, сендіре түсті
Жыр жампозын жер қойнауына тапсыруға, сондай-ақ Нұрғали, Атамұрат, Нұржау, Жақсығұл, Төремұрат сынды ауыл адамдары қатынасқан.
Ақынға ру жағынан алғанда туыс, жақын адамдар Тайсойған құмында, Балабейіт, Жасқайрат елді мекендерінде, жалпы Қызылқоға аймағында көп-ақ
Солардың ішінде елді аузына қаратқан шежіре, 1986 жылы 108 жасқа келіп о дүниелік болған Жәлеке Зұлқанұлы сынды қария болып еді
Ол Таймастан өрбіген екі баланың бірі Дәріден тараған ұрпаққа жатады
«Исатай-Махамбет» дастанында айтылған:
…Өтіп кеткен бабамыз
Сыралы мен Дәріге
Қарын бөле секілді –
Бірге туған анасы, – делінген батыр Исатай Тайманұлына бөле, кәдімгі Дәрінің шөбересі
Дәріден – Тасыр, одан Зұлқан, оның баласы Жәлеке болып жалғасады
Жәлекенің ұлы шебер домбырашы, бір кезде Дина Нұрпейісова атындағы ұлт аспаптар оркестрінің құрамында дүбірлі байқауларға қатысқан Әлдеш, оның балалары ата-баба жұртында өсіп-өніп келеді (Осы тұста ескерерлік бір нәрсе бар, ол дастанның соңғы басылымдарында Дәрінің аты Дәріке деп қате басылып жүргендігі).
Ығылманнан бар болғаны екі жас кіші Жәлеке қарт жүзге таяған шағында немересі Аманжолды әдейілеп Сорқуысқа ертіп апарып, қалың қауымның ішінен бір орынды көрсетіп, осы жерде қазақтың ақыны Ығылман Шөрекұлының мүрдесі жатқанын, оның қашан да болса ізделінетінін айтып, мұқияттап көрсетіп, белгі қағып, сұрағандарға тауып беруін аманаттаған еді
Кейін ақынның қайда жерленгенін айқындау қажеттігі туындағанда Жәлеке қарт бізге де, Қызылқоға ауданының басшылары Аташ Досалиев, Мыңбай Жарылғағанов, кеңшар директоры Мырзабай Айшуақов және басқаларға көзі тірісінде Ығылманның бейітін өзі аяқтай барып, өз қолымен көрсетіп беріп үлгерді
Ақыры, оның басына ескерткіш белгі қойылды.
Қорыта келгенде түйін мынау: Ығылман ақын 1932 жылғы тамыздың 3-інде қайтыс болды
Атырау облысының Қызылқоға ауданындағы Жасқайрат деп атап жүрген бұрынғы Халел Досмұхамедұлы атындағы асыл тұқымды қаракөл қой зауытының Сорқуыс ауылының іргесіндегі қауымда жерленген
Сол жерде Халелдің ата-бабаларының да мүрделері жатыр.
Ығылман ақынның руы – Беріш
Оның екі баласының кенжесі Байсейіттен тарамдалады
Одан Қитас туған, Қитастан Жайық жаралған
Міне, өздерін «Жайық Берішпіз» деп атайтын бір тайпа ел ежелден Тайсойған құмын, Ойыл өзенінің төменгі сағасын мекен етеді
Сол Жайықтың үш ұлының бірі Дәулеттің Тумаш атты баласынан Ерназар, Жаубасар, Сейіт, Нияз деген төрт перзент болған
Алдыңғы үшеуінің ұрпақтары негізінен Атырау облысының Қызылқоға, Индер аудандарын қоныс етіп келеді
Батыс Қазақстан облысының осы аудандармен шектес жерлерінде де тұратындары бар
Ерназардан Алдар, Абдан, Көшім, Мәнтай болып өрбиді
Алдар – алты Алашқа аты мәлім, беделді би, оны әйгілейтін ауызша жеткен де, жазбаша сақталған да деректер баршылық
Солардың бірі атақты ақпа ақын Мұрат Мөңкеұлының өлең жолдарында өрнектеулі
Ақын Орынбор шаһарында оқыған зиялы азамат Дәулетүмбет Машақұлына жыр жолдауында:
…Ерназар беріш құтпаны – атаң Алдар,
Белгісі қас жақсының халқын қамдар.
Дос болған атаңменен Әбілқайыр,
Әуелден беріште озған бір белгің бар.
Асылдың азбай жүрген тұқымы едің,
Шырағым адаспас деп үмітім бар,– деп арғы бабасы Ерназармен қатар атасы Алдарға да жоғары баға береді
Оның Әбілқайыр ханмен дос болғанын ерекшелеп атап көрсетеді
Шындығы да солай
Алдар небір марқасқалар санасқан, атағы жер жарған би, төрелердің өздері тоқтап, ақылдасқан дана адам
Оған тағы бір дәлел ақын Шынияз Шанайұлының «Жаңа низам» атты толғауындағы мына жолдар:
…Хан болған одан кейін Нұралы еді,
Төренің «Арқар» деген ұраны еді.
Хан ауылын Сырым шауып тоздырғанда,
Ақылды Алдар биден сұрап еді.
Демек, алдына жан салмайтын сұңғыла шешен, байламды би, белгілі батыр Сырым Датұлының өзі ақыл сұраған Алдар қандай ардақтауға да лайық ірі тұлға.
Сол Алдар бидің алты баласының бірі Таймас – ақын Ығылманның арғы атасы
Ұғынықты болуы үшін айқындап талдасақ, Таймастан Сыралы мен Дәрі тарайды, Сыралыдан Шолық, одан Шөрек туады
Шөрек біз сөз етіп отырған Ығылманның әкесі
Ел аузындағы деректерге қарағанда, Алдар ұрпақтарына тән қасиет дарыған Шөрек те өз заманының сауатты, білікті азаматтарының сапында болған.
Тарихшы-этнограф Нәумет Көшекбаев­тың сөзіне жүгінсек:
– Иә, салақтық ғалымдарда да, қарапайым адамдарда да, астанада да, ауылда да жетіп жатыр, Исатайдың жанында екі хатшысы болған
Олар – Төлек пен Шөрек
Бар көрген-білгендерін жазып қалдырған ғой
Ол орыстың жылнамасы сияқты өте құнды мұра
Бірақ тек Шөректің жазбалары ғана бізге белгілі
Ығылманға жеткен сол атасының архиві
Осы архивті Ығылманнан Халел Досмұхамедов сұраған сияқты
Бірақ Ығылман екі жыл уақыт бер, дастан жазып жатырмын, соны бітірген соң берем» десе керек
Ығылманның «Аламаны» 1925 жылы Ташкентте басылды
Ал Шөректің архиві қайда? Белгісіз («Исатайды іздеп келемін, іздей беремін»/ «Атырау» газеті, 1991 ж
Қазанның 15-і).
Бұған қарағанда, Шөрек ­тарихи оқиғаның бояуын өзгертпей қағазға түсіріп, хаттауға қатысқан, оның шындық күйінде бүгінге жетуіне дәнекер болған санаулы адамдардың бірі болып шығады
Мұның ақиқатпен әділ қабысатын тұстары да мол
Себебі, ақын Ығылман өзі қатыспаған көтерілістің бүкіл жүрісін, өрбуін, адамдардың аты-жөндерін, мекенжайларын дәлме-дәл білген
Бәрі тарихи деректермен сәйкес келеді
Әсіресе, көтерілістің екінші кезеңі, Тайсойған, Ойыл, Сағыз, Жем, Маңғыстау, Хиуа өңірлерінде болғанда Исатай-Махамбет қолдарын халықтың қабылдауы, Ақбұлақ бойындағы қанды қырғын қисынды суреттеледі.
Осы күнге дейін бұл дастанда айтылған­дарды бұрмаланған, жалған деушілер болған емес
Бірен-саран адамның аттарында, жасқа байланысты анықтауды, дәлелдеуді қажет ететін жайттар болмаса, бәрі де болған оқиғалар ізінен алшақ кетпеген
Сайып келгенде, дастан нақты құжаттарға сүйеніп жазылған
Бұл – бір.
Екіншіден, ғалым Халел Досмұ­хамедұлы өзінің «Тайманұлы Исатайдың қозғалысы турасында қысқаша мағлұмат» атты еңбегін қағазға түсіргенде белгілі бір құжаттарды, мәліметтерді негіз етіп алғаны көрініп тұр
Сол құжаттардың бірі Шөректің архиві болуы ықтимал
Сондай-ақ Х.Досмұхамедұлы осы еңбегінде «Құлманұлы Бақтыгерейдің айтуынша, Оралдағы уақытша сәбеттің архивінде Исатай-Махамбет туралы 27-том іс бар» депті («Исатай-Махамбет»
Алматы, 1991, 43-бетте)
Ол қандай іс? Көтеріліс жайлы қолданылып жүрген архивтік құжаттардың ішінде сол істер бар ма? Бар болса оған Төлек пен Шөректің жазбалары кірген бе? Зерттеп, нақтылауды, дәлелдеуді талап ететін жайттар.
– Малдың жазғы қонысына ыңғайлы болған соң, – деп еді Тайсойғанда отырған бақташы Амангелді Жайкин, – Халел ставкасының (штаб мағынасында – Т.Ж.) маңынан, Қаржау талының қасынан жаздық шағын тас үй салып алдым
Шағыл ішінде ескілікті құмыра көп болды
Осы араны ұзақ жылдар бойы мекен еткен қарт Мұса Жантөрин: «Ставканың жарын бұзғанда тастың арасынан көп кітап, қағаздар шықты
Оны қорқып, сол маңға бір дөңгелектің астына қайта көміп тастадық» деген болатын
Бүгінде Мұса ақсақал бұ дүниеде жоқ
Көміндінің қайда екені бізге таптырмады.
Амангелді Жайкин әңгімелеген кітап, құжаттар алашордашылар қуғын-сүргін күй кешкен кезеңде тығылған емес пе екен? Ішінде Ығылман ақын пайдаланған Шөректің жазбалары болуы ғажап емес-ау? Қазір олар табылған күнде де сақталу тәртібі бұзылғандықтан кәдеге аспайтын күйге ұшырағаны кәміл
Өкінішті-ақ.
«Исатай-Махамбет» дастанының тарихи шындық тұрғысынан орамды жазылуына ілкі ұйытқы Шөрек жазбалары болса, ал шығарманың өмірге келуіне түрткі болған, оның жарасты желі тартуына келісті кеңес берген, алыс шаһарда кітап етіп басылып, жалпыға жария етілуіне бірден-бір себепкер ақынның жерлесі, ғалым Халел Досмұхамедұлы
Оны Ығылманның өзі де:
Тәржіме халін ерлердің
Жырлап жазсаң нетеді деп,
Ел үшін еткен еңбегі
Жарыққа шықпай кетеді деп.
Көз жұмып дария кешпесең,
Ұяда жаның барында
Сөз түйінін шешпесең,
Жалғанда жазым дүние боқ
Сенен де бір күн өтеді деп,
Үйренген бастан бір мінез –
Шабан едім бой күйез,
Ұйқымнан жатқан оятып,
Тұрғызды сөзбен жетектеп,
Немесе:
…Ел қамын жеген ерлердің,
Сөз білген жанда хақы бар.
Жоқтаған күнде арымды,
Халдерін тарих етпесек,
Сөз қалдырып кетпесек,
Кейінгіден кім айтар,
Сөз білгендер арылды, – деп ашып айтып кеткен.
Ығылман ақынның ең үлкен бітірген шаруасы – «Исатай-Махамбет» дастанын бірегей туынды деңгейінде тудырып, келер ұрпақтар еншісіне қалдырып кетуі
Оны ғалымдар Қажым Жұмалиев, Есмағамбет Ысмайылов, Қабиболла Сыдиықов, Берқайыр Аманшин және басқалар аса жоғары бағалап, дастанның құндылығын, шебер өрілген шежіре дүние екендігін зерттеу еңбектерінде заңды зерделеді
Ақиқатында бұл дастан қазақ даласын дүр сілкінткен көтерілістің, отаршылдыққа қарсы күрестің нағыз әдеби жылнамасы, тарихи оқиғаны көркем кестелеген мәңгілік мәнін жоймас мұра
Өкінішке қарай, саяси ағымға, кеңестік саясатқа орайлас 1925 жылғыдан кейінгі басылымдарда «орыс» деген сөз «патша» деп өзгертіліп, бірқатар жері өңделіп, жонылып, бірсыпыра жолдары қысқартылып басылды
Әйтсе де, сүйегі шымыр шығарма одан онша ақсаған емес
Қайта ғұмырын жоймай бүгінге аман-есен жетті.
Қазір Исатай Тайманұлы мен Махамбет Өтемісұлы жайлы сөз етілсе, олар жетекшілік еткен ұлт-азаттық көтеріліс турасында әңгіме қозғалса болды, Ығылман Шөрекұлының дастанына жүгіну, оны мысалға алу берік дәстүрге айналды
Сонымен қатар дастанда:
…Тап сол жылы Махамбет,
Отыз тоғыз жасында.
Есенғұл, Үбі, Таңатар,
Есенгелді, Қосқара,
Есенаман, Шекшекей,
Балуан Тәни қасында.
Алман, Тоғай, Ерсары,
Қожахмет, Қалдыбай,
Әскердің түсті алдына-ай!
Қамалға барып соқтығып,
Ойранды жауға салдың-ай, – деп айтылғанындай, еңселі ерлердің, басқа да қыруар адамдардың аты-жөндері көп кезігеді
Бәрі де өмірде болған, көтерілісте ерлік көрсеткен, болмаса қатысы бар тұлғалар
Орайы келгенде олар туралы жақсылы-жаманды бірдеңе айтыла қалған күнде де Ығылман дастанын айналып өтпеушілік тағы бар
Әйтеуір, ол жыл өткен сайын аруақтанып, беделге бедел үстемелеп келеді
Әзірге соны шүкіршілік етеміз.
Ығылман Шөрекұлына айрықша құрметпен қарауға негіз болатын келесі бір жайт – оның өткен ғасырлардың інжу-маржан жыр қазыналарын өңін өзгертпей жаттап, бүгінге жеткізуі
«Ығылман өзі үлгі алған әдеби ортаны әркез қадірлеп, оның көрнекті туындыларын халық кәдесіне жаратуға қызмет етті» («Ақын-жыраулар»
Алматы, 1974, 167-бетте) деп зерттеуші, ғалым Қабиболла Сыдиықов айтқандай, егер Ығылман болмаса Махамбет Өтемісұлының, Мұрат Мөңкеұлының, Шернияз Жарылғасұлының, Есет Қараұлының, Нұрым Шыршығұлұлының және басқа да ақындардың өлеңдері, толғаулары мен термелері, дастандары бізге осы күнгі бояуы қанық күйінде жетер-жетпесі беймәлім
Ол асқан зерделілігі, қабілеттілігі арқасында көне мұраларды жадында сақтап, оқымысты Халел Досмұхамедұлына табыс етті
Зиялы ғалым қолына түскен рухани қазынаны шашау шығармай, «Исатай-Махамбет», «Мұрат ақын сөздері», «Аламан» жинақтарға топтастырып, Ташкентте баспадан кітап етіп бастырып шығарды.
Енді бірер сөз ақынның артында қалған ұрпағы хақында
Ығылман ақынның Қызылқоғадағы Миялы селосында тұратын туған балдызы, сөз ұстасы Төлеп Жұмағалиұлы ақын жездесінің мүрдесі жатқан қауымның басына барып, дұға оқып отырып, мынадай әзіл өлеңді жанынан суырып салып айтады:
Ей, Шөректің ұлы Ығылман,
Белгілі атың бұрыннан.
Тарихқа жайдың батырды,
Ханға қарсы ұрынған.
Исатай мен Махамбет
Танылды сенің жырыңнан.
Елу бір жыл табылмай,
Тайсойғанның құмынан.
Жарып шықтың қабірді,
Жер астынан суынған.
Бұйырмады-ау топырақ
Қабдол, Жәлел ұлыңнан.
Хабар да жоқ ешқандай,
Шәрипа атты қызыңнан…
Халық арасына кеңінен тарап кеткен бұл уытты әзіл өлеңнің бір үзіндісін ғана келтіріп отырмыз
Мұндағы тілге тиек етілгеннің бәрі ащы шындық
Адымымызды аштырмай тұсаған бойкүйездігіміз бен асылымызды ардақтамайтын салғырттығымызды сынап-мінеген нағыз оспақ
Сонымен қатар оның жарты ғасырдан астам бұрын көз жұмып, қара жердің қойнына кірген жездесінің естімесін біле тұрып, жарық дүниеде жүргендерге қарата айтқан ескертпесі, өкпе-назы.
Басқасын былай қойғанның өзінде, ақынның қызы Шәрипа күні кешеге дейін қайда болып еді? Ығылман Шөрекұлының 1976 жылы жарық көрген кітабына ақын, әдебиет зерттеушісі Берқайыр Аманшин жазған алғы сөзде: «…Балалары – Халық, Гүлбаһрам, Қабдолғазиз, Қабдыжәлел, Шәрипа (Шаһарман)
Бұлардың алдыңғы екеуі елде, Балабейітте жастай қайтыс болған
1923-1924 жылдар шамасында туған Қабдолғазиз (Қабдол) бен 1925 жылы туған Қабдыжәлел (Жәлел) Тайпақ ауданынан екеуі де майданға кеткен, нағашысы Бекбосынов Кәдірбайдың қолынан аттанған
Екеуі де майданда қаза тапқан
Балаларынан бары тек Шәрипа ғана, ол 1928 жылы туған, қазірде Гурьев облысы, Ембі ауданындағы Байшо­нас мұнай кәсіпшілігінде тұрады» делінген жолдарды оқығалы бір облыстың аймағында тұрғанымызбен Байшонасқа жол түспей жүрген еді
Келімді-кетімді адамдардан сұрастырып қарағанымызда білмей шыққан
Тіпті Шәрипаның онда тұрмайтынын дәлелдеушілер де табылды
Сөйтіп жүргенде, 1990 жылғы ақпан айын­да облыстық «Атырау» газетінің редакциясына Төлеген Дүйсенов ақсақал келе қалды
Әуелден баспасөзбен байланыс жасап тұратын ол құлағы түрік жүретін, көп жайттан хабардар, көреген жан болатын
Төлеген қарт әңгіме арасында өзінің таяуда Байшонасқа баратынын сөз қылды
Бұрын сонда тұрыпты
Біз оған жата қалып жабысып:
– Сол сіз баратын Байшонаста Шәрипа деген апай тұратын көрінеді
Мүмкін тани­­тын боларсыз, егер білмесеңіз осы сапа­рың­ызда сұрастырып, біліп кел­сеңіз екен
Ол атақты ақын Ығылман Шөрекұлы­ның көзі тірі тұяғы, туған қызы,– дегенімізде Төкең ақсақал:
– Шәрипа дейсіз бе?– деп өзіме қарсы сұрақ қойып алды да, аз-кем ойланып қалды.– Ондай кісі Байшонаста бар сияқты
Бірақ, дәлдеп айта алмаймын, осы жолы барғанымда, іздестіріп, анықтайын.
Төлеген қарт осыдан кейін біразға дейін хабарсыз кетті
Мен наурыз айында кезекті демалысыма кетіп, сәуірде қайта оралсам, Төкең жазып қалдырған бір жапырақ қағаз жатыр
Онда: «Шәрипа Ығылманова бұрын Байшонаста тұрған, Доссорда әлеуметтік қамсыздандыру бөлімінде жұмыс істеген
Байшонастың тұрғыны Қанат Ахметжановқа тұрмысқа шыққан
Байшонаста балалар бақшасында қызметте болыпты
Жетпісінші жылдардың аяқ шенінде болуы керек, Гурьевтің қасындағы Алғабасқа көшіп кетіпті
Қазір сонда тұрады
Мұны маған Байшонас поселкелік кеңесінің бұрынғы хатшысы Самиан Рахметова деген кісі айтты.
Төлеген Дүйсенов, бұрынғы Байшонас тұрғыны, мұғалім» деп жазыпты.
Міне, қызық! «Көктен іздегенім жерден табылды» деген осы-дағы
Жыраққа жете алмай жүргенімде іргеден шықты ғой
Қуанып кеттім
Іштей: «Рахмет, Төлеген аға! Осындай абзал адамдар көбірек болса ғой, шіркін!» деймін
Алайда сол бір асыл азаматты тағдыр бізге қайта жүздестіруді жазбады
Көп ұзамай фәни дүниемен қоштасыпты
Арнаулы алғысым айтусыз қалды.
Шәрипа апайдың Алғабаста тұратынын естіген соң кездесуге асығып дегбірім қаша бастады
Алғабастан келіп-кеткендерден суыртпақтап сұрастырып көргенім нәтиже бермеді, ешкім білмейді
Аң-таңмын
Тағы бір жаққа көшіп кетпесе не қылсын? Көңілге күдік ұялады
«Өзім барып қайтармын» деп жүргенде бір күні редакцияға газеттің белсенді тілшісі Шора Ериманов (кейін ақционерлік қоғамның кәсіподақ комитетінің төрағасы болды) қызмет бабымен келе қалды
Одан:
– Ауылдарыңызда Қанат Ахметжанов деген азамат бар ма?– деп сұрадым.
– Қанат есімді адам болуы тиіс
Алға­басқа басқа жақтан көшіп келген, – деп сайрап тұр ол.
Үміт шоғы қайта қоздады
Көмескілене бастаған із тағы да айқынданып, ілгері жетеледі
Шора келесі келгенінде Қанаттың да, Шәрипа апайдың да дін аман өмір сүріп жатқанын хабарлады
Сол 1990 жылғы маусымның 16-сы күні Шәрипа апайға барып жүздесіп, тіл қатысудың сәті түсті
Сөйтіп, ақын Ығылман Шөрекұлының ұрпағы табылды.
Шәрипа апайдың (төлқұжатындағы аты – Шаһарман) айтуына қарағанда, ол Қызылқоға ауданындағы Тайсойған құмында, Сорқуыс ауылында 1928 жылы туған
Әкесі Ығылман жарық дүниемен қоштасқанда небәрі төрт-ақ жаста көрінеді
1934 жылы көлденең кеселден анасы Алтын да қайтыс болған
Әке-шешеден ерте айырылып, жетім қалған Шәрипаның содан кейінгі балалық дәурені Ордадағы балалар үйінде өтіпті
Ересектеу екі ағасы Қабдолғазиз бен Қабдыжәлел ауылда, нағашысы, Кәдірбай Бекбосыновтың қолында қалған, кейін соғысқа кеткен
Белгілі журналист, марқұм Тасқали Құрманғазиевтің зайыбы ­Бияда Шәрипаға тумалас екен
Сол кісі бертін келе іздеп ­тауып, елге әкелген, техникум бітірген
1951 жылдан бастап Мақат ауданында тұрыпты
Алпысыншы жылдардың басында Қанатқа тұрмысқа шығыпты
Үлкен қызы Гүлжайна Атырау қаласындағы нан комбинатында (кейін балалар бақшасында) жұмыс істеді, ал Мақтанбайы мектепте оқиды (бер жағында әскер қатарына барып оралған) екен
1908 жылы туған енесі Әмина Қадырбекова әжейді мәпелеп, бағып-күтіп отыр.
Әрине, ата-анасынан тым жас қалған Шәрипа апайдың әкесінің өмір жолы, шығармалары туралы баспа жүзінде жарық көрген дүниелерден артып, қосымша дерек бере алмауы – табиғи заңдылық
Оны сөгуге болмайды
Ол бірнеше ағайын-тумаларын, нағашыларының аттарын, мекенжайларын атады
Сөз арасында:
– «Бияда апайдан «Орынбор жақта Ығылманов деген біреу бар» деп естідім
Елді сұрапты
Ақынның баласы едім депті
Сірә, Ығылман ағамның балаларының бірі болар, майданнан келіп, сол жақты мекендеп қалған» дегені мазалайды да жүреді, – деді ол.
Ақын қызының бұл айтқаны бізге де үлкен ой салды
Шынында, ол кім? Елді сұрауы тегін болмас
Бәлкім, Ығылман ақынның екі баласының бірінің тірі болуы мүмкін бе? Анықтауды, іздеуді қажет ететін тағы бір жайт бұл.
Біздің ақын қызымен алғаш тілдескенде білгеніміз осы ғана
Тауық жылғы қараша айында Шәрипа апай облыстық тарихи-өлкетану мұражайында әкесі Ығылманның мұрасын жинап, кітап етіп бастырған белгілі ғалым, қоғам қайраткері Халел Досмұхамедұлының туғанына 110 жыл толуына орай өткізілген дөңгелек үстел басындағы кездесуге қатысты
Көненің көзі, асылдың сынығы айтар сырын ақтарды
Атырау халқы облыстық теледидар арқылы ақын қызының дидарын тұңғыш көрді
Радиодан сөзі берілді, аудандық, облыстық газеттерге суреттері жарияланды.
Ақын Ығылман Шөрекұлы орта бойлы, аққұба жүзді, тікшіл келген сұлу мұрынды, қой көзді кісі болыпты
Сол жақ көзінің алдында жара шыққаннан кейін қалған болар-болмас тыртық бар екен
Оны көздері көрген, бірге жүрген ақсақалдар Шыңғыс Көжеков, Мұқанбет Қожақметұлы, Сарман Ғапурин өткен ғасырдың жетпісінші жылдарының ішінде кездескендерімде осылайша суреттеп берген еді
Бірақ ақынның бейнесі ауыз­ша айтылғандары айтылған күйінде қалып, ешқашан да қағазға түспепті, қылқалам шеберлеріне сөз сүлейінің кескін-келбетін салу сәті келмепті.
Мен Алматы қаласынан Жағыпар Машақұлы Сыйқытовтан хат алған едім
Қызылқоға ауданындағы Тайсой­ған құмының төл баласы
Халел Досмұха­мед­ұлымен бел немере, яғни Досмұхамедтің әкесі Машақпен бірге туған, Сыйқыттан тарай­тын ұрпақ
1916 жылы туған ол он үш жасында Ығылман ақынның өз аузынан айтқан жырларын тыңдаған адам
Ақын туралы деректер жинап, өлеңдерін қайта бастырып шығарғысы келетінін, бұрынғы жарық көріп жүргендерінің түгел еместігін айтып жазыпты.
Сол Жағыпар ақсақал ақынның қызы Шәрипа апайдың мекенжайын сұрастырып тауып, бірінен соң бірі үш хат салыпты
Соңғы хатында Ығылман Шөрекұлының қолдан долбарлап салған суретінің сұлбасын жіберіпті
Алматыға Тайсойған өресінен ертеде көшкен, ақынды көріп, білген үш ақсақал бірігіп, айтып отырып әуесқой суретшіге салдырыпты
Бұл күйінде тым жұпыны болғанмен бірге жүріп, бірге тұрған қызылқоғалық қарттардың сипаттауларына жақындайды
Тек әлде де жетілдіре түсуді, білікті, шеберлігі жетік кәсіпқой суретшінің қолынан өткізуді қалап тұрған бейне.
Қашан да қазақ ақынын қадірлеген
Ақынын ардақтамаған елдің асуы аласа
Туғанына ғасырдан баяғыда асқан ақиық ақын Ығылман Шөрекұлының бояуы қанық, ұнамды бір суретін күні бүгінге дейін жасап шықпауымыз ұят-ақ, тіпті бойымызға мін.
Осы пікірімізді Атырау аймағына танымал қылқалам шебері Жанәбіл Рахметовке айтқанымызда ол:
– Жаны бар әңгіме екен
Ақын туралы қолда қандай деректер бар? Балалары, немере, шөберелері бар ма? Ығылманға түр-түсі ұқсас кісіні білмейсіз бе? – деп сұрастыра бастады.
Суретші Жанәбіл Рахметовтің беті бері бұрылып, назар аударғанына қуанып, білетініміздің бәрін ортаға салдық
Ығылман Шөрекұлының кітаптарын, ол туралы жазған профессор Халел Досмұхамедұлының, ақын Берқайыр Аманшиннің және басқа да зерттеушілердің еңбектерін тауып, қолына ұстаттық.
Атағы алысқа тараған, кітаптары 1925 жылдан бері қарай шығып келе жатқан ақынымызды, шежірешімізді, яғни Ығылман Шөрекұлының атын дәріптеуге назар аудармай, барымызды базарлай алмай келе жатқанымыз өкінішті-ақ
Оның туғанына 100 жыл толуы, басқа да мерейтойлары аталып өтілген жоқ
Есімін ел есінде қалдыру жайы тіпті де көңіл көншітпейді
Аты Атырау қаласындағы, Миялы, Жасқайрат ауылындағы бір-бір көшеге берілген
Болғаны осы ғана
Бұдан бірнеше жыл бұрын Атырау қаласындағы Марина Раскова атындағы көшені өзгертіп, қалалық әкімшіліктің қаулысымен Ығылман Шөрекұлы атын беру туралы шешім алынған еді
Оның өзі де бас-аяғы шоп-шолақ келте, көзден қағас қалған, ми батпақ, елеусіз көше болатын.Қалада, Қызылқоға ауданының орталығында, Жангелдин ауылында аты жоқ мектептер бар
Солардың бірін неге Ығылман Шөрекұлы атына қимасқа? Ақынның туғанына 140 жыл толуымен сәйкес ­Миялы селосындағы №1 мектеп-гимназияға Ығылман Шөрекұлының атын беру туралы мәселе көтеріліп отыр
Құптарлық іс
Тек аяқсыз қалмаса игі
Ақынның кіндік қаны тамған жеріндегі Жасқайрат елді мекені де оның атын иеленуге сұранып тұр
Себебі бүгінде Жасқайрат деген сөзде қандай мағына қалды?! Әрі ол ежелден келе жатқан тарихи атау да емес.
Алпысыншы жылдарда мектеп оқулығында Ығылманның «Исатай-Махамбет» дастаны кіргізілді
Оқушылар қызыға оқып, талдайтын, талқылайтын
Не себепті екені белгісіз, кейін ол «Қазақ әдебиеті» оқулығынан алынып тасталды
Әрине, бұл үлкен қиянат еді
Жас ұрпақты ерлік рухына тәрбиелейтін тарихи дастанның негізсіз шет қақпай көруі кім-кімді де қынжылтпай қоймаған
Бір кезде жіберілген осынау жөнсіздіктерді уақыт оздырмай қайта жөнге салар кез жетті.
ХХІ ғасырдың бастапқы жылында ақынның туған жері – Қызылқоға ауданы еседе кеткен сол кемшіліктердің орнын толтыруға бағыт ұстап, дүйім жұртты жинап, Ығылманын аялап, оның туғанына 125 жыл толуына арналған кең көлемде ғылыми-теориялық конференция өткізіп, тамаша бастама жасады
Қызылқоғалықтарды облыстық тарихи-өлкетану мұражайы қолдап, «Заманының озық ойлы ақыны» атты ауқымды мәдени шарамен одан әрі жалғастырып кетті
Бұларға ілесе «Атырау-ақпарат» коммуналдық-мемлекеттік кәсіпорны қаржыландырып, шығаруды қолға алған атыраулық қаламгерлердің көптомдық шығармаларының ілкі алтауының қатарында Ығылман Шөрекұлының мұралары тұруы ерекше қуаныш
Осы жан жадыратар игі істердің ұйытқысы болғандарға халық атынан айтар алғыс мол
Бастама баянды өріс тапқай!
Төлеген ЖАҢАБАЙҰЛЫ,
Халел Досмұхамедов атындағы Атырау мемлекеттік университетінің доценті, Қазақстанның Құрметті журналисі, 
Қызылқоға ауданының Құрметті 
азаматы
