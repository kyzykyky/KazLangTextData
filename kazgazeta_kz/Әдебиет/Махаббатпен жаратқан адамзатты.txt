Махаббат дегеніміз не нәрсе екен? Соңғы кезде осы ғаламат сезім жайында көп ойланам
Бала кезімізден оқып-білген «Ромео–Джульетта», «Тристан–Изольда», «Қозы мен Баян», «Ләйлі мен Мәжнүн» сияқты аңыз жыр-дастандардан қос ғашықтың арасындағы мәңгі махаббат жайында біліп келдік
Өзіміз де сондай сәтті армандадық
Сосын өлдім-талдым, сенсіз өмір жоқ деп күйіп-пістік
Шабыттанып өлең шығарып, парақ-парақ хаттар жаздық
Жатсақ-тұрсақ сол қызды ойлап ғашықтық дертімен ауырдық
Міне, махаббат! Одан өзгенің керегі жоқтай, басқа әлемде өмір сүріп жатқандай әуре-сарсаңға түстік.Мен де бір қызға ғашық болдым
Сүйіктімнің маған деген сезімі де тәп-тәуір тұғын
Тіпті, бірінші болып ойын, ішіндегі ыстық ілтипатын да білдірген өзі еді
Керемет басталған іңкәр сезімімізге бір күні аяқ астынан сызат түсті
Ренжістік, қайтып татуласпауға серттестік
Сонда мәңгілік махаббат болмағаны ма?
Осыны анықтап білгім келді
Данышпандар ғашықтық жайында не деген екен? Ақындардың көбісі менімен тағдырлас болып шықты
Әрине, жазушылар да баршылық
Ақындардан – Абайға, жазушылардан – Толстойға тоқталдым
Сөйтсем, бәрі де адамзатты Алла тағала ұлы сүйіспеншілікпен жаратқанын алға тартады.
Махаббатпен жаратқан адамзатты,
Сен де сүй ол Алланы жаннан тәтті.
Адамзаттың бәрін сүй бауырым деп,
Және хақ жолы осы деп әділетті, – дейді Абай
Ал жүрегі мейірімге толы жандардың өмірден мейірім көрмеуі мүмкін емес шығар
Ендеше мәңгілік махаббат дегеніміз есебі жоқ есті сезім болар
Абайша айтсақ:
Ғашықтық, құмарлықпен – ол екі жол,
Құмарлық бір нәпсі үшін болады сол.
Сенен артық жан жоқ деп ғашық болдым,
Мен не болсам болайын, сен аман бол.
Сондықтан ғашықтық пен құмарлықты ажырата білсек қана мәңгілік махаббатымызды  адаспай табарымыз хақ.
Ермұхамед МӘУЛЕН, ҚазҰУ филология факультетінің 4-курс студенті
