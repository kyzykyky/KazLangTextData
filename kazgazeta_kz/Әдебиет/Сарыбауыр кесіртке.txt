Сарыбауыр кесіртке еліміздің тек оңтүстік өңіріндегі Қаратау, Өгем және Талас Алатауының тау бөктерлері мен Қырғыз Алатауының солтүстік беткейлерінде теңіз деңгейінен 2100 метр биіктігіне дейінгі алқапта және Шу-Іле тау жоталарының шалғыны мол жазықтықтарында ғана таралған
Ол көбіне тау жоталарының оңтүстік күнгейлі беткейлеріндегі бұталы әрі шөптесін өсімдіктер өскен алқаптарында жиі кездеседі
Ал жаз мезгілінде ылғалы мол тоғайлы жерлерде және шалғыны жайқалып өскен өзен жағалауларын мекендейді.
Аталған кесірткенің сыртқы пішіні жыландарға ұқсас болғанымен, оларға ешбір туыстық қатысы жоқ
Өйткені оның денесінде кездесетін көптеген белгілері кесірткелерге ұқсас болып келеді
Мысалы, көздерінің айналасында қозғалмалы терілі қабақтары, денесінің екі бүйірінде ұзына бойы орналасқан терілі қатпары және сыртқы құлақ тесіктері айқын байқалады.
Сарыбауыр кесірткенің денесі біркелкі қатты әрі сәл ғана бұдырланып келген қабыршақтармен қапталған
Жон арқа тұсындағы қабыршақтары қоңырқай сарғыш түсті болып келсе, ал құрсақ тұсындағы қабыршақтары ашық сары түсті болып келеді
Сондықтан да, сарыбауыр кесіртке таралған өңірлердегі тұрғындар оны «сары жылан» деп атап, үнемі жыланмен шатас­тырады.
Сарыбауыр кесірткелер де басқа кесірткелерге ұқсас, үнемі түлеп өсіп отырады
Түлеген кезде сыртқы ескі тері қабаты жыландарға ұқсас тұтас сыдырылып түспей, үлескіленіп түсіп отырады
Кейде олардың өздері түлеген терісін қорек ететіні қарынындағы қорек қалдықтарынан табылуы оған айқын дәлел бола алады
Түлегеннен соң терісі бозғылт не ақшыл түсті болып, әрі жылтырап тұрады
­Сарыбауыр кесіртке түлейтін кезде ылғалы мол өзен жағалауларына жиналатыны анықталған.
Еліміздегі сарыбауыр кесірткенің тіршілік әрекеттерінің ерекшеліктерін қазақстандық герпетолог-ғалым З.Брушко ұзақ жылдар бойы оларға Ақсу-Жабағылы табиғи аумағына жақын орналасқан Боролдай тау жотасының Үлкен Көкбұлақ қойнауында арнайы зерттеулер жүргізген
Ол өте сақ кесіртке, естуі жақсы дамыған
Өзінше ін қазбайды
Қауіп төнген кезде таяу маңдағы ескі індерге, қуысты жерлерге тығылады
Кейде тығылатын жер табылмаса 10-15 минут ешбір қимыл жасамай, көзін жұмып шалажансар кейіпте жата береді немесе ағашқа өрмелеп шығуға ұмтылады
Ал (өзен немесе көлшік) жақын болса суға түсіп қорғанады
Суда жақсы жүзеді
Кейде ауаны көбірек жұтып денесі ісінеді де, екі бүйіріндегі терілі қатпарын жазып, үрей туғызуға тырысады
Денесін баяу қозғалтады
Жер бауырлап қозғалған кезде денесін бірқалыпты ирелеңдемей түзу бағытта ұстайды.
Сарыбауыр кесіртке қысқы ұйқыдан көбіне наурыз айының соңы мен көкек айының бас кезінде оянады
Ол күндіз белсенді тіршілік етіп, қорегін аулайды
Жаз мезгілінде күн өте ысыған кезде ұйқыға кетеді
Тіпті жазғы ұйқы қысқы ұйқыға жалғасуы да жиі кездеседі.
Жануарлармен де қоректенеді
Ол адам баласына ешбір зиян келтірмейді
Негізгі жауларына – құлақты қірпі, борсық, түлкі, жыланжегіш қыран және т.б
жатады.
Біздің елімізден басқа бұл тіршілік иесі батыста Балқан түбегінен бастап, шығыста Кіші Азия, Иран, Иракқа дейінгі алқаптарда да таралған.
Елімізде шағын аумақтарда тарал­ған­­дықтан және саны аз болған­дық­тан сирек кездесетін түр ретінде Қазақстанның Қызыл кітабының (2010) 3 санатына тіркеліп, қатаң қорғауға алынған.
Бұл кесірткенің табиғатта пайдалы екендігін және оның адам баласына ешбір зияны жоқ екендігін ескере отырып, жергілікті тұрғындар арасында ол туралы үгіт-насихатты кеңінен жүргізу қажет.
Рысбай Сәтімбеков, 
Қазақ мемлекеттік қыздар педагогикалық университетінің ұстазы
