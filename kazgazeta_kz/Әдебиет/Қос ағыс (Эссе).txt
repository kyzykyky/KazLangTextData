Абайды ардақтау
«Абай – қазақтың шын мәнісіндегі 
тұңғыш халық ақыны және
 өмір шындығының 
теңдесі жоқ жыршысы».
Айқын Нұрқатов
Бүкіл дүниенің болмысын өзгерткен жиырмасыншы ғасыр қазақ топырағын хас таланттардан кенде қылған жоқ
Өткен жүзжылдықтың басында ұлтымыздың ақыл-ойына айналған Алаш арыстары ел қамын ойлап, жаппай қалам тербесе, солар белсенді қызмет атқарған жиырмасыншы жылдардың аяғында өмірге келіп,балалық шағы зобалаң кезеңге тап болған ұрпақ елуінші жылдарда еркін көсіліп, әдебиеттануға ерекше леп әкелді
Сол тегеурінді толқынның ішінен айрықша көзге түскен екі әдебиет сыншысы Айқын Нұрқатов пен Қалжан Нұрмахановты бөле-жара атауға болар еді
Екеуінің де есімі елге кең танылды
Екеуінің де ғұмыры қысқа болды
Қалжан Айқыннан бір жас үлкен еді
Айқын Қалжаннан екі жылдан соң өмірден өтті.
Өз тобынан қара үзіп, қатар шапқан қос жүйрік қазақ әдебиеттану ғылымында айрықша із қалдырды
«Абайдың ақындық дәстүрі» атты монография жазып, әдеби ортаны елең еткізген Айқын Нұрқатов қай мәселені қарастырса да, жіті үңіліп, тереңнен қозғайтын зерделі зерттеуші екенін баршаға мойындатты
Ал М.В.Ломоносов атындағы Мәскеу мемлекеттік университетін бітірген Қалжан Нұрмаханов әдебиет сынында жарқырай көрініп, жастығына қарамастан танымал тұлғаға айналды
Екеуі де ұлы Абайдың шығармашылығын әр қырынан қарастырды, орыс классиктерінің табиғатын қазақ жұртына танытуға ден қойды, туысқан халықтар әдебиетінің ерекшеліктерін жан-жақты талдап-таразылады
Ең бастысы, Айқын да, Қалжан да қазақ әдеби сынының нағыз тамыршысы болды
Олар төл әдебиетіміздегі жылт еткен жаңалыққа назар аударып, жаңаша көзқараспен баға берді
Бұлардың талғампаздығы мен байқампаздығы, қалтарыстағыны көре білу қабілеті, ой толғау тәсілі, жазу стилі мүлде өзгеше қалыптасты
Қалың ел күнделікті тіршілікте қатар жүрген, әдебиет айдынында қатар көсілген ерекше талантты екі достың келешегінен зор үміт күтті.
Жастайынан әдебиет процесіне белсене араласып, өзімен бірге мектеп оқулығын жазуға қатысқан сыншы ғалым туралы академик Серік Қирабаев былай деп еске алады: «Ұлы Отан соғысынан кейінгі дәуірде қазақ әдебиетшілерінің қатарын толтырған, әр жанрды игерген жастардың қатарында Айқын Нұрқатов та бар еді
Әуелде өлең жазудан бастаған ол шығармашылық талғамын әдебиет сыны мен зерттеу ісіне бейімдеп, осы жанрдың көрнекті өкіліне айналды
Оның сын мақалалары мен зерттеу еңбектері аз уақыттың ішінде оқырманын тауып, Айқынның есімін көпке таныс етті».Серік Қирабаевтың бұл мақаласынан Айқын Нұрқатовтың әдебиеттануға ерекше екпінмен келгені, жап-жас кезінде «Әдебиет және искусство» журналы сын бөлімінің меңгеруші қызметін атқарғаны, өз саласындағы білікті ғалымдар қудалауға түскен соң, 1954 жылы қорғалған «Қазақ әдебиетіндегі В.Маяковский дәстүрі» атты кандидаттық диссертациясына лайықты оппонент табылмай, тілші ғалым С.Аманжоловтың оппонент болғаны, жұртшылық жақсы қабылдаған «Абайдың ақындық дәстүрі» атты ғылыми монографиясы» оның болашақ докторлық диссертациясының қолжазбасы екендігі жөнінде мәлімет аламыз.
Қазақ әдебиеттану ғылымына өзінің бөлек мәнерімен, өзгеше ойлау дағдысымен келген А.Нұрқатовтың шығармашылық лабораториясына қатысты бірқатар ой-пікірлер әр кезеңде де айтылды
Осының негізінде сыншының сөз өнеріне айрықша бейімділігі, оның ішкі әлеуетінің мол екені, қолға алған дүниесінің ақ қағазға төгіліп түсетіні, барлық шығармаларын қиналмай жазғаны туралы тұжырым жасауға болады
Айқын Нұрқатовтың өнімді еңбек еткен мезгілі өткен ғасырдың елуінші-алпысыншы жылдары екенін ескерсек, оның шығармашылығындағы жаңашылдықтың белгілері айрықша бағалануға лайық
Сондықтан бірыңғай дәстүрлі қасаң сөйлемдер құрау әдісі үстемдік құрған дәуірде өзгеше өрнек салған жас ғалымның қабілет-қарымы еленбей қалған жоқ
Жазушы Дүкенбай Досжан осыған орай былайша ой толғайды: «Айқынның жазу машығы, сөйлем құрау тәсілі мүлде тосын, өткірдің жүзіндей жалт-жұлт ойнайды
Таптаурын жолға түспейді
«Дейді екен де… дейді екен…» деген көпсөзділікке, мағынасыздыққа ұрынбай, ат басын бұрмай төгіп жататын
Тілге тиек етіп, нысанаға алған шығарманың мазмұнын қайыра бажайлап, езіп-мыжып отырмайды
Көп­сөзділікке жоқ
Талмау тұстан ұстаған тамыршыдай, жазушының нені мегзеп, нендей кепті меже тұтып отырғанын әуел бастан сезіп-біліп, шығарма кейіпкерімен іштей шүйіркелесіп, сырт көз сезбеген, жазушының өзі де байыптап үлгермеген кепке жіті көз жіберіп, мәтіннің ішкі ағысына ілесе құлаштай жүзіп, сөз қозғаушы еді
Ұрымтал тұстан ұстайтын
Ұстағанын тастай қатып жібермейтін»
Талантты әдебиеттанушының ойға жүйріктігі, білімге құштарлығы, жаттандылықтан аулақтығы, талдауға бейімділігі, тынымсыз ізденгіштігі үнемі қаламгерлер қауымының назарында болды
Сөз қадірін білетін ағайын тұлпарлығы тай күнінен танылған Айқын Нұрқатовтың болашақта қазақ әдеби сыны көшбасшыларының бірі атанатынына қапысыз сенген еді.
Абайдың ақындық дәстүрі туралы ғылыми еңбек жазып, қазақ әдебиетта­нуы­ның тарихында өзіндік орны бар мәйекті мұра қалдырған Айқын Нұрқатовтың есімі әлі күнге дейін құрметпен аталады
Қай кезде де ұлы Абайдың шығармашылығын зерттеушілер оның осы монографиясын естен шығарған емес
Өз тұсында әбден мойындалған жас әдебиет сыншысының байсалды ой-тұжырымдары күні бүгінге дейін бағалы
Демек, бұл Айқынның шоқтығы биік ғылыми зерттеулерінің нәтижелері қазіргі ұрпақтың кәдесіне де толығынан жарап келеді деген сөз
Сондықтан оның әдеби-ғылыми мұра­сына ауық-ауық қайта айналып соғып отырғаннан ұтылмайтынымыз анық.

Білімдарлықты бағалау
«Абай аудармаларының ішкі сыры 
әлі жан-жақты ашылған емес, 
оның бай аудармашылық тәжірибесінің 
принциптері кең зерттелген жоқ».
Қалжан Нұрмаханов
Көрнекті сыншы, алымды әдебиет­та­нушы ретінде танылған Қалжан Нұрмахановтың сан қырлы тұлғасы туралы да ой-пікірлер жетерлік
Әйгілі қаламгер Шыңғыс Айтматов: «Қалжан, сен біздің арамызда әдебиет әлемін терең түсінген білгір жігіт едің, көркемөнер табиғатын аса жіті аңғаратын, бізге қолғабысшы қаламдас жолдас едің», – деп сүйсінген, танымал ақын Мұзафар Әлімбаев: «Білімдар сыншы Қалжан Нұрмаханов творчествосына тән басты қасиеттің бірі – принципшілдік, әділ тенденция!», – деп бағалаған, ғибратты ғалым Тұрсынбек Кәкішев: «Қалжанның есімі қазақтың сыншылық ойының тарихынан ойып тұрып орын алғалы қашан!», – деп дәріптеген дарын иесінің аса қабілетті болғаны дау тудырмайды
Бірге қызмет істеген замандастары мен қатарластары, өмір жолын үлгі тұтқан әріптестері мен кейінгі буын өкілдері оның шығармашылық болмысының әр қырына тоқталды
Солардың ішінде таланттың табиғатын танып, жарқын бейнесін жұртшылықтың зердесінде жаттатуға айрықша үлес қосқан әдебиет сыншысы Құлбек Ергөбектің орны бөлек
Ол Қалжан Нұрмахановтың соңында қалған мұрасын зерттеп-зерделеп, бірнеше мақалалар мен эсселер циклін жазды
Бұл дүниелер арқылы оқырман үшін аса қызықты мол мәліметтер көптеп ұсынылды
Мәселен, Қ.Нұрмахановтың Мәскеу мемлекеттік университеті шығыстану факультетінің профессоры М.Е.Богданованың сүйікті студенттерінің бірі болғаны, М.Горький атындағы Әдебиет институтының кафед­ра меңгерушісі П.Новицкийдің қазақ ұланының В.Г.Белинский шығарма­шылығы туралы дайындаған рефера­тын жақсы бағалағаны жөнінде баяндалады
Қ.Ергөбекше айтсақ, «Қалжан Нұрмаханов – қазақ әдебиетінде ерте туған, жедел піскен әдебиетші
Ол басқасын былай қойып, әдебиетте ерте айтылған парасатты пікірімен, озық ойымен кешегісіне сыймаған, бүгіні мен келешегін аңсаған
Көбеген әдебиетші еңбегін қайта оқығанда мерзімдік сипат танытпай, қалыңына қайыра бастай жөнеледі
Мұның себебі – оның жалпы шығармашылығына озықтық, ойлылықтың басты тенденция болып енгендігінен».
Қазақ руханияты алыптарының мол мұрасын саралап, жазу өнеріне таласы бар қатарластарының лайықты бағасын бере білген Айқын Нұрқатов Қалжан Нұрмаханов шығармашылығына да назар аударды
Оның бұл тақырыпқа арналған екі дүниесі бар
Бірінші – «Сыншы кітабы» атты рецензия
Екінші – «Дос жүрегі» деген естелік.
Айқын өзінің «Сыншы кітабы» рецензиясында Қалжан Нұрмахановтың орыс тілінде 1961 жылы шыққан «Литературные заметки» («Әдеби ойлар») атты алғашқы жинағын жұртшылыққа кеңінен таныстырады
Ол рецензияны қалыпты дағдыға салмай, тосын ойлармен бастайды: «Тұңғыш кітап… Бұл – әр автордың-ақ өміріндегі қуанышты уақиға
Бірақ кітап шығару жас автордың таланты толысып, кемеліне келіп қалғандығының бірден-бір белгісі, айнымас өлшемі бола бермейді
Тіпті талай кітап шығарып, талай-талай нәрселер жаза жүріп те, шын өнерпаздық қасиет танытпайтын авторлар болады
Сол сияқты тұңғыш кітабы шыққанға дейін оқушы қауымға аты аян, жақсы танылған авторлар болады».
Айқын Нұрқатов тұңғыш кітаптың ав­торына деген өзінің шынайы ынта-ықы­­ласын бүкпесіз жеткізеді
Оның бұл баян­дауынан қазақтың талантты сын­шы­сының жинағы шыққанына деген қуаныш­тың белгісін де, күнделікті басылып жатқан өзге дүниелермен салыс­тырғанда сүбелі туындының қолға тиге­ніне қанағаттанушылық сезімін де анық аңғарамыз
Дарындылардың жазған шығар­малары жарық көрсе, шын жүрегімен тілектестік танытатын оқырманның көңіл-күйі бұл жолы танымал әдебиет сыншысына да қапысыз берілген сыңайлы
Жақсы кітаптың жұрт қолына тигенін қалың елге жариялап, оны өз дүниесі секілді аялай отырып, ой бөлісу сыншылығынан гөрі дос-жарандығының бәсін арттыра түскен­дей
Бұған оның «Дос жүрегі» деген естелі­гін­дегі «Мен Қалжан Нұрмахановпен талай жылдар бойына достық жақындықта болдым, бірге қызмет істедім
Бәрі де есімде, бәрі де көз алдымда
Бірақ мен оны бір-ақ рет көрсем де, ұмытпас едім, ұмыта алмас едім деп ойлаймын», – деген сөзі дәлел.
Жаңа басылымға баға беретін рецензия жанрының барлық ойды бір арнаға жинаған өзекті тұсы болады
Көбіне-көп автордың айтайын деген негізгі сөзі осы жерге шоғырланады да, ол бүкіл байлам-байыптамаларын тұжырымдап, бір-ақ қорытады
Әрі қарай сабақталатын пікір-пайымдар негізінен сол тұжырымның төңірегінен өрбиді
Елдің бірден назарын аударған «Сыншы Қалжан Нұрмахановтың әдеби сын мақалаларының жинағы жуырда ғана шықты
Ал оның әдеби өмірге белсене араласып, әдеби қозғалыспен оның жекелеген мәселелері жайындағы құнарлы қызғылықты ой-пікірлерін әрдайым дер кезінде айтып келе жатқанын біз көптен бері жақсы білеміз
Сол пікірді осы жинақ та растай, құптай түсетін тәрізді», – деген ой-толғам осы міндетті атқарып тұрғанына талас болмаса керек.
Айқын Нұрқатов рецензиясының тағы бір ерекшелігі – өте жүйелі жазыл­ған­­­дығы
Сыншы дәстүрлі рецензия жанры­­ның талаптарын сақтай ­отырып, мәселені рет-ретімен баяндайды
­Жи­наққа енген мақалалардың жанрлық жіктелісі, тақырыптық ауқымы, кітаптың құрылымы жөнінде нақты мәлімет береді
Ол автордың қазақ әдебиетінің қырық жылдағы даму және қалыптасу кезеңдерін қамтитын шолу түріндегі мақаласына ерек­ше тоқталады
Қалжанның осы ­туындыны жазу барысындағы өзіндік ұста­нымдарына көңіл қояды
Айқын Нұрқатов бұл мақаласында үзеңгілес әріптесінің терең танымын, қабілет-қарымын, кемел білімін, шығармашылық шеберлігін қалың елге кеңінен танытты
Әсіресе оның жан-жақтылығын, оқыған-тоқығанын орынды пайдалана білетін талғампаздығын даралап көрсетуді мақсат етті
Бұл мақсаты ақталғаны мақаланың өн бойынан байқалып тұрады.
Сыншылықты саралау
«Сөз түзелді» деген тіркес арқылы 
Абай өз ақындығының қадір-қасиетін, 
жаңашылдық сипатын соншалықты 
нәзік те қарапайым жеткізіп айта алған».
Айқын Нұрқатов
Қалжан Нұрмаханов мақалаларының ішінде Айқынның назар аударған тағы бір дүниесі – «Пушкин және Абай»
Кеңестік дәуірде осы екі алыпты өзара байланыстырып, шығармашылық тәсілдерін салыстыра ой толғамаған әдебиеттанушы кемде-кем шығар
Бұл тұрғыда көбінесе халықтар достығы ұғымы шеберлік мәселелерінің алдына шығып кетер еді
Осындай қалыпты талдау тәсілі жаппай үрдіске айналған заманда Қалжан Нұрмаханов қандай тың ой айта алды екен деген сауал тұрғысынан келсек, бұл мәселе аталған рецензияның авторы Айқын Нұрқатовты да толғандырғанын көреміз
Ол да Қалжанның қаламынан жағымды жаңалық, тосын теңеу, соны сарын, сүбелі сөз іздейді
Сондықтан Айқынның: «Қазақтың ұлы ақынының орыс классиктерімен байланысы жайында бұрын да бірталай нәрселер жазылғаны белгілі
Қ.Нұрмаханов солардың көлеңкесінде қалып қоймаған
Мақалада автордың өзіндік соны ойлары, жіті байқаулары мол
Ол Пушкиннің қазақ ақынына идеялық-көркемдік әсерін Абай және орыстың классикалық әдебиеті деген аса үлкен тақырыптың өзекті саласы ретінде алып қарайды», – деген пікірін осы тұрғыдан түсінгеніміз дұрыс.
Айқын мен Қалжанды жақындас­тыратын басты нәрсе әдеби сын екені белгілі
Соның ішінде Абай шығармашы­лы­ғына көзқарас қос әдебиеттанушының да қолайына келетін тақырып болғаны рас
Айқын Нұрқатов Абайдың ақындық таби­ғатына арнап тұтас монография жазып шықты
Ол ұлы ақынның шы­ғар­­ма­шылығындағы дәстүр мен жаңа­шыл­дық мәселесіне мән берді, Абай тұсындағы ақындардың жырларына үңілді, оны қатар дамыған әдебиеттердің үрдістерімен сабақтастырды, өлеңнің көркемдік кестесіне талдау жасады
Ал Қалжан Нұрмаханов Абай шығарма­шылығына аударма мәселесінің қыр-сырын қарастыру арқылы ден қояды
Абай өлеңдерінің құрылысын жетік білетін ол ақын мұрасының аудармаларына аса ұқыптылықпен қарайды
Түпнұсқадағы әуезділіктің сақталуына, ойдың бұрмаланбай жеткізілуіне, ұлттық ұғымның сипатталуына жол ашатын ­аударма тәжірибелеріне айрықша көңіл аударады
Сондықтан оның: «Абай – үлкен талант иесі, дүниежүзі әдебиет тарихында сирек кездесетін тамаша сөз шебері
Сырт қарағанда Абайды орысшаға аудару өте жеңіл сияқты ­болып көрінеді
Өйткені оның ақындық стилі анық, тілі қарапайым, поэтикалық образдары бірден барып көкейге қона қалады
Бірақ солай бола тұрса да, Абайды орыс тіліне аударудың өз алдына үлкен қиыншылығы бар
Абай қарапайым сөздердің іштей қиысқан әдемі кестесімен көп жайды аңғартып, көп ойдың ұштығын білдіріп отырады», – деген ұстанымын аудармашыларға қоятын қатаң талабы деп түсіну керек.
Сыншы Қалжан Нұрмаханов шығар­машы­лығын зерттеуге өз перзенті, ­филология ғылымының кандидаты ­Маржан Нұрмаханова да зор үлес қосты
Оның диссертациялық еңбегі Қалжан Нұрмаханов мұрасына арналды
Ол көп уақыттан бері әкесінің асыл мұрасын тірнектеп жинап, жүйелеп, насихаттау­мен, жарыққа шығарумен айналысып келеді
М.Нұрмаханова бір мақаласында әйгілі әдебиеттанушының Абай тұлғасы жөніндегі байлам-байыптамаларына орай «Қ.Нұрмаханов Абай Құнанбаевты қазақ және орыс әдебиеттері байланыстарының медиаторы, басты шығармашылық тұлғасы деп санайтынына ешқандай күмән жоқ», – деп лайықты баға береді.
Қалжан Нұрмахановтың «Дәстүрлі достық» атты кітабында аударма тақыры­бына арналған «Түпнұсқа және аударма», «Ақаулы аудармалар», «Ынтымақпен шешу керек» деген мақалалары жария­ланған
Онда қазақ ақындарының шығармаларының орыс тіліне, орыс қаламгерлері туындыларының қазақ тіліне аударылуы кезіндегі өрескел олқылықтар жөнінде баяндалады
­Сонымен қатар ол өз дәуіріндегі көркем аудармаға қойылатын талаптарды, бұл саладағы өзіндік жаңалықтар мен өзгерістерді, қолдауға тұрарлық үлгілерді, ескеретін «әттеген-айларды» да тілге тиек етеді
Осы байлам-байыптамаларының бәрі сыншының жаңаша көзқараспен өрілген ой-пікірлері арқылы өрбиді.
Айқын Нұрқатов оның осы саладағы еңбектеріне жете назар аударды
Ол аударма ісін Қалжан шығармашылығының бас­ты бөлігі ретінде бағалап, бұл тақырыпқа арналған мақалаларын даралап көрсетті
Осыған орай «Қ.Нұрмахановтың «Түп­нұсқа және аударма» атты мақалалар циклі әдебиет сынына бағалы үлес болып қосылды
Бұл зерттеуінде ол қазақ прозасы мен поэзиясының ірі-ірі, сүйекті шығар­маларының орыс тіліне қалай ау­дарылғандығы, олардың идеялық-көр­кемдік ерекшеліктері қалай, қанша­лықты жеткізіліп берілгендігі жайын­да тың мәселе қозғай отырып, аса бағалы, түбегейлі ойлар айтты», – деп қорытқан Айқын сыншы әріптесінің шығармашылық мұратын, ізденіс аясын, машық-мәнерін оқырманға жан-жақты танытады.
Әдетте әдебиет сыншысы көркем шығарманы нысанаға алады
Барлық қаламгерлер өз дүниелерінің білікті сыншының қолына түскенін жан-тәнімен қалайды
Туындының табиғатын терең түсінетін адам оның лайықты бағасын да бере алады
Шынайы көзқарас танытып, әрі соған жазушының көзін әбден жеткізе отырып, кесімді пікір айтатын сыншының қашанда беделі жоғары тұрмақ
Өз дәуірінде үнемі осы талаптың биігінен табылып, қатарынан оза шапқан әдебиеттанудың қос жүйрігі бұл жолы бірі сыншы, екіншісі шығарманың авторы ретінде көрінді
Айқынның Қалжан туындылары жөнінде жазған осы екі мақаласы сыншының сыншыға баға беруінің нақты мысалы болды.
Сондықтан мұны сыншылықты са­ралаудың үздік үлгісі деп тұжырымдауға толық негіз бар.
Достықты дәріптеу
«Абайды аудару бір күннің, 
я болмаса бір айдың 
науқандық жұмысы емес».
Қалжан Нұрмаханов
Айқын Нұрқатовтың «Дос жүрегі» деген естелігінде Қалжан Нұрмахановтың шығармашылық портреті жасалған
Бұл мақаладан оқырман қауым қазақтың талантты перзенті туралы мол мәлімет алады
Мәскеуде оқып, шығармаларын орысша жазған бітімі бөлек әдебиет сыншысы Айқынмен алғаш танысқан кезінен бастап оған үнемі жақсы әсер қалдырған
Адалдығымен, табиғилығымен, шы­найылығымен ұнаған
Айқынның кейіпкері әзіл-оспаққа аса бейім болмаған көрінеді
Автордың айтуына қарағанда, ол ауызекі сөзге де онша суырылып тұрмаған сияқты
«Ал сол Қалжан қолына қалам тисе болды өзгеріп, дүр сілкініп, түлеп сала беруші еді
Басқаның бәрін ұмытып, өндіртіп жазып тастайтын
Бұл оның еңбексүйгіштігі мен талантына ғана емес, соған қоса білімдарлығына, теориялық даярлығының молдығына байланысты еді», – деп жазады А.Нұрқатов.
Айқын осы естелік-мақаласында Қалжан Нұрмахановтың болмыс-бітімін жан-жақты ашып көрсетеді
Оны алғаш көрген кездегі әсерін баяндайды, досының сыртқы кейіп-келбетін, мінез-құлқын сипаттайды
Әдебиетке деген шексіз құштарлығын тілге тиек етеді, ғылымдағы дилетанттықты ұнатпайтынын айтады
Әуелі орысша жазып, кейін қазақша жазуға төселген сыншының ерекше қабілетіне сүйсінеді
Аудармашылығы мен драматургтігіне де мейлінше тоқталады
Шыңғыс Айтматовтың шығармаларын қазақшаға аудару барысындағы шеберлік үлгілерін мысалға келтіреді
Қырғыз әдебиеті классигінің әлемдік деңгейге шығуына ықпал еткен ұлы Мұхтар Әуезов пен сол Шықаңды қазақ оқырмандарымен тұңғыш қауыштырған Қалжанның есімдерін қатар атайды
Сөйтіп, ол «Шынында да, Қалжан өте көп білетін
Батыс пен Шығыстың, орыстың арғы-бергі әдебиетін көп оқып, көп зерттеудің үстіне ол араб, парсы, түрік, тіпті армян тілін әжептәуір білетін
Көп халықтардың өнері мен музыка мәдениетінің тарихынан да хабардар болатын, «Көргені мен білгені жүзге келген шалдан көп» немесе «жасқа жас, ойға кәрі едің» деген Абай сөздері Қалжан буыны өкілдерінің ішінде оның өзіне әсіресе дөп, тура келер еді», – деп ой қорытады.
Айқын Нұрқатовтың мақаласында Қалжан Нұрмахановтың жазу стилінің ерекшеліктері жөнінде де айтылады
Ол досының күрделі ойға, терең талғамға негізделген жазбаларын төрт құбыласы тең тиянақты туындының мысалдары ретінде танытады
Кейіпкерін өзге қаламгерлермен салыстыру арқылы оның шығармашылық табиғатын даралауға ұмтылады
Соның бәрін саралай келіп, «Оның мақалаларында көп сын­шыларымыздың еңбектерінде ұшырасатын шұбалаңқылық, көпсөзділік кездеспейді
Ол сын мақалалардың реалистік мәнерде жазылуына, ойға жомарт, сөзге сараң болуына көп ден қояды», – деп түйіндейді.
Осы естелікте Қалжан Нұрмахановтың көп тілді меңгеруге қабілетті болғаны жөнінде баяндалғанын жоғарыда айттық
Жалпы Мәскеу мемлекеттік университеті филология факультетінің шығыс бөлімінде оқыған Қ.Нұрмахановтың шығыс тілдерінің бірнешеуін игергені жөнінде мәліметтер жеткілікті
Осыған орай Мұзафар Әлімбаев өз естелігінде 1950 жылы Мәскеуге барғаны, сонда студент Қалжанға жолыққаны, сол күндері Кеңес елінде жүрген түріктің атақты ақыны ­Назым Хикметпен ММУ ғимаратындағы Свердлов залында өткен кездесу кешіне қатысқаны жөнінде айта келіп, былай дейді: «Топ алдында – Назым Хикмет
Жүдеу өңді студенттер ақын өлеңдерін түрікше, орысша алма-кезек жатқа оқи бастады
Мені қайран қалдырғаны, Назым Хикметтің өлеңдері түрікше оқылғанда Қалжан маған қолма-қол жолма-жол тәржімалай жөнелді
Мен оның түрік тілін білетіндігінен бейхабар едім
Шапшаң да аударды, ықшам да қазақшалады
Жолма-жол десе дегендей, әр тармақты орнын ауыстырмай, әдемі жеткізіп отырды
…Кейінірек Назым Хикметтің 4-5 өлеңін маған көзімше жолма-жол аударма жасап берді, соларды мен қазақшаға аударып, кітабыма да кіргіздім
Мәселен, «Хош келдіңіз» деген әйгілі жырын
Сол жылы Қ.Нұрмаханов түрікше-орысша сөздік сыйлады маған»
Көз көргендердің осындай еске алу сипатындағы мақалаларынан Қалжанның тілге жүйріктігінің арқасында түрлі халықтардың әдебиет үлгілерін түпнұсқадан оқып, біліктілікпен саралай білгені туралы деректерге қанығамыз.
Айқын Нұрқатовтың «Дос жүрегі» атты естелігінде елең еткізетін мынадай бір мәлімет бар
Қалжан Нұрмаханов Айқынға «Первый Восточный» деген пьеса жазып жүргенін мәлімдепті
Бірақ кейін оның мұрағатынан сол дүние­сінің қолжазбасы табылмапты
­Маржан Қалжанқызы да әлі күнге дейін сол шығарманың ізі шыға қоймағанын ­айтады.
Қазақ әдебиеттану ғылымында мол мұра қалдырған талантты сыншы, «біліктілік өнегесі, сыншылдық, ой­шылдық дәрежесі, таным-пайым өресі, пікір айту мәдениеті айрықша» (Серік ­Негимов) Айқын Нұрқатовтың қайталанбас қаламгер Қалжан Нұрмахановтың шығар­ма­шылығына арналған бұл мақала­лары оның тек-табиғатын ашып көрсет­кендігімен, қабілет-қарымына лайықты баға бергендігімен, шеберлік тәсілдеріне терең талдау жасағандығымен, достық парызға адалдық танытқандығымен құнды.
***
Сөз соңында айта кетейік, былтырғы қыркүйекте Қалжан Нұрмахановтың туғанына 90 жыл толды
Қазақтың талантты сыншысының мерейлі белесін үнсіздікпен қарсы алдық
Ал биылғы қыркүйекте әдебиеттанудың тағы бір дүлдүлі Айқын Нұрқатовтың туғанына 90 толады.
Екі қыркүйек аралығында арнасы кең қос ағысты ойға алғанымыз дұрыс шығар дедік…
Бауыржан ОМАРҰЛЫ
