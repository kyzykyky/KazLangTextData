Атақты би, шешен Досбол Қорлы­байұлы ердің екі ауыз сөзбен шешкен, ел мен елді бітісіріп, әділдігімен, тапқырлығымен, шешендігімен халық ара­сында зор беделге ие болған адам
Ол «Бәрінен сөз бастау қиын, тауып айтсаң мереке қылады, таппай айтсаң, келеке қылады» деп аталы сөзді бәрінен жоғары қояды.
Мына төменде ұсынылып отырған да Досбол шешеннің ғибратты сөздерінің бірі екен.
Көп шаңды құлан көтерер,
Боранды тұман көтерер,
Екі оқты бұлан көтерер.
Арғымақтың белгісі,
Арығанын білдірмес.
Асыл заттың белгісі,
Қайғырса да бүгілмес.
Асыл нардың белгісі,
Бүйірінен қақ жарып,
Бүйрегін алса бақырмас.
Арыстанның белгісі,
Айналып артқа ақырмас.
Қас батырдың белгісі,
Қақ жүректен оқ тисе,
Демеуге досын шақырмас.
Әуелден-ақ белгілі,
Өлмей адам қалмасы,
Өлмей көрге бармасы.
Көңіліңнен кетер ме
Өлімнің салған таңбасы,
Нәубәтімен дөңгелер
Ажалдың жеккен арбасы.
Дүние деген опасыз,
Әркімдерден берген демің бар,
Бірте-бірте бітеді.
Аты жүйрік ажалдың,
Аяңдап-ақ жетеді.
Алтын тақты патша да,
«Ах, дариға жалған» деп,
О да арманда кетеді.
Дүние деген шолақ.
Жан денеге қонақ.
Тірлікте еткен жақсылық –
Өзіңмен кетер сол-ақ…
