Закария Сисенғали
Туған жер
Өзге өңірден жоқ тіпті айырмасы,
Кішкене ауыл, нар өркеш құмдар қасы.
Туған жерім, сен еске түскен кезде,
Тілге оралар бір әннің қайырмасы.
Өзге өңірден жоқ тіпті айырмасы,
Самал тұрса шулайды қамыс басы.
Олар үшін уақыттың мерзімі жоқ,
Құшақ жайып қарсы алар кәрі-жасы.
Өзге өңірден жоқ тіпті айырмасы,
Жоқ көз талар шыңы да тауы-тасы.
Кіндігіңнің бір тамшы қаны жұқса,
Қалай ыстық болмасын жусан басы.
Өзге өңірден жоқ тіпті айырмасы,
Ой жібер де өзің де пайымдашы.
Жөргегіңнің бір тамшы суы сіңсе,
Топыраққа ал, кәне, табынбашы?
Осы ғана өзгеден айырмасы,
Болмайды екен ендеше айырбасы.
О, Тәңірім, таңғы бір тілегім сол,
Осы өңірден мәңгілік айырмашы.
Досқа сыр
Көктем өтті өзінше қоңыраулап,
Қызыл-жасыл бояумен көңіл аулап.
Жаз да өтіп жайдары келбетімен,
Күз де келіп қалыпты-ау, омыраулап.
Біразымыз сөгіліп көбемізден,
Сырғып түсіп жатырмыз сөремізден.
Өмір деген Мирас-ау, осы екен ғой,
Үркер ауып барады төбемізден.
Жылатып, тағдыр кейде күлдіреді,
Түннің қара түнегін күн тіледі.
Көктем менен жазымыз өтті сәтті,
Қыстың қалай боларын кім біледі?
Қызыл тұсақ хикаясы
О, шіркін-ай, күн бесіннен ауыпты,
Уақыт қанша іздерімді жауыпты.
Көп суреттен көз алдымда ұмытылмай,
Қызыл тұсақ қозысымен қалыпты.
Қызыл тұсақ өзі былай әдемі,
Төбесінде болды оймақтай төбелі.
Саусағыңды бірге сорып қантпен,
Қалмай сосын қыр соңыңнан ереді.
Дайындады әжем бір күн көгенді,
Қуандық біз келеді үйге төл енді.
Моп-момақан қызыл қозы әкеліп,
Қызыл тұсақ шығарды оқыс өнерді.
Өз төлінен өзі-дағы жерініп,
Қызыл тұсақ кәдімгідей желігіп.
Қантқа да қайырылмастан қайқайып,
Шыға келді бір-ақ сәтте еліріп.
Өз төлінен өзі-дағы безініп,
Жақындатпай қызыл тұсақ тебініп.
Кәрі әжемнің кәрі жыны қозды да
Ауыздықтан қалды тұсақ керіліп.
Ондайды кім болады, – деп ойлапты,
Әжем бәрін алдын ала сайлапты.
Көрші үйден алдырды да қасына,
Қосып қойды ала төбет мойнақты.
Алақандай еткен тұсақ аспанды,
Жанарынан мөлт-мөлт етіп жас тамды.
Маған шын, ал сендерге өтірік,
Мекіреніп төліне кеп бассалды.
Содан бері астық талай асқарды,
Оны айтасың жаңа ғасыр басталды.
Жеткен жері болды ма осы заманның,
Ана – көкек, ал сәбилер тастанды.
Иә, әркім тонды өзінше пішеді,
Біреу тойып, біреу тоңып ішеді.
Бәрінен де көрсем көкек ананы,
Қызыл тұсақ есіме кеп түседі.
Өзіммен сырласу
Жүруші еді ойлар мені мазалап,
Отырғам жоқ, өзгелерді табалап.
Кеудесінде сәулесі бар әр адам
Ұрпағына қалдырады аманат.
Мен де ойладым не қалдырсам екен деп,
Қайтсем ғана мақсатыма жетем деп.
Жинамаппын алтын, күміс, бақыр да,
Ғұмыр бойы жүрсем-дағы тепеңдеп.
Малым да жоқ сыймай жатқан қорама,
(Бұл заманда малы жоқ жан оңа ма?)
Сол шіркінді жинау деген білсеңіз,
Кірмей қойды-ау мынау сорлы санама?!
Үйде мынау қазынаның меншігі,
Енді, міне, маңдай сәл-сәл тершіді.
Бар деп білсе ел алдында еңбегі,
Бөліп берер бір есті адам еншіні.
Жан сырымды ұлым сен де ұғарсың,
Өкпелесең ішіңнен тек тынарсың.
Қайтем енді, қатар жүрген құрбыңнан,
Бірер шалбар кемдеу киген шығарсың.
Тілегім сол өрге өрлетші тасыңды,
Айыра біл досың менен қасыңды.
Әкең үшін ұялмайсың ешқашан,
Кеудеңді тік, жоғары ұста басыңды.
Жібек торқа ілмедім деп иыққа,
Жарым сен де жұрт алдында бұйық па?!
Қанағатқа тойғызып ап қарынды,
Еш уайымсыз тыныш қана ұйықта.
Жауламадым жауыздықпен санамды,
Сүйдім жалғыз жүрегімдей даламды.
Сүйдім және мені әкеліп өмірге,
Елу бес жыл әлпештеген анамды.
Жолаушымын үстіндегі кеменің,
Сырымды да түсінгенмен бөлемін.
Ақынмын ғой, сұлулыққа айыбым,
Әлі күнге ғашық болып келемін.
Достар еді-ау жаныма тек жиғаным,
Бірқатарың тар маңдайға сыймадың.
Және де бар қоңыр төбел тірлігім,
Өзім дәйім сол тірлікке ризамын.
Сыйлай білу өзгелерді – адамдық,
Сол қасиет жібереді адам қып.
Жалғыз ғана қалдыратын мәңгілік,
Аманатым, ұрпағыма – Адалдық.
Батыс Қазақстан облысы
