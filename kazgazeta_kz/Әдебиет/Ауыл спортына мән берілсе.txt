«Алып анадан туады» демекші, таланттардың талайы алтын бесік ­ауылда өмірге келгені белгілі
Әлемге айбынымызды асырған даңқты спортшыларымыздың көбі ауылдың топырағында өскені сөзімізге дәлел
Жамбыл жері де алғашқы қадамын ауылда бастап, жаһандық жарыстарда жүлде алған саңлақтарға кенде емес.
Кезінде Мәскеу Олимпиадасында чемпион атанып, туымызды көкте желбіреткен даңқты балуан Жақсылық Үшкемпіров те, сол Олимпиадада күміс жүлдемен күптелген аты аңызға айналған боксшы Серік Қонақбаев та Әулиеата топырағынан екені бір мақтаныш болса, олардың алтын бесік ауылдан шыққандығы даланың дара қасиетін танытса керек
Содан бергі Олимпиадаларда жасындай жарқылдаған жамбылдық былғары қолғап шеберлері Болат ­Ниязымбетов, Болат Жұмәділов, ­Ермахан ­Ыбырайымов, Бақтияр ­Артаевтар да бала күндерін алтын бесік ауылда өткізгені бекер емес-ау! Даңқты балуан, үш дүркін «Қазақстан барысы» турнирінің жеңімпазы атанған Бейбіт Ыстыбаев та Көшек деген ауылдың түлектері.
Спортшылары осындай даңққа жеткен Жамбыл топырағында спорттың бүгінгі жай-күйі қандай? Әсіресе ауыл спортына қай деңгейде көңіл бөлініп келеді
Бүгін осы мәселе төңірегінде ой өрбітпекпіз.
Облыста 1 миллион 150 мыңға жуық тұрғын болса, оның 319,6 мыңы бұқаралық спортпен айналысады екен
Бұл 2016 жылмен салыстырғанда 21,9 мың адамға артып отыр
14 және 29 жас аралығындағы спортпен шұғылданатын жастар саны 140 мыңға жуық екен
Бұл жерде де спортқа қызығушылық 9,2 мың адамға көбейген.
Қазіргі таңда облыс аумағындағы аудандарда 841 спорт нысаны бар көрінеді
Осы мекемелерде спорттың 43 түрі қамтылған
Өңірде 15296 адам ауылдық спорт мектептерінде дене тәрбиесімен шұғылданады екен
Оларды 900 бапкер жаттықтырады
Бұл ретте облыс әкімдігі спорт және дене шынықтыру басқармасының басшысы Нұрбол Жүнісбеков нәтижелі жұмыс атқаруды көздейді
Өткен жылы облыста спорт саласының дамуына облыстық ­бюджеттен 9 509,5 миллиард теңге бөлінген
Аудандардағы бюджеттен бұл салаға 200 миллион теңге қарастырылған екен
Биыл да бұл сома ұлғаймаса, кеміген жоқ
Былтыр ­облыста 6 спорт нысанның құрылысы басталған
Бұлар биыл толық аяқталып, ел игілігіне беріледі деп күтілуде.
Облыста мүмкіндігі шектеулі 2814 адам спортпен шұғылданса, олар жалпы спортшылардың 7 пайызын құрайды екен
Мүмкіндігі шектеулілер арасында Зұлфия Ғабидуллинаның РИО Паралимпиадасының чемпионы атанғаны да жамбылдықтарды бір серпілтіп тастады
Дегенмен, кемшіліктер кездеседі
Мәселен, Жамбыл, Меркі аудандарының орталығында ірі спорт кешендері жоқ
Шу ауданының Төле би ауылында да, Байзақ ауданы, Түймекент ауылында да спорт кешендері салынуы қажет
Ауылдық округтерде нұсқаушы-әдіскер штатын ашу жұмыстары толықтай іске асырылмаған
Аудандарда аула клубтарының жүйесін кеңейту қажет
Қордай мен Т.Рысқұлов аудандарында аула клубтарына қарапайым спорт түрлерін (ләңгі, қалашық, асық ату) енгізу кезек күттірмейді
Бұқаралық спортты дамытудағы жұмыс Шу, Мойынқұм, Жамбыл аудандарында көңіл көншітпейді
Дәл осы қаржысы аз бөлінген аудандарда болашақ Олимпиада, Әлем чемпиондары жүрмесіне кім кепіл?! Әр ауылда жасөспірім балалардың спортпен қамтылуы жіті қадағаланып, мән берілгені жөн
Алайда кейбір ауылдарда спорт мектебі жоқ екені жасырын емес.
Бүгінгі таңда облысты білікті басшы Асқар Мырзахметов басқарып отыр
Кезінде Оңтүстік Қазақстан облысын өрге сүйреген әкім Жамбыл өңірін өркендету жолында аянып қалмасы анық
Облыс әкімі қолдау танытып жатса, спорт саласының да өрге басатыны, біздің өңірден айтулы спортшылардың шыға беретіні еш күмән туғызбайды
Сондықтан Әулиеата өңірінің алдағы күндерден де күтер үміті зор.
Есет ДОСАЛЫ, 
журналист
Жамбыл облысы
