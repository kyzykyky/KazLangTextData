
Дәурен БЕРІКҚАЖЫҰЛЫ
София Беркана
Осы әйелді көрген сайын суреттен,
Қайта-қайта қала берем күйреп мен.
Мұңсыз, мінсіз болмысына тым нәзік,
Үнсіз ғана тамсануды үйреткен!
Осы әйелді көрген сайын жап-жарық,
Өз-өзімнен қайта-қайта ақталып.
Бар ойымды ең әдемі сөздермен,
Айта салғым кеп тұрады ақтарып!
Осы әйел шыға келсе жарқ етіп,
Кетеді ғой ақсүйектік нарқы өтіп!
Жамалынан жұпар аңқып тұратын,
Жамалардай жаһандағы бар кетік.
Осы әйелді көрген сайын суреттен,
Мұң-зарымды қала берем илеп мен.
Бар әлемді аяғына жығылған,
Кірпігінің ұшыменен сүйреткен!
ILLE DIXIT*
Сол Алматы…
сол терезе сұр, көне…
Неге жазу керек сынды бірдеңе?
Неге өлтіру керек сияқты біреуді?
Неге түсу керек сияқты түрмеге?
Неге ішу керек сияқты уды бар?
Неге сонша жиіркенішті ұлылар?
Неге көзге көрінбейді аяулы
Тау басында жатқан аноу сірі қар?
Мынау адам…
ана көлік бұрылған…
Сонда бәрі осындай ма бұрыннан?
Неге жаным жатырқайды барлығын,
Жүз жылдан соң қайтқан ұлдай Ұрымнан?
Неге сонша таусылдым?
Неге маған бәрі-бәрі жау сынды?
PS…тірісінде естімесін бір адам
Түн ішінде қалып қойған даусымды.
* Ол айтты (латынша)
***
Бір болғанмен ұлысы
Бір-бірімен ешкімнің жоқ жұмысы:
Өз бетінше күн көреді патшасы,
Өз бетінше күн көреді ұрысы.
Жоқтай алмай жоғын бар,
Өз бетінше күн көреді момындар.
Өз бетінше күн көреді ауылдар,
Шұрық тесік басып қалған жолын қар.
Көрмесе де сөйлеп кер,
Күн көрсетпей бейнетті ерге
кей бектер…
Өз бетінше күн көреді олигарх,
Өз бетінше күн көреді зейнеткер!
Бір болғанмен ұлысы,
Бей-берекет шашылған бір ырысы –
Бәтуасыз елден тағы бақ іздеп,
Баз бір бейбақ сенделеді түн іші…
Құрысын!
***
…бәріміз өлген күн болды…
Қан аралас топырағыңды гүл көмді.
Сұрақ толы,
шырақ толы шаршыға
Аң-таң болып кіп-кішкентай ұл келді.
Бала тұрды түк түсінбей жанары,
Ана тұрды қояйын деп бір белгі.
…ту сыртымда еп-ересек біреулер
сылқ-сылқ күліп үлгерді.
***
Сені күткен түн қандай керім еді:
Көз алдымда құс жолы керіледі.
Көктем исі аңқыған көк төсінде,
Көрінбейтін жұлдыздар көрінеді!
Сені күткен түн қандай көркем еді:
Алып-ұшып жан дүнием өртенеді!
Ешкімде жоқ сендегі ерке қылық,
Ессіз етіп жіберді ерте мені.
Сені күткен түн қандай тылсым еді:
Ойға шомып таулардың тұр сілемі.
Бірге жанған жүректі көріп тұрып,
Гүлге қонған көбелек күрсінеді!
***
Ар-ұжданы ақ қардай аппақ елім,
Бар кезінде сен кімді ақтап едің?
Тілің жеткен жерінше қарғап-сілеп,
Ит-терімді басыма қапта менің.
Күллі менің күнәмді айпаралап,
Дал-дұл етіп арымды тапта менің!
Шыр-шыр еткен жанымнан түк қалдырма,
Шыға алмай жүрген бір шаққа менің.
Айыра алмай қалма тек салдақыны
Бетпақтықпен жасырған сатпақ өңін.
Киіп алып киелі көңіліңді,
Ие болған аяулы атқа тегін.
Жолым түзу болғанмен, жөнім түзу,
Қолым тегі жеткен жоқ баққа менің.
Қалмасыншы айтылмай тек ештеңе,
Алмасыншы ешкімді ақтап өлім!
***
Маған теліп оған жазған өлеңді,
Сор басымды қыла берме қор енді!
Мені алдап болғандығың аздай-ақ,
Адастырып болдың әбден бар елді.
Салма менің суретімді өлеңмен,
Мен емеспін ол бақытқа кенелген.
Кейіпкерің шыққан сайын кейкиіп,
Онсыз-дағы қан жұтумен келем мен!
Бар-ау демей бізден-дағы басқалар,
Ойнадыңдар өміріммен оспадар.
Құлай-құлай қирап барлық қабырғам,
Шыдай-шыдай жүрек бір күн тас болар!
Осылайша құйылғанда миға қан,
Шыр-шыр еткен жаным шықпай…қиналам!
Сонан кейін жатып алып ішемін,
Тағдырымды құшақтап ап қираған!
Шу-шұрқан ғып іші пысқан бар елді,
Сүйемін деп айта берме сен енді.
Қаншалықты жақсы көрсем өлімді,
Соншалықты жек көремін өлеңді!
***
Өтпейтін сияқты мына түн,
Кеппейтін сияқты мына жас –
Дамылсыз дірілдеп тұратын
Сәуірдің жаңбыры аралас!
Атпайтын сияқты таң бүгін,
Жақпайтын сияқты от үміт –
Мендегі жарықтың барлығын
Үлгерген өлтіріп!
Жанымдай сүйетін өле-дүр,
Бейкүнә ғұмырды ұрлаған –
Күтпейтін сияқты мені өмір,
Бітпейтін сияқты бір жара!
Күзгі этюд
Біреудің көріп ұрлығын,
Біреудің көріп құлдығын.
Күнімен көгі қабарып,
Алматы жылап тұр бүгін!
Өмірдің көріп сұмдығын,
Өмірдің көріп шындығын.
Түнімен шашы ағарып
Ішінен ғана тынды кім?
***
Әлдеқашан өліп қалған екем мен,
Өз жүрегім емес мынау көтерген.
Ұятты ойлап, баяғыдай арды ойлап,
Тер шықпайды шекемнен.
Келіп қалған төтеннен,
Зауал сынды бөтен мінез, бөтен рең…
Осынау бір болмысым мен дәлдүріш,
Дүн-дүнияға сыймай, шіркін, кетем мен.
Баяғыдай көңіл жоқ.
Тот жеп қойған отырасың темір боп.
Жаныңды үңгіп, өлмесіңе қоймайды,
Жендет пенен жемір көп.
Небір ойға тұншығып,
Тар кеңсеге бір кіресің, бір шығып.
Түсініксіз бұл өмірді мен үшін,
Біреу әйтеу жүр сүріп.
***
Маған десе петиция жаз арлы ағам,
Министрдің түкіргені бар маған!
Оған қымбат – Президенттің қабағы,
Оған қымбат – ақшасы бар оңбаған!
Өмірінде жаны жылап көрмеген,
Қайтеді олар көк аттыны көлденең!
Ұқпайды олар шыр-шыр еткен ұлтыңды,
Шықпайды олар қоңыр салқын бөлмеден.
Гүр-гүр еткен дауысымен ықтырып,
Үйренген ол шігіңді де бүк қылып.
Жаны қалмай есеп беріп жандайшап,
Жандаралдар қол соғады тік тұрып.
Қаншалықты қақса-дағы зар қоғам,
Министрдің түкіргені бар маған!
Кешке жақын бір тал қылы қисаймай,
Сұхбат беріп отыратын арнадан.
Көресіні көрдім осы қор елден,
Деп күрсініп қояр тағы тереңнен.
Ақтайды оны алып-ұшып Премьер,
Мақтайды оны мақалалар төленген.
Күнің түсіп бара қалсаң кімсің дер,
Сақтайды оны қаны сұйық күншілдер.
Шындық осы – қалса-дағы қу басым.
Сұмдық осы – қалса-дағы құр сүлдер!

Эмили Дикинсоннан 
Сан құбылған жоталардың түр-түсі,
Үйге кірген қызыл сәуле күлкісі.
Таң шапағы шартарапқа шашылған,
Қараңғылық қара жерге асылған.
Жалқын түсті жанып кеткен жапырақ,
Сарғыш тартқан беткей менен атырап.
Әйнек бетін ұрғылаған шыбын мен
Өрмекші анау өрмек тоқып жүгірген.
Қораз даусы тыныштықты үркіткен,
Тіл біткеннен маңғаз маусым
гүл күткен.
Тоғай жақтан талып жеткен
балта үні,
Топырақ иісі қауып кеткен аңқаны.
Мынау дыбыс, ең ақыры түс те бұл –
Тіл ұшына ілінбеген іс небір
(Күдікпенен қарамаңыз бұған, Сіз)
Қайта бәрі жаңғырады
күмәнсіз!
