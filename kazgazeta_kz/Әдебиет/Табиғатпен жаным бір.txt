Асыл Сұлтанғазы 
1993 жылы дүниеге келген
І
Жансүгіров атындағы Жетісу мемлекеттік университеті гуманитарлық факультетін журналистика мамандығы бойынша бітірген
Жуырда «Тұл дүние» атты жыр жинағы жарық көрді.
ӨМІР ДЕЙТІН ӨТПЕЛІ ЖОРЫҚТАМЫЗ
Қорықпа қыз,
Өмір дейтін өтпелі жорықтамыз.
Томсырайып қалатын бір бейбақпын,
Торғын баққа түспесе торыққан із.
Табиғатпен жаным бір, үндес едім,
Күн кешемін, мұңлықпен тілдесемін.
Адамдардың барлығын дос көрген соң,
Кеткенін де білмеймін кімге есемнің.
Жүргіншісі болған соң бір көшенің,
Сендермен ғұмырымды бір кешемін.
Жасқанбаңыз, жаныңды азаптайтын
Диуанасы емеспін жын-кесенің.
Артарыңды білмейсің кімге сенім,
Аңқау қыз-ау, жаныммен үндес едің.
Ару тұрып тіл дәмін таттырмаса,
Тәттілігін біздегі білмес ерін.
Себепсізден сескеніп, қорықпаңыз,
Өмір дейтін өтпелі жорықтамыз.
Ас-суымды сызылып дайындайтын,
Жас сұлуға бір кезде жолыққанбыз.
Махаббат мұңы
Айқасады бір-біріне айқабақ,
Жанарыңнан мөлдір тамшы тайғанап.
Төмен қарай сырғанаған жасыңды,
Сүртудемін саусағыммен аймалап.
Дірілдеген сөздеріңнен мұң ұқтым,
Қапаландың құрсауында құрықтың.
Өзге жанмен кетіп едің күлімдеп,
Енді неге жылап келдің, қылықтым?
Түсіндің бе шын сезімнің не екенін,
Өзге жанның өгейсітіп кетерін?!
Жылап келдің, жайдым саған құшақты,
Бұл құшағым сенің мәңгі мекенің.
