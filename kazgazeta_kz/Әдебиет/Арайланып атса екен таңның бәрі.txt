Кел, Жаңа жыл шаттығым, қуанышым,
Кеудемдегі тасытып, жыр ағысын.
Жыл ауысып жатқанда көз алдымда,
Тебіренбей, толқымай тұрамысың.
Жаңа жылым шомылдыр шуағыңа,
Құштар едім мен көптен жылы ағынға.
Қуанышың көп болсын тарту етер,
Толмасын деп тілеймін жанар мұңға.
Тынышын алып шаттықтан
барша жанның,
Жыл келді деп жұртыма жар саламын.
Сілкіп тастап сірескен ойларымды,
Жаңа күнді жарқырай қарсы аламын.
Жаңа жылым – жаңа күн алдымдағы,
Арайланып атса екен таңның бәрі.
Шыршалардың жылт еткен шырақтары,
Үміт отын мендегі жандырады.
***
Төрлет, Жылым!
Төріме шық, тартынба!
Қыс болса да күндей күліп жарқылда.
Сен келген соң тілегім бар толағай,
Тебіреніп соны айтайын
Ал тыңда:
Көк байрағын іліп қойған төріне,
Азаттығы аңсап жеткен жеріне.
Құлаш сермеп кең дүниеге ұмтылған,
Тыныштық бер, Қазақстан – еліме.
Өшпес, өлмес із қалдырған артына,
Адал, дәстүр, ғұрпы менен салтына.
Бірлік түбі береке ғой, сондықтан,
Ынтымақ бер қазағыма – халқыма.
Бәрі ыстық көрінеді көзіме,
Арқау еттім жақсылықты сөзіме.
Елді, жерді жырлау үшін мәңгілік,
Шабыт берші сарқылмайтын өзіме.
Кел, Жаңа жыл!
Сүрінбеші, қаз тұршы,
Көкіректе мөлдір, таза саз тұншы.
Күлімсіреп қарсы алып ем өзіңді,
Күлімсіреп қоштасуға жазсыншы.
Марат БАЙДОСОВ
Жезқазған
