Ауруханаға дерті жанына батып түскен адамдар қауіптің бұлты ыдыраған соң ем-дом арасындағы бос уақыттарын әрқилы өткізеді
Біреулер қарбалас жұмыспен жүріп азайтыңқырап алған ұйқысының орнын толтырады, біреулер кітапқа шұқшияды, енді біреулер қысыр әңгімемен күн өткізеді
Төртінші палатадағы төргі төсектегі ақсақал қарсысындағы мектеп жасындағы балаға қилы жаңылтпаш айтып, жұмбақ жасырады
Жаңылтпаштары күрделі, жұмбақтарының шешуі таза қазақи ұғымдарға негізделген.
– Төсек астында төрт бауырсақ, – деген жұмбаққа бала тұрмақ біз де тосылып қалдық
Сөйтсек, сүт бұлағын ағызатын сауын сиыр.
– Еребе еребеден озбайды екен,
Күніне екі саулық қоздайды екен.
Дегенде алтын астау, күміс қауға,
Шіркін-ау бұл дүниеде тозбайды екен.
Шешуі білген адамға қарапайым: ерін, мұрын, ауыз, тіл.
– Төрт таптама,
Екі саптама.
Бір шыбжың,
Бір дың-дың.
Мұның түйе екенін білген соң іштей сараласаң, бәрі де қолмен қойғандай оңай сияқты.
– Тарамыс таспа,
Бес теңге ақша.
Бәрін жинап салғаным,
Сұлу қара шақша.
Көз алдыңызға бес саусақты қолғап елестейді.
Қазына ақсақалмен жақынырақ таныстық
Аты-жөні Тоқтарбек ­Рахымбаев
Ғұмыр бойы Сарқан ­ауданы Қарауылтөбе ауылында тұрып келе жатқан еңбектің қоңыр торысы.
– Біздің оқып, білім қууға жағдайымыз болмады
Жаңағы мақал, жаңылтпаш, жұмбақтар оқығанның емес, тоқығанның нәтижесі
Кейінірек немерелерімді ойнатқанда жас кезімде естігендерімді жадымда қайта жаңғырттым
Әкем Рахымбай колхоздың ағаш шебері болған
Соғыс басталғанда броньмен қалдырыпты
1942 жылы шешем Зылиха қайтыс болған соң үш күн аралығында майданға алып кетіпті
Арттағыға қарайлап жүріп ауыр сынақтан өтіп, соғыстан контузия алып оралды
Сыралғы жұмысын атқарып, өзі кеткенде екі бөлініп ағайындарының қолында қалған екі баласының басын қосып екінші рет үйленді
1976 жылы сол соғыстан алған жарақаттан қайтыс болды.
Тоқтарбек аға әңгімесін осылай бастап, сол ауыр жылдарда жеті жасынан еңбекке араласқанын, волокушке мінгенін, 1993 жылы зейнет демалысына шыққанша «Пограничник» совхозының механизаторы болғанын, қиындықтан қашпағанын, адал еңбекпен отбасын асырағанын жыр қылып айтады.
– Тәуелсіздігімізге мың мәрте тағзым етуіміз керек
Зайыбым Бәтима екеуіміз бес баланы өсірдік
Біреуі ауылда жекешеленген жерге, қолдағы малға иелік етеді
Қалғандары Алматы, Талдықорғанда қабілеттеріне сай кәсіптері бар
Немерелерімнің алды жоғары білім алып, өмірден өз жолдарын айқындауда, – дейді қазына қарт іштей шүкіршілік етіп.
Кейде немерелеріне ертегі айтып бермек түгілі дастарқанға бата жасай алмайтын үлкендерді көргенде Тоқтарбек ақсақал еске түседі
Қазақ халқының алтын сандығы – ауыз әдебиеті емес пе? Ендеше, аңыз әңгімелермен, ертегілермен, жаңылтпаш-жұмбақтармен немерелеріміздің құлақ құрышын қандыруды естен шығармағанымыз абзал
Сонда ғана жас ұрпақты баба дәстүрден адастырмаудан алғы шарты қаланады.
Жомарт ИГІМАН,
журналист-жазушы 
Алматы облысы 
Сарқан ауданы
