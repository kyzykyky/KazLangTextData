Жаралған  бабалардың ерлігінен,
Таралған Желтоқсаннан – өр  дүбірден,
Атыңнан айналайын, Тәуелсіздік,
Затыңнан абаттандым,  елдігімнен!
Аялы, нұрлана бер, азат Күнім,
Баянды  бақытымсың,  азаттығым!
Таңымды тамылжытқан  бостандықтан
Танылды бар  әлемге қазақ бүгін.
Қас сақпын – Күннің түрік баласымын,
Қазақпын – ұлы Тұран даласының,
Өмірдің жеңіп  алғам Еркіндігін,
Өр үнім,  бостандықтың панасымын.
Кең далам, құт мекенім,  сеңгір  тауым,
Жер-анам алып жатыр көздің жауын.
Байрағым желбіреп тұр биіктерде,
Байладым Тәуелсіздік – өмір бауын.
Жаныммен ақтап бабам өсиетін,
Қаныммен  жудым  заман қасіретін.
Мың жасап,  бар ұрпағым бас иетін,
Қымбат-ақ, Тәуелсіздік, қасиетің.
Құтты күн – Тәуелсіздік,  киелі Күн, –
Құттысың,  егемендік – иелігім.
Уақыттың асқарынан нұрын төгіп,
Бақытым – Еркіндік боп,  сүйеді Күн.
Жарық Күн – тегім менің,  жасын  жаным,
Тарихтың – төріндемін-ғасырлардың.
Атқарам  бостандықта  ұлы істерді:
Бақ маған тәуелсіздік – асыл арым!
Береке, гүлденген жер, ғажапстан!
Мереке құтты  болсын, Қазақстан!
Әдібай  Табылды
