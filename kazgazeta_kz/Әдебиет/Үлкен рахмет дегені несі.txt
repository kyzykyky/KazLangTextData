Қазіргі қолданыста жүрген кейбір қазақша сөздер орыс тілінен тікелей аударылған көшірме іспеттес екені көптен бері айтылып та, жазылып та жүр
Бірақ күнделікті өмірде оған мән беріп жатқан ешкім жоқ
Мәселен, «хал қалай?», «хәліңіз қалай?» сөздері осының дәлелі
Бұл сөздерді біз әдетте ауырып, науқастанып жатқан адамға айтпаушы ма едік?
Дені сау, шапқылап жүрген адамға «хәліңіз қалай?» деп айтудың өзі қисынға келмейтін сияқты
Соған қарамастан бұл сөз бүгінде сәлемдесудің басты сөзіне айналды
Орыс тілінен тікелей аударылып, қолданысқа еніп кеткен «үлкен рахмет» сөзі осы ыңғайдағы сөздердің бірі
Белгілі журналист, тілшілердің осы сөзді жиі қолданатыны байқалып жүр
«Көп рахмет» сөзін неге қолданбаймыз?
Бұдан бөлек соңғы кездері медицина, құрылыс, т.б
салалардағы қазақша аудармаларға көңілім толмайды
Өзіміздің төл ұғымымызға сәйкес келе бермейтін сөздер көп ұшырасады
Мәселен, кәдімгі өзіміз білетін «жұлын» сөзін медициналық кітапта «арқа омыртқадағы ми» деп аударылғанын көріп таңғалдым
Ал құрылыс саласындағы терминдерге келетін болсақ, «бетон ерітіндісі», «құрылыс ерітінділері» деп аталатын сөздер қолданыста жүр
Осыларды «езінді» сөзімен неге алмастырмаймыз? Мағына жағынан да, әуезділік тұрғысынан да сай болып тұрған жоқ па? Менің байқауымша, тіл ұстарту бағытында ізденіс жоқ
Орысша сөз тіркестерінің айналасынан шыға алмай қалушылық байқалады
Неліктен олай? Меніңше, бұл – қазақ тілінің өзіндік бет-бағдарын, тілдің ішкі құрылымын, әуезділігін, т.б
төл сипатын жетік білмегендіктен туындайды.
Зуха ЖАПАРҰЛЫ, зейнеткер
Алматы облысы, 
Жаркент қаласы
