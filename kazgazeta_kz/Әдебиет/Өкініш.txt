Ғұсман бүгінде ел бетіне қараудан қалған
Дәп бір үлкен күнә жасағандай жасқана төменшіктеп аяғының басына қарап жүретін әдет тапқан
Қолынан етектей орамалы түспейді
Көзінен қолы кетпейді
Осы уақытқа дейін дәрігерлерге сеніп келген
Енді ақ халатты абзал жандардан да қайран жоқтай
Бірде-бір дәрі-дәрмегі дертіне шипа болмау күдігін күшейте түсті
Содан әйеліне Алматыға барып дәрігерге қаралатынын айтып, жиналып жолға шықты
Алматыға табан тіреген соң, бір арзандау қонақүйден орын алып, түнеп шықты
Ертесінде қала көшелерін жаяу шарлап, жастық шақтың қызықты күндерін еске түсіріп, мауқын басты
Осында колледжде оқып жүргенде шәкіртақы алған күні достарымен келіп көңіл көтеретін «Жетісу» мейрамханасына бас сұқты
Мейрамхана ауласындағы бос орындықтардың біріне отыра кетті
Мана сатып алған бір шөлмек арақты үстел үстіне қойып, жан-жағына көз жүгіртті
Айналасындағы орындықтардың көбі бос тұр
Бұған қуанды
Оңашалықты қалағаны
Адамдар бұнда кешке қарай келе бастайды ғой
Ертелетіп мейрамхана іздейтіндей не көрініпті
Неге екенін өзі де білмейді, ішімдікке де, тамаққа да тәбеті шаппады
Көзін сүртіп, жанарын ашқанда қасында тұрған әскери адам бұған ілтипатпен жылы амандасып, отыруға рұқсат сұрады.
­– Мен сіздің сырқатыңыздың сырын білемін, ­– деді ол отырып жатып
– Басыңыздан қандай жағдай өтті? Не болғанын айтып беріңізші
Мен әскери дәрігермін
Аты-жөнім – Иван ­Василье­вич, танысып қояйық, – деп қолын ұсынды
Бұл да қолын беріп, есімін атады.
­– Басымнан өткен оқиға тым ұзақ
Ұзын сонар хикаяны тыңдауға уақытыңыз тапшы болмас па екен? – деді сыпайылық таныта сөйлеп
«Қысылмай айта беріңіз, сырқат адамды тыңдауда дәрігер қашанда уақыт табады» деді жаңа танысы
Ғұсман сол бір сүреңсіз күнді есіне түсіріп, қайта бір көз алдынан өткізіп алды да сөйлеп кетті.
– Кеңшар директорының пәрменімен алыстағы қыстауға жем-шөп жеткізетін төрт тракторшының бірі боп бекітілдім
Таң біліне жолға шықтық
Түс ауа басқалардан қара үзіп кеткен жол бастаушы шомбал қара тракторын тоқтатып, соңындағыларды тосып алды
«Қырат қырқалы тау бөктерлей жүреміз
Бір-бірімізді көзден таса етпейік
Қалып қойма» деп ескертті
«Тракторым жаңа ғой
Қуып жетем
Маған қарайламай тарта беріңіздер» дедім
Тау етегіне іліне ауа райы күрт бұзылды
Ызғарлы жел көтеріліп, айналаны тұман басты
Үш-төрт қадамнан ары дүниені көру мүмкін еместей
Жүріс өндімеуге айналды
Ақырын жылжыған өгізаяң жүріс ұзаққа созылды
Алдағы қырқа тұмсығына іліне бере трактор кілт тоқтап қалды
Газды үсті-үстіне бастым, темір тұлпар былқ етпестен бедірейіп тұрды да қойды
Дереу жерге қарғып түсіп, мотор тетіктерін мұқият қарап шықтым
Көзге ұрған бәлендей ақау байқалмайды
Гәп тіркемеде болмасын деген оймен солай қарай келдім
Теміржолдың үстінде тұрғанымды енді ғана көрдім
Алдым – өрлеу, артым еңіс
Тіркеме кейін қарай шегініп кетті
Оны трактордан ағытып жіберуге оқталдым
Трактор мен тіркемені жалғаған білезік темір керіле тартылып күш бермеді
Енді не істеу керек? Амалым таусылып, әбден састым
Шақшадай басым шарадай болды
Қап, әлгінде «Маған қарайламай тарта беріңіздер» деп бекер-ақ айтыппын
Тракторым жаңа
Қуып жетем, дегенім астамшылығым я­­ки бейқамдығым
Астамшылықты Алла тағала қолдамайды деуші еді үлкендер.
Сөйтіп, трактордың алдына бір, артына бір шығып, безектеп жүргенімде, пойыздың даусы естілмесі бар емес пе?! Төбемнен жай түскендей халде мелшиіп қалдым
Артынша тақ-тақ еткен пойыз доңғалақтарының үні жетті
Дереу трактор орындығына отырып, тағы бір от алдырмақ болған әрекетім кейін ойласам жан тәсілім етер алдындағы тұяқ серпу сияқты екен
«Баланы ал да жерге түс, пойыз кеп қалды» деп айғайладым досымның әйеліне
Сөйткенше болған жоқ, шақ еткен қорқынышты дыбыс естіліп, көзімнің оты жарқ етті
Қара түнек тұңғиыққа жұтылып бара жатқандай сезіндім бір сәт
Ары қарай не болғаны есімде жоқ
Қанша уақыт өткені белгісіз, есімді жиғанда естігенім – нәрестенің шырқырап жылаған даусы
Басымнан аққан қан оң жақ бетіме жайылыпты
Сәбидің шырылдап жылаған даусынан ес жидым ба, білмеймін
Қол-аяғым сау сияқты
Қой, сәбиді құтқарайын деген ой орнымнан тұрғызды
Сонда байқадым: трактордан сонадай жерде жатыр екенмін
Басым айналып, мас адамдай тәлтіректеп кеп, сәбиді іздедім
Трактор да, тіркеме де быт-шыт, бөлшектері әр жерде шашылып жатыр
Сәбиді тракторшы аяқ қоятын қуыста жатқан жерінен суырып алдым да, шешесін іздедім
Әйел шалқасынан түсіп, трактор дөңгелегінің түбінде сұлқ жатыр
Екі қолы екі жаққа жайылып кеткен
Өліп қалған екен деп зәрем ұшты
Баланы жерге қоя салып, келіншектің аяқ-қолдарын ұстап көрдім, сынғаннан аман сияқты
Бетіне үңілдім
Көздері ашық, қарашығы жоқ, ағы ғана қалған
Жүрегім зу етті
Көздің ағы сондай қорқынышты көрінеді екен
Бетіне құлағымды тостым
Ақырын демалады
Қуанып кеттім
Бетінен шапалақпен тартып-тартып жібердім.
Ышқынып есін жинап алды
Сүйемел­деп орнынан тұрғыздым
Қарда еңбектеп бара жатқан баласын көріп, тұра ұмтылды
Сөйтіп тұрғанымда, сонадайда қарайған бірдеме назарыма ілікті
Жер бауырлай жатып алған қалың тұманнан әлгінің пошымы айқын аңғарылар емес
Ары-бері қозғалған адамдарды байқап қалдым
Сөйтсем, жолынан шығып кетіп, тоқтап тұрған пойыз екен
Ішім қылп етті
Тракторды қағып кету пойызға да оңай тимепті
Соншама уақыт тұрғанымызда бірде-бір жан біз жаққа аттап басқан жоқ
Пәлесінен аулақ дегендері шығар.
Біршама уақыттан соң, тікұшақпен тәртіп сақшылары, дәрігерлер, жол апатын зерттеп, тексеретін тиісті мамандар келіп жетті
Мені облыс орталығындағы ауруханаға жеткізді
Кейін білдім, трактор кабинасының төбесіндегі әйнек қирап, сынықтары басыма қадалып, құйқа терімді зақымдапты
Ауруханада басыма ота жасалды
Ұзақ жатып емделдім
Енді көзімнен жас ағатынды шығарды
Арнайы мамандар бұның себеп-салдарын дәл басып айтудан тайсақтағандарына қарағанда, сырқаттың бетін қайтаруға олардың білім, білігі қауқарсыздық танытты, бәлкім
Тракторды істен шығарғаным, пойызды тоқтатқаным үлкен қылмыс болып тіркелді
Сұрақтан-сұраққа алындым
Қысқасы, тракторды орнына қоймасам, темір тордың ар жағына тоғылатын болдым
Достарым, ауыл­дастарым көмекке кеп, жұрттан жылу жинады
Сөйтіп, трактордың құны төленді
Кеше ғана сап-сау, қол-аяғы балғадай, тепсе темір үзетін жігіттің мүгедектер қатарын толтырғаны кеңшар басшыларын титтей де ойландырмағаны қатты күйзелтті мені
Жеке басымның мүддесі жолында жүріп, апатқа ұшыраған жандай қарады маған
Әдейілеп қылмыс жасаған бұзық ниетті жандар санатына қосып, тағдырымды тәлкек еткендері, қорлағандары жаныма шаншудай қадалғаны шын.
Әлсін-әлсін тергеуге алындым
Бір сұрақты күнде қайталап қойып, әбден мезі етті
Бәрінен де жалықтым
Шынымды айтсам, үйден өлмек боп шыққанмын
Мұсылмандарда өзіне-өзі қол жұмсаған ана дүниеде тозаққа түседі деген түсінік қалыптасқан
Осы ұғым райымнан қайтара берді
Қалай өлудің амалын таппай қиналып отырған жайым бар, – деп әңгімесін аяқтады.
– Өлуге асығудың қажеті жоқ
Уақытында ол саған өзі-ақ келеді
Сен жазыласың, – деді Иван Васильевич
Әскери госпитальдың хирургы айтып тұр деп білгенің жөн бұл сөзді.
– Рас па-а?! – деді сенер-сенбесін білмей абдырап.
– Жазыласың
Еш күмәнің болмасын
Қазір ауруханаға жатқызамын.
– Дәл қазір ме?
– Иә, дәл қазір
Басыңдағы әйнек сынықтарын толық тазалап алмаған
Соны тазалауымыз керек
Қане, жүр кеттік, – деп жаңа танысы орнынан көтеріле берді
Апалақтап бұл да дәрігердің соңынан ерді
Айтқанындай бір сағаттан кейін аурухана төсегінен бір- ақ шықты
Дәрігерлік тексерулер басталып та кетті
Әбден шаршаған Ғұсман төсегіне жата кетіп, ойға шомды.
«Адам не көрсе де өз ниетінен тартады» деген рас
Жаңа тракторға қолым жетті деп астамсығаным қай сасқаным
Мына қысқа өмірге мәңгілікке келгендей, төбеммен көк, аяғыммен жер тіреп тұрғандай дандайсып, өзімді асқақ сезіндім
«Өзіңді зор санама» деген даналардың кейінгіге қалдырған өсиетіне мән бермедім
Астамсу опық жегізді
Тағдыр талқысы асауды ауыздықтайды, өркөкіректі сабасына түсіреді, бос-былбырды ширатады
Қысқасы, өмір сабағын үйренгің келсе де, келмесе де үйренуге мәжбүрсің.
Бақытыма қарай, Иван Васильевич кездесіп қалды
Егер осы кісі, яғни білімді де білікті қайырымды дәрігер кездеспегенде ине жұтқан иттей боп ілмиіп жүріп, өмірімнің ақырын күтер ме ем, өзіме — өзім қол салуға тәуекел етер ме ем, кім білсін.
Айтпақшы, тасым өрге домалап еді, көкірек кердім
Басыма іс түскенде өзіме-өзім қол жұмсамақ болдым
Ауырға да, жеңілге де бірдей төзімді болу жайында ұстаз сабағы жайына қалды
Бұл – пенденің үлкен міні.
Аз уақытта басынан өткен тосын жағдай Ғұсманды алпыстағы ойлы қарияның деңгейіне жеткізгендей.
Тұрсынхан ШАЛДИБЕКҚЫЗЫ,
Қазақстан Журналистер 
одағының мүшесі
