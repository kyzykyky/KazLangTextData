«Нұр Отан» партиясы Төрағасының бірінші орынбасары Мұхтар  Құл-Мұхаммед Қарағанды облысында болды
Сапар барысында ол «Нұрлы жол» бағдарламасын жүзеге асыру барысымен танысып, индустриялық және агроөнеркәсіптік салалардың даму қарқынына баға берді
Сонымен қатар, партия активімен, оқу орындарының ұжымдарымен кездесу өткізді.
«Нұр Отан» партиясы Төраға­сының бірінші орынбасары осы жылдың басынан бастап әлеуметтік-экономикалық дамудың негізгі көрсеткіштеріне жүргізілген мониторинг нәтижесінде Орталық Қазақстанда оң өзгерістер байқалатынын атап өтті
Облыс жалпы аймақтық өнімнің өсу қарқыны бойынша республикада 4-ші орында тұр
Өнім көлемі 1 триллион 21 миллиардтан астам теңгені немесе 2015 жылдың осы мерзімімен салыстырғанда 138 пайызды құрады
Сондай-ақ, өткен жылмен салыстырғанда, жез, марганец, алтын, темір және қорғасын мен мырыш кендерін өндіру де артқан
Өндеу өнеркәсібінде шығарылатын өнімнің көлемі 5,5 пайызға көбейген
Бұл саладағы еңбек өнімділігі 30 мың доллардан асып, өткен жылға қарағанда, 4,7 пайызға өскен
Бұл – республика бойынша ең жоғары көрсеткіш.
Іссапар барысында Мұхтар Құл-Мұхаммед облыстағы жетекші кәсіпорындардың бірі – «Имсталь­кон» металл құрылғылары зауытында болды
«Нұр Отан» партиясы Төрағасының бірінші орынбасары зауытында болып, жұмысшылармен кездесуінде мемлекеттік индустрия­лық бағдарламалар аясында соңғы бес жылда өңірде 174 миллиард теңгенің 72 жобасы жүзеге асқанын тілге тиек етті
Соның арқасында 5 мыңнан астам жаңа жұмыс орны ашылған
Ин­дустрияландырудың екінші бесжыл­дығында 1 триллион 200 миллиард теңгенің 36 жобасын іске қосу жос­парланған
Бұл 6,5 мыңнан астам жұмыс орнының ашылуына мүмкіндік береді.
– Географиялық тұрғыдан да, қаржылық жағынан да Қарағанды Қазақстанның басты индустриялық орталығы болып саналады
Дәл осы жерде Елбасы Нұрсұлтан Назарбаев көшбасшы ретінде қалыптасты
Қазіргі таңда Президенттің ұдайы қолдауының арқасында өңірде өндірісті дамытудың барлық бағыттары бойынша айтарлықтай өсу байқалады
Бұл, әрине, барлығымызды қуантады, – деп атап өтті «Нұр Отан» партиясы Төрағасының бірінші орынбасары.
Кездесу аясында Мұхтар Құл-Мұхаммед партияның облыстық филиалына осы бағыттағы жұмыстарды күшейтуді, сондай-ақ, партия фракциялары мен барлық деңгейдегі мәслихаттар жанындағы қаржыны жұмсауды бақылау жөніндегі комиссия жұмысының тиімділігін арттыруды тапсырды.
Абылайхан ЖҰМАШЕВ


