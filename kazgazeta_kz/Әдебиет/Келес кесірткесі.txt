Келес кесіртке – бауырымен жорғалаушылар тобына жататын елімізде кездесетін 26 түрлі кесірткенің арасындағы ең ірі кесіртке
Оның денесінің ұзындығы 40-57 сантиметр, ал салмағы 3-3,5 келі.Келес кесірткесінің тұлғасы арқасынан құрсағына қарай  сәл ғана жалпиған
Терісінің сыртын қаптаған ұсақ көпбұрышты қабыршақтарының пішіні біркелкі
Басы жалпақтанып тұмсығы үшкірленіп келген
Мойны ұзын, алға қарай созылған тұмсығы айқын байқалады
Танау тесіктері көлденең саңылау пішінді болып көзіне жақын орналасады, ал басқа кесірткелерде танау тесіктері тұмсығының ұшында орналасады.
Ересектерінің жон арқасындағы сарғыш-қоңырқай түсті ұсақ қабыр­шақтары құм түстес болып, тіршілік ететін табиғи орта жағдайына бейімделген қорғаныш рең деп айтуға болады
Дене­сінде көлденеңінен орналасқан қоңырқай қара қошқыл ірі жолақтары бар, соған байланысты жергілікті тұрғындар оны «алабажақ» кесіртке деп те атайды
Жас кесірткелердің көлденең қара жолақтары өте айқын байқалады
Ал ересектерінде бұл жолақтың түсі солғын тарта бастайды.
Бұл бауырмен жорғалаушы жануардың ірілігіне сәйкес «шөлді алқаптың қолты­рауыны» деп те дәріптейді
Сонымен қатар, жергілікті тұрғындар арасында бұл кесірткені көрген адам ауруға шалдығуы мүмкін деген ешбір шындыққа жанаспайтын жаңсақ пікір қалыптасқан
Осындай теріс пікір оның «кесел кесіртке» деп аталуына себеп болған
Орта Азия халықтары (әсіресе түркмендер) бұл кесіртке үй жануарларының емшегін еміп, жазылмайтын жарақат салады деп те үрейленеді
Бірақ бұл айтылған аңыз-әңгімелердің бірі де шындыққа сәйкес келмейді
Оның ешуақытта өздігінен адамға шабуыл жасағаны осы күнге дейін тіркелмеген.
Келес кесірткесінің сыртқы сұсты көрі­нісіне сәйкес, ол улы әрі адам үшін қауіпті жыртқыш, тіпті адамға шабуыл жасайды деген көзқарастарға сүйеніп, оны өлтіріп тастау керек деген теріс пікірлер де кездеседі.
Ертеректе Түркістан өлкесін зерттеген көрнекті орыс ғалымы А.Федченко (1844-1873) 1871 жылы Сыр бойындағы Қызылқұм шөлін зерттеу сапарында бұл өңірде кездесетін ірі кесірткені жергілікті тұрғындар «келес кесіртке» деп атайтындығын жазған
Өйткені Сырдария өзенінің бір саласы Келес өзенінің атауымен байланысты келес кесіртке аталуы шындыққа сәйкес келеді емес пе?!
Келес кесірткесінің терісі өте берік болғандықтан қымбат бағаланып, ХХ ғасырдың бас кезінде көптеп ауланған
Ресми деректер бойынша Орта Азия мен Қазақстанда 30-жылдары жылына 20 мыңдай кесіртке ауланған
Сонымен қатар, Мырзашөл алқабын игеру, көптеп мал жаю және оның тіршілік ететін табиғи орта жағдайларының өзгеруі, т.б
келеңсіз жағдайлардың әсерлерінен келес кесірткенің саны күрт азайып кеткен деген пікірлер бар.
Солтүстік Африкада, Азия оңтүстік-ба­тысында, Пәкістанда, Орта Азия респуб­лика­ларының аумағында таралған
Ал Қазақстанда Сырдария өзенінің алқабындағы Қызылқұм шөлінде, Сырдарияның оң жағалауындағы Белтауда және Арал теңізінің маңындағы құмды шөлдерде кездеседі
Бірақ барлық жерде саны аз
Ол көбіне құмды жоталарда, сазды шөлейтті алқаптарда және ескі өзен аңғарларындағы сай-жыра­ларда ін қазып тіршілік етеді, көбіне үлкен құмтышқанның індерін пайдаланады, індерінен алыс кетпей қорегін іздейді
Тасбақаның, құстардың жұ­мырт­қаларымен, балапандармен ұсақ кесірткелермен, қосаяқтармен, тоқал­тістер­мен, саршұнақтармен, кейде жәндік­термен де қоректенеді
Күндіз белсенді тіршілік етіп, қорегін табады
Қорек аулау кезінде ұзын мойнын созып, баяу қозғалып, үнемі айналасын бағдарлайды
Қауіп төнген жағдайда денесі ісініп, жалпая түседі, аузын кең ашып, жақ сүйектерін бір-біріне үйкелеп, дыбыс шығарып айбат шегеді, әрі сұс көрсетеді
Ұшы екі айыр ұзын тілін дембе-дем сыртқа шығарып, құйрығымен жан-жағын сабалайды
Құйрығының бұлшықеттері жақсы жетілген, әрі құйрығымен қорғанады
Жылдам жүгірген кезде денесін жерден биік көтеріп өте шапшаң жүгіреді, суда жақсы жүзеді, ірі бұталарға және ағаштарға өрмелеп те шыға алады.
Соңғы жылдары келес кесірткенің Қы­зылорда облысы Шиелі ауданының аумағына жас кесірткенің адасып келгендігі туралы баспа беттерінде хабар жарияланды
Бұл жағдай олардың санының біршама көбейгендігін аңғартады.
2015 жылы Қазақстан мен Ресейдің зоолог ғалымдары бірлесіп Қызылқұм өңі­ріне арнайы екі апталық экспедиция ұйым­дастырып, оның санының әлі де болса аз екендігін анықтап, бұл алқапта шұғыл түрде табиғи қорық ұйымдастыру үшін Үкіметке ұсыныс жасауды ұйғарды
Тіпті соңғы 20 жыл ішінде келес кесірткенің Қазақстан аумағындағы саны, таралуы жөнінде бірде-бір арнайы зерттеу жұмыстары жүргізілмеген
Сонымен қатар, зерттеу жұмыстары барысында бұл кесірткенің оңтүстік өңірдегі санының көбейіп, солтүстік шекарасында санының әлі де аз екендігі анықталды және жергілікті тұрғындар арасында үгіт-насихат жұмыстарын кеңінен жүргізу қажет екендігін аңғартты.
Қазіргі кезде келес кесірткенің санының аз болуына тек адамның іс-әрекеттерінің кері әсер етіп жатқандығы белгілі
Ол Халықаралақ Табиғат Қорғау Одағының Орта Азия республикаларының және Қазақстанның Қызыл кітабына (2010) тіркелген.
Келес кесірткесі шөлді алқаптың құрам­дас бір ғажап туындысы екендігін де ұмытпағанымыз жөн
Таулы алқап қыран құстарымен, орманды аймақ әнші құста­рымен ажарлы болса, шөлді алқап осындай ерекше кесірткесімен көрікті екендігін ешуақытта естен шығармауға тиіспіз!
Рысбай СӘТІМБЕКОВ, 
Қазақ мемлекеттік қыздар педагогикалық университетінің ұстазы
