Мәскеудің «Художественная литерату­ра» баспасынан қазақ әдебиетінің көр­нек­ті өкілі, әдебиет зерттеушісі, белгілі сыншы-ғалым Айқын Нұрқатовтың «Путь к себе
Поэтические ­традиции Абая» атты еңбегі жарық көрді
Көзі қарақты оқырман жақсы білуі тиіс, әде­биеттану ғылымында өшпес із қалдырған А.Нұрқатов кезінде «Абайдың ақындық дәстүрі» деген ғылыми еңбекті өмірге әкелген еді
Міне, осы монография көрші елдің баспасынан орыс тілінде жарық көріп отыр
Еңбекті орысшаға аударған – Ғұсман Төлеғұлұлы.
Реті келгенде Абай шығармаларын жан-жақты талдап, орнықты пікір айта білген А.Нұрқатовтың өмір жолына қысқаша тоқтала кетейік
Ол Абай атындағы ҚазПИ-ді және оның аспирантурасын бітірді.1954 жылы «Қазақ әдебиетіндегі Маяковский дәстүрі» атты тақырыпта кандидаттық диссертациясын қорғады
КСРО Жазушылар одағының мүшесі болды
1950-1957 жылдары «Әдебиет және искусство» журналында («Жұлдыз» журналы) бөлім меңгерушісі, 1957 жылдан өмірінің соңына дейін М.Әуезов атындағы Әдебиет және өнер институтында аға ғылыми қызметкер болып еңбек етті
«Қазақ әдебиетінің тарихы» (1961 жыл, 2-том) және «Қазақ совет әдебиеті» (1961 жыл, 1-басылым) оқулығы авторларының бірі.
А.Нұрқатов академик-жазушы М.Әуезов сенім артқан сүйікті шәкірт­терінің бірі еді
Жас ғалымның сын саласындағы аяқалысына қуанып, біліміне, талғамына риза болды.
Ол қамшының сабындай қысқа ғұмыр кешті
Отыз жеті жасқа қараған шағында өмірден озды
Осы бір тұтам өмірде: «жорғадай төгілте жазды, ағыл-тегіл ой толғады, пікір қозғады, көп шындықты қопара көрсетті, халқына кітаптан соң кітап ұсынды» (академик Зейнолла Қабдолов).

Анығын айтар болсақ, Абайдың ой мұхитына жүзу оңай емес
Бұған білім мен біліктілік жағынан үлкен дайындық керек
Осындай дайындық А.Нұрқатовта болды
Сол себепті де Абай шығармаларын дәйекті негіздемелермен талдай білді
Ол Абай шеберлігінің  сырларына үңілгенде мына жайттарды нақты атап өтеді
Абай өзіне дейінгі ақындардың және халық поэзиясының құнды дәстүрлерін, көркемдік тәжірибесін мансұқ етпеген
Оларды да ой елегінен өткізіп, жетістіктері мен олқылықтарын саралай білген
Алайда жақсыдан нәр алып, үйрену бар да өз тарапынан талаптанып, ізденудің жөні тіптен басқа
Абай туындыларының ерекшелігі де осында
Ізденіс жаңашылдыққа бастайды
Сыншы-ғалым мұны аңғара білді
Осыдан келіп Абайдың ақындық дәстүрлері оның жаңашылдығымен тығыз байланысты болғандығына, содан өрбитіндігі жөнінде тұжырым жасайды
«Әдебиет пен өнердегі дәстүр мен жаңашылдық – шығармашылық, эстетикалық және тарихи категория
Өйткені ол қатып қалған құбылыс емес
Абай дәстүрлерінің ұлы ақынмен тұстас және кейінгі қазақ поэ­зиясында дамуы, орнығуы, өсіп-өрбуі туралы мәселеге де осы тұрғыдан қарау шарт» дейді ғалым.
Ақын мен оның бастан кешіп отырған дәуірін бір-бірінен ажырату жараспас
Нағыз ақын төңірегінде болып  жатқан құбылыстарға бейжай қарай алмайды
Абай өмір сүрген кезеңді қой үстіне бозторғай жұмыртқалаған заман еді деп айта алмаспыз
Ол көңілге көлеңке түсірер тұстары басымырақ болған уақыт еді
Ақын жүрегі солардың барлығын жеңіл қабылдай алмады
Жат қылықтарды, қараңғылық пен әділетсіздікті, зорлық-зомбылықты кеудесін жарып шыққан жыры ар­қылы сын тезіне алды
Олай болса А.Нұрқатовтың «Кемеңгер ақын өзінің тамаша шығармаларында замана жайын барынша терең толғады
Ол өзінің шығармашылығымен сол дәуірдің талап-тілегіне жауап берді, туған халқының көркемдік қажетін өтеді» деген ойларымен толық келісуге болады.
Абай жалған сөйлеген жоқ
Көңілін не тербеді? Соны қағаз бетіне түсірді
Осыдан-ақ оның шыншылдығы, әділеттігі көзге ұрып тұрады
Шындықты жыр жолдарына түсіру де ақыннан зор жауапкершілікті талап етеді
Абай бұл міндетті де абыроймен орындады
Енді  ғалымның осы туралы айтқан пікіріне назар аударалық: «Абай поэзиясы өзінің шыншылдығымен бағалы
Оның алуан түрлі тақырыпқа арналған, әртүрлі жанрда жазылған шығармаларының қай-қайсысынан да иненің жасуындай жалғандық сезілмейді
Бәрі де тілге жеңіл, жүрекке жылы, көңілге қонымды, жарасымды».
Абайдың адамзаттың ақыны болға­нын біз қазір толық мойындаймыз
Оны тек қазақ ақыны деп қана бағалау көңілге сыйымсыз
Абайдың бұл қасиетін, елден ерек озықтығын ғалым өткен ғасырдың алпысыншы жылдардың өзінде-ақ білді
Оны бүкіл адам баласының ақыны ретінде бағалады
Өз кезінің білімдары, ойшылы болған Абай поэзиясының тамыры өте тереңде екенін, бүкіл адам баласы мәдениетінде жатқандығын айтты
Абайдың Шығыс не орыс әдебиетімен ғана емес, Батыс Еуропаның көптеген әдебиеттерімен етене таныс болғаны белгілі
Бір сөзбен айтқанда, озық әдебиет­тердің қайнар көзінен молынан сусындады
Оның шығармалары адамзатқа ортақ рухани қазынаға айналды деуіміздің себебі осында жатыр.
Адамгершілік, ізеттілік, еңбек – Абай поэзиясының өзекті тақырыптары
Сыншы ғалым осыны айта отырып адам туралы Абайдың өз ұғымы, өз идеалы барын келтіре кетеді
Осы ретте, ақынның «Ғылым таппай мақтанба» деген өлеңіне кеңірек тоқталады
Расында да, адам  болам деген адам Абай айтқан бес нәрседен қашық болып, бес нәрсеге асық болса биік дәрежеге көтерілер еді-ау
Еске түсіріп көрелік
Қашық бол дейтін бесеу – өсек, өтірік, мақтаншақтық, бекерге мал шашу және  еріншектік
Асық болатын нәрселер – талап, еңбек, терең ой, қанағат, рақым.
Сонымен зерттеуші-ғалым Абай поэзиясына тән сипаттарды қалай екшеледі? Олар мыналар: шындықты барынша кең қамтып суреттеу, өмірдің көлеңкелі, күйбең жақтарын, көңілсіз көріністерін аяусыз түйреу, қалың бұқараға қуатты әсер етуге талпыну, халық поэзиясымен, басқа жұрттардың озық үлгілі әдебиеттерімен терең байланыс, қарапайымдылық пен айқындық, ізгілік пен демократизм…
Абайдың ақындық дәстүрлері күр­делі мәселе екені анық
Бұл жөнінде бір мақалада не болмаса бір туындыда түгел айтып беру мүмкін емес
Мұны ғалымның өзі де мойындайды
«Мұндай мақсатты ада қылу үшін көп зерттеушілердің қосыла ізденулері, әр тараптан еңбек етулері қажет» дейді ол
Бұлай айту да ойшыл ғалымның қарапайымдылығының бір белгісі шығар
Әйтпесе, А.Нұрқатовтың Абай­дың ақындық дәстүрі туралы еңбегі абайтанудағы орны бөлек іргелі шығарма және бұл еңбектің орыс тілінде жарық көруі – қазақ әдебиеті үшін мерей.
Нұрперзент Домбай
