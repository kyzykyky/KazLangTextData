Әр істің қисыны демекші, Шамшамен қызметтес болып, сәтімен басталған сол ағалы-інілі сыйластық жібі үзілмей, одан әрі беки түскеніне жарты ғасырға жуықтап та қалған екен
Сынаптай сусыған уақыт, бір пенденің ғұмыры
«Өзіңнен кішіні көріп қартаясың» деп те қояды бұндайда қазекең тағы.
Институт тәмамдалып, қарт ата-анамыздың ыңғайына орай мұғалім болып жүргеніме екі жыл
Сөйтіп жүріп, аудандық «Ленин туы» газетіне шағын хабарламалар, жазушылардың даталы күндері туралы мақалалар да жолдап тұрамын
Л.Толстойдың «Қатындар» деп аталатын газетке ыңғайлы шағын әңгімелерін де жолдағам
Күндердің күні газет редакторының орынбасары, белгілі журналист, тетелес ағамыз Әлмәмбет Әлішев «құда түсті»
Оны айтты, бұны айтты, Әлекең ақыры көндірді
Бірден газеттің мәдениет және тұрмыс бөлімін берді.
Дәл сол кезде қаладағы тұрмыс қажетін өтеу комбинаты ұстасының көмекшісі, орта мектеп қана бітірген жұқалтаң сары бала газетке корректор болып келді
Негізіне бақсақ, қауіптілеу шаруа
Р­едакторымыз жетім-жесірге көлеңкесін түсіре жүретін кең қолтық Сейіл ­Боранбаев ағамыз көмекке аса мұқтаж баланың қолтығынан демегісі келген болар, бәлкім міндетті түрде үстінен оқитын тәжірибелі журналистерге сенген де шығар.
Біз, журналистер, бұл ауыр жұмыстан кезектесіп өтеміз
Ал Шамша болса, а­птасына үш рет шығып тұрған әр газетке кезекші болады
Бұл ескі журналистердің бәріне таныс жайт.
Түн жарымнан әрі, таң алдында газетке «уһ» деп қол қойып, қалжыраған кезекші даланың саф ауасынан рақаттана дем алады
Көшеде тірі жан жоқ
Аяз қақап тұр
Үруге иттің өзі де ерінеді
Бұл кезде жеткізіп тастайтын көлікті ойлаудың өзі ұят
Шамшаның үйінен өзге пана жоқ
Зияда анамыз өз баласы мен газеттің баласына қатар төсек салып қойған, бара құлаймыз
Денсаулығына байланысты өмір бойы отбасы, үй шаруасындағы анамыз аса мейірбан жан еді
Ұмытпасам, кеңдеу бір бөлме болатын
Қабырға қалың қам кірпіш
Ортада пеш
Қоңырлау қызыл сырмен сырланған ағаш еден жалтырап жатады
Жалғыз алаша қозғалсаң болды өзіңмен бірге сырғиды.
Сүйегінде болған соң тізесі майысқан жас талапкер бала міндетті ісін қамшы салдырмай алып кетті
Жұмыс барысында кездеспей тұрмайтын кәкір-шүкір ескертпелер болмаса, ештеңе бүлінген емес
Сонан тілші, одан бөлім меңгерушісі, жауап­ты хатшылыққа дейін көтерілді
Кейін – газеттің бас редакторы
Әйтеуір Шамша журналистік мазасыз істің қазанында қайнап, барлық баспалдақтарынан мінсіз өтті
Бір қызығы, газеттен нан жеп жүрген соң бұл сабазың журналистика факультетіне түсуі керек-тұғын
Олай етпеді, ол өзінің орта білім алғаннан кейін түскен С.М.Киров атындағы Қазақ мемлекеттік университетінің ­механика-математика факультетін ­тастамай, сырттай оқып, бітіріп шықты
Сөйтіп, журналистиканың қыр-сырын қолма-қол, көзбе-көз іс жүзінде меңгеріп, өмірінің басым бөлігін баспасөзге арнаса да, бүгінгі күнге дейін оған мамандығың келмейді екен деген ешкім бол­ған емес
Қайта кейінірек, зей­неткерлікке шығып кеткен оны аудандық «Қазалы» газетінің бас редакторлығына қайта шақырды
Істі еркін меңгерген маман болғандықтан шақырады да
Осы жолғы шақырыс бұны қаржылық жағынан да, маман жағынан да баспасөздің қалжырап тұрған кезеңіне сай келді
Талай ұйымдастыру шаруаларын өткізуге тура келді, жазылымды қолдан ұйымдастырды, қолдан кадр дайындады, тілшілер тартты, шаршады, шалдықты
Ауданның әлеуметтік те, рухани тірліктері туралы талай-талай очерк­тер мен проблема­лық мақалалар жазды
Бүгіндері «Қазалы» газеті облыстағы белгілі басылым болып тұрса, бұнда Шамша Айтуғанов ініміздің де мазасыз күндері мен ұйқысыз түндерінің ізі жатқандығын көзі қарақты ағайын жоққа шығара алмас.
Осындай қым-қуыт тіршіліктің арасында жүріп, 1971 жылы көңілдері жарасып, көз алдымызда Шамша мен Гүлшат үйленді
Шүкір үлкен отбасы атанып, өмірге бес ұл-қыз әкеліп, тәрбиелеп өсірді
Әрбір ұрпағын жастайынан еңбекке баулыды, оқытты
Обалы не керек, алтын асықтай балалары ата-ананың үмітін ақтады
Мектепте тәртіпті, өте жақсы оқыды
Ілестіре жоғары оқу орындарына түсіп, мамандық алды
Ғалымбек, Сәулеш, Зәуреш, Ғабит төртеуі де Алматы қаласындағы әл-Фараби атындағы Қазақ ұлттық университетінде оқып, жоғары білім, қалаған мамандықтарын алды.
Әдетте бейімділігі мен кәсібіне байланысты «дәрігерлер әулеті», «мұғалімдер әулеті» деп жатады
Бұл әулетке мықтап қонған – есеп пен тіл
Айтуғановтарды филолог, журналистер мен математиктер әулеті деп айтуға әбден болады.
Мектепті күміс медальмен бітірген үлкен қызы Сәуле туа филолог, әдебиетші
Ғылыми тақырыпты қазақ прозасының повестері жанрынан алып зерттеп, аспирантурада оқып жүріп, ғылым кандидаты атағын қорғап шықты
Жетекшісі белгілі ғалым, марқұм Рымғали Нұрғалиев болатын
Тікелей басшылық жасап жүрген ұстазы, академик, аяулы ағамыз ­Зейнолла Қабдоловтың өзі еді
Сәуле осы мамандығында тұрақтап қалды
Қазір Астанадағы Л.Гумилев атындағы Еуразия ұлттық университетінде профессор-ұстаз.
Үздік аттестатпен бітірген екінші Зәуреш қызымыз университетті филология мамандығымен бітіріп, кейін экономист мамандығын алды
Жоғары білім алысымен осы оқу орнындағы экономика кафедрасына жұмысқа орналасып, ­жиырма жыл бойы абыройлы қызмет етіп келеді
Экономика ғылымының кандидаты, халықаралық ақпараттандыру Академиясының академигі, «Экономика қағидалары» пәні бойынша негізгі оқу бағдарламасы авторларының бірі.
Университеттен менеджмент саласын­дағы экономист ма­мандығын алған Ғабиті әрі жоғары білімді заңгер
Ол 2001 жылдан мемлекеттік қызметте
Бұл күндері ҚР Қаржы министрлігінің Мемлекеттік кірістер комитетінің бас сарапшысы
Ал Шамшаның кенжетайы, шаңырақтың иесі Ғабиден де есеп жағына ден қойды, қаржы саласының жоғары білімді маманы
Бұл күндері Астанада Қаржы министрлігінің Мемлекеттік кірістер комитеті адами ­ресурстар басқармасының бас сарапшысы.
Қашанда төтеннен, мүлде күтпеген кезде келетін оқиға бұл отбасын да айналып өтпеген
Университетін бітіріп, азамат болған шағында үлкен ұлы Ғалымбек, аяқасты қазаға ұшырады
Бұл ауыр жағдай әкенің де, ананың да жүрегіне айтарлықтай жара салып кетті.
Шамша ініміздің туған жерден табаны тайған емес, ес кіріп, етек жапқалы мұңы да, қайғысы да елмен бірге
Очерк­терінің кейіпкерлері – өз замандастары, мақалаларының басты мәселелері – күн­делікті сан алуан проблемалар
Қоғам болса өзгеріп жатты
Қай салаға бармасын Шамша өзгерген жоқ, әйтеуір бар мақсаты өз еліне қызмет ету болды.
Әнебір жылдары аудандық газет редакциясында он жыл еңбек еткен Ш­амшаны жауапты хатшы кезінде, 1975 жылы ­а­у­дандық партия комитетіне қызметке алды
Табан аудармай жиырма жыл бойы ұйымдастыру бөлімінің нұсқаушысы, бөлім меңгерушісінің орынбасары, 1988-1991 жылдары ұйымдастыру бөлімінің меңгерушісі, Қазақстан Соцпартиясы аудандық саяси атқару комитетінің төрағасы, аудан әкімінің орынбасары қызметтерін ары таза, абыроймен атқарды
Одан 1995 жылы қиын-қыстау кезде сеніп тапсырған халықты жұмыспен қамту және әлеуметтік қорғау бөлімін он бес жыл бойы басқарды
Сол кезде түрлі халықаралық қайырымдылық қорларымен байланысқа шығып, тұрмысы төмен отбасыларына киім-кешек, азық-түлік, мүгедектерге арба тасып жүргенін көзімізбен көрдік
Азаматтың абыройы тірнектеп жинаған әрекеттерден құрал­мақ
Бұл күндері өмір өткелдерінен қай­сар­лықпен өтіп келе жатқан ініміз сол еңбектерінің игілігін көріп отыр.
Бұл отбасын негізінен тіл жана­шырлары деп есептер болсақ, шындықтан алыс кете қоймаймыз
Өзі небір қиын кезеңдерде он бес жыл бойы аудандық басы­лымның отымен кіріп, күлімен шықты
Одан халықаралық «Қазақ тілі» қоғамы Қазалы аудандық ұйымы басқармасының төрағасы, Қазалы ауданы әкімдігі Тіл бас­қармасының бастығы, келініміз Гүлшат Дауылбаева отыз жыл бойы аудандық газетте табан тайдырмай корректорлық қызмет атқарып, осы жерден зейнетке шықты.
Шамша ұзақ жылдарғы халыққа жасаған қызметі үшін Қазақстан ­Республикасы Президентінің Жар­лығымен «Қазақстан Республикасы Парламентіне 10 жыл», «Қазақстан Республикасының Тәуелсіздігіне 20 жыл» медальдарымен, ҚР Президенті Н.Ә.Назарбаевтың «Алғыс хатымен», Қызылорда облысының дамуына елеулі үлес қосқаны үшін «Қызылорда облысына – 70 жыл», тағы басқа бірнеше мерекелік төсбелгілермен және облыстық Құрмет грамоталарымен, дипломдармен марапатталды
Кезінде аудандық партия комитетінің мүшелігіне, халық депутаттары аудандық кеңесінің депутаттығына сайланды
1974 жылдан Қазақстан Журналистер одағының мүшесі
«Қаракесек Ақайұлы Ақтан батыр», «Ақша бұлтты Ақтан батыр», «Ақтан батыр» кітаптарын құрастырып шығарды
«Жанайым – құт мекенім» атты кітап бастырды.
Салиқалы азамат боп жетілген, анау жылдарғы ағаш ұстасының көмекшісі, шынашақтай бала Шамша бұл күндері ел-жұртына қадірменді, көлеңкесі мол дараққа айналды
Ең бастысы, әке үлгісі, ана тәрбиесі өзінің тынымсыз адал еңбегі арқылы
Онан қалды өзінің қабілет-қарымы, тынымсыз қарекеті арқылы жетіп отырғанына өз басым куә
Ол өзіне жүк­телген қай іске болмасын терең түсініп, алаңсыз белсене кірісті, тапсырылған қай жұмысты да мүлтіксіз атқаруға барын салды
Осы қарапайым адами қасиетінің жемісі бүгінгі күндері нәтиже беріп тұр
Өзі игілігін көргей, жақсы інінің жақсы қасиеттері ұрпақтары арқылы жалғаса бергей.
Молдахмет ҚАНАЗ
