Кенжеболат Жолдыбай, саясаттанушы
Тамылжыған тамыздың соңын ала Елбасымыз Нұрсұлтан Назарбаев жұмыс сапарымен Жезқазған өңірінде болғаны баршамызға жақсы мәлім
Осы сапарында Президент Ұлытау төрінде арнайы сұхбат берді
Ол әңгіме барысында арысы грек тарихшысы Геродоттың, орта ғасырлық саяхатшы Плано Карпинидің, берісі орыс пен қытай жазбаларында аталатын Ұлытауды, Асан қайғы, Алаша хан, Жошы хан, Болған ана, Бату хан, Едіге, Тоқтамыс, Әмір Темір, Керей мен Жәнібек, Қасым хан, Тәуке хан, Абылай хан, Кетбұға, Барақ, Төле, Қазыбек және Әйтеке билер, Бөгенбай, Қабанбай, Кенесары сияқты ел бастаған көсемдер, сөз бастаған шешендер, қол бастаған батырлар өмірлері тікелей Ұлытаумен сабақтас екенін өскелең ұрпақ санасына сіңіру керектігін ерекше атап өтті.
Өз басым Президенттің терең де мағыналы әңгімесінен соң халықтың көңіл күйінің ерекше көтеріңкі екендігін Ұлытау ауданында екі мәрте болып, жұртшылықпен кездесулер өткізген тұста мейлінше аңғардым
Жасыратыны жоқ, кейінгі жылдары Жезқазғанның айналасындағы мыс кені көзінің азая бастағаны нәтижесінде бұл аймақтың даму болашағына деген алаңдаушылық орын алғанын білетінбіз
Әсіресе, кезінде жерінің қойнауынан марганец кені қазылып, Ұлы Отан соғысында жеңіске жетуімізге мол үлес қосқан, кейінде осы кенімен қоса төскейінде малы маңғырып халық игілігін байытқан, сөйтіп тасы өрге домалап тұрған, туып-өскен жерім Жезді қалашығының бүгінде мүшкіл күйге түскені жаныма қатты батып жүретін
Осындай бір алаң-күлең тұста Елбасы Ұлытау – Жезқазған өңіріне арнайы келіп, тек аймақ үшін ғана емес, жалпы елі­міз үшін стратегиялық тұрғыдан аса маңызды «Жезқазған – Бейнеу» теміржол ма­гистралінің тұсауын кесті, сөйтіп осынау өл­кенің екінші тынысын ашты
Түптеп келгенде бұл жайт, Елбасының сөзімен айтар бол­сам, Жезқазған өңірінен ғұлама ғалым Қаныш Сәтбаевтың мыс кенін табуымен және Жезқазған қаласының орнығуымен са­бақтас нәрсеге пара-пар болып отыр
Өйт­кені теміржолдың бойынан жұмыс табылады
Жұмыс болғаннан кейін кенттер бой көтереді
Халық қоңданады, даламызды ел жайлайды.  Осы ретте, Нұрсұлтан ­Назарбаев «Нұр Отан» партиясының саяси кеңесінің соңғы отырысында, пайдалануға беріле бастаған «Жезқазған – Бейнеу» теміржолы бойында қазірдің өзінде жаңадан мекенжайлар пайда болып, ол жерлерде адамдар үшін жүздеген жұмыс орындары ашыла бастағанын жеткізді.
Мемлекет басшысының Ұлытауда тіл мәселесіне қатысты айтқандары да көңілде жүрген кейбір күдіктерді сейілтті десем, әсте қателесе қоймаспын
Кезекті рет Елбасы қазақ тілінің қолданылуы, оның өркендеуі үшін барлық жағдайлардың жасалынып жатқаны жайлы егжей-тегжейлі айтып берді
Ата Заңымызда  «Мемлекеттік тіл – қазақ тілі» деп тайға таңба басқандай етіп жазылғанына, ешкімнің қазақ тілінде сөйлеме деп, кедергі жасамайтынына, «Тіл туралы» Заңды қолданып, өзімізбен өзіміз қазақша сөйлесуіміз керектігіне ерекше назар аударды
Өкпе айта бермей, тілдің майын тамызып сөйлеп, өзге жұртқа үлгі көрсету қажет дей келе, Президент: «Бақытсызбын» деген адам бақытсыз болады
«Бақыттымын» деп жүрсе, бақытты болады
«Тіліміз бар» деп жүрсе, тіліміз бар болады, «тіліміз жоқ» деп жүрсе, тіліміз жоқ болады» деп ортаға келелі ой тастады.
Әділдікке жүгінсек, соңғы жиырма жыл аралығында қазақ тілін дамыту тұрғысында жақсы бағыттағы өзгерістердің бар екендігін мойындау керек
Мұны мен Жезқазған облыстық «Қазақ тілі» қоғамының басшыларының бірі ретінде 1993-1997 жылдары қазақ тілінің мәселесімен тікелей шұғылданған жан ретінде толық айта аламын
Әлі есімде
Қоғам тарапынан республикалық деңгейде ана тіліміздің жай-күйіне арналған конференция ұйымдастырылып, бір күн бойы бұрындары тек орыс тілінде іс-шаралар өтетін облыстық саяси-ағарту үйінде бірыңғай қазақша сөйлегенімізге мәз болған едік
Сонда менің есіме Дағыстанның халық жазушысы Расул Ғамзатовтың мына әңгімесі оралғаны: «Әкей 1939 жылы орден алу үшін Мәскеуге барады
Ол заманда бұл ерекше оқиға саналатын
Омырауына орден тағып оралған әкейден ауылдастары Мәскеу қаласы, Кремль, орден тапсырған Михаил Иванович Калинин туралы сұрап, ерекше есте қаларлық оқиға айтып беруін өтініпті
Сонда әкейдің айтқаны: – Ең тамаша оқиға Михаил Калинин менің атымды орысша емес, аварша айтты
Мені Гамзат Цадаса демей, Цадаса Хамсат деп атады
Сендер бұл оқиғаны менен естіп ұнатып отырсыңдар, ал мен Кремль төрінде Калининнің өз аузынан естіген әсерімді жеткізе алмаймын
Мен орден алғаныма емес, Кремльде авар сөзін естігеніме қуандым».
Бүгінде Үкімет тарапынан мемлекеттік тілді дамыту үшін барлық қажетті шаралар жасалуда
Қазақ тілін қолдау мақсатында жыл сайын едәуір  қаржы бөлінуде
Елімізде жүзден астам аймақтық, қалалық, аудандық қазақ тілін оқып-үйрену орталықтары жұмыс істейді
Жиырмадан астам компьютерлік бағдарламалар әзірленіп, барлық атқарушы органдар олармен толықтай қамтамасыз етілді
Қазақ тілінің ақпараттық кеңістігін кеңейту мақсатында Интернетте «Қазақстан Республикасының мемлекеттік тілі» web-порталы жасалды, онда балаларға арналған мультимедиалық кешендер, сөздіктер, оқулықтар орналастырылуда.
Тәуелсіздік жылдарында республикада мыңнан астам қазақ мектептері ашылып, жұмыс істей бастады
Бүгінгі таңда барлық мектептің 80 пайыздайы таза қазақ тілінде білім береді
Ал оларда 1,5 миллионнан астам бала оқиды
Жылма-жыл бұл көрсеткіштің арта түскені байқалып отыр
Сонымен қатар басқа ұлт өкілдері балаларының қазақ тілін меңгеруге деген ынтасының артып келе жатқаны байқалады
Кейбір мәліметтерге қарағанда, олардың саны бүгінде жиырма мыңнан асқан.
Кезінде қазақ зиялыларының Алматыда, ең болмағанда, бір қазақ мектебін ашу үшін қанша тер төккенін жақсы білеміз
Бүгінде мұнда 68 қазақ мектебі жұмыс істейді
Астанада да осындай жағдай қалыптасқаны мәлім
Астанаға көшіп келгенімде балаларымды қазақ мектебіне орналастыру үшін әуре-сарсаңға түскенім бар
Ақыры оларды аралас мектепке беруге мәжбүр болдым
Енді, міне, жағдай түбірінен өзгерді
Астанада бүгін қазақ тілінде оқытатын 30-дан астам мектеп жұмыс істейді
Ерекшелігі сол, жыл сайын елордада, барлық дерлік облыс орталықтарында заманауи жабдықталған екі-үш қазақ мектебін ашу жақсы дәстүрге айналып келеді
Көптеген мектептер, соның ішінде қазақ мектептері де, кең жолақты интернетке қосылған әрі бұл оқыту орындарында оқу үдерісін автоматтандыруға және әлемдік деңгейдегі сандық жүйеге қосуға қажетті жағдайлар жасалынған
Соның нәтижесінде қазақстандық оқушылар халықаралық түрлі пән олимпиадаларында жүлделі орындардан көрінуде.
Бір атап өтерлігі, олимпиадалар жеңімпаздарының ішінде, сондай-ақ «Алтын белгі» иегерлерінің арасында қазақ мектептерінің оқушылары басым
Бұл қазақ мектептері оқушыларының білім дәрежесі орыс мектептерінен кем соқпайтынының нақты дәлелі
Қайбір кездері, қазақ мектебіне балаларын берген кейбір ата-аналар балаларын орыс мектептеріне қайтарып алып жатыр деген сыбыстардың болғанын білеміз
Иә, мұндай жайттардың бірен-саран орын алғаны рас, бірақ ол жағдайлар тәуелсіздіктің алғашқы жылдарына тән құбылыс болатын
Ал қазір тарих дөңгелегі қазақ тілін биік белеске көтерді, бұл үдерісті енді ешкім де тоқтата алмайды.
Дегенмен, белгілі журналист Бауыржан Омаров айтқандай, «төбесінде үкісі бар тіліміздің ептеген мүкісі де жоқ емес»
Әлі де қазақ тілі күнделікті өмірімізге толығымен сіңіп кете алмай отыр
Тілдің бостандығы, заңдылық, әділетті қоғам құру мүмкіндігі қолымызға тисе де, бойымызға сіңген құлдық, енжарлық психологиядан көбіміз айыққан жоқпыз
Нәтижесінде, тілге деген оң көзқарас, сый-құрмет жетіспейді.  Қайсыбір қазақтың өз тілін өз тілім, ана сүтімен бойыма дарыған ұлы тілім деп мойындамайтындары қынжылтады
Содан болар, ресми басқосулардың көпшілігі бір-екі ауыз қазақша сөзбен басталып, әрі қарай өзге тілде өтіп жатады
Мұндай жағдай халыққа қызмет көрсету орындарында да жиі болып тұрады
Мемлекет басшысының ақпарат құралдарының бірінің сауалына берген жауабында: «Баланың тілі қазақша шықпаса, ата-анасы туған кезде оның тілін қазақ тілінде бастатпаса, оны үйрену оңайға соқпайды
Қазақтың домбырасының үнін түсіну, қазақтың мінезін ұғынып, жан дүниесін зерделей алу үшін де ең алдымен қазақ болып өсу, қазақ тілін бала жас­тан меңгеру қажет» деген еді
Отбасында қазақша, ана тілінде сөйлеу – бала үшін өте маңызды
Ана тілінде тәрбиеленген жас қана есейгенде өзін өз ұлтының шын өкілі ретінде сезіне алады.
Соңғы кездері сөз мәдениетінің, сөйлеу мәдениетінің күрт төмендеп бара жатқанын да мойындауымыз керек
Мұндай жағдай, өкінішке орай, ана тілімізге деген оңтайлы қоғамдық көзқарас пен ахуалды қалыптастыратын бұқаралық ақпарат құралдарында орын алып отыр
Бұл жөнінде 2014 жылғы 26-қарашада Астанада ҚР Мәдениет және спорт министрлігі Тілдерді дамыту және қоғамдық-саяси жұмыс комитетінің қолдауымен «Дегдар» қоғамдық келісімді қолдау қоры өткізген  «БАҚ және мемлекеттік тіл» тақырыбындағы конференцияда жан-жақты сөз болды.
Конференцияда ҚР-дың «Тілдер туралы» Заңында белгіленген талаптарға қарамастан, республикалық коммерциялық телеарналар мен радиолардың мемле­кеттік тілге қатысты тілдік норманы сақтамайтынына, солай бола тұра  заңның сақталуын қадағалаушы орындар жағынан нақты жұмыстар жоқтың қасы екендігіне назар аударылды.
Бір сөзбен айтқанда, өз тілімізді өзіміз құрметтемесек, біздің жеке басымызды ешкім де құрметтемейді
Алла Тағала о бас­та қазақ деген ұлт пен оның тілін бірге жаратқан
Сондықтан өскелең ұрпақтың санасына тіліміздің қаншалықты қымбат та қасиетті екенін сіңіре білуіміз  керек
Тек ана тілімізді дамытудың саясаты одан жерінуге, тіпті қазақтардың өздерінің бойды аулағырақ ұстауына ықпал етпеуі керек
Керісінше, қазақ тілі Қазақстан халқын біріктіруші болуы тиіс
Өйткені бізге қоғамдық келісімді сақтау және нығайту тиімді
Бұл – біздің мемлекет, қоғам, ұлт ретінде өмір сүруіміздің басты шарты.
