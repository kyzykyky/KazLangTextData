Елбасы таяуда өткен Үкіметтің кеңейтілген отырысында жаһандық дағдарысқа қарамастан 2010 жылы қанат қаққан «Балапан» бағдарламасын одан әрі жаңғырта беруді тапсырды
Сонымен қатар мемлекеттік балабақшаларды жекешелендірмеу қажеттігін де қадап айтты
Мемлекет басшысы жүктеген бұл міндеттерді орындауда Павлодар облысы республика көлемінде көш бастап тұр

Мемлекеттік «Балапан» бағдарламасы елімізде сәтті жүзеге асуда
Әсіресе, павлодарлық балғындар бағдарлама игілігін молынан көруде
Олай дейтініміз, бүлдіршіндерді мектепке дейінгі тәрбиемен қамту көрсеткіші жағынан біздің облыс республика көлемінде алдыңғы саптан көрінуде
Соңғы үш-төрт жылдан бері 3-6 жас аралығындағы балалар 100 пайыз мектепалды тәрбиемен қамтылуда
Қазіргі таңда 3 жасқа дейінгі сәбилерді балабақшаға орналастыруға басымдық берілуде
Әзірге нәтиже жаман емес
Облыстық білім беру басқармасының мәліметінше, бүгінде 1 жастан 6 жасқа дейінгі 38 312 балғын (72 пайыз) балабақшамен қамтамасыз етілген
 
Елбасы 2012 жылғы Жолдауында 2015 жылы 1-6 жас аралығындағы балаларды мектепалды тәрбиемен қамту көрсеткішін 74 пайызға жеткізуді қадап айтқанын ескерсек, жыл соңына дейін осы межеге жетіп қаламыз дейді жергілікті билік өкілдері
Өйткені өңірде бұл бағыттағы жұмыстар жүйелі қолға алынуда.
– «Балапан» бағдарламасы бойынша 3-6 жас аралығындағы балаларды мектепке дейінгі тәрбиемен қамту жоспарын мерзімінен бұрын орындадық
Енді үш жасқа дейінгілерді балабақшамен қамтуға күш салуымыз қажет
Мемлекеттік орган ретінде балабақша саламыз, жекеге кеткенді қайтарамыз
Бірақ, бұл жұмыстар аздық етеді
Сондықтан мемлекеттік емес мектепке дейінгі мекемелер желісін арттыру керек
Облыста осы тұс кенжелеп қалған
Қазіргі уақытта өңірімізде жекеменшік 3 балабақша, 3 шағын орталық жұмыс істейді
Осы кәсіпті жандандырып, тартымды бизнес­ке айналдыру жолдарын қарастыру қажет, – деді облыс әкімі Қ.Бозымбаев жуырда өткен жиында
Сонымен бірге аймақ басшысы болашақта әрбір аудан орталығында кем дегенде бір жекеменшік балабақша ашу керектігін тілге тиек етті.
Демек, Елбасы атап айтқандай, айма­ғымызда қолданыстағы мемлекеттік ба­ла­бақшаларды жекешелендіруге жол берілмейді
Керісінше, бизнестің әлеуметтік жауапкершілігі аясында мектепке дейінгі жекеменшік мекемелердің санын арттыруға барынша қолдау көрсетілетін болады
Сонымен қатар Мемлекет басшысының тапсырмасы бойынша 2020 жылға дейін ұзартылған «Балапан» бағдарламасы аясында аймақта алдағы бес жылдың ішінде 100-ге жуық мектепке дейінгі мекеме ашу жоспарланып отыр
Облыстық білім беру басқармасының басшысы Бақыт Бексейітованың айтуынша, бұл бағыттағы жұмыстар табысты іске асатын болса, тағы да 20 мыңдай балғынды балабақшамен қамтуға мүмкіндік туады
Бұл тек алдағы бес жылға жасалған қадамдық жоспар
Ал аталған бағдарламаға деген мемлекеттік қолдау арта берсе, 2030 жылға қарай облыс­та балабақшадағы кезек мәселесінің түйіні біржола тарқайды деген үміт бар.
«Балапан» бағдарламасының ойдағыдай жүзеге асуына қомақты үлес қосқандардың бірі – Павлодар қаласы
Аталған бағдарлама қабылданғаннан бері, яғни соңғы бес жылдың ішінде шаһарда 19 балабақша және 21 шағын орталықтың тұсауы кесілді
Бұл – «Балапанның» жемісі.
Қазіргі таңда облыс орталығында барлығы 67 мемлекеттік және 4 жекеменшік балабақша мен мектеп жанынан ашылған 21 шағын орталық жұмыс істейді
Аталған мекемелерде 18 592 бүлдіршін тәрбиеленуде
Павлодар қалалық білім беру бөлімі басшысының орынбасары Қорлан Маратқызының айтуынша, шаһарда 3-6 жас аралығындағы балалар 100 пайыз, ал 2-ден 6 жасқа дейінгілер 83 пайыз мектепалды тәрбиемен қамтылған
Атап өтерлігі, бұл көрсеткіш облыстан да жоғары, яғни нәтиже көңіл көншітерліктей
Қалалық білім беру бөлімінің мамандары алдағы уақытта «Балапан» бағдарламасының одан әрі кең қанат жаюына күш салуда
Нәтижесінде, биыл облыс орталығында 5 балабақша ашу жоспарланып отыр
Сондай-ақ, «Балапан» бағдарламасының ойдағыдай іске асуына өңірдегі ірі кәсіпорындардың да қолұшын беріп отырғанын атап өткен жөн
Айталық, бизнестің әлеуметтік жауапкершілігі аясында «ҚазТрансОйл» АҚ-ның қолдауымен Минин-Геринг көшесі аумағында 320 орындық балабақша құрылысы салынуда.
– Біздің басты мақсатымыз – бүлдір­шіндерді мектепке дейінгі тәлім-тәр­биемен қамтамасыз ету
Сондықтан осы бағыттағы жұмыстар жалғасын таба береді
Қазір қаладағы 2-6 жас шамасындағы бала­лардың басым бөлігі балабақшаға барып жүр
Осы жылы тағы да жаңадан бес балабақша пайдалануға берілсе, кезекте тұрған балғындардың біразын құтты мекенге қондыратын боламыз
Сонымен қатар  жекеменшік мекемелермен де қоян-қолтық жұмыс істеп, мемлекеттік тапсырыс бойынша балаларды орналастырудамыз
Мәселен, Павлодар қаласындағы «Smart Kid», «Лингва», «Озирис» және «Самал» сынды жекеменшік мекемелерде 346 бүлдіршін мемлекеттік тапсырыс бойынша тәрбиеленуде
Алдағы уақытта да аталған ұйымдармен әріптестік қарым-қатынасымыз беки түседі, – дейді қалалық мектепке дейінгі білім беру мекемесі секторының меңгерушісі Жанат Асайынова.
Айта кетерлігі, білім бөлімі мамандарының сөзінше, қалада тағы да 4 балабақша құрылы­сы­ның жобалық-сметалық құжаттары әзір­леніп жатқан көрінеді
Оның 3-еуі ауылдық жерде орналасқан
Яғни болашақта Ленин кентінде және Кенжекөл, Павлодар ауылдарында жаңа мекемелер бой көтеретін болады.
Бастысы, балабақшаларда балғындардың жан-жақты тәлім-тәрбие алуы үшін барлық жағдай жасалған
Балалар үшін мемлекет тарапынан көрсетілген мұндай мүмкіндікке ата-аналар да дән риза.
– Бұрын балаларымызды балабақшаға орналастыру мұң болатын
Тіпті кейбірі кезек күтіп жүргенде, мектепке баратын жасқа да жетіп қалатын
Ал бүгінгі жағдай анағұрлым жақсы
Мәселен, менің кенже балам үш жасқа толғаннан кейін бірден балабақшаға жолдама берілді
Қазір ұлым балабақшаға барған бір жылдың ішінде көп дүние үйренді
Өлең-жыр жаттаумен қатар, әріптерді жазуды да меңгеріп алды
Сол үшін тәрбиешілер қауымына айтар алғысымыз зор
Мақтанышпен айтып өтейін, қай балабақшаға бас сұқсаңыз да, іші жылы, бөлмелер жаңа жиһаздарға, түрлі ойыншықтар мен баланың ой-өрісін арттыратын әдістемелік оқу-құралдарына толы
Қысқасы, әрбір мекеменің материалдық-техникалық базасы талапқа сай әрі ондағы мамандар да білікті деп айтуға болады
Бұл – мемлекеттің балаларға деген шексіз қамқорлығы деп білемін, – дейді Павлодар қаласының тұрғыны Ләйла Еркінова.
Міне, «Балапанның» шарапатына бөлен­ген балалар да, ата-аналар да қуанышты
Бұған қарап, бағдарлама діттеген мақсатына жетті деуге толық негіз бар
Алайда Елбасы айтқандай, бұл бағыттағы іс-шаралар ары қарай жалғаса беретінін ескерсек, «Балапанның» берері әлі алда…

Нұржайна ШОДЫР,
журналист 
Павлодар облысы
