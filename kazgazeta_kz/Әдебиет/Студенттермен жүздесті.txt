Жуырда Қазақ мемлекеттік қыздар педагогикалық университетінде Қазақ­стан Республикасы Тәуелсіздігінің 25 жылдығына арналған белгілі түркітану­шы ғалым Мырзатай Жолдасбеков­тің «Дүние, шіркін…» атты әдеби-сазды кеші өтті.
Кешке ҚР еңбек сіңірген қайраткерлері Ілия Жақанов, Алтынбек Қоразбаев, Жүрсін Ерман, Ермұрат Үсенов, Ш.Уәлиха­нов атындағы Тарих және этнология институтының директоры Хангелді Әбжанов, белгілі өнер майталмандары Бекжан Тұрыс, Гүлмира Сарина, Ардақ Балажанова, Жанғали Жүзбаев, Гүлзира Бөкейханқызы, Қорқыт ата атындағы ҒЗИ директорының орынбасары, PhD докторы Нұрболат Бөгенбаев және Қыздар университетінің ғылыми-педагогикалық құрамы мен студенттері қатысты.
Профессор Мырзатай Жолдасбековтің шығармашылығына арналған әдеби-сазды кештің ең басты жаңалығы – ҚР еңбек сіңірген мәдениет қайраткері, өнер зерттеушісі Ілия Жақановтың «Дүние, шіркін…» кітабының тұсауы кесілді.
Бұл эссе-элегиялық кітап Алаш ардақ­тыларының аты мен шығарма­шы­лығын, мемлекеттік қызметін ақтауға, қоғамдық сананың жаңғыруына, еліміздің ғылымы мен білімінің дамуына, әдебиеті мен тілінің, мәдениеті мен өнерінің өсіп-өркендеуіне үлес қосқан Мырзатай Жолдасбековтің шығармашылығын суреттейді.
Әуезді ән мен күмбірлеген күй шалық­таған әсем шара барысында университет рек­торы Динар Нөкетаева қайраткер тұлғаның ұлт руханиятына, қазақ әдебиеті мен өнерінің дамуына қосқан өлшеусіз үлесін жеткізді
Кітаптың авторы Ілия Жа­қа­новтың иығына құндыз шапан жапты.
«Академиялық ұтқырлық ­бойынша отандық және шетелдік ғалымдар оқу ордамызға келіп, дәріс оқиды
Қазақ әдебиетінің білгірі, ғалым, қоғам қайраткері Мырзатай Жолдасбеков ағамыз осы бағдарлама бойынша дәріс оқу жөніндегі ұсынысымызды қабыл алып, екі күннен бері студенттерімізге, филология, өнер мамандықтарының тәлімгерлеріне дәріс оқыды
Бүгінгі әдеби-сазды кеште қазақтың танымал перзенті Ілия Жақанов ағамыздың «Дүние, шіркін..» атты кіта­бының тұсауы кесіліп, көпшілікке таныс­тырылды
Жаңа туынды құтты болсын! Болашақ ұрпақ іздеп оқитын, білім шөлін қандыратын кітапқа айналсын!» деп ізгі тілегін білдірді.
Әдеби сазды кеште Бекжан Тұрыс, Гүлмира Сарина, Ардақ Балажанова, Жанғали Жүзбаев, Гүлзира Бөкейханқызы секілді өнер майталмандары Мырзатай Жолдасбековтің «Дүние, шіркін», «Бәйтерек», «Қыз дәурен – Ақбота» секілді әндері мен «Толғау» және «Қосбасар» күйлерін орындап, жиналған қауымға қазақ дәстүрлі өнерінің құдіретін сездірді.
Елдана Задақызы
