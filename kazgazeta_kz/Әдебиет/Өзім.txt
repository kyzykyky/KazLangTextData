«Өзім» деймін, өзгелерді көрмеймін,
Өзімсіздік «ай, бауырымға» көнбеймін.
Өзім – патша, өзім – төре, өзім – хан,
Өз ойымды сан сабазға бермеймін.
Өзіме жөн, өзгеге бұзық істерім,
Өзім көндім – өзім нені істедім.
Өзгелерге еш өкпем жоқ, ішпесе,
Өзіме – адал, адал ғой деп ішкенім.
Өзім серік өз ойыма – досыма,
Қуанамын, жылаймын, күлем қосыла.
Өзіме-өзім не қылсам да, риза,
Өзім күйем өзім жаққан отыма.
Өзіме оңай өзімді ұрсып «біл» демек,
Өзім тентек, болса өзімді күндемек.
Алушы да, беруші де өзіммін,
Өзіме енді өзімнен артық кім керек?
Өзім бітем, өзім қайта толамын,
Өзім ұшам, өзім жүрем, қонамын.
Өз алдыма өзім келе бергенде,
Өзіме-өзім таң-тамаша боламын.
Өз қанымды өзім ашып қарармын,
Өз жасымды өзім ішіп, қанармын.
Өзіме-өзім әбден келіп алайын,
Өзімдейге сонсын-ақ көз салармын.
«Сен солайдың» сөзін, сірә, ілмеймін,
Оны бекер, пайдасы жоқ үн деймін.
Оң ба, сол ма – жүрер жолым белгісіз,
Өзімді өзім, ол да, әлі білмеймін.
Зарлық
Көңілім – ояу, жүрек – ыстық, көзім – қан,
Кеудем өлі, шалажансар шыбын жан!
Ойлаған ой, көздеген жер алыста,
Болар ма екен жететұғын күн оған?
Жаннан көрдім жалған нақақ жаланы,
«Жігерсіз» деп құр мазамды алады.
Жылы жүзін, жұмсақ сөзін көрсетпей,
Тағдыр, шіркін, қарамай-ақ барады.
Жастығымда жоқ нәрсеге алдандым,
Кім біліпті бүйтерін бұл жалғанның?
Ержеткен соң ой алдымда елестеп,
Көңлім жетсе, қолым жетпей, сандалдым.
Шомыламын селдей аққан жасыма,
Күндер келіп көтере алмас басыма.
Бүгін өлсем еш арманым болмас ед,
Балалық күн қайта келсе, қасыма.
Бернияз Күлеев
