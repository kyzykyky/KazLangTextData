Тоталитарлық заманның үстемдігі салдарынан мүлде бұрмаланған тарихымыз бірте-бірте шылаудан тазарып, бүркемеленген талай ақиқат ашылып жатыр
Мұның өзі бұрынғы кеңестік тарих ғылымына күдікпен қарауға итермелейді
Сондай күдік тудыратын көп деректердің қатарында Шоқан Уәлихановтың қазасы тұр
Осы уақытқа дейін ол Тезек төре ауылында көкірек ауруынан қайтыс болды деп келдік
Бүкіл қазақ жұрты, басқа да озат ой ел азаматтары соған сенді немесе сендірілді
Алайда, бұдан өзгеше де деректер бар екен
Олардың ақиқатын анықтап, қалың көпшілікті күмәнді ойдан арылту – қазіргі тәуелсіздік дәуір тарихшыларының азаматтық борышы болуға тиіс.
Енді Шоқанның өз ажалынан өлгеніне күмән тудыратын деректерді талдап көрелік.
Жазушы Бейбіт Қойшыбайдың «Заман-Қазақстан» газетінің 1997 жылғы 21 наурыздағы санында «Осы біз қандаймыз? Немесе қазақ азаматының психикасы: кеше, бүгін, ертең» деген мақаласы жарияланды
Сол мақалада мынандай сөз бар: «…ал бізде Әулиеатада, Шымкентте екі қабат қазақ әйелдерінің ішін қылышпен жарған, Шоқанға оқ атқан, Шымкент түбіндегі Алтынтөбе басынан айнала оқ жаудырған, содан Яссауидің мешітін, Самарақандта Бибіханым мешітін қиратқан жауыз Черняевтің есімі әлі күнге дейін Қазақстан мен Өзбекстан шекарасындағы үлкен бір қыстаққа тастай байланып тұр…»
Бұл бір
Ал екіншіден, Балтабай Адамбаевтің «Қазақ әдебиетінің» 1969 жылғы 26 сәуірдегі санында жарияланған «Орынбай ақын» деген мақаласында Орынбайдың Шыңғыс пен Зейнеп ханымға көңіл айтқан өлеңі берілген
Ол былай:
Шыңғыс хан, Зейнеп ханым тоқта сөзге,
Баласы төрт момынның келдік сізге.
Шоқанжан тағдыр жетіп, шаһид бопты,
Ажалдан кім құтылмақ хақтан өзге.
Дүниеден ғалым да өткен, хәкім де өткен,
Сол нәубет ақырында сізге жеткен.
Алды-артын қайырлы етсін хақ тағала,
Шаһи сұлтан арамыздан сапар шеккен…
Орынбай ақынның осы арнау өлеңінің алғашқы шумағы Алматыдан «Ғылым» баспасынан 1988 жылы шыққан «XIX ғасырдағы қазақ ақындары» деген жинақтағы (93-бет) Р.Ахметовтың Орынбай ақынға арналған мақаласында да келтірілген
Осы өлеңдегі «шаһид бопты» деген сөз ойландырады
Бұл өз ажалынан өлмеген, кеселі кісіден немесе өзгеше бір апаттан болған адамға айтылатын сөз.
Қазақстан мұсылмандары Діни басқармасының бұрынғы Бас мүфтиі Рәтбек қажы Нысанбайұлының «Исламдық жерлеу рәсімі» (Алматы, 1995ж
«Дастан» баспасы) деген кітабында «Шаһид өліміне» (18-бет) нақты анықтама берілген
Бұл – ажалы кісіден, кездейсоқ апаттан болған мұсылманның өлімі
Шариғат бойынша ондай кісі кебінделмей, үстіндегі киімімен қойылады екен
Шариғат заңдары онша бұрмаланбаған Шоқан заманында Тезек төре ауылы осы рәсімді бұлжытпай орындауы да әбден мүмкін-ау деуге негіз бар.
Үшіншіден, «Наука и религия» журналының 1979 жылғы 4 нөмірінде жарияланған Л.Чезганов дегеннің «Камень Чокана» деген мақаласында Шоқанның офицерлік мундирімен жерленгені айтылған…
Бұл деректер ұлы Шоқан туралы шалағай түсінігі бар көп жұртты ойға қалдырары даусыз
Империялық, шовинистік тұманды тарихтың шырмауына іліккен көп бейбақтың Шоқан өмірінің генерал Черняевқа қатысты кезеңін шала-шарпы білетіні – оның Ақмешіт жорығында Черняевтің жергілікті халыққа тым қаталдығына шыдамай, араздасып кетіп қалуы
Орыс әскерінің Ақмешіт жорығы бүтіндей әділетсіз, шапқыншылық-қарақшылық сипаттағы отаршылдық соғыс болатын
Орыс офицері саналса да Шоқан бұл жорықты жақтай алмас еді… Қалай болғанда да Бейбіт «Шоқанға оқ атқан» деген беймәлімдеу сөзді қолданып, тарих жұмбағының жауабынан жалтарып кеткен сыңайлы
Оған айтар дауымыз жоқ
Кеңестік дәуірге ұласқан Ресей империясының тарихы талайларды шатастырды
Тарихымыздың тұла бойы толған түйіткіл, қаптаған ақтаңдақ.
Егер Шоқанды Черняев атып өлтірсе, немесе ол жарақаттан ауруға шалдығып, мезгілсіз қаза тапса – патша саясатшылары ол оқиғаны бәрібір ашық жариялай алмасы белгілі
Өйткені Ақмешіт жорығы түп-тамырымен басқыншылық, отаршылдық саясаттың туындысы
Ендеше патша өкіметі алдында Черняевтің іс-әрекетіне кешірім мол
Демек, Шоқанның ажалы кісіден болды деуге негіз бар.
Л.Чезганов деген бейтаныс кісінің мақаласында келтірілген деректер осынау күдікті күшейте түседі
Бұрынғы Талдықорған облысы, Кербұлақ ауданының аумағындағы Шанқанай деген жерде (кейін бұл Шоқан атындағы колхоз болыпты) тау арасынан ағатын шағын өзеннің арғы бетіндегі қырқадан жергілікті тұрғындардың бірі жерге қадалған өте үлкен, жұмыр ақ тас кездестіреді
Бұрын бұл маңда мұндай тас болмаса керек
Әлгі кісі бұл тосын жайға біраз таңданып тұрады да, диірмен жасауға лайық, теп-тегіс, дайын тұрған тас екен деп, тасты қазып алып, екіге бөлуге кіріседі
Осы сәтте тастан ұшқан жарықшақ әлгі кісінің көзіне түсіп, көзі ісіп кетеді.
Мұны естіген ауыл тұрғындары әлгі тасты киелі екен деп, қайыра орнына тұрғызады
Көп ұзамай әлгі кісінің көзі де жазылып кетеді
Сөйтіп, бұл тас ырымшыл көпшіліктің қасиет тұтып, сыйынатын орнына айналады
Тастағы орысша, арабша жазуды мән беріп ешкім оқымайды
Тастың тылсым сыры 1945 жылы ғана белгілі болады
Онда орысша былай деп жазылыпты: «Бұл жерде штабс-ротмистер Шоқан Шыңғысұлы Уәлихановтың мүрдесі жатыр
1865 жылы қайтыс болды.»
Ал одан сәл төменірек: «Түркістан генерал-губернаторы, генерал-адъютант фон Кауфманның тілегі бойынша және Уәлихановтың ғылымға сіңірген еңбегі ескеріліп, бұл ескерткішті генерал-лейтенант Колпаковский 1881 жылы қойдырды» деп жазылған, әрі бұл мәтін арабша қайталанып жазылыпты.
Көп кешікпей Алматыдан арнайы келген ғалымдар сол жерді қазып, күйдірілген кірпішпен шегенделген қабірден офицерлік киімімен жерленген Шоқанның мүрдесін табады
Сөйтіп, Шоқанның Матай тауының етегінде, Шанқанай деген ауылдан 3 шақырым жерде жерленгені әбден анықталып, ресми дерекке айналады.
Бұл деректегі көңіл аударатын жайт – Шоқанның мұсылманша емес, христианша киімімен жерленуі
Кеңестік дәуір тарихы бойынша көп жұрттың білетіні – Шоқан Тезек төре ауылында жүріп, ауырып қайтыс болған
Патша өкіметіне қанша берілді десек те, Тезек төре де, Шыңғыс та дінінен таймаған адамдар
Ендеше Тезек төренің күйеу бапасын өзгеше жерлеуге жол беруін түсіну қиын
Дүйім қазаққа аты мәшһүр Шыңғыстың Шоқандай даңқты баласын Жетісудан әкеліп, туған жеріне жерлей алмауы да миға қонбайтын іс
Бұл жерде бір өктем күштің араластығы бар сияқты
Әріні айтпағанда, кешегі партиялық билік тұсында кейбір азаматтарымыздың қабірге табытпен түсірілгендері болды ғой…
Тәуелсіздік алғаннан кейінгі тарихымызға сенсек, Шоқан өмірінің соңғы сәттерін саясаттан, әскери қызметтен тысқары, қазақы, мұсылмандық салт-санаға сәйкес өткізген
Тіпті, Шоқан мен Ыбырай өткен өмірлеріне өкінген деген де деректер шығып жүр.
Әлбетте, тарихта шындығы толық дәлелденбей кеткен дүдамал оқиғалар аз емес, екінші жағынан сан ғасырлар бойы бүкіл тіршілік-болмысымыз біте қайнасып, жалғасып жатқан көршімізбен ұлы перзенттерімізді араздастыру ниетіміз жоқ
Тек қана: «Платон менің досым, ал шындық одан да қымбат» деген Аристотель сөзін алға тосып, әділдікке тоқталуды дұрыс көреміз.
Шоқан өміріне қатысты көпшілікті толғандырар осынау мәселенің мән-жайын анықтауға тарихшы ғалымдарымыз жайбарақат қарай қоймас деген сенімдеміз.
Серікбай Алпысұлы,
Қазақстанның құрметті журналисі.
Қарағанды қаласы
