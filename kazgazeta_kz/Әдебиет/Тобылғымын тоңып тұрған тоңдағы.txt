Абзал БӨКЕН, 
халықаралық «Алаш» әдеби сыйлығының иегері
ЛИНГВИСТИКА
Тілім тозды,
Тозғаны оның қырға азап,
Не тындырам өнбес істі құр қажап.
«Қанша» деген қолайына сөз жақпай,
«Қаншау» деген сөз шығарды бұл қазақ.
Замананың тура тисе өкпегі,
Тілің түгіл, күнің суыр көктегі;
«Қандырғанын құлағымның құрышын»,
«Құлағымның құрыш етін жеп» деді.
Қозыдайын толтыратын көгенді,
Толық сөздің туабітті тегі өлді.
«Тауанымыз қайтты» деудің орнына,
Тауып алды «тауын шақты» дегенді.
Емес, әсте, бере салған кеңес құр,
Ескірсеңіз тіл заңымен тең ескір.
«Әлуетті» дейтін болдық «әлеует»,
Хас қазақы дыбысталу емес бұл.
Тыңдау үшін жетпейтіндей құла таң,
Түйткілдерді тізе берсем, шұбатам.
Бір бауырым берсем-дағы бір атан,
Қояр емес деп айтуын «братан».
Сөз – құдірет, сөз – қасиет.
Ал шырақ,
қасиетін кеміткенге бар сұрақ.
«Қызыл шұнақ аяз» дейтін,
Қызығы –
Қызыл емес, болып шықты «сарышұнақ».
Қара қоға көлегейлеп борықты,
Қайран көңіл түзете алмай торықты.
Ең дұрысы еді «тістеп-тірнектеу»,
Ендігілер «тырнақтайтын» болыпты.
Тілдің майын еміп өскен ел еді,
Кеңес қалды Күлтөбеде келелі.
«Барсай» дейтін, «келсей» дейтін бауырға,
Мұндайыңды «қойсай» дегім келеді.
Шалағайлық шашымнан да көп, сірә,
Мен бықсыдым, сен де енді қоқсыма.
Бұзушы көп, түзеуші аз,
Көп жақтан жебе тиді көмбе қонған топшыма.
ҚАРІП
Болған соң басыбайлы жазуым жоқ,
Бағзыға бата бермес азуым көп.
Орхон, – деп, Енисей, – деп ентіккенмен,
Қалды ол жазу емес,
қазуым боп.
Қалды ол жартас бетте,
жар астында,
Қалды ол қатқақ қыр мен
қар астында.
Арасын араб, кирилл, латыныңның
адақтап көп адасты алаш-тұлға.
Арманын алыс күннің анық берген,
Қайда сол сына жазу қалыпқа енген?
Гүржі мен армиян-ай,
Төл жазуын
жетелеп осы күнге алып келген.
Жұртыма деп ұғынған – дала құжат,
Бастапқы болғаны ма сабағы жат.
Тасынан қына-«жазу» таймағанмен,
Басынан сына-жазу барады ұзап.
Әркімнің әлібіне телмеңдеген,
Несіне жұқсыздықты елден көрем?
Малға ен, тасқа таңба салғанменен,
Қаламға қырсыз болған шерменде – Мен.
Тағдыры аянышты, обал әрі,
Тілімнің қорыс тұтқан тоғаны, әне.
Латыннан қаріп қалған.
Қаріп те жоқ
қазақтан өзі кетсе, не қалады?!
ҚАРТАҢ КҮЙ
Өмір алда еді,
Қазір артымда.
Жарқын жаз лебі
Көшті салқынға.
Көңіл желегін
Көптен кимеді.
Уайым жоқ еді,
Қайғы биледі.
Үміт зор еді,
(Күдік тоса ма?)
Орным төр еді,
Енді – босаға.
Қару мұқалды,
Қайтем дұшпанды?
Қалың – жұқарды,
Ұзын – қысқарды.
Жастық жоқ енді,
Қарттық қармайды.
Көңіл көнерді,
Көгал сарғайды.
Кеше ем арғымақ,
Бүгін жабымын.
Семді балқұрақ,
Қалды қабығым.
Уақыт – шалғы екен,
Шапса, шарт кетем.
Өлім алда екен,
Өмір артта екен.
Қақты есемнен
Қарттық, қарағым.
Келдім, – десем мен,
Кетіп барамын…
ЖОҚ
Атым жоқ мініп жүрген,
Атағым жоқ,
Сарай жоқ,
Сарай түгіл жатағым жоқ.
Ақшам жоқ,
Ақша салар боқшам да жоқ,
Шақшам жоқ,
Шақша ұстайтын шатағым жоқ.
Жоқ мансап,
Жоқ жоғары қызметім,
Қалың жұрт қабылдауға тізілетін.
Басқасы былай тұрсын.
Қоқыс кешкен
жүрмейді қаңғыбасқа құзіретім.
Тепкім кеп қызыл кілем басқаным жоқ,
Екпіндеп емен есік ашқаным жоқ.
Көкем жоқ қолтығымнан көтеретін,
Секем жоқ,
Секемшілдер басқа дүрмек.
Орден жоқ.
Орден түгіл, сыла жұқаң –
Медальді әрең-әрең шырамытам.
Мерей жоқ, мерейтой бар.
Мерейтойдан
«Бер, ей» деп алған нәрсе – грамотам.
Банкім жоқ,
Басып алған қазынам жоқ,
Алтын жоқ,
Алмаспенен базынам жоқ.
Ақшам жоқ,
Алыс жерде офшорым жоқ,
Бақшам жоқ,
Мәуесіне мәз ұрам жоқ.
Түгім жоқ.
Жоқ тоғайы, жоқ терегі,
Пендемін тәубесімен тоқ қорегі.
Сонда да мені біреу жаратпайды,
Сонда да мені біреу жек көреді.
Бір нәрсе болғаны ма әлде менде?
 
БЕТ-ПЕРДЕ
Гюгоның: «Бет – перде, нағыз адам артында», –
деген сөзі тұр әлі түрегелген қалпында.
Көрінгенмен жалғыз боп ылди менен жотадан,
Жалғыз емес, бір тонды жамылған ол екі адам.
Аңсарыңды ұқса игі, ұққансуы – өтірік,
Антұрғаның бықсиды асыңды ішіп отырып.
Дәл осындай пендені пиғылында көп сұрақ,
Дәмім атсын, – деуші еді, атқан дәмім жоқ бірақ.
Тұтып өртеп қордаңмен, қозға айналып лапылдар,
Бұты еркек болғанмен, басқа жағы қатындар.
Сыбыс-семсер беттеген тысты тілер, ішті іреп,
Сөзбен өртеу – отпенен өртегеннен күштірек.
Бүлдіретін ойы мың, қалың шығар көннен де ол,
Бет дегенің – қойылым, қойылымға сенбеңдер.
Шымылдығы Гюгоның шілтер болса ілгізген,
Қазақтың бет-пердесі – қарпып тұтқан кигізден.
Шілтерісі Виктордың қозғауына көмек, ем,
Кигіз-бетті сырғыту қиын еді не деген?!
Бет – перде, – деп әр жағын салғаныңмен құлыпқа,
Құлып барда кілттің де болатынын ұмытпа.
Бұрағанда сол кілтті жақсылығың жебеп шын,
Бетке қарар бетіңнің болғанына не жетсін?!
 
«ДОКТОРЛАР» МЕН «АҚЫНДАР»
Ғылымыңды құртатын – жаңалығы жоқ бұлдар,
Қалай доктор болғанын білмей қалған «докторлар».
Қара өлеңді құртатын – жебеуші боп жақындар,
Қалай ақын болғанын білмей қалған «ақындар».
Сәті келіп ілесіп, осындайлар жүр өсіп,
Жай өспейді және де жан-жағымен тіресіп…
Болса Кеңес заманы, доктор түгіл, төрі мұң,
Бітіре алмай жүрер ед жоғары оқу орынын.
Арқансымай тұра ма астамсыған құлаш жіп,
Бірі өзінше «ғұлама», бірі өзінше «классик».
Асылы кім, жасық кім, ажарына қарамай,
Ит орнына «кәсіп қып» шошқа үргізген заман-ай.
 
ОҢАЙЛАТУ
Теледидар тереңіне үңгіп тым,
Неше түрін терді кеше сұмдықтың;
Сүт жоқ екен сүтіңізде.
Сондай-ақ
Ет жоқ екен етіңде, – деп дүрлікті үн.
Сырт пішіні демесеңіз домалақ,
Жұмыртқаның жағдайы да обал-ақ.
Тауық емес,
«Табады» екен оны адам,
Қыт-қытын да, ытқытын да жобалап.
Толысатын, тек, дәріге сүйеп іш,
Тауығың да тауық емес, түйеқұс.
Табан қазы беріп жатыр.
Бір рет
көрмесе де жайылатын бие өріс.
Сары майың – сарыуайым.
Шұжығың
шұқыласаң көрсетеді қызығын.
Көн-қағаздан тартады оны.
Тамызып
қоспалардың қоңыры мен қызылын.
Тәнті қылған тазалығы көп тарап,
Бұрынғының бәсі бүгін жоқ, қарақ.
Су орнына у ұсынып,
Сумақай
бал орнына сатып жатыр боқты орап.
О басында жаратқанды адал ғып,
Ойсыратқан ойда, қырда қадам нық.
Сүттен егер сүт таппасаң,
Соны еткен
Адамнан да табам, – деме, – адамдық.
 
ҚАЗАҚЫ АПТА
Дүйсенбіде желігіп жиен келді,
«Қырық серкеш» көтерер сүйенгенді.
Сейсенбіде нағашым нөкерімен
Текеметін төрімнің иемденді.
Сәрсенбіде «сәлем» деп бажам келді,
Басқа уақыт таба алмай, азанда енді.
Бейсенбіде жас балдыз былқ-сылқ етіп,
Жездесіне көтертті қазанды енді.
Бауыр, шіркін, бас салса жұма күні,
Қалт жіберер қалайша құда мұны?
«Мың жылдыққа» мөр басып мипалаумен,
Ұмытпаңыз, – деп қойды, – жүдә мұны.
Салып ұрып сенбіде бөлем жетті,
Бөлем жетіп, тіреді төбем көкті.
Бір тоқтының бұйырған басын ұстап,
Бөтелкенің түбінде өлеңдетті.
Өлеңдетсін.
Көңілдің, тек, сол күні
Бүрін жарса болғаны ексең гүлі.
Қонақ кетіп, орнына көрші қалды,
Сарқыт жалап сарп етер жексенбіні.
Үйреніскен әлгіндей қимай халді,
Көңіл, шіркін, көңілсіз шимайланды.
Құрдас та кеп қыжыртпақ болған екен,
Құдай атып, аптаға сыймай қалды.
Бірде баққа кенеліп, бірде азапқа,
Қиналғанмен сенеді қыр ғажапқа.
Өзі қонақ боп жүріп дүниеге
қонақ күтер…
Не дерсің бұл қазаққа?!
ЖАСАНДЫ
Жалығасың жағалай жасандыдан,
Жасанды жұрт, жасанды ел, жасанды маң.
Жасанды бел, жайылған жасанды көл,
Табиғи төл секілді қашанғыдан.
Жасанды дем, жасанды ем, жасанды ауа,
Бөтен болмыс болған соң, қасаңдау, ә?
Жасанды көз, жаныққан жасанды сөз
сап тыйылып,
Табамыз қашан дауа?
Кеусенім де жасанды, кебегім де,
Көңілімнің жасанды өбегінде.
Жасанды дән, күн сайын жасанды дәм –
Ішкенім де,
істіктеп жегенім де.
Жайсыз тисе жаныңа жасанған у,
Жас та болсаң бойыңнан қашар қару.
Жасанды қас, жамылған жасанды шаш,
Жасандыға «аш»
Құшқаным жасанды ару.
Жасанды жал,
Жабысқан жасанды мұрт,
Шалғысымен қиярдай шашаңды кілт.
Зерттесем қан жағын – жасанды қан,
Келіп көрсем – жан-жағым жасанды жұрт.
Жасандысыз жарты адым баса алмаған,
Жаһандану жалмауға басар қадам.
Нағыз адам бол, – дейсің,
Қалай болам?
Бол, – деп тұрған өзің де жасанды адам.
 
ДИОГЕННІҢ ДЕГЕНІ
Сұрамайтын сұғынып ештеңені,
Сұңғылаға не берді өскен елі?
Дүмді патша келгенде,
Диогенің
баспанаға айналған бөшкеде еді.
«Жалғау үшін кеп тұрмын үзігіңді,
Білдір, – деді билеуші, – үзіріңді».
Қыздырынып отырған күн көзіне,
Кемеңгердің кекесін жүзі күлді.
Төресіне төндіріп тамыздығын,
Ақылманның айтқаны аңыз бүгін;
«Қалқаламай күн көзін былай тұршы,
Бұдан өзге жоқ, – деді, – арыз-мұңым».
Сарайынан сабылып ұлық кепті,
Ұлықпын, – деп жаппасын тұнық көкті.
«Балық» солай бөшкеде бұлқынған соң,
Беттей алмай Зұлқарнай жүріп кетті.
Алыс жақтан аңқыған Арқаға ана,
Астарын ұқ аңыздың, қалқа-бала.
Сен Македон емессің,
Мен Диоген,
Күннің көзін, ендеше, қалқалама.
БАҒА
Химиядан қоймадың – деп – «бес» неге,
Не айтарсың бұртиятын кещеге.
Менделеев «төртке» білген.
Әйтпесе,
бос ұялар қалмас еді Кестеде.
Қара өлеңде қарғып шыққан Құладай,
Қарақшыға жету қиын құламай.
«Беске жаздым», – деме сен де.
Сен түгіл,
«Төртке» жазған шығар, мүмкін, ұлы Абай…
ТАЙПА-ЕЛ
Бүтін бақты үй салам, – деп быт-шыт қып,
Бүтін жақты бір соғатын шықшыт қып,
Жекешеге тездеу өтсек,
Нарық та
тез орнайды, – деген ойды бықсыттық.
Сол-ақ екен өнімі мол өр кезді
өрем қап, – өлермендер төрге озды.
Деректірге бере салды зауытты,
«Ерек дүрге» бере салды колхозды.
Не білім жоқ, не білік жоқ кемісті
шаруаға киліктірдік неге ішкі?
Алаяққа азық етті алтынды,
Келімсекке қазық етті кенішті.
Жүз жыл бойы әрең жиған мүлікті
Жүзқаралар жүз-ақ күнде ірітті.
Кенге салды,
Шенге салды шеңгелін,
Жерге салды сонан кейін құрықты.
Санаулыны санатына қарамай,
Сары алтынға шомылдырған заман-ай.
Танауына қолын сұғып жұрт қалды,
Танауына тілін сұққан танадай.
Жауырына батып бейне құрау ер,
Байлық түгіл, ала алмады бұрау ол.
Соққан аңын тең бөлетін көсемі,
Тайпа құрлы бола алмады-ау мынау ел.
 
МЫЛҚАУ
… Мылқаудың астына түспе…
(Халық сөзі)
Бар дүнием,
Жан дүнием – өлеңім,
Өлең үшін өмірімді төледім.
Бір сөзімде Қазыбек пен Әйтеке,
Бір сөзімде өзі болдым Төленің.
Қарамаса күйі келмес қағазға әр,
Бұрындары болмаған ғой бабы аздар.
Қылышпенен кесілмейтін түйінді
Қызыл тілмен шешкен екен сабаздар.
Биттің дауын биеңіздің пұлы ғып,
Баптан бапқа жатыр бүгін сүрініп.
Ердің құнын екі-ақ ауыз сөзбенен
Ептестірген қайда сол бір ірілік?!
Сырты сыпа,
Сырға толы іші ірі,
Сұңғыланың сағым болды пішіні.
Аталы сөз қазір де бар.
Алайда,
Айтшы соған құлақ қояр кісіні.
Бабаларша тебіреніп тереңнен,
Біз де біраз зар иледік өлеңмен.
Бидің сөзін құйма құлақ тыңдаса,
Бізді тыңдар құлақ біткен – кереңнен.
Сөз ұқпайтын кәрінің де, жастың да,
Есіл-дерті – ақша, атақ, ас, пұлда.
Босат, – десем одан әрман қылғынтқан,
Өліп барам мылқау қоғам астында.
 
МІН
Қазақ!
Сенің мініңді
қалдырмай-ақ қазам, – деп,
қайран Абай үгілді,
менің-дағы мазам жоқ.
Сақтандырып ол айтқан,
өршіді өсек, өтірік.
Мақтанын да молайтқан,
мүләйімсіп отырып.
Серт беріп ед сенімге,
Сере жеген салт атты.
Тәуірімді менің де
«Дөң айналмай ант атты».
Марқасқаңның мән ұғар
Маңдайынан қадалды оқ.
Мал-жарысқа бәрі бар,
Ар-жарысқа адам жоқ.
Мәнсізі не, мәні не,
Маңыз күтсе тақырдан.
Жетіп жатыр әлі де,
Жез таңбаға сатылған.
Болыстықтың жолында
Болдырмаған шүлен қай?
Бүгінгінің қолына
Су құя алмас Күлембай.*
Қодар, Қамқа – құрбаны,
Ал бізде ше, санағын…
Құнанбайдың қылғаны –
Қылығы екен баланың.
Ақын түгіл,
Ісіне
ілестірген ел үнін;
басатұғын кісі жоқ
Оразбайдың* орынын.
Сілейтсе де сын қажап,
Селт етпейді түк ғалам.
Мені қайтсін?!
Бұл қазақ
Абайын да ұқпаған.
*Абай заманындағы болыс пен бай
 
АРХАИЗМ
Абай айтқан: «Пайда ойлама, арды ойла»,
Орындала бермейді ғой әрқайда.
Еркек бар ма етек, – десе елп етпес,
Жетектесе желп етпейтін қар қайда?
Киіп алып кемеңгердің шапанын,
Кеңкелестер көпшілікке қатады үн.
Дана қайда антын сақтар ар десе,
Бала қайда салтын сақтар атаның.
Ар мен пайда сыйыспайтын қос ұғым,
«сыйласатын» болыпты ғой осы күн;
Ауызымен арды адақтап,
Қолымен
пайда қармар әмбебаптың «досымын».
Түрткі болған түгі қызыл заман, – деп,
Сол бір түгін түк қалдырмай қағам, – деп.
Адам қайта мал болуға көшкендей,
Енді ғана келе жатқан адам боп.
Сәуледейін әлсіз түскен шырадан,
«Ар қайда?» деп айналамнан сұрағам.
Ар – дегенің архаизм.
Әй, соның,
тек, Сөздікте шығар, – деді бір адам.
