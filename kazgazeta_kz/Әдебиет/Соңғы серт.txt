Жұма-Назар Сомжүрек
Екі адамбыз, қонақүйі қаланың,
Ойда өлеңім, қолда қару қаламым.
Телефоннан тура келді естуге,
Сөйлескенін әке менен баланың.
О, тағдыр-ай, кейде адамды кем еткен,
Арыстанды қу түлкіге тең еткен.
Бержақтағы әке сөзін сәл тыңдап,
Арғы жақтан қыз шар етті кенеттен.
Ащы дауыс мені де селк еткізді,
Бір сұмдықтың болғанын сым жеткізді.
«Неге, неге іштің сен, – деп арақты?»
Жанайқайын сүйегімнен өткізді.
Адам деген ішіп алса «қызық-ақ»,
Отыр еді әлгі сабаз қызып ап.
Қай-қайдағы әңгімені қоздатып,
Құлағымның етін жеген ызыңдап.
– Ішіп апсың, әке, кәне қойғаның,
Білініп тұр әр сөзіңнен тойғаның.
Сорлы басым береке орнап үйге бұл,
Қатарға енді қосылам деп ойладым.
Біз байғұсты тағдыр қатал тұсаған,
Анам өлді уайымнан, құсадан.
Жас өмірім, болашағым белгісіз,
Ескегі жоқ желқайыққа ұқсаған.
Неге, неге іштің әке қайтадан,
Жетпеді ме сан жылдарың шайқаған.
Қасіретін, жан жарасын қызыңның,
Болды ма екен сәтің, сірә, байқаған.
Жастығымды ит қорлықта өткізіп,
Келесің сен көз жасымды төккізіп.
Қызың үшін тірлік мәні қалған жоқ,
Жүрсің маған өмірді бұл көпсініп.
Қош бол, әке, қызың енді жоқ саған,
У ішемін, өзегіме өрт салам.
Қайта ішкенің – атқаның ғой кезеніп,
Өз қызыңа мылтығыңды оқтаған.
Ішсең енді өлем дегем өткенде,
Төзім шегі шыңырауға жеткенде.
Серт еткенің қайда сонда «қойдым» деп,
Сөзің естен шығып мүлдем кеткен бе?
Қайта ішкенің мені өлімге қиғаның,
Маңдайыңа мен де сенің сыймадым.
Құрбандыққа шалып бізді сорлы әкем,
Ар орнына арақ болды-ау иманың.
– Ішкем жоқ, – деп әке сонда қарғанды,
Шындай етіп өтірікті, жалғанды.
Әй, арақ-ай ақ қанатын қайырып,
Өшірдің-ау талай асыл арманды.
– Соқпа өтірік, – деді қызы зар жылап, –
Өлгенім ғой үстіме енді жар құлап.
Осыншама не жаздық біз Тәңірге,
Сені араққа қосақтаған қарғылап.
Жар өмірін ит қор еттің өксітіп,
Қызыл гүлің аяз сорып кетті үсіп.
Ішіп келіп қырғын соғыс салушы ең,
Төбемізден ойылғандай көк түсіп.
Өксіп-өксіп қыз жылады зарланып,
Сорлы әкенің қылығына арланып.
Қаншама өмір үзілуде қор болып,
Арақ-сайқал әзәзілге алданып.
– Қасіретім, қайғы-шерім асқынған,
Көз алдымда тұр елестеп мас тұлғаң.
Осыншама сені есіңнен айырып,
Неге сонша Құдай бізге қас қылған.
Жылағаннан жаңа-жаңа уанып,
Жүр ем енді қойды ғой деп қуанып.
Үміт отын өшірдің-ау су сеуіп,
Бір-ақ сәтте қалдым міне суалып.
Өмір жолы неткен қиын, бұралаң,
Талай мұңлық көздің жасын бұлаған.
Қандай сұмдық жаңа бүршік жарғанда,
Өз әкеңнің соққысынан құлаған.
Мәз боп едім қосылам деп қатарға,
Арман арбап қиялдаушы ем жатарда.
Бой жазғаным жарты жылға жетпеді,
Күн өмірім енді айналды батарға.
Шынымен-ақ, қиылды ма қыршыным,
Саған айтқан сөз де, зар да құр шығын.
Сорлы анамның қалған көзі соңында,
Емес пе едім бір тал гүлің, бүршігің.
Неге аласа болды менің аспаным,
Қаршадайдан қоюланды басқа мұң.
Арашаға түскен мені шырылдап,
Талай рет қоса сабап тастадың.
Жетер енді, жүзім күйген жүз рет,
Мазақтайтын маскүнемнің қызы деп.
Көктемімнің еш қызығын көрсетпей,
Қалтыратты бұл өмірдің күзі кеп.
Төзіп болдым, тынды бәрі, жетті енді,
Қарсы алмаймын келесі ару көктемді.
Көрерсің кеп қанға батқан қызыңды,
Егіншілер орар өзі еккенді.
Сен келгенде жол сапардан қиырдан,
Мен жатармын қан тамырым қиылған.
Құдай емес, қаныпезер басқа емес,
Туған әке мені өлімге бұйырған.
Талай-талай құлап жаттың көшеде,
Ол қоршылық ой-санадан өше ме.
Тәлтіректеп қолтығыңнан көтеріп,
Келетінмін көмектесіп шешеме.
Жанарымды алып қашып таныстан,
Жүретінмін өле жаздап намыстан.
Құтқарам деп сені арақтан айырып,
Нешеме жыл анам байғұс алысқан.
Маскүнемнің қызы деген қара дақ,
Жүрегімді тілімдейтін жаралап.
Шашы ағарып, өмірі өтті жарыңның,
Батқан батпақ, құсығыңды тазалап.
Құшағыңа ап ажал енді таянсын,
Бар тілегім – ар-ұятың оянсын.
Шамаң келсе, соңғы міндет атқарып,
Аяулы анам қасына әкеп қоярсың.
Айтып соны қыз жылады солқылдап,
Алған беттен түрі жоқ еш тартынбақ.
Өңі өзгеріп құп-қу болып кетті әке,
Түн-түнекке оранғандай жарқын бақ.
– Кешір қызым, енді мені тыңдағын,
Сөздеріңнен жан түршігіп мұздадым.
Өлген күнін есіме алып анаңның,
Рас еді біразырақ қызғаным.
Кешір, қызым, енді сені алдаман,
Өзіңменен бірге айтылар қалған ән.
Жалғызымсың айрылғалы анаңнан,
Үмітімсің тірлік жібін жалғаған.
Кешір, қызым, қайттім енді сенбесең,
Сенен бұрын мен өлейін өл десең.
Мен үшін де құны өмірдің қалған жоқ,
Анаңнан соң тарылған-ды кең көшем.
Кешір, қызым, аза тұтып іштім мен,
Қайғы салмақ басқан кезде үстімнен.
Сенші, ботам, түзу жолға түстім мен,
Күшті болып шыға аламын «күштіңнен».
Жаңсақ қадам жасамашы, жалғызым,
Соңғы қызық, иісті гүл жалбызым.
Ботам, сені бақытыңа жеткізіп,
Ерітермін көңіліңнің бар мұзын.
Соңғы сөзім, соңғы сертім, антым бұл,
Түсінемін жазаға ауыр тартылдым.
Бір арманы орындалсын анаңның,
Көктесінші бір өзіңдей алтын гүл.
Қате, қате еткен көбі ісімнің,
Бәрін, бәрін қызым енді түсіндім.
Орнатамын арманда өлген анаңның,
Ақ мәрмәрдан қашап сұлу мүсінін.
– Сенбен! – деді қыз баса алмай өксігін,
Дал болды әке тигізбей серт септігін.
Жұмысы жоқ жерді басқан қайғыда,
Көк аспаннан сәуле нұрын төкті күн.
– Айықтырғыш болған жиі мекенің,
Соны ойласам пұшайман боп кетемін.
Ашық бізге сырлы есігі пейіштің,
Ана артынан мен де барып жетемін.
Бірнеше күн кететінсің жоғалып,
Қайғы-шерге отырушы ек оранып.
Ішімдікті қойып мүлдем кетерлік,
Ерік-жігер жоқ қой сенде сол анық.
Іздейтінбіз милиция, моргтан,
Күндер қанша қалтыраған, қорыққан.
Азып-тозып, үсті-басың лас болып,
Келетінсің оралғандай жорықтан.
Сенбен әке, мың рет сен қойғансың,
Ай өтпей-ақ қайта араққа тойғансың.
Он алтыда опат болған қызды ойлап,
Естіген жұрт, басқа әкелер ойлансын.
Керек боп жүр тағы саған құрбандық,
Шалам бүгін мен өзімді құрбан ғып.
Естіп тұрып мына сұмдық сөздерді,
Амал таппай бұл жақта біз сұрландық.
– Анам мені тұр әнеки шақырып,
Өмір сүрмен басымды енді қатырып!!!
Сендірерлік сөзін барлық тауысып,
Құлап түсті әке сонда аһ ұрып.
Трубкадан сонда сөзге кірістім,
– Куәсі едім, қалқам, болған бұл істің.
Пәлен деген мен де сенің бір ағаң,
Білер құнын алтын менен күмістің.
Сәл сабыр ет, ешқайда өлім қашпайды,
Бүгін өлсең, ертең көміп тастайды.
Маскүнемдік – қасіреті халықтың,
Көп адамға «байтал түгіл бас қайғы».
Қалқам, тағы бағыңды бір сынағын,
Бұлқып ақсын, үзілмесін бұлағың.
Анаң жаққан ошақ отын өшірме,
Адамзаттың жалғастырып жыр әнін.
Оқиға бұл аса сұмдық, сұрапыл.
Сен көнбесең амал таппай тұр ақыл.
Орны толмас өкінішті іс етпей,
Айналайын, айналайын тұра тұр.
Айналайын, асыл сөз ғой ғажап тым,
Елің сенің тартқан талай азап-мұң.
Сол еліңнің аяулы бір қызысың,
Көбейте алмай жүрміз санын қазақтың.
Рас, қалқам, азап шегіп тарықтың,
Жақсы өмірді аңсай күтіп зарықтың.
Түсін бірақ жеке бастық қайғыдан,
Мүддесі мен мұңы қымбат халықтың.
Ішейін деп ішпегені анық тым,
Біраз сырға мен де қалқам қанықтым.
Аяқасты етпе сөзін ақынның,
Тағдырыңды ойлап қатты қамықтым.
– Сәлем, аға, жырыңызбен таныспын,
Анам үшін қаршадайдан алыстым.
Асыл сөзің жан жүйемді босатты,
Өлмек едім құлы болып намысың.
Әкеме бұл жолықтыңыз сіз қайдан,
Телефоннан болып тұр ғой бір «майдан».
Төзім бітіп, жүйке біткен жұқарып,
Жіңішкерді қыл мойным ырғайдан.
Жүрегіме жетті ағатай сөздердің,
Шын азамат жоғын жоқтар өзгенің.
Көрініп тұр тағдырыма ортақ боп,
Шын түсініп бар мұңымды сезгенің.
Бақыт тілеп келер алда жыл, айдан,
Қайттім енді сұмдық ойдан, райдан.
Арашалап қалдың аға ажалдан,
Жақсылығың қайтсын сіздің Құдайдан.
Шабыт сыйлап жайсын жырлар қанатын,
Ғасырларға талмай ұшып баратын.
Халқымыздың құрметіне бөленіп,
Көп жасаңыз, соқсын ұзақ сағатың.
Мұң бөлісіп мұңлықтармен мұңдасқан,
Сыр бөлісіп замандаспен сырласқан.
Тебірентіп оқығанға ой салар,
Тусын талай тамаша өлең, жыр-дастан.
Ақын аға, осы сізге тілегім,
Өз мұңымның табам өзім бір емін.
Әрқашанда жұртың үшін осылай,
Отқа, суға түсіп жүрсін жүрегің.
***
Қыз тілегі тебірентті мені де,
Аққу ұшып, қаз қонғандай көліме.
– Қалқам, – дедім, – мұратыңа жеткізіп,
Тәңір өзі жарылқасын сені де.
Тағдыр енді оң көзімен қарасын,
Ақ жаныңның жазсын емдеп жарасын.
Алып ұшқан арманыңа апарып,
Таланыңа жолықтырсын жар асыл.
Қыздың көзі көңілімді босатты,
Мінгізгендей шаңқан боздан қос атты.
Басы қатты, соңы тәтті болған іс,
Жадыратып жанымды бір жасартты.
Оңдап салып жағасының түймесін,
Талып түскен қыз әкесі жиды есін.
Арқан босап, ауған жүгін түзетіп,
Жолға салып жібердім мен күймесін.
Енді қайта таздың кебін кимесін,
Дос қайғырып, дұшпан мәз болып күлмесін.
Сайтан сиген жерді басып несі бар,
Талай рет табаны отқа күйгесін.
Тұрмыс бізді қанша қысып илесін,
Жігіт басын бөтелкеге имесін.
Айтам мұны, ей адамдар, о, жастар,
Өздеріңді ақ жүрекпен сүйгесін.
Ер жігітке үй тізгіні тигесін,
Масаң емес сау басымен билесін.
Жанұялар ынтымағы жарасып,
Тамаша ғой жатса тауып үйлесім.
