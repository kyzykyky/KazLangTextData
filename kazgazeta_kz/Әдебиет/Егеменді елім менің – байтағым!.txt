Қалың елім, қайран жұртым, қазағым,
Қайда жүрсем өзің болдың ғазалым.
Тұманданған көңілдегі кірбіңді,
Сенің аппақ пейіліңмен жазамын.
Шерге толы шежіремді шектер кім?
Бостандығы бақыт болды текті елдің.
Жаны жайсаң халқым, сенің алдыңа,
Ел туралы көсілейін деп келдім.
Егеменді елім менің – байтағым!
Сен дегенде жалынды сөз айтамын.
Тізгінді алып, көтергенде еңсеңді,
Босағаңа қонбаса екен қайта мұң…
Ғазиз бабам жарқын күнді күтті алда,
Оны аңсады Махамбет те, Мұхтар да.
Менің мүлде қайғыруға хақым жоқ,
Жер бетінде қазақ деген ұлт барда.
Өзге ұлттарға пана болған өрелім,
Өрлігіңді тарихыңнан көремін.
Алты құрлық танып білген халқымның
Атағына арқау болсын өлеңім.
Текті ұрпаққа өлең де сын, жыр да сын,
Айналайын Тәуелсіздік құрдасым!
Болашаққа Нұрлы Жолын сап берген,
Аман болсын елі сүйген Елбасың.
Болашаққа бастар жолды ашасың,
Қадам жасап, сәулеңді де шашасың.
Көк аспанда көк байрағым желбіреп,
Қазақстан мәңгілікке жасасын!
Нұрбол ИБРАЕВ
Ақтөбе облысы
Қандыағаш қаласы
