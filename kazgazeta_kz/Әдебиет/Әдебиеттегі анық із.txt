Тәуелсіздік тұсындағы қазақ прозасына өз үлесін қосып, ұлттық әдебиетке өзінің анық ізін салып жүрген жазушылардың бірі – Сәбит Дүйсенбиев
Ол көпшілік оқырманға ауыл мен қаланың арасын қосып, ХХІ ғасырдың шынайы кейіпкерлерінің нанымды бейнесін жасап жүрген жазушы ретінде таныс
Біршама бейнелерді сомдауда өзіндік стилін танытқан жазушы кейіпкерлері де өзіндік ерекшеліктерімен айшықталады
Жуырда Қазақстан Республикасының Мәдениет және ақпарат министрлігі Ақпарат және мұрағат комитеті «Әдебиеттің әлеуметтік маңызды түрлерін басып шығару» бағдарламасы бойын­ша шығарған  «Мен ғашық емеспін» атты әңгімелер мен повестер жинағы қолымызға тиді
Ендеше сөзіміз дәлелді болу үшін шығармаларына талдау жасап көрелік.
Жазушы шығармаларының біразы балалар мен жасөспірімдер әдебиетін толықтыратын дүниелер
Олардың қатарында «Жеңге», «Тәтті алма», «Велосипед», «Жетімнің тағдыры», «Оның аты – дос», «Ана мейірі», «Қақпашы», «Аптап», «Алдан, Ақтөс және үш жетім лақ», «Қарлығаштың ұясы» әңгімелерін атауға болады
«Жеңге» әңгімесіндегі ағасы қаладан алып келген тортты «Жартысын ертең жегенде де болатын еді
Бірақ мен тал түске дейін ұйықтап жатқанда, тракторист Қадырдың балалары жеп кетер» деген оймен жалғыз өзі тауыса жеп алатын кейіпкеріміз, «Тәтті алма» әңгімесіндегі алма ұрлайтын балалар бізге таныс кейіпкерлер
Себебі мұндай оқиғалар бәрімізге де белгілі
«Тәтті алма» әңгімесі «Білесіздер ме, біздің ауыл барлық ауылдан жақсы, барлық ауылдан әдемі
Біздің ауылда Аққыз әжейдің тәтті алмасы бар
Ол – дүниежүзіндегі ең тәтті алма
Шын айтам» деген жолдармен басталып, осы сөйлемдермен аяқталады
Мұның өзі – ауыл балаларының бойындағы туған жерге деген үлкен құрметі мен сүйіспеншілігін байқататын көркемдік деталь
Оқиғаға қатысатын жеткіншектердің әрбір қимылы мен ойлаған ойлары, сөйлеген сөздері шынайылығымен өзіне баурай отырып еріксіз күлкі үйіреді
Балалардың «ит қорыған жерге өш дегендей» өз үйінде жерге төгіліп жатқан алманы жемей, Аққыз әжейдің алмасын ұрлап жейтіні – көпшілігіміздің емес, бәріміздің дерлік балалық шақта басымыздан өткізген шындығымыздың көркем бейнеленуі
«Оның аты – дос» әңгімесіндегі Сағит, Қапан, Ұлық, Тұңғыш сынды кейіпкерлердің қылықтары да қызғылықты
Сабаққа келгенде бәрінен мықты Қиқар тәртібінің нашарлығы да нанымды суреттеледі
Интернатта жатқан сыныптастарына күн бермейтін Қиқардың «Сандыбаевтың ойлайтыны – тек адамға қиянат жасау
Осы бетімен кете бермеу үшін оның ата-анасын шақырту керек» дегенде еңіреп қоя беруі иланымды
Еденді жумай, елмен алысып-жұлысып жүретін Қиқардың ата-анасына хабар беру керек деген сөзден кейін мүлдем өзгеріп сала беруі көңілге қонымды
Қиқарда әжесінен басқа ешкім жоқ, сондықтан ол балаңның тәртібі нашар деген сөзді әжесіне естіртпеу керек
Тұңғыш суға кетіп қала жаздағанда алдымен өзінің сүйікті әжесін есіне алуы тегін емес
Ендеше әжелердің балалары тәртіпті болып, өзгеге өнеге көрсету керек деген ұғым оларда ертерек қалыптасады
Басы піспейтін Қиқар мен Тұңғыштың басын бір жерге қосқан сол әжелер туралы әңгімелер еді
«Ауылының балаларынан сұрасам, оның шын аты Дос екен
Мен бұдан былай оны шын атымен атайтын болдым» деп Тұңғыш атынан бірінші жақтан баяндалған әңгіме оқырманын өзіне баурап отырады, себебі ондағы оқиғалар да, кейіпкерлер де өмірден алынған шынайылығымен бағалы.
«Велосипед» әңгімесіндегі оқиға бұдан да қызғылықты оқылады, онда да атасы мен әжесінің бауырында өскен Қиқар кейіпкермен кездесеміз
Мұндай кейіпкерлердің бәрімізге таныс екені белгілі, сондықтан жазушы бұл кейіпкерін де типтік бейнеге көтерген деп айтуға негіз бар
Атамның баласымын деп жүрген оған біреулер «Сен көкеңнің баласысың» десе, енді біреулер «Сені туған Дариға жеңешең» дейді, ал кейбіреулер «Бекет сенің інің ғой, оны неге ұрасың?» дейтіні қызық
«Ал мен Бекетті үйге келдіргім келмейді
Өйткені менің көзімше оған: «Осы әкесі екеуі-ақ шашымды ағартты» деп ұрсатын әжем, мен жоқта айналып-толғанып, қойны-қонышына конфетті толтырып салып беретін көрінеді
Осыны білген соң, реті келсе оны ұрып, жылатуға тырысамын» дейтін кейіпкеріміз ел не десе о десін, әжесінің ах дегенде аузынан түсіп қалғанына сенімді
Сондықтан ол «Мырза жігіт» деп басынан сипалап, бетінен сүйгісі келетін жеңгесіне бетінен сүйгізбейді
Себебі ол – әжесінің баласы
Мұның бәрі де өмірден алынған, ешқандай боямасыз жайттар
Кемпір-шалдың бауырында өскен балалардың көпшілігі өз әке-шешесіне осылай қарайтынын күнделікті өмірден көріп, кездесіп жүреміз.
Бәрінен де ағасы ұйықтап жатқанда велосипедін мініп кеткені үшін Беріктің өлердей болып таяқ жейтіні өкінішті
Қолына түскенді жібере салған Қиқар аға інісінің көзін шығара жаздағаны үшін әкесінен өлімші болып таяқ жейді
Баласын сабағаны үшін қамшының астына алайын деп барған атасы оны таппай орнын сипап қалады
Немерелеріне араша түсіп, өз балаларына күш көрсететін аталар бәрімізге де таныс
Бұл тұрғыда жазушының әрбір кейіпкерін типтік дәрежеге көтергені байқалады
Оқырманға етене таныс кейіпкерлер қатысатын оқиғаның бас-аяғы жинақы, шып-шымыр.
«Ана мейірі» әңгімесіндегі жас баланың көзімен суреттелген оқиғалар, «Аптап» әңгімесіне жазғы демалыста ауыл балаларының егістік пен шабындыққа көмек беретіні арқау болған
«Сендер, жүгерілер, білесіңдер ме, біз сендерді аптаптан аман алып қалып едік қой?! Енді біздің қамқоршымыз мұрап шал жоқ
Естисіңдер ме, жоқ, жоқ!» деген жолдар балалар командирінің шілденің ыстығынан егістікті аман алып қа­ламын деп, өзі өртке оранған мұрап шал­дың қайғылы қазасын еске салады.
Осы әңгімедегі «Ақи көз мұрап», «қайын аға», «мұрап шал» атанып кеткен шалдың азан шақырып қой­ған аты Бекмұрат екенін біздің кейіпкерлер кейін білді
Себебі ауыл келіндерінің қайын аталары мен қайын ағаларына ат қойғыштығынан олардың өз есімдері ұмытылып кететіні өмір шындығы
Жазушының негізгі жетістігі кейіпкерлерінің осындай ұлттық мінез-құлықтарынан байқалады.
«Қақпашы» әңгімесіндегі Бел­бұлақ ауылындағы балалардың ең сүйікті ойынына айналған футболдың қараңғы түскенше бір басылмайтыны да қызғылықты оқылады
Әңгімедегі әке-шешелерінің ашуымен талай пышаққа түскен резеңке доптардың жырым-жырым болып аяқтан-аяққа тимей жүретіні, ашулары басылған соң балаларына жаңа доп алып беретіні, футболға құмарлардың бірі де қақпаға жоламайтыны, үлкендердің әлімжеттік жасап кішкентайларды қақпаға қойып қоятыны да өмірден алынған оқиғалар
Бұл әңгіме сонысымен де қызық
Себебі бұл – ойынға тоймайтын ауыл балаларының сондай қызғылықты сәттерін арқау еткен шығарма.
«Алдан, ақтөс және үш жетім лақ» әңгімесіне Алдан, ақтөс және жетім лақтардың жетімдік күйі негіз болған
«Аһ дегенде әжесінің аузынан түсіп қалған» дегенге сенетін Алдан, таудай жігіт емес пе, кімнен туғанын білмей не көрініпті
«Алданды тапқан адам сонау үлкен шаһарда
Жалғызілікті
Түсінесіз ғой
Ар жағын ежіктеп жату Алданға да ауыр
Кішкентайынан ата-әжесіне бауыр басқандықтан, Алдан үшін дүние түгел
Ет жақын және басқа жандардың жер басып жүргенін сезінгенде ғана сәл-пәл көңілі құ­лазиды
Сол ет жақын жандардың екіншісінің мұны мүлде іздемейтіні қайран қалдырады» деген жолдар көп сырды аңғартады.
Сағындырып жылына бір келетін әпкесін көргенде оған еркелеп, шолжаңдап қалатын Ақтан атасына айта алмаған мұңын Ақтөске шағады
Ақтөс те үш күшігін құлағалы тұрған там басып қалып, ол да жүдеу, ал енесінен тірідей жетім қалған үш лақтың түрі анау әр саулыққа барып бір соғылады
Осылайша үш мұңлық бір-біріне мұң шағып жүргенде бір күні ерекше оқиға болады
Алдан далада ойнап жүрсе, Ақтөс үш лақты емізіп тұрады
Ақтөсті жатқан жерінен ары түртіп, бері түртіп тыныштық бермеген ақымақ лақтар бір кезде оның бауырынан емшек іздей бастайды
Онсыз да емшегі тызылдап жарылардай болып сыздап жүрген ол, үш күшігінің несібесін осы жетімектерге береді
Бір қарағанда тосын көрінген оқиғаның айтары үлкен
Ол – баласын жетім еткен адамдардың ит екеш ит құрлы болмағаны
Ақтөстің үш лақты бауырына басып емізіп тұруы екі аяқты адамдарға – ей, пенделер балаларыңды тірі жетім етпеңдер, – деп тұрған сияқты әсер береді.
Жазушының әр алуан эпизодтарды арқау еткен «Мен ғашық емеспін», «Сен сұлу емессің», «Таң», «Сен соны сезесің бе?», «Сен мені сағындың ба?», «Сезім бүршік жарды», «Жапырақтағы жас» сынды Махаббат миниатюралары да тартымды
Махаббаттың ыстығы мен суығын қатар көріп, бірде қуаныштан шаттанып, енді бірде қайғы отына оранған бозбала мен бойжеткендер арасындағы миниатюралар дами келе «Бозбала және бозбала таң» атты әңгімеге ұласқан
Сәбит шығармаларына негіз болған оқиғалар да, оның орталық кейіпкерлері де бір-біріне ұқсамайтын алуан түрлі тағдыр иелері
Бір әңгімесіне өмірді жаңа бастап жатқан бозбалалар негіз болса, енді біріне өмірден опық жеп, тағдыр тәлкегіне ұшыраған жандарға кездесеміз.
Жазушы кейіпкерлерінің дені әдебиетке жақын жандар
Сондай кейіпкердің бірі – «Әйел мұңы» әңгімесіндегі Әжібай
Жазушы курорт, санаторилерде жиі кездесетін махаббат романдарын басынан кешкен Әжібай мен Айкүміс арасындағы қатынас арқылы өмірдің жазылмаған заңдылықтарынан сыр суыртпақтайды
Өмірде кездесетін келеңсіздіктер мен бақытсыздықтардың біріне Айкүмістің өмірі арқылы барлау жасаған жазушы адам өмірінде кездесетін емі жоқ бедеулік деген қасіреттің болатынын түсіндіреді
Айкүміс өміріне жасалған лирикалық шегініс оның бейнесін толықтыруға қызмет етсе, Сұңғат ағайындарының шешімі де өмірден алынған шындық
Жазушы бір әулеттің түтінін түтетіп отырған Сұңғатты да кінәлаудан аулақ
Алайда ешкімге керексізін сезініп, өмірден баз кешкен Айкүмістің жүрек түкпіріне жылт еткен сәуле ұялатқан Әжібай қыз-келіншектерге құмарлығы жоқ жан
Ол Айкүмістің жабырқаған жанын, жаралы жүрегін жылы сөздерімен жылытқанын «Тағдырда кездейсоқ ұшырасуымыз маған мол қуаныш сыйлады
Сен менің болашаққа деген үмітімді ояттың» деген хат келгенде бір-ақ білді.
Әңгіме соңындағы «Оянған үміт
Нәзік үміт
Бұлт арасынан сығалаған күн… Жар алдындағы кездесу
Әжібай ғашық болған әйел
Мұңлы әйел
Ешкімге керегі жоқ келіншек» деген үзіндідегі әр сөйлемнің артында үлкен салмақ жатыр
Автор осы сөйлемдер арқылы оқиғаға қатысқан жандардың бәрін де арашалайды
Бақытсыздықты ешкім тағдырына сұрап алмайтын болса, кездейсоқтықтардың барлығы да болашаққа үміт сәулесін төгетініне иландырады
Бұл да жазушының бір шеберлігі болса керек.
Қорыта айтқанда, жазушы шығар­маларына ХХІ ғасырдың өзекті мәселелері негіз болғанын баса айту керек
Ауыл мен қаланың арасын жақындатып жүрген жазушы «гүлденсе ауыл – гүлденеміз бәріміз» дегендей, тағдыр тауқыметін тартып жүрген ауылдық ағайындардың қалалықтар тәрізді тұрмысты өмір сүруін қалайды
Бұл – алдыңғы қатарлы елдердің қатарынан көрінуді көздеген тәуелсіз қазақ елінің бірінші мүддесіне айналса игі
Жетімдер тағдыры, жұмыс­сыздық тәрізді қазіргі заманның қасіреттеріне шипа іздеген жазушы оның шешімін табуды оқырманға қалдырған
Сонымен бірге шаңды борпылдатып жүрген ауыл балалары мен бозбалалардың, бойжеткендер мен қыз-келіншектердің, немерелерін бауырларына басып, әке-шешесінен қызғанған ата-апаларымыздың мінез-құлқын шынайы бейнелеген жазушы шығармаларында ұлттық бояу басым
Бұл – жазушының ғана емес, қазіргі қазақ прозасының табысы
Сондықтан ғашықтығын айтуға ұялған ибалы бозбалалар мен бойжеткендердің шынайы бейнесін сомдаған замандасымыздың қаламы мұқалмай, жазған үстіне жаза түссін деген тілек айтамыз.
Гүлжаһан ОРДА, 
М.О.Әуезов атындағы Әдебиет және өнер институтының бас ғылыми қызметкері, филология ғылымдарының докторы
