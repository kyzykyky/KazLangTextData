Ел ішінде белгілі де беделді Жаппас деген қарияның жалғыз баласы ержеткен шағында кенеттен қайтыс болып, қатты күй­зеледі
Сенім артқан сүйеніші, көрер қызығы, бар алданышынан айырылған Жаппасқа бұл қаза қатты батады
Қарт жағдайы күннен-күнге төмендеп, төсек тартып қалады
Осы жайды естіген, жастайынан Жаппасты сыйлап өскен Тоқсан би көңіл сұрауға арнайы келеді.
Тоқсан би Жаппастың үйінің босағасын аттай бере ағылтып қоя береді:
– Ей, Жаппас, көтер беліңді,
жылатпа еліңді,
Қас нардың қабырғасынан қолы
сөгілсе де елемес,
Тағдырдың ісіне көнбейтін
пасық адам сен емес.
Өткен қайтып келмейді, өшкен
қайтып жанбайды,
– дейді.
Бидің аңқылдаған көңіліне, жарқылдаған асыл сөзіне елең еткен Жаппас жайлап басын көтереді
Сөз арасында ол Тоқсан биге:
– Бұл қайғым қайтсем қала­ды? – деп сауал тастайды
Сонда Тоқсан би:
– Ей, Жаппас, бұл қайғың,
Келелі бидің кеңесінде қалады.
Биік таудың төбесінде қалады.
Өзен-судың көбесінде қалады.
Қыран құстың қияғында
қалады.
Жүйрік аттың тұяғында қалады.
Ұлы дүбір той-ойында қалады.
Осы айтқанды орындамасаң,
Өле-өлгенше өзіңнің мойныңда қалады, – деп жауап беріпті.
(«Ел аузынан», Алматы, 
«Жазушы» 1989)
