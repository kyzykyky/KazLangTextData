Кез келген мәселе, егер ол шешімін таппаса, белгілі бір дәрежеде тұйыққа тірелетіні анық
Тұйыққа тірелгеннен кейін көптеген тұжы­рымдар мен ойлар, көзқарастар іске аспай қалады
Тілде де солай. 
Ана тіліміздің мәртебесі мен абыройынан биік бұл өмірде не бар? Мұны айтып отырған себебім, тіл мәселесін қозғағанда оның тазалығы туралы айтатынымыз бар.
Қазір сөзді бұзып, төл табиғатын сақтамай жазу белең алып барады
Бұл орайда құдіретті ана тіліміз біздің оған жасап жатқан түрлі-түрлі тәжірибе-сынақтарымызды қашанға дейін көтере береді? Көтере берер-ау
Бірақ оның айыбын ертең кім тартады? «Таза, терең, өткір, күшті, кең тілім» (Мағжан) дегенді жаңашылдықтармен, қисынсыз аударма сөздермен толтырып, әрін-нәрін, қаймағын бұзып, қойыртпақ қылып, күндердің күнінде жарамсыз етіп тастасақ, айып-кінә кімнен? Абайдың, Мағжанның, Сәкеннің, Әуезовтердің шыңдап, жетілдіріп кеткен кенен тіліне бүгінгі ұрпақ жауапсыз қараса, бәлкім жауапсыздық танытса, қалай болғаны? Шынтуайтына келгенде, тіл көкпар-тартысқа салатын да мәселе емес
Оның басы-қасындағы шаруаларды байыппен, салмақпен шешкен дұрыс.
Ғаламтордағы қате жазуларды көргенде, қоғамдық ортада, теле-радиода сөздерді құлағың шалғанда жаның ауырады
Тіл тазалығы сын көтермейтін жағдайға кеп қалғаны жиі айтылып жүрген мәселе
Бүгінде қазақ тілінің аясын кеңейтуден бұрын, осы тіл тазалығын сақтай аламыз ба, сақтай алмаймыз ба деген екінші бір мәселе туындап келеді
Тағы да жауапкершілік мәселесі алдымыздан шығады
Өйткені қалай болғанда да жауапкершілік керек
Тіл – рухани нәрсе болғанымен, ол күнделікті тұтынатын материалдық зат сияқты қызмет істеп тұр
Күніне миллиондаған, мыңдаған сөздер сөйленіп жатыр
Ал тілді пайдаланып жүргендердің бәрі шетінен сауатты, оқыған-тоқыған ба? Оқыған-тоқығандардың өзі сөз қолданысында түрлі қателіктерге жол беріп жатады
Сонда тіл тазалығын сақтау дегеніміздің өзі не деген мәселе туындары анық
Ең қауіптісі сол – табиғи қалпынан айырылған сөздер сол күйі қалпына келмей кетсе, бұған не дейміз?
Барлық мәселенің пайда болуы – жазудың дамуымен байланысты болып отырғаны түсінікті
Демек, жазу тілі сөйлеу тіліне де тікелей әсерін тигізіп жатқаны хақ
Қазіргі жастардың «хабарлама тілі» бұл туралы ойланған адамды шошытады
Жазу мен ауызша сөйлеудің бір-біріне деген әсерін бір сөзбен айтып жеткізу де қиын
Олардың арасында айтылып жатқан «жаңа тіркестер», жаңа тілдік нормалар, қалай дегенмен өмірдің шынайы тілдік ақиқаты
Ешкім одан оқшауланып өмір сүре алмайды.
Азамат ТІЛЕУБЕРДІ
ПАВЛОДАР
