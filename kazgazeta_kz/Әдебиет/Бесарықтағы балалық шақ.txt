 Еліміздің ардақты азаматы, Ақтөбе облысының әкімі Бердібек Сапарбаевтың балалық, жастық шақтары қалай өткені көпшілікті қызықтырары анық
Біздің қайраткер азаматтың туған ауылы – Сыр бойындағы Жаңақорғанға, онда да Бесарық ауылын бетке алғандағы мақсат та көмескі тартып бара жатқан өткен жылдардың сәулелі сәттеріне қанығу еді

…Кейіпкерімізді бала күнінен білетіндердің бірі, оның туған ауылының тұрғыны — Балташ Алтынбеков сексенді алқымдап қалған екен
Дегенмен, әлі де тың, көкірегі ояу, ортасына сыйлы, көпке ақылшы ақсақал.
— Мен Мәшбектің (Бердібектің әкесі) туыс інілерінің бірі боламын, — дейді ол, – небір қиын-қыстау, қилы заманда әркез бірге болдық
Аталарымыз тегін болмаған ғой, аштық жылдары Өзбекстан, Тәжікстан жақтарына асып кеткен ауқаттылар қатарынан көрінген
Қоныс аудара алмай қалған қара жаяу кедейлердің қаншасы туған жерде қырылып қалды…
Сөйтіп, елден безген ағайындар шет елде де жерде қалған жоқ, ата-әкелеріміз Ташкент пен Тәжікстан арасында түйемен тұз тасыған керуенші де болған
Бердібек екеумізді керуеншілер ұрпағы деуге әбден болады
Шет өлкеде басымыз бір болды, еңбегімізге ел таңқалатын, бау-бақша да салдық, күріш пен мақта егуді де игердік
Соның бәрі 60-шы жылдары Мәшбек Нәлібаев бастап елге оралғанда да игілігімізге айналды
Солайша, Мәшбек еңбек еткен «Алғабас» колхозы өркен жайып сала берді
Ол күріш бригадасын басқарды, оның қол астында 28 жыл еңбек еттім
Мәкең асыл дақылдың «Ақмаржан», «Кубань», «Узрис» сорттарын өндіріп, әр гектарынан 25-30 центнерден өнім алып жүрді
Сондай да заман өтті ғой
Өзім екі мәрте Еңбек Қызыл Ту орденінің, бірнеше медальдардың иегерімін
Бердібекті бала күнінен білеміз ғой, ата-тегінің асыл қасиеттерін бойына сіңірген нағыз көшбасшылар қатарынан көрініп жүр, біздің мақтанышымыз, — деп көтеріліп қалды ақсақал
Сәлемін де айтып жатыр…
Зейнеткер, бұрынғы осы ауылдағы орта мектеп директоры Тілеухан Байсынов әкімімізбен түйедей құрдас екен
– Жаңаарықтағы №167 орта мектебінің интернатында жатып оқыдық, ол бір сынып жоғары болды
Бекең бастаған жерлес оқушылар арасында өстім
Интернат меңгерушісі және класс жетекшіміз Манап Пірімбетов, физикадан Исахан ­Исатаев, математикадан Тұйғын Игембердиев, мектеп директоры Асқарбек Асанов сияқты ұстаздарымыз біздің азамат болып қалыптасуымызға елеулі үлестерін қосты, зор әсер етті, — деп еске алады ол
— Бердібек математикадан зерек еді, ол үнемі «Өзге пәндерді есте сақтауға болады ғой, ал математиканы терең талдап оқу керек» деп ескертетін.
Жергілікті Мәшбек Нәлібаев атындағы ауыл округіндегі №196 мектептің қазіргі директоры Талғат Есқабыловтың әкесі Шортыш кезінде хат тасушы болып істеген
Оқушы Бердібек Сапарбаев Ресей, ­Украина ­және Прибалтика елдеріндегі мектеп оқушыларымен математика есептеріне байланысты хат алысып тұрыпты.
— Газеттер мен хаттарды әуелі Бердібектің үйіне апарып, сонан шай, су ішіп ауқаттанып, әрі кететінмін, — деп үнемі еске алады екен марқұм пошташы Шортыш.
Бердібектен екі жас естияр ­­Бейсенбек Құрманбеков оның ең жақын достарының бірі, тіпті онымен сонау «Алғабас» колхозында бірге өскен
Әкесі Құрманбек Ілиясов Мәшбек Нәлібаевпен өмір бойы бірге болған
Олар аштық жылдары жоғарыда айтылғандай түйе керуенмен Тәжікстаннан Ташкентке тұз тасып нан тауып, бала-шағаларын асыраған
Сол Алғабаста 60-шы жылдары аталары Ілияс пен Сапарбай қайтыс болып, жерленген
«Бердібек 6 жасында, ал мен 8-ге келе сонда мектеп табалдырығын аттадық» деп еске алады ол.
— Алғашқы ұстазымыз Қопыш Ақылбеков болды
1968-1969 жылдары «1 май» ауылында интернат болды, сонда тағы 9-10 кластарда бірге оқыдық
Бекенмен бір бөлмеде жаттық
Оқуға зерек, үздік оқушы болды
Математикадан, химиядан алдына жан салмайтын
Химия пәнінен аты есімде жоқ, жаңадан жас апай келгені бар
Формулалардың бірінен қате кетіп, оны Бекең тауып алып, сол мезетте түзеткен
Балалық қой енді, ұстазын түзетуге бола ма? Жас апайымыз соған бола жылап қоя берді

Соңынан мектеп директоры Төребек Абдрахманов біздің бөлмеге келіп Бекеңе «Дұрыс болмады, қатесін байқасаң менің өзіме келіп неге айтпадың» дегені есімде.
Интернатта бізбен бірге жетім-жетік балалар да оқыды
Содан бірде пештен уланып қала жаздадық
Түн ортасында дәрігер Жұмаш ағай келді
Бөлмедегі балалардың тең жартысын таза ауаға, далаға арқалап шығарған Бердібектің «қайраттылығын» көпке шейін айтып жүрдік.
Өз еңбегімізге ғана арқа сүйеуді ерте сезіндік
Бердібек екеуміз тары түйіп, сөк қылып Шиелінің, Қызылорданың базарына апарып сататынбыз
Ақшасына киім-кешек, кітап-дәптер аламыз, бұл да жоғары кластардағы оқиға
Бердібектің өзі әңгімелейтін Есенбек ағасы екеуі жаз бойы қауын-қарбыз өсіріп, күзде Ташкенттің атақты «Алай» және «Шайхантауыр» базарларына барып, сатып жүргендерін де көріп, содан біз де үйрендік.
Ағасы Есенбекті әкесі деп қабылдаған сатып алушылар, «Қарашы мына баланы, қаршадай болып әкесінен бұрын ақшаға қол созады» деп таңғалатын
Қазір ойлаймын біз нарыққа бала кезімізден бейім болыппыз-ау деп.Бекеңнің үйіндегілер мені «Шалдың баласы» дейді, әкемнің әруағын әркез сыйлайды
Ол кісі ишан болған, 1993 жылы 87 жасында қайтыс болды.
Туыстығымыз да бар, бірақ достығымыз ерекше
70 жылдары Бердібек үйлену тойымызда болды
Осы өзіміздің қазіргі ауыл әкімі Өмірбек Ілиясовтың әкесі Жұмабекті ауылдастары «Нанжауыр» деп атайтын
Бұл өзі қанша мол табыс тапса да, үйіне шейін түгел жеткізе алмайтын, мырзақол, шашпау жан болса керек.
Ол трактор айдайтын
Бізге сенетін, оның тракторымен Бекең екеуміз Үшағаштан сексеуіл тасимыз
Жігіт болып қалған кез, кешқұрым көрші ауылға би кештеріне де білдірмей тартып кететініміз бар
Ыстықта қатты шаршаған Жәкең, әрине, ұйқыға ерте кірісетін
Бірде Бекең екеуміз «Белорусьті» қанша әурелесек те жүргізе алмадық, сүйреп әкелуге тура келді
Түнімен ертең ­шаруа ақсап қалады-ау деп үрейлендік.
Ал таңертең, ауыл малын өре қарасақ, Жәкең ағамыз тракторымен түтінін бұрқыратып, жүйткіп барады
Артынан байқасақ, трактордың анда-санда «нейтралкадан» шықпай қалатын «ауруы» бар екен.
Бекеңнің екі суреті сақталыпты
Біріншісі, оның 1971 жылы Кеңес әскери тобынан әскери борышын өтеп жүргенде салып жіберген суреті
Сыртында «Службаның алғашқы жылдарынан естелік
Бердібек 22.VІІІ.71» деп жазған
Екінші сурет – «Би-Бек» мейрамханасында мектеп бітіргеніміздің 30 жылдығындағы басқосу суреті
Онда оң жақтан бірінші мен – Бисенбек Құрманбеков, ­сосын Кенжебай Рысқанбетов, Бекең, Бақыт Нұртазиев, Мұхтар Шайықов және Серік кластасымыз бейнеленген.
1976 жылы осы ауылымызда Бекең мен Ғайшаның үйлену тойын өткіздік
Тілеуханов, Байсынов асаба болды-ау деймін, кластасымыз Бақыт Нұртазаев көп еңбек сіңірді тойда
Сол түнде электр жарығы сөніп қалып, мен автомобиль фарымен жарық беріп билегеніміз бар
Зымырап жатқан өмір-ай
Бұл да көрген түстей, көзден таса болса да, көңілден өшпейді.
Бердібектің кластасы Машар Шайықов өткен күндерге оралып, былайша сыр шертті: «1969 жылы Жаңаарықтағы орта мектепті 38 бала бітірдік, арамыздағы ең үздігі сары бала Бердібек ­Сапарбаев ­болатын
Біз мектепті жақсы бағалармен бітіргенмен Алматының «Нархозына» бірден түсе алмадық
Конкурстан бір бал жетпей қалып, ауылға оралып, еңбекке ерте араласып кеттік
Шешінген судан тайынбайды дегендей келесі жылы тағы бардық сол оқу орнына
Жатақхана жоқ, теміржол вокзалын мекен қылғанымыз бар
Бір күні ұйықтап қалған екенбіз, екеуміз де таңертеңгісін шошып ояндық
Сөйтсек, вокзалдың орындықтарын резина шлангамен жуады екен, бүк түсіп көрінбей жатқан бізді үстімізге шашыраған мұздай су тұрғызды.
Осы 1970 жылы 24 тамызда күтпеген жерден Әбіш Кекілбаев ағамызбен кездесіп, дастарқандас болғанымыз бар
«Нархозға» жақын Жандосов және Правда көшелерінің қиылысында Орта Азия әскери округінің мекемелері болатын, асханасы да бар
Арзан болғасын және ауылдасымыз Ережеп Әбіловке баратынбыз
Ол қатардағы құрылысшы-солдат болатын
Кездесіп бірге тамақтанамыз
Бірде ол өзінің командирі Әбіш Кекілбаевпен кездесу ұйымдастырды
Әбіш ағамыз сұңғақ бойлы, қайың қаптал, бұйра шаш жігіт ағасы екен
Ескі достардай баурап алды, шүйіркелесіп қалдық
Қазір карап отырсақ Әбіш ағамыз 1968-1970 жылдары Орта Азия әскери округінде кеңес армиясы қатарында әскери қызметте болған екен, тіпті кеңес және қытай әскерлерінің Жалаңашкөл көлі маңындағы әскери қақтығысына да қатысыпты
Бізден мүшел жас үлкен жазушы ағамыз Бердібек екеумізге өзінің тұңғыш прозалық шығармасы «Бір шөкім бұлт» кітабын қолтаңбасымен сыйға тартты
Біздің қуанышымызда шек болмады.
Бұл бір екі балапан бүркіттің қияға қарыштап ұшар алдындағы алғашқы кездесулері болып көрінеді маған
Қызығы, жылдар өте жазушы ағамыз кезекті бір Парламент отырысында Білім министрінің орынбасары Бердібекті көргенде топшылағандай болыпты.
«Шамасы, Сапарбаев осы-ау» деп ойладым
Тіптен жас екен
Тығыншықтай ақ-сары жігіт
Дүрсе қоя берген депутаттардың қарша бораған қатігез сауалдарын үнсіз тыңдап отырды
Сыр білдірген жоқ
Өзіне-өзі сенімді
Әлденелерді қағазына түртіп алып, сұрақ түсе қалса, жауап беруге әзір отыр» деп сүйіспеншілікпен жазыпты Әбіш ағамыз Бердібекке арналған «Алға қарай адымдай түс, алғадай азамат» деген мақаласында.
Бұл кездесулерге әлі де алда 20-жылдан артық уақыт бар еді
Ал әзірше «қырсыққанда қымыран іриді» дегендей, екінші жылы да біз екеуміз конкурстан өте алмай Қазалыдағы ауыл шаруашылығы техникумының зоотехния бөліміне түстік
Келесі жылы Бердібек Германияға әскерге алынды да,мен бітіріп шықтым
Ұстаздарымыз Үміт Қалдарбекова, Абдрахман Қамбарбеков және басқалары сабақ берген еді
Біздің жолымыз осылай айырылысты, ол армияға алынып, оралғанда мен ­Отарда әскер қатарында болдым
1973 жылы ол Отарға Ғайшамен келіп, таныстырған болатын
Бердібек болса түбінде дегеніне жетіп Алматының «Нархозын бітіріп, өмірде алдағы мақсаттарына жетті».
Ал Бердібек Сапарбаевтың еңбек жолын «Задарьинский» кеңшарында қатардағы жұмысшыдан бастағаны мәлім
Оның еңбек жолына жолдаманы әкесі Мәшбектің досы, әріптесі Әбдіғаппар Нұртазаев берген болатын
Осы кеңшарды құрысуға өз үлесін қосқан, оның тұрғындарының бірі — сол кезде мақта бригадасының бригадирі, ел ағасы, сөзі дуалы Мәшбек Сапарбаев болғаны қазір көп адамға аян.
Әбдіғаппар Мәкеңді алдына салып, Өзбекстан, Тәжікстанды аралап, екі жыл ішінде 500-ден аса жерлестеріміздің ата-қонысқа көшіп келуін үлкен іскерлікпен ұйымдастырған болатын
Алғашқы болып Мәшбек Сапарбаевтың отбасы Мақтаарал ауданындағы үйлерін, бау-бақшаларын тастап туған жерді, атамекенді көгерту үшін жаңадан құрылған шаруашылыққа қоныс аударған болатын
Мұнда Мәшбек сияқты елге сыйлы азаматтар ауадай қажет еді.
Еңбек екі ардагерді де құрметке бөледі, бұл күндері екеуінің де есімдері елді мекендерге берілген
Еңбегі зор бағаға ие болған Әбдіғаппар ағамыз кезінде Д.Қонаевтың қолынан «Қазақ ССР-іне еңбегі сіңген агроном» құрметті атағын алса, соңынан «Еңбек Қызыл Туы», «Октябрь Революциясы» ордендерімен марапатталған.
Еңбекте бірге шыңдалған екі достың қатарлас ұлдары Бақыт және Бердібек те құлын-тайдай бірге өсті.
«Бердібек сол кезде 8-ші сыныпта оқитын
Жаңадан ашылған ауылда мектеп болмағандықтан біз ­8 шақырым жердегі Жаңаарық орта мектебіне қатынап оқыдық
Бір партада отырдық
Бердібек футболдан және теннистен мектеп құрамасында ойнады
Аудандық пәндік олимпиадаға да қатысып, алғашқы жеңімпаз атанды
Бір жылы облыстық олимпиадаға қатысу үшін біз бір топ оқушы Қызылордаға баратын болдық
Ол кезде қалқымалы көпір жоқ, паром жүретін
Сол күні мұз қатып, паром да жүрмей қалды
Бір ғана жол бар, ол да қауіпті, толық қатып үлгермеген мұз үстімен жаяу өту
Бекең қолына ұзын таяқ ұстап, мұздың үстімен арғы бетке өтіп кеткенде, жетекшіміз физика пәнінің мұғалімі Исахан Жолтаев бар, бәріміз жағамызды ұстадық, оның соңынан еріп біз де өзеннен өттік
Сол олимпиадада ол математикадан жүлдені жеңіп алды
Мектеп бітіріп ол Алматыға мен Жамбылға оқуға кеттік» дейді Бақыт Нұртазаев.
Бақыт өзі де әке жолын қуып, сол 90-шы жылдары «Задарьинский» кеңшарында директор, Жаңақорған ауданы әкімінің орынбасары болған, «Құрмет» орденінің, бірнеше медальдардың иегері.
«Өмірде төрт құбыласы бүтін жан бола ма, тас түскен жеріне ауыр ғой
Кластас досымыз Бердібектің ержетіп, ел қатарына қосылып қалған ұлы Бауыржан, «Алматы-Тараз» күре тас жолында көлік апатынан қаза тапқанда көкірегіміз қарс айырылды, басы-қасында болып, қайғысын бөлісіп, садақаларында болдық» дейді Бақыт.
Кейін Бердібек ұлы Бауыржан туралы «Сағымға айналған сағыныш» атты кітап жазып, жарыққа шығарды, дос-жаран, тума-туыстарына таратып берді
Енді бұл кітапты оқыған адам оның тағылымдық, тәрбиелік тұстарын аңғармауы мүмкін емес
Оның осы кітабын оқығанда Абайдың кіші ұлы Әбдрахманның қазасына қабырғасы қайысып, қатты күйзеліске түсіп, ұлына арнаған өлеңдері еріксіз есіңе түседі
Бердібектің кітабынан да әкенің жаралы жүрегі жас әруақпен сырласа отырып, алдағы күннен үміт үзбейді
Көпшілік байқағандай, сөйтіп, сөзбен сомдалған ескерткіш қайғы-қасіретін мысқылдай болса да жеңілдете түсетініне сенеді.
«Есімі елге аян азамат Бердібек Сапарбаевтың шығармашылық істен де құралақан еместігі осы кітабынан көрініп тұрды» дейді Бақыт Әбдіғаппарұлы.
— Сонау 60-шы жылдары Әдіғаппар мен Мәшбек ағаларымыз көш бастап туған топыраққа қайта оралған 500-дей адамның ұрпағы өрбіп, іргелі ел болдық, — дейді ауыл әкімі Өмірбек Ілиясов
— Бүгінгі таңда біздің Ақжол ауылының өзінде 160 үй бар, тұрғындар саны 1162 адам
Мұнда жергілікті ақсақал Нұртас ­Шалысбаев жазып шығарған шежіреден әрбір адам өз есімін табады.
Бірлігімізбен мақтанамыз
Әрдайым да бір-бірімізге көмектесуге әзірміз
Осы жақсылықтардың барлығы кешегі үлкендерден қалған – ұлағат
Біз сол жарқын ізді жалғастырушыларымыз.
Айрандай ұйыған ынтымаққа біз де сүйсініп, Бердібек туып-өскен ауылдан жайдары көңіл күймен оралдық.
Бердібек футболдан және теннистен мектеп құрамасында ойнады
Аудандық пәндік олимпиадаға да қатысып, алғашқы жеңімпаз атанды… Интернатта бізбен бірге жетім-жетік балалар да оқыды
Содан бірде пештен уланып қала жаздадық
Түн ортасында дәрігер Жұмаш ағай келді
Бөлмедегі балалардың тең жартысындайын таза ауаға, далаға арқалап шығарған Бердібектің «қайраттылығын» көпке шейін айтып жүрдік.
Балнияз АЖНИЯЗОВ,
 Қазақстан Журналистер 
одағының мүшесі
