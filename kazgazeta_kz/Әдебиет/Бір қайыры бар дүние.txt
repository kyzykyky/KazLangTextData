Ұлттық кітапханада Елбасы Н.Назарбаевтың «Болашаққа бағдар: рухани жаңғыру» бағдарламасы аясында Қазақстанның Түркиядағы елшілігінің дипломаты, Қазақстан Жастар одағы «Серпер» сыйлығының лауреаты, халықаралық Жамбыл сыйлығының иегері Мәлік Отарбаевтың «Бір қайыры бар дүние» атты эсселер жинағының таныстырылымы өтті.
Жиынды жүргізген белгілі ақын, Қазақстан Жазушылар одағының мүшесі Дәулетбек Байтұрсынұлы автордың бұл еңбегі «Рухани жаңғыру» бағдарламасы мен Астананың 20 жылдық мерейтойына тартуы екенін тілге тиек етті.
Екі елдің арасындағы береке-бірлік пен ынтымақты нығайтуда талмай еңбек етіп, үнемі ізденісте жүретін, С.Аронұлы, Ш.Мұртаза, Н.Оразалин, Р.Отарбаев, Т.Медетбек, Р.Ниязбек, Е.Жақыпбектің кітаптарын түрік тіліне аударып, Ю.Эмре, Р.Н.Гүнтекин, Х.Танер сынды түрік ақын-жазушыларын қазақ тілінде сөйлеткен қаламгердің кітабының таныстырылымына оқырман қауым көп жиналды.
Алғашқы сөзді Ұлттық кітапхана директоры Ж.Сейдуманов алып, кітап авторының шығармашылығына тоқ-талды
Белгілі ақын Р.Ниязбек еңбекте өмірдің боямасыз болмысы бейнеленгенін сөз етсе, жазушы, драматург А.Ашири қаламгердің ұлттар әдебиетіне қосып жүрген еңбегін жоғары бағалады.
Мемлекеттік сыйлықтың иегері Т.Медетбек: «Мәлік Отарбаев шағын әңгіме-эсселерімен адам бойындағы ізгі қасиеттерді, имандылықты, ізгілікті, инабаттылықты айта отырып, қоғамда болып жатқан келеңсіз құбылыстарды сынайды
Жалғыз Қазақстан емес, әлем елдеріндегі жағымсыз әрекеттерді, керексіз мінез-құлықтарды сарапқа салып, сонымен бірге адам мен адамның үйлесімділігі, жарасымдылығы жайлы айтып келе жатқан ойлы азамат
Оның ең басты қасиеті – түрік тілін өте жақсы меңгергені
Екі елдің жақындасуына үлкен ықпал етіп жүрген мұндай жас­тар өте сирек» десе, ақын-жазушы Н.Қуантайұлы: «Мәлік – үш тілді еркін меңгерген жазушы
Аудармашы ғана емес, Осман дәуіріндегі, Ататүрік заманындағы түрік тарихын жақсы білетін шежіреші, тарихшы
Оның жазушы-аудармашы ретінде шығармаларын оқып отырып, бойында бірнеше қасиет дарыған талантты қаламгер екенін байқадық
«Бір қайыры бар дүние» эсселер жинағында шығыстың көне сарындарын, Осман заманын, мұсылмандық кезеңдерді қазіргі уақытпен салыстыра отырып, ой түйіндейді
Мұндай қадамға екінің бірі бара бермейді
Осындай жақсы дүниелер жазу үшін шығыс тарихынан, Осман дәуірінен, мұсылмандық өркениеттен хабары болуы керек
Қаламгер бұл салада қай жағынан болсын, қамшы салдырмайтын бес аспап маман» деген пікірін білдірді.
Жиын барысында қоғам қайраткерлері Ш.Беркімбаева, Н.Алпамысова, А.Осман, З.Асабаев, Н.Қапалбекұлы, Қ.Түменбай, Н.Ақыш, Д.Ысқақ, Ә.Қайырбеков, Б.Шахан, Н.Ораз, Ж.Табын және т.б
сөз сөйлеп, ой-пікірлерімен бөлісті.
Өз кезегінде сөз алған М.Отарбаев кітап атауының шығу тарихына тоқталды
«Біз – Тәуелсіздік жылдарының ұрпағымыз
Бала кезімізден тәуелсіздік жылдарының қалыптасуына да, 90-жылдардың қиындықтарына да куә болдық
Тәуелсіздік тұғырының беки түсуіне осы басқосудағы барша қоғам қайраткерлері аянбай атсалысты, үлес қосты
Қазіргі таңда сол қиындықтарды еңсерген еңбектің жемісін көріп отырмыз
Астананың 20 жылдығы, т.б
мұның барлығы Тәуелсіздіктің арқасында қол жеткізген қуаныш
Яғни бүгінгі жеңісіміз – кешегі өткен қиындықтардың жемісі
Өмірдегі сол қиындықтардың өзінде де бір қайыры бар екендігі көрінеді
Кітаптың «Бір қайыры бар дүние» деген атауы міне, осы ойдан туындады
Қазақта ақылы дария даналардың, қазыналы қариялардың жастарға ақ батасын беретін жақсы дәстүрі бар
Көздеген мұратым тек қана кітап шығару емес, осы кітап арқылы көпті көрген ақсақалдардың ақ батасын алу еді» дей келе, жиынға қатысқан аға буын өкілдеріне, жастарға ризашылығын білдіріп, алғыс айтты
Жиын соңы әдемі әнге ұласты.
Бағдагүл Балаубаева
