Теледидар көретін, газет оқитын қауымға Ұлбосын Айтөлен есімі жақсы таныс деп ойлаймыз
Ол ҚазМУ-дің журналистика факультетін тәмамдасымен Қазақ телевизиясында жиырма жылдан астам қызмет атқарды
«Қазақстан», «Шарайна», «Ақшам» ақпарат бағдарламасында, әдеби-драмалық хабарларының Бас редакциясында, «Алатау» арнасында, ақпаратты-сазды «Шапағат» бағдарламасында редактор, комментатор болды.
Негізінен әдебиет пен өнер, тарихи тұл­ғалар, діни-та­ным­дық хабарлар әзір­леді
Көрерменге «Кәусар», «Жел­тоқ­сан және тәуел­сіздік», «Кезең», «Жылдар, ойлар», «Дидар», «Асыл мұра», «Ораза қабыл болсын» атты топтама хабарлары арқылы танылды
Көптеген хабарлары Қазақ те­левизиясының алтын қорында сақталған
Олар – «Зейнолла Қабдолов», «Дінмұхамед Қонаев», «Асанбай Асқаров», «Сәбит Оразбаев», «Қуандық Шаңғытбаев», «Әбу Сәрсенбаев», «Күләш Ахметова», «Совет Масғұтов», қажылық сапарынан «Жүректер нұрға толғанда» атты хабарлар және т.б.
Кейін ол қызметін баспасөзде жалғастырды
Республикалық «Айқын» газетінде жауапты қызмет атқарды.
Таяуда Ұлбосынның Алматы қаласынан «Біздің Майтөбе» деген кітабы жарық көрді
Мұнда бір ауылдың елге елеулі еңбегі сіңген түлектері арқау болған
Бұл еңбегі жөнінде автордың өзі былай дейді.
– Отан отбасыңнан, туған ауылыңнан бас­талатынын ескерсек, өскен ортасының өзіндік ерекшелігін, табиғат байлығын, сол өңірді өркендетуге үлес қосқан адамдарды жетік білмеген жан оның қасиетін де тереңінен танып білмейтінін ұғасыз
Сондықтан осынау еңбекті ең жоқ дегенде бір шолып шыққан оқырманның бойында туған жердің табиғатын аялайтын, байлығын бағалайтын, адамдарын құрметтейтін сезімнің үстемелене түсуіне сәл де болса ықпал етсе қандай ғанибет деген мақсатта қолға алған жайы бар.
Туындының екінші бөлімінде Ұлбосынның халқымыздың біртуар перзенттерімен жүргізген сұхбаттары топтастырылған
Әсіресе ұлтымыздың біртуар перзенті Дінмұхамед Ахметұлы Қонаевпен болған кездесулер жайлы жазылған мақаласы оқырман қауымды қызықтырары анық.
Түйіндеп айтқанда, автор бұл шығармасында жұртшылыққа жақсы таныс тұлғалардың өмір жолдары мен ой-пікірлері арқылы ең­бек­сүйгіштікті, адалдықты, ізгілікті, жалпы адами асыл қасиеттерді үлгі етеді.
Нұркен ЖАНДӘУЛЕТҰЛЫ
