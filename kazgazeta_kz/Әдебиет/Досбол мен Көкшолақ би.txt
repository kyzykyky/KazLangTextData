Бала би Досбол он екі жасында жоғарғы Өр Найманға жүз жылқы дауына бас болып барған екен
Жылқыны айдатып алдырушы Өр Найманда Ебей, Себей деген бір тума екі бай қолдарына жүздеп жігіт ұстап, шетелден мал алдырып тұратын болған.
Орта жүз Момын баласы жүз жылқы алдырып, басқосып сөйлесіп, жүрген-тұрғанды тексере келгенде Ебей, Себейдің жігіттерінің Момын ішіне келгендігі, жылқыны алып кетуші солар екендігі анықталады
Бірақ малдың артынан баруға ешкім шықпайды, Ебей, Себейдің байлығы, қолындағы жігіттерінің көптігі оның үстіне сөзге келсе Көкшолақ деген биі теңдік бермей жіберетіндігі елге мәлім болады
Іс теріс айналғанда іздеп барушылардың ат-тондарын сыпыртып алып, жаяу қайтаратыны да бар.
Момынның сол күнгі жиын тобының бір шетінде Досбол балалармен ойнап жүр екен
Бұл сөзді естіп, Досбол былай дейді:
– Ай, көпшілік! Ебей, Себей бүгін малыңды алып қорқып бармадың, ертең қойыныңдағы әйеліңді алады, одан дәндеп әлдилеген балаңды алады, сонда тағы бармайсыңдар ма? Бәрің бармасаң, мына мен барамын, кәне, мал иелері ересіңдер ме? – дейді
Өздері бастаушы таба алмай отырған мал иелері «барамыз» деседі
Айналасы оннан аса адам жүріп кетеді.
…Ертеңіне Найман жағы: «Көне, Момын баласы, орталарыңнан бір адам шығарып, мына біздің бимен сөйлестір» дейді
Қарақұстың жанында отырған тұрымтайдай Досбол қыр басына барып Көкшолақтың қасына отырады
Көкшолақ би сөз бастап: «Малдарың мұнда келген жоқ, Ебей, Себей дәулетті адамдар – ұрлық қылмайды, қате келгенсіздер» дейді
Ақыры Досболға: «Талаптанып жаңа атқа мінген жас бала екенсің, қу қажыға болып кетерсің, малың бізге келген жоқ, сөзіме нанғын, бірақ та сенің жолыңа мына бір тайша бұқа байлатып қойдым, соны өзің ырым қыларсың» деп мазақтайды
Сонда Досбол назаланып былай деген екен:
Ебей байың өзіңе,
Себей байың өзіңе.
Желге қияр жұмыспен,
Келіп едім кезіңе.
Сірә, құлақ салмайсын,
Менің айтқан сөзіме.
Таңда мақшар болғанда,
Таласармын бөзіңе.
Маған деген бұқаның,
Екі мүйізі екі көзіңе.
Қысырыңды бермесең,
Буазыңды берерсің.
Арығыңды бермесең,
Семізіңді берерсің.
Өз еркіңмен бермесең,
Өнерімді көрерсің.
Досбол ашуланып, кетуге бет алғанда, Көкшолақ би халқына «Мына бала бізді кұтқармас, малының келгенін түр-түрімен мойнына қосақ, кұйрығына тіркеу қосып қайтарыңдар» деп Момынның малын бергізген дейді.
