Хат – бағзы заманнан өмірге қатынас құралы ретінде ­енген
Екі кісінің өзара сырынан мемлекетаралық мәселелерге дейін араласатын, сан алуан міндет атқаратын хат – бұқаралық жанр
Өйткені хатты кім жазса да, онда сол кезеңнің қарапайым көрінісі мен мезгіл мінезі белгі беріп қалады
Уақыт өткен сайын қарапайым хат деректері адами, тіпті тарихи танымдарды одан әрі түсінуге түрткі болуы әбден мүмкін.
Еуропада хатқа ерекше назар аударған халықтар ағылшындар мен француздар
Атап айтқанда, француздардың хатқа ұқыптылығы қазақ жұртына құт әкелген сәттері бар
XIX ғасырдың ортасында қазақ даласында айдауда болған поляк революционері, пуб­лицист Адольф Янушкевич хаттарының ұқыпты және жинақы француздардың қолына тап болуы, сөйтіп, оларды 1861 жылы Парижде «Қазақ даласындағы сапардың күнделіктері мен хаттары» атты тақырыппен кітап болып басылуы Франция еліндегі жақсы дәстүрдің келісті бір көрінісі болса керек.
Иә, өз халқымыздың «ауылыңда ақсақал болса, жазып қойған хатпен тең» деп құймақұлақ қарияларды жазулы хатқа балайтыны да есімізде
Хат демекші, ұлы ақынымыз Абай Құнанбаевтың Омбыдағы кадет корпусында оқып жүрген інісі Халиоллаға (Құнанбайдың Айғыз деген әйелінен туған баласы) 1866 жылы 8-наурызда және Шәкәрім Құдайбердіұлының 1931 жылы 3-қаңтарда қазақ әдебиетінің көрнекті жазушысы Сәбит Мұқановқа жазған хаттары ойға еріксіз оралады
Еріксіз ойға оралатыны, екі хат та кезінде Аякөзде жазылып, екеуі де тиісті жерлерге Аякөзден жөнелтілген
Халқымыздың толағай тұлғалы қос перзенті жазған бұл хаттардың мазмұны мен жазылу себептерін дәл қазір баяндаудан аулақпыз
Себебі ол хаттардың толық мәтіндері соңғы қырық жылдың ар жақ бер жағында Абай мен Шәкәрім өлеңдері жинақтарында әрқайсысы бір реттен болса да жария­ланып үлгерді
Ал хаттардың асыл түпнұсқаларына келсек, Абай хаты бүгінде Петербургтегі Күншығыс халықтарын зерттеу институтының кітапханасында мәңгілік сақтауда жатса, Шәкәрім хатының түпнүсқасы Қазақстан Республикасының Орталық мемлекеттік мұражайындағы Сәбит Мұқановтың жеке қоры құрамында сақтаулы тұр.
Енді, негізгі әңгімеміз – Достоев­с­кий­­дің Аякөзге келген бір хаты ­жайы­н­­­да
1859 жылы 23-қазанда орыстың әйгілі жазушысы Ф.М.Достоевский қолымен жазылған хат Аякөзге келіпті
Хат ­Артем Иванович Гейбовичке жолданыпты
Осыған орай мынадай заңды сауалдар туындары хақ
Достоевскийдің Аякөзге хат жазу себебі неде? Гейбович деген кім?
Баршаға мәлім, болашақ жазушы Ф.М.Достоевский (1821-1881) кезінде «Петрашевскийшілер ісі» деп аталған Ресейдегі самодержавиелік құрылысты өзгертуге тырысқан жастардың жасырын ұйымына қатысқаны үшін өлім жазасына кеcіліп (1849 ж.), артынан бұл жаза ұзақ мерзімді каторгалық жұмыспен ауыстырылған, тіпті ол қатардағы солдат та болған.
Айдау мен сүргіннің ең соңғы бес жылын (1854-1859) Достоевскийдің Семейде әскери қызметте өткізгені тағы рас.
Қаншама қыруар қиыншылықтар көрсе де, Семей қаласында өткізілген жылдар Достоевский өміріндегі елеулі кезең болып табылады
Өйткені қатаң каторгалық жұмыс пен түрмелік тас қамау Семейге ауыстырылған соң бәсеңси береді
Семейдегі шаруасын қатардағы солдаттан бастаған ол екі жылдан кейін тиянақтылығы мен елгезектігінің арқасы ма, әйтеуір, басшылықтың назарына ілініп, алдымен ең кіші әскери атақ – унтер офицер, одан кейін іле-шала бір жылға жетпей прапорщик шеніне ие болды
Қысқа мерзім ішінде өз қызмет саласына орай бедел мен абырой жинай біледі
Талай тиянақты таныстар мен қимас достар табады
Тіпті мұнда ол үйленіп, жанұялы болады.
Міне, Достоевскийдің жеке басындағы осындай елеулі өзгерістер мен жағымды жақсылықтарының бастау­ларында сол заманның озық ойлы азаматы Артем Иванович ­Гейбович тұрады
Бастаулары деуіміздің басты себебі, Семейде орналасқан сібірлік жетінші батальонның бірінші ротасына Достоевский қатардағы солдат болып қабылданған сәттен оның осы рота командирі, капитан Гейбович арасында қатаң әскери тәртіппен қатар ізгі ниетті адамгершілік нышандары қалыптаса бастады
Жыл өткен сайын бұл арналы адал достыққа ұласты.
Осы орнықты офицер отыз жасқа дейін-ақ «Бейшаралар» атты роман мен әрқайсысы повесть түгіл бір-бір роман жүгін арқалауға тұрарлық «Үйбике», «Ақ күндер», «Егіздің сынары» сынды повестер жазып, бастырып үлгерген Достоевскийдің жазу өнеріндегі табиғи талантын жете түсініп, оның бұл бағыттағы ұмтылыстарына бөгет жасамады
Қайта оны қозғаушы ретінде Достоевскийді солдат казармасынан шығарып, бөлек пәтерде тұруына жағдай берді
Өзінің үй кітапханасындағы әдебиеттерді оқуына да мүмкіндік жасады
Аз да болса әскери шенінің жоғарылауына ықпал етті
Ақырында Достоевский денсаулығының әлжуаз­дығын алға тартып, оның кезектен тыс әскери қызметінен босануына жол ашты
Сөйтіп, Достоевский 1859 жылы 2-шілдеде жанұясымен, Мәскеу мен Петербургке баруға құқы жоқ, тек қалың елі Ресейдің бір пұшпағы Тверь қаласында ғана тұру үшін Семейден біржола аттанып кетті.
Осыдан тура үш ай өткенде, яғни 1859 жылы қыркүйек айының басында капитан Артем Иванович Гейбовичтің де Семей қаласымен қош айтысуына тура келді
Себебі ол сол кездегі Батыс-Сібір генерал-губернаторлығына қарасты Семей облысындағы Аякөз округінің әскери гарнизон бастығы болып тағайындалған еді
Тұрақтары бірінен-бірі айтарлықтай қашықтықта болса да, болашақ ұлы жазушы мен орыс армиясының осы бір офицері арасындағы қалыптасқан шынайы достық одан әрі де жалғасын тапқан
Әрине, бұл хат арқылы жүзеге асқан
Гейбович өзіне жолдаған жоғарыдағы Достоевский хатын жаңа орынға барғаннан кейінгі екінші айда-ақ алып үлгерген
Бұдан аңғарғанымыздай, Достоевский қиын күндерде өзіне қамқорлық ілтипатын толассыз көрсеткен Гейбовичті ұмытпаған, қайта барынша қадір тұтқан.
Ендеше, Достоевский хатының кейбір тұстарын түпнұсқа тілінде сөйлетіп көрелік: «Добрейший и незабвенный, друг наш, благороднейший Артем Иванович, не стану перед Вами оправдыватъся в долгом молчании, но если перед Вами виноват, то, каюсъ без вины!…Никогда не забуду нашего последнего дня расстования, когда (говоря мимоходом) я порядочно почокался со всеми» десе, одан әрі тағы да: «…мне так все понятно Семипалатинское, и то как Вы нас принимали, как радушного мы сошлисъ в последнее время» деп ағынан жарылады.
Одан әрі Достоевский хатында өздерінің жаңа қонысқа қандай қиын­шылықтармен жеткендерін, Тверь қаласының сүреңсіздігін, қымбат­шы­лықтың шырқап тұрғанын, қала театрының түкке тұрғысыздығын ­ашы­на баяндайды
Достоевскийдің бұл хатында халқымыздың ұлы ғалымы Ш.Уәлиханов туралы толыққанды танымдық бір дерек те баршылық
Ол былай деп жазады: «Валиханов объявил мне, что его требуют в Петербург и что через месяц он туда едет».
Хат иесінің осылай деп жазуын төмендегіше түсіндіруге болады
Дос­тоевский Тверьге көшіп бара жатып, өз жанұясының жеке құжаттарын реттеумен үш тәулік Омбыда (хатта бұл да айтылады) аялдаса керек
Міне, осы күндерде ол сонда қызмет істеп жүрген, өзінің қазақ жерінде қалып бара жатқан қимас досы Ш.Уәлихановпен талай жүрекжарды әңгімелер құрған болар
Ендеше, жоғарыдағы дерек Қашқария сапары туралы өзінің Петербургте есеп беру шаруасы күтіп тұрғанын сол кездесудің бірінде Шоқан аузынан шыққаны басы артық түсіндірмені қажет етпесі анық
Бұдан тағы бір аңғарарымыз, Гейбович Уәлихановты бұған дейін де білетінге саяды
Себебі Гейбовичке білмейтін адамы туралы Достоевскийдің жазуы ешбір қисынға келмейді
Шоқан мен Гейбовичтің танысуына Достоевскийдің өзі дәнекер болған десек, асыра айтқандық емес
Өзі өскен аймақтағы арнайы әскери оқу орнын ойдағыдай бітіріп, Батыс Сібір генерал-губернатор кеңсесінде жауапты істер атқарып жүрген, әлі жиырма беске толмаған жас офицер Шоқанды арагідік іссапармен Семей қаласына келгенде өз бастығы Гейбовичке таныстыруы әбден мүмкін.
Достоевский хатын былайша аяқтайды: «Вот Вам дружеская инс­трукция: в первом же писъме вашем уведомъте нас во-первых об Аягозе, о ваших знакомых и, вообще, о житъе подробнее, какие люди, какие лица
Во-вторых, как у Вас по службе вообще
В-третъих, подробнее обо всем вашем семействе, и, в особенности, о Зинаиде Артемовне и Лизавете Никитишне».
Гейбович Достоевскийге жауап хатын біршама кешіктіріп, алты айдан кейін, яғни 1860 жылы 25-наурызда жазып жөнелтеді
Хаттың мазмұны, нақтылығына қарағанда, шынында оны жазған адамның зиялылығына еш күмән туғызбайды
Оқисың да иланасың
Тіпті онымен бірге болғандай сезінесің
Гейбович алдымен жауаптарын жүйе­леп, тармақтап баяндайды
Бес тармақ­­тан тұратын жауаптарында ол жаңа орындағы тұрмыс-тіршілігін, қатты суықтан бір қыста екі рет пәтер ауыстар­ғанын, үлкен қызы Машаны (Марияны) тұрмысқа ұзатқанын, Достоевкийге таныс, бейтаныстардың қайда және не істеп жатқандарын байыппен баяндайды
Аякөз өңірінде күзде желдің, қыста боранның жиі болатынын да хабарлайды
Аякөз округі орталығы Аякөз қаласының ендігі жерде Сергиополь деп аталатынын да хатында түсіндіріп кетеді.
Сөйтсе де, хатта Гейбовичтің Достоев­скийге деген сүйіспеншілігі көрініс беретіндіктен, оқырман назары соған аударылатыны да түсінікті
Олай болса, Гейбович хаты да сол сырды ақтарып көрсін…
«Благороднейший и добрейший Федор Михайлович, приношу Вам искреннее чувство моей благодарности за Ваши благодеяния} которая благородная душа Ваша так преисполнена, что в отдаленности помните и не перестаете осыпатъ Вашими милостями.
Милой, доброй и неоценной Маръе Дмитриевне с глубочайшим почтениём целую в щедрую руку и доношу} что все вещи} подаренные мне как ими} так и Вами сохраняются у меня в целостности и бережливости».
Хаттың осы бір үзінділеріндегі «все вещи} подаренные мне» деген сөз тіркестері түсініктемені қажет ететін сияқты
Иә, бұл сөздерді Гейбович тектен жазып отырмаған
Себебі ­Достоев­­ский Тверьге көшерде үй мүліктерінің тең жартысын және кітапханасындағы көптеген әдебиеттерді, тіпті өзінің киіп жүрген әскери киімдерін де сыйлық ретінде Гейбовичтерге беріп кеткен
Хат иесі солар жайында сөз қозғап отыр
Ендеше, хат тағы сөйлей түссін
«Покуда возможностъ естъ ни с одного из вещей Ваших не растанусъ
Разве при крайности моей застигнет худшая} то и то} тогда потеря одной из Ваших вещей для меня будет столъ же чувствителъна, как и вещи} полученные в памятъ от моего отца и матери».
Міне, осындай хат жолдарынан Гейбовичтің орыстың ұлы жазушысына деген таза жүрек лүпілін, жан әлемін оңай түсінеміз
Хаттың соңғы сөздері шынайы ыстық ықыласпен аяқталады
Хатқа тағы көз жүгіртелік
«Итак} пожелав Вам всего хорошего, веселъя} благополучия} здоровъя и многих лет
Остаюсъ с истинным уважением и преданностъю, Ваш покорный слуга Артем Иванович – 25 марта 1860 года, город Сергиополъ».
Осы бір екі адам арасындағы кешкен жайды хатқа түсіру, оны сары алтындай әспеттеп сақтай білу дәстүрін алға тартады
Ал мұны Гейбович қыздарының бірі – Зинаида Артемовна Сытина (күйеуінің аты-жөні бойынша) одан әрі жалғастырса керек
Ол әкесі мен Достоевский арасындағы қалтқысыз достықты қалың жұрт­шылыққа баяндау мақсатымен 1885 жылы «Исторический вестник» журналының бірінші санында ұлы жазушы туралы өзінің естелігін және әкесіне жазған Достоевский хатының толық мәтінін жариялатқан
Ал әкесінің Достоевскийге жазған хатын кезінде жариялаудың реті келмеді ме, әйтеуір, оны қажет еткендер тауып оқыр деген оймен Мәскеудегі Орталық кітапханалардың біріне тапсырыпты
Демек, өнегелі атаулыны қасқалдақтың қа­нындай қастерлеу дегеннің қарапайым көрінісі осы болса керек.
Гейбович хатының көшірмесі болса, ол бұл күндерде Достоевскийдің Петербургтегі, Мәскеудегі, Тверьдегі және Семейдегі мұражайларының қабырғаларынан лайықты орын алып тұр.
Ғабит Зұлхаров,
 журналист
Семей
