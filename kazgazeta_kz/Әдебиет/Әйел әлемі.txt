Алматыда белгілі журналист Таңсұлу Алдабергенқызының «Әйелмен әлем әдемі» атты кітабының таныстырылымы өтті
Бұдан бұрын автордың «Әйел-Әлем» атты кітабы жарық көрген болатын
Мұндағы эссе, мақала, сұхбаттарды сол кітаптың жалғасы деуге болады.
«Әйелмен әлем әдемі» кітабы «Жары жақсының – жаны жақсы», «Өнерім – өмірім», «Тәрбие деген бір тәңір», «Өмірдің өзі» атты бөлімдерден тұрады
Автордың Хабиба Елебекова, Фарида Шәріпова, Роза Жаманова, Серке Қожамқұловтың қызы Рената Қо­жамқұлова, Әбу Сәрсенбаевтың қызы Райхан Әбуқызы, Мүсілім Базар­баев­тың жары Гүлбараш Байтоғаева, Дәнеш Рақышев, Рахым Тәжібаев, Қайрат Байбосынов және т.б
тұл­ғалармен жүргізілген сыр-сұхбаттар оқыр­мандарды қызық­тырары сөзсіз.
Кітаптың алғысөзін жазған жазушы, Мемлекеттік сыйлықтың лауреаты Бексұлтан Нұржекеұлы «Таңсұлу Алдабергенқызының бұл кітабы – атақты адамдардың ауылы мен отбасын аралап қайтатын игі сапар секілді дүние
Елді, ерді құрметтеу, ел мен ерге мекен болған туған жерді қасиеттеу, ел мен жерге ие болатын ер азаматты дүниеге әкелетін Аналарды сыйлау – Таңсұлу шығармаларының алтын өзегі.
Мұнда үш бөлім бар
Бірінші бөлімде алуан сұхбат бас қосса, екінші бөлімде Таңсұлудың ұлттық дәстүр мен тәрбие және отбасы мәселелерін қозғайтын мақалалары жинақталып, үшінші бөлімде қазақ өнерпаздарынан әр кезде алған сұхбаттары топталыпты.
Таңсұлудың сұхбаттарынан бай­қалатын басты ерекшелік: сұрай біледі және таңдай біледі
Сондықтан сұхбат берген адам барынша ақтарыла сөйлейді
Мәселен, Хабиба Елебекова өзінің жағдайын жиып қойып, әпкесі Далиланың тағдырын толғана баяндап кетеді
Хабибаның бауырмалдығына, туысына деген шынайы мейіріміне қатты сүйсінесің
Қазақ әйелінің халықтық мінез-құлқын да сол сұхбаттан аңғарасың
Асыл сезімнің қандай болатынын содан болжайсың.
Ғасыр жасаған Айша Абдулли­наның сұхбаты да ғасырлық сырлардың бетін ашады
Оңтүстік Қазақстан облысының әйгілі артисі жүз жасаған өз өмірін ризашылықпен баян етіпті
106 жасқа келген Алтын Нарымбетова жайындағы ойлар адамға қанат бітіргендей әсер қалдырады…» деп баға береді.
Игі жақсылар жиналған кітаптың керме жібін үш буын өкілдері – Кәмила Құдабаева, Гүлзейнеп Сәдірқызы, Гүлзина Бектас қиды
Өмірден өткен қаламгерлердің жарлары мен қолына қалам ұстап жүрген қыз-келіншектердің басын қосқан жиын сырласу кеші іспетті өтті.
Белгілі диктор, ҚР Еңбек сіңірген артисі Сауық Жақанова шашу шашып, батасын берді.
Жазушы Мағира Қожахметова «Кітаптың құндылығы – кейіпкерлер руханият кеңістігіндегі белгілі тұлғалар
Кез келген кейіпкерін алсаң да оның астарында өте мәнді тарих жасырынған
Кешегі, бүгінгі заманның мән-мазмұны осы белгілі тұлғалардың өмірі арқылы ай­қын­далып тұр» десе, тағы бір қаламгер Қалампыр Кенжеғалиева бұл кітаптың тағылымды жағы мол екендігіне тоқталды.
Сыр-сұхбат барысында бейнебаян арқылы Қазақстанның халық артисі, Мемлекеттік сыйлықтың лауреаты А.Әшімов, медицина ғылымының докторы С.Мұстафаев, филология ғылымының докторы К.Матыжанов, қаламгер Т.Өтегенов, Алматы қаласы әкімінің кеңесшісі М.Ахетов, тарих ғылымының докторы Ғ.Кенжебаев және т.б
кітап авторының шығар­ма­шылық қырларына, адамгерші­лік қасиеттеріне тоқталып, ой-пікірлерімен бөлісті.
Бағдагүл БАЛАУБАЕВА
