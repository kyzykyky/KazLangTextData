 Осы әңгіменің жазылуына түрткі болған – Бауыржан мен Диханға!
«Ділдәбектің дегбірі қашты, мазасы кетті» дейін десе құдайынан қорқады
Енді не істейді, атағы да, абыройы да аспан тірейтін Мәскеуіңізге өзі­не салса иненің жасуындай өкпесі жоқ
Рақмет
Әкесінен көрмеген жақсылықты орыс астанасынан көрді, мінекей!..» Әрине, бұлайша баға беруі немесе, түк көрмегендей титтей нәрсеге бола барымен ақтарылуы сәл артықтау
Қайта бір ісі ілгері баспаса төңірегін тұтасымен өртеп жіберетіндей түтігіп, тірі жанмен тілдеспей тұлданып жүретін әлдекімдерге ұқсамай, кез келген нәрсені салқынқандылықпен қабылдап, кемшілікті өзгеден емес, алдымен өз бойынан іздеп, соның бәрінен орнықты қорытынды шығаруға дағдыланған Ділдәбек әлгі ризашылық сезімді бірден лақ еткізбей, өз еншісіне де бірдемелерді қалдырғаны жөн еді
Ертеңгі күнінің мұнан да шырайлы болуы үшін, бойдағы құлшынысты тұтатар тамыздық үшін… Иә, айтқандай, әлгі ұстамды мінез дегеннен шығады-ау, талап істеп, бағын сынап, Мәскеуге бірді-екілі барып келгендер әлдебір білместік­пен жасалған басбұзарлықты мемлекетаралық шиеленісті мәселеге балап, қараспан тауды төндіріп, «ойбай, айтатыны жоқ, баяғы кеңес заманындағы Мәскеумен жылап көрісесіз бүгінде; өзге ұлт өкілдеріне деген қарсылық күшті, апарған затыңды базарға жеткізбей үптеп кетеді, көшеден көздері қысыңқы, жүздерін күн шалғандарды ұшыратса ұршығынан айналып, себепсізден-себепсіз айбат шегеді, күш көрсетеді, орынсыз тиіседі, одан құтылып үйіңе аман оралсаң үлкен сол олжа…»
Ой, несін айтасыз, ондайда қоламтаның көмейіндегі шоқты жан-жақтан жабылып үрлейтіндер қатарының көбейіп кететіндігі белгілі ғой
Ділдәбектің де көзі ашық
Әлемдік ақпараттан құлағдар
Бояуы солғын жергілікті газеттерді аударып-төңкеріп оған уақыт өлтіріп жатпайды
Көтеретін мәселелері ауыл арасындағы ұсақ-түйек төбелес, жалғыз дүкеннің мезгілімен ашылмауы, жалғыз моншаның дұрыс жұмыс істемеуі
Жә, жетер
Кейде осыларға неге көңіл аударатындығын өзі де аңғармайды
Туған жерге деген перзенттік борыштың өтеуі осымен теңестірілсе жетісер… Күледі, миығынан күледі
Әрине, әйелі ұл тапқандай а-ха-ха-лап күлсе де Ділдәбектің жолына кесе-көлденең тұратын кім бар
Ауданға белгілі бизнесмен
Шаруасы алғашқы жылдағыдай емес, әсте-әсте дөңгеленіп келеді
Бірден тау қопарып тастамаса да шүкіршілік.
Бизнесмен деген түсініктің өзі соңғы кездері пайда болған жоқ па?! Біз өзі көп нәрсені аса жатырқамайтын жұртпыз ғой
Осы атау қанымызға бірден сіңісті, бірден сіңісті де дүрілдетіп ала жөнелді
Осы күндері сол бизнесменіңіздің іскерлігі, алымдылығы мен шалымдылығы көп айтылмайды да, керісінше оның қымбат мәшиненің есігін аңқайта ашып тастап, қозы қарынын ілгері-кейін дөңбекшітіп, ертеңді-кеш ысылдап-пысылдап үй алдынан домалап түсіп жататыны; той-томалақта төрдегі орынның біразға дейін сол үшін бос тұратыны; ел түгел жиналды-ау дегенде дәп бір Шыңғысхан тіріліп келгендей, табалдырықтан еріншектене аттайтыны; ішінің көпшілік қошеметін жек көрмейтіні; жуан мойнын әрең қозғап, төрдегі орынға ыңыранып әрең жайғасатындығы… ой, береке тапқыр-ау, осы көріністер қиял-ғажайып ертегідей үздік-создық айтыла берер еді де
Бұл – бұл ма, той және ол оңтүстіктегі той болса, ең кемі бес жүз адам жиналар
Бұзылмайтын, балталасаң сынбайтын белгілі қағида: алдымен әкім сөйлейді, сосынғы кезек бизнесмендікі
Бизнесменіңіз мұндайда әкімнен кем түскісі келмейді
Тосты да нық, жатық әрі елді күлдіру үшін арасына аз-кем әзіл араластырып, маһамдап сөйлейді
Тұс-тұстан қолпаштаған, еден тепкілеген дауыс­тар жаңғырықтай естіледі
Бір ұпай қалтада
Әрине, бірінші отырыстан соң әкім келіншегін қолтықтап, той иесіне алғыс айтып кетіп қалады
Артық ырду-дырду қызметтік протоколға сай келмейді
Мықыны мен кеудесін жалаңаштап дірілдетіп билейтін қыздар ол өнерді бұл өңірге де ақы-пұлсыз сүйрелеп әкелген
Әкеліп қана қоймай, әкім-қаралардың бірінші отырыстан соң кетіп қалатындығын ескеріп, барын соларға көрсетіп қалуға тырысар
Дірілдеген кеуде, дірілдеген мықын ақырын жылжып, алдыңғы үстелге жақындайды
Әкім ыңғайсызданады, қиналып жөтеледі, жорта жымияды.
Шіркін, ақшаның буы-ай! Бизнесмен еркіндіктің адамы
Не істеймін, не қоямын десе де өзі біледі
Орнынан жайлап көтеріледі, биші қыздың бірін ымдап шақырады
Қалтасынан жұрт көрсін дегендей тұтас жүз долларды шығарған бойда қолын жоғарырақ көтеріп, быртиған саусақтарымен төстартқыштың арасына сүңгітіп кеп жібереді
Ой, бәрекелді, ой батырдың тұқымы! Баяғы дүрлігіс дүрлігіс пе, той шарықтау шегіне бір-ақ көтеріледі
Жеңіс бизнесмен жағында.
Солай, аудандағы ауызға ілігер бизнесмен – Ділдәбек
Бірақ той десе тұра қашады
Алты-жеті сағат бойы әлдекімдердің шөре-шөре тілексымақтарын тыңдап, реті келгенде көпшікті мұның астына да қалыңдатып қойып, быды-быды бірдеме дегендеріне шыдап отыра алмайды
Сылтау айтып ауылда жоқ едім, іссапарда жүр едім деп қалып қояды
Не қалыңдау конвертті қолына ұстатып, келіншегін жібереді
Қызыққа сол-ақ қарқ болсын
Ал Ділдәбектің қызығы мынада: есік-терезені қымтап, үйде жоқтығын балаларына да ескертіп, төргі бөлмедегі компьютер экранына жүгінеді
Құдай салмасын, баяғыдан бері компьютерсіз қалай күн көрген
Дүниенің бар жаңалығы алақаныңда
Тірі адамға жалынып-жалбарынбай-ақ бизнес әлеміндегі өзгерістер­­ді үйіңде жатып-ақ біліп отырасың
Білгенде де керемет
Деректердің бетін қалғымай терең­дейін десең де еркің
Ұшы-құйрығы жоқ таусыл­майтын бір әлем және таңғажайып әлем.
Ділдәбектің көрген-баққаны да осы Түлкібас өңірінде өсетін алма ғой
Бар бизнесі алманың төңірегінде
Оу, алма деген жарықтық жыл сайын көктемде бүршік жарып, ағаш бұтағына түйнек салып, күз айында өздігінен пісетін бұлар ойлағандай қарапайым ғана жеміс ағашы ғой десе… оның да өсуі, пісуі тұрғаны­мен ғылым екен
Ұзақ жолға алып шығудың да өз ыңғайы, өз үрдісі бар
Алмаға құрт-құмырсқа үйірсек, тәттіге жау көп
Ұят, ұят-ай, Ділдәбек те білдей ұлттық университеттің биология факультетін бітірген
Олар білім алған уақыт пен мына компьютер экранындағы өзгерісті қайтіп теңестірер
Айырмасы жер мен көктей
Шындықты мойындаудың өзі бір ерлік
Ара-тұра компьютер алдында жалғыздан-жалғыз қалған сәтте Ділдәбек те ұстазға жауап бере алмаған шәкірттей екі көзі жыпылықтап, адам аяғандай күй кешер еді
Өмір қалай өзгерген, ә?! Жиырма жылдың көрсеткішіне көңілі тояды
Енді жиырма жылдан кейін не болмақ? Әрине, ендігі жиырма жыл да Ділдәбектің еншісінде
Ешқайда көшпейді
Жердің жұмағы – Түлкібас
Түлкібастан артық жер болады дегенді де көз алдына елестете алмайды
Түлкібастың көңіл кірін тазартар саф самалына, тұма бұлағының мөлдір суына, жан сарайыңды байытар алма бағының хош иісіне жететін не бар?! Қайран алма бағының хош иісінің қадір-қасиетін әлі толық түсінбей жүргеннен сау ма?! О-хо, енді тапты! Ол үшін жүк пойызының бір вагонына Түлкібастың алмасын сықита тиеп алып, Мәскеу қайдасың деп тартып кетуің керек екен де! Бір ай боласың ба, бір жарым ай боласың ба, оны қолыңның шығысы, сауданың сәті біледі
Әне, сонда барып Түлкібастың қадір-қасиетін түсіне бастайсың
Түсіңде Түлкібасты көресің, Түлкібасты түсінде мың-миллион мәрте көрсе де шаршамас
Түлкібастың аспаны қандай биік, ауасы қандай таза
Таудың басынан ұшатын нәзік бұлттары ше, мамықтай-ау, мамықтай! Мәскеу­ге келгелі шөлі бір қанбай-ақ қойды, ішетіндері пластмасса құтыдағы өлі су
Таңдайы жібімейді, тынысы ашылмайды, түтінге қақталған қос танауы бітеледі де жүреді
Қайта-қайта түшкіреді
Аяғын жерге тигізбесең тигізбе, бірақ Түлкібасты Мәскеуге айырбастамайды
Сол, сол-ай…
***
Мұнысы әрине, жан дүниенің рухани ашаршылыққа ұшырауы ғой
Бұған шыдауға болады
Қанша қалды дейсің, бас амандығын берсе Түлкібасына да аман-есен оралар
Бала-шағасымен де сағынысып қауышар
Келіншегі де жолын сарыла күтіп жүрмесе не қылсын?! Балалардың оқуы жақындап қалды ғой дегенді көбірек айтады
Балалардың оқуы жақындап қалса Шымкенттің базарына барып, киімдерін бастан-аяқ жаңалап әперсін
Немене бизнесмен Ділдәбектің балалары ел секілді облыс орталығынан тігілген мектеп формасын кисе иықтарынан түсіп қала ма? Қарапайым болғандары жөн
Тіпті оқу жылының алғашқы күндерінде де көзге түспегендері мақұл
Не керек жұрттан бөлектеніп.
Қолы қалт еткенде Мәскеудің орталық әмбебап дүкеніне соғып, балалардың бірсыпы­ра киімдерін де сатып алып қойған
Үлгереді бәріне
Келіншегінің де бетін қайтарып тастаған со жолы… «Немене, мені ойнап жүр дейсің бе?» деп бір қайырды
«Иә, үлкен театрға барып Волочкованың балет биін тамашалап отыр едім» деп екі қайырды
Арғы жақтағы дауыстың екпіні сәл бәсеңсіді: «Балашковаға барсаң бар бер, әйтеуір аман келсең болар»
Сөйтті де байла­ныс үзіліп қалды
«Алмамды өткізе алмай жүрген­де үлкен театр немді алған, Волочкова немді алған?!» Дегенмен, Ділдәбектікі де доғалдау
Әйел жанын түсінуге келгенде нойыс қой әлі де
Бір түрлі жүрегінің тұсы бүріп ауырды
Артынша бір мырс етіп күлді де әлгі кемшілігін жуып-шайды: «Жарайды, алманы түгел өткізіп болсам, сен үшін… әдейілеп гауһар сататын дүкенге соғармын
Өкпеңді сонда жазып алармын…»
Шүкір, Мәскеу мұнан артық не істейді
Және көз жасыңа сенбейтін Мәскеуге күн сай­­­ын келіп-кетіп жатқан бизнесмендерді кім санап тауыса алар
Бизнесмендер болған­да қандай! Миллиондаған, миллиардта­ған қаржыға келісімшарт жасасады
Бір шама­дан долларың олар үшін түк емес
Онысын көте­ріп офиске де, саунаға да емін-еркін бара бере­ді
Қиналмайды, қорықпайды
Ал, Түлкібастың бизнесмені Ділдәбек болса, алма сатқаннан түскен орыс рублін қала сыртындағы пәтеріне кетіп бара жатқан жолда банкке соғып, онысын долларға айырбастап, жастығының астындағы келіншегінің орамалына түйілген ақшаның арасына тыққыштайды
Ақша ұстамағандай ара-тұра саусақтары дірілдейді, көк қағаздар қапелімде көбелек боп ұшып кететіндей елестейді
Зәудесін барып сабасына түседі
Ақ­ша түйілген түйіншек келіншегі Зәуренің орамалы ғой
Адам-ау, ойда жоқта желпіндіретіндей, қанаттандыратындай бірдеме оқып жіберген­нен сау ма жарағыр! Белің сырқыраса таңып аларсың деген
Кейін ол Ділдәбектің сейфіне айналды
Белдің ауырған-ауырмағандығына қарайлайтын жағдай кәні
Таң атқаннан кеш батқанша жүгіріс
Түннің бір уағында жалдамалы пәтеріне кіреді де, бір-екі кесе ыстық шай ішсе ішіп, ішпесе сүріне құлайды
Бір ғажабы, тұяқ серіппейді
Мәскеудегі ертеңгі күнім не болар екен деп те ойламайды
Содан таң алдында бір-ақ оянады
Түсімде Түлкібаста жүр екенмін дейді
Жақсы түстің жаттығы бола ма
Бәлкім, сол түс шығар оны алаңсыз ұйықтататын
Оу, Ділдәбектің мұнысы қалай, а?! Зәурештің әтір исі сіңген сол орамалы болмаса қайтіп ұйықтар еді
Соны да түсінбейді бұл бар болғыр және келіншегіне суық қабақ танытады.
Мәскеуге келген бұл сапарына дән риза
Алғашында жүрексінгені рас-ты
Өз көздерімен көріп келгендей, жан-жағындағылар «барма, барманың» астына алып, Құдайдың зарын қылған жоқ па?! Үй-ішіндегілердің жүздеріне кірбің ұялады
Ділдәбектің де жаны темірден жаралмаған
Бірге ілесетін де тірі жан жоқ
Пойызға тиеп берген алманы Мәскеу асырып, сатып, пұл қылып әкеліп тұрған ерлі-зайыпты жастар неге екендігін қайдам, осы жолы бір нәрседен секем алғандай тартқыншақтай берді
Ділдәбек алма бағының бастығы ғой
Қарауындағыларға сөзін өткізе алмаса не болғаны
Қарауындағылар дегені де оншақты адам
Көбісі әйелі мен өзінің туыстары
Туыстың жаманы оларға ақырып-жекіре алмайсың, ұрыса алмайсың
Жайлап айтқаныңа түсінсе жақсы, түсінбесе бармағыңды тістелейсің де қа­ласың
Ділдәбектің тым қатты келмеген себе­­бі, әлгілер қайдағы бір тақырбастарды айтып, азар да безер табандап тұрып алған
Тілге келмес­тен өлтіріп кетеді дегенді де араға тықпалады
Тіл­ге келместен өлтіріп кететін ол қандай жауыз­дар, аңдысын аңлайын деп, интернетке жүгін­ген
Төбе шашы тік тұрды
Мәскеудің ана бұрышын­да да, мына бұрышында да төбелес
Және ажал тырнағы өзге ұлт өкілдерін ғана нысана алған
Жаңа үйленгендерді бүйтіп ажал апанына итермелемейін деді бір ойы
Істің аяғы насырға шапса өмір бойы өкініштен құтыла алмас
Тәуекел, одан өзінің барғаны мың артық
Шын туралап келген ажал болса қайда қашады.
***
Келді, көрді
Оу, алқымнан алып, кеңірдектен қиып кететіндер қайда?! Тып-тыныш
Баяғы Мәскеу
Алма тиеген вагонды тұйық жолдағы қойманың аузына тіреді де, екі-үш сағатқа жеткізбей түсіріп алды
Бес-алты жігіттің қимылына көз ілеспейді
Пәтер тауып беріп жүрген де, базар басшыларымен келісіп, ел көп жиналатын ыңғайлы жерден орын алып берген де солар
Керек десеңіз көбіне алманы да солар сатады, Ділдәбек өкіл секілді сырттарынан бақылайды
Түскен ақшаны түске дейін бір, түстен кейін екі рет жинап алады
Кешке тақау жалдамалы жұмысшыларының да еңбекақыларын қолма-қол үлестіреді
Олар да риза
Уақыт өткізбейін деп кейде көше аралап кетеді
Бау-бақша өсірушілерге арналған дүкенге соғады
Жер азды ма, ауа тозды ма, несін жасырады, Түлкібастың алмасы баяғыдай емес, тіл үйірмейді
Қышқылтым
Ал қысқа сақтау бәрінен өткен ақырзаман
Көпке шыдамайды, қарап тұрып, бүйірі тесіліп шіріп кетеді
Осы кеселге қарсы тұратын дәрі-дәрмекті Мәскеуден сатып алмаса қайдан алады
Біреу әкеп бере ме
Міне, алмаларыңды өз бағасына өткізсең, бала-шағаға киім-кешек, келіншегіңе алтын сырға және көптеген әдеби, ғылыми кітаптар сатып ал­­саң одан артық әкеңнің басы керек пе?! Бұ­дан артық не дейсің Мәскеуге?
«Кешіріңіз!..» деп сәл бөгеледі, ішінен күбірлейді
Артынша әлгі әпенділігін де жуып-шаяды
Мәскеумен иық теңестіретіндей қауқары бар тәуелсіз мемлекеттің ортаң қолдай азаматы кімнен және не үшін кешірім сұрауы керек, а?! Жон арқасы шым-шым терлейді
Атаңа нәлет, құлдық психологиядан толықтай құтылдым деп жүрсе… ет пен терінің арасында жасырынып қалған болды ғой бір нәрсе
Одан қалай айығады? Ыстық суға қанша қайнатсаң да өлді, бітті, шаруасы тынды деген вирустың ыңғайы келгенде бас көтеруге бейім тұратыны әлдеқашан дәлелденген шындық
Алманың құртына қарсы тұратын дәрі іздегенше өз ішінде­гі вирустан қалай құтылады
Рентген сәулесін пайдалана ма?
– Қоймадағы жәшіктерді санадыңдар ма? деді дауысын кәдімгідей нығарлап.
Ұзынтұра көзілдірікті жігіт, жігіт емес-ау, жігіт ағасы Ділдәбектің базардағы ең сенімді көмекшісі
Екі институт тауысқан, математик
Басы-калькулятор
Есеп-қисабыңды шемішкеше шағады
Өкініштісі, өмірде жолы болмаған
Араларындағы жағдайды Ділдәбек сұрап қайтеді, білгенде қандай көмек көрсетеді
«Әйе­лің оңбаған екен!» дегенді мұнсыз да та­­лай естіген шығар
Сол оңбаған алтын басты еркек­ті үйден қуып шыққаны былай тұрсын, жұмыс­­қа қабылдатпаудың небір сұрқия жолдарын же­тік меңгерген деседі
Арыз жазады, жамандай­ды, өсек таратады
Ал, Ділдәбектің «алып кел, ­шау­­­­ып келі» оған өте ыңғайлы
Тиын-тебені де күн көрісіне жетіп артылады
Бәрінен бұрын, ал­­ма сатқанның рақатын айтсаңшы! Тамақ ішпе­­сең де алманың иісі аш қылмайды
Қожайын­­ның бұл жолғы салқын қабағы ұнамады
Қойма­да­ғы алма жәшігінің қарасы өзіне де белгілі емес пе
Әдейі сұрай ма
Мына жылы орыннан жылыстаса тағы кімге барып жалынады?
– Он сегіз жәшіктей бар әлі де.
– Он сегіз жәшікті қанша уақытта өткізесіңдер?
– Сауданың сәті біледі-дағы, алда екі күн демалыс.
– Сол демалысты тиімді пайдаланыңдар ендеше
Мені де аясаңдаршы, үйсіз-күйсіз сыртта жүруді оңай деймісіңдер?! Бәріне Ділдәбек керек, мені Түлкібаста да қанша адам күтіп отыр
Ал­маның сөлін сығатын жаңа цехты іске қосу да ма­ған қарап тұр
Қол қоятын қағаз қаншама
Батыс облыстарға жөнелтетін алма ше
Сондық­­тан тездетіңдер
Бағасын сәл төмендетсеңдер де…
– Бұл бұйрық па?
– Қалай түсінсең, солай түсін.
Дүңгіршектің аядай бөлмесінен тысқа шықты, ішке қайта кірді
Ұзынтұраның соң­ғы сөзді ауырлау қабылдаған сыңайы бар
Көзәйнегін сүрткілеп бейқам тұр: «Қожайынға не болған, елден суыт хабар алды ма?» Артық­тау кеткендігі «қожайынға» да түсінікті еді
Онысын немен жуып-шаярын білмей, әрненің басын шатты
Әзілдеген болды: – Мәскеудің талай жыл нанын жедің ғой
Ешкімнің өкпесі болмас, ендігі өмірді мүлдем басқаша баста
Менімен бірге Түлкібасқа жүр
Орта мектеп директорының орынын әперемін деп айта алмаймын, оқу ісінің меңгерушілігіне таптырмайтын мамансың
Үйлендірейін
Түлкібаста бір жыл қыстасаң, өзің-ақ қалып қоярсың
Мұным қалай?
– Тамаша! деп әнтек жымиды, – қам­қорлығыңызға рақмет
Мұндай өтініш бұ­рын да айтылған
Тым ұсақтатып жібердіңіз
Біреу­лер институттың проректорлығына шақырған.
– Бәли.
– Рас.
– Қай қатын-балаңа қарайладың, салып -ұрып кете бармадың ба?
– Мәскеуді қайтемін?
– Немене, Мәскеуді біреу көшіріп әкете ме?
– Көшіріп әкетпейді, бірақ Мәскеусіз күнім қараң
Қайыр сұрасам да өмірімді осы қалада өткіземін.
– Жөн-ақ.
Күздің дымқыл ауасына лайық жеңіл плащ киген кейуананы Ділдәбек өткен жолы да байқап қалған
Жасы жер ортасынан ауса да қарттыққа мойын ұсына қоймаған кіді кісі бұлардың дүңгіршектерінің тұсынан өтіп бара жатып қайта бұрылды
Жүзі жылы
Бәлкім, мына «оқымыстының» танысы болып жүрмесін
Әйтеуір, Ділдәбекті танымайтындығы анық
Қолындағы сөмкесі де шағын
Бой-сойын күтіп баптауына қарағанда шамасы бір кездері үлкен қызмет істеген
Жалғыз басты мұндай кісілер пенсияға шыққан соң да сынын жоғалтпайды, артық тағамды татып алмайды
Кез келген нәрсеге күдікпен қарайды, кез келген нәрсеге күйгелектенбейді
Белгілі уақытта ұйықтайды, белгілі уақытта оянады
Керек десеңіз қатты күліп, қатты да жүрмейді
Бірқалыпты
Үйреншікті ырғақтан жаңылмайды
Сырбаз әм сабырлы
Көшеге де ретсіз шықпайды
Адам аяғы саябырсыған сәтті күтеді
Ұзақ өмір сүрудің мәні осында.
– Сатушыларың кім? – деді аздап опа-далап жаққан жүзінен бір өзгеріс байқатпай.
– Сізге бәрібір емес пе? Ұзынтұраның жауабы дайын еді.
– Бәрібір емес.
– Мен, – деді Ділдәбек
Біраз жайға енді қанықты
Өткенде де алма сатып алғысы келіп тұрды, тұрды да кенет бұрылып жүре берген
Әлде, ұзынтұраның кір-қожалақтау бет-әлпетінен іш тартып қалған сыңайлы ма?
– Сіз неге көрінбейсіз?
– Мен… мен енді
– Ділдәбек қапелімде уәж таба алмай бүгежектеді.
Мына кісінің жұртты арбайтын сиқыры бар ма
Жаңа әзірде ұзынтұра, не ұзынтұра секілділердің арқасында бір қараға тұяқ іліктіріп, біраз шаруаның түпкі нәтижесіне қол жеткізгені үшін дауысын сәл күшейте сөйлеп тұрған Ділдәбектің бойын бір түрлі әлсіздік биледі: – Көрінеміз ғой, көрінбегенде қайда барамыз, ертелі-кеш осындамыз.
– Алмаларыңыз әдемі
Сондықтан өздеріңіздің де әдемі болғандарың жөн.
– Ескертпеңіз орынды, ескеріледі,– деді Ділдәбек
Базар әкімшілігінің бір дөкейімен кездескенде бүйтіп абдырамас
Екі алақанын ысқылап, таразының екінші басына екі-үш түйір алма салды.
– Қанша аласыз?
– Екі кило, бір аптаға дейін сол жетеді
Таусылса қайта келермін.
– Иә, сізді күтіп тұрармыз
– Ұзынтұра жөнсіз араға килікті.
– Бұл кім? – Кейуана сұраулы кейіппен Ділдәбекке бұрылды.–Бұларды дұрыс жемдеген болдыңыз ғой
Жал біте қалғандығын қара!
Үзіліп қалған әңгіме біраздан соң қайта жалғанды
Ділдәбек қапысын тауып ұзынтұраның жуан санынан да оңдырмай бір шымшып үлгерді.
– Қазақстаннанбыз
Және алманы Мәскеудің зиялы қауымына ұсынатын болған соң жерге түсірмей, ағаш басынан қолмен жинаймыз.
– Сіздерге кім алса да бәрібір емес пе
Ақшасы төленсе бітті, зиялы қауым деп ерекшелейтін несі бар?
– Дегенмен, алушылардың арасынан сіз секілді, яғни алманың қадірін түсінетіндердің…
– Қазақстаннанбыз дейсіз
Түлкібастың алмасы екендігін сіз айтпасаңыз да танып тұрмын.
– Қайдан, қалай?! – Ділдәбектің жүрегі атша тулады
Шын айтып тұр ма мына кісі?! Әлде базар басшыларына кіріп, бұлардың қайдан келгендерін біліп алған ба
Бірақ екі келі алма үшін ондай артық әрекет неге қажет? Және базар әкімшілігі ондай ақпаратты кез келгенге тегін үлестіре бермейді
Түлкібастың алмасы дегені Ділдәбектің өңіріне ақы-пұлсыз орден қадағанмен бірдей еді
Бір ай бойы алма сатты ғой, бірде-бір пендеден мұндай жақсылықты естімеген
Мұндайды естимін-ау деген үміт те үш ұйықтаса түсіне кірсеші
Сарт та сұрт, қолдың қимылына көз ілеспейді
Тіпті кезекте тұрғандардың бет-жүзіне де қарамайды
Қалайы табақшадағы алманы сөмкесіне аударып, ақшасын санап алса… Ділдәбектің есебі түгел
Оу, несін жасырады, Мәскеудің иін ортасындағы алаңқайдан әлгіндей сөзді естігенде жүрегінің жарылып кетпегендігіне таңы бар
Ғажап
Тура қолмен қойғандай
Түлкібастың алмасы, Түлкібастың алмасы
Ал не істейсіз, айқайла, аспанға уыс-уыс ақша шаш! Қуаныштан аңыратып ән салып жібер! Жарасымды, бәрі жарасымды
Түлкібас түгелімен Мәскеуге көшіп келгендей елестеді
Екі келіден артық алманы біреу қолынан жұлып алатындай қалбалақтап, әлгі кісінің дорбасына сүңгі­тіп жіберді
Ұят-ай, масқара-ай! Енді екі келі алманың ақшасына қол соза ма
Өзіне салса бір тиын да алмас еді
Әсер дегеніңіз кеңірдектен! Рақмет айтудың да ретін таппады
Әдресін сұраса
Бірақ мұндай кірпияз кісілер көрінгенге мекенжайын айта бере ме? Бір жәшік алманы артынан жеткізіп берер еді.
– Сізден ақша алмаймын! – деді тамағын әлденеше жұтынып.
– Неге?
– Солай
Сіздің әлгі сөзіңіздің бағасы он жәшік алмаға татитын болар.
– Бүйте берсеңіз үйіңізге жете алмай қаларсыз
Жарасымды жымиды
Екі келінің пұлын жалма-жан санап берді
Сосын қиғаш қасын маңғаздана керіп, Ділдәбектің жүзіне жанарын тіктеді: – Бұған дейін кісі ақысын жегем жоқ, бұдан кейін де… Сіз мені ыңғайсыз жағдайға қалдырдыңыз
Біреу-міреу бақылап тұрған болса…
– Кім бақылайды, екі түйір алмада тұрған не бар
Сіз де мені ыңғайсыз жағдайға қалдырдыңыз
Тегіннен-тегін екі жәшік алма берсем де.
– Жо-жоқ! – деді де артық салынған екі түйір алманы кері қайтарды: – Сау тұрыңыз, келесі кездескенше.
Ділдәбек тоқ соққандай сілейді де қалды
Әзер жұтынды
Тақтайшадан кері ысырылды
Басы дың-дың
«Түлкібастың алмасы, Түлкібастың алмасы!» Одан өзге ешбір дыбыс­ты қабылдауға дәрменсіз
Бәсе, бәсе!.
Оқыс сілкініп, бойын тез жинап үлгерді
Миы дереу іске қосылды
«Көріскенше!» Қайдағы көріскен? Ол кісінің екі келі алмасы қашан түгесіледі деп, Ділдәбек екі жеті тосып жүре ме
Ары кетсе үш-төрт күн
Сосын Мәскеумен амалсыз қоштаса­ды
Амалсыз қоштасу дейтін сезімнің пайда болғаны рас
Мәскеу Ділдәбекті жатырқаған жоқ
Яғни бар қазаққа құшағымыз ашық дегені ғой
Келесі жылға дейін аман тұр, Мәскеу! Жә, Мәскеуі түсінікті
Бәрі проза
Ал поэзиясы кездейсоқ жолығысқан әлгі кісі! Сол, соның өзі! Ендеше қолға түскен олжадан қапелімде айырылып қалғаны қалай? Кездесе ме, кездеспей ме? Адамдардың арасымен кимелеп тұра жүгірді
«Базардан тағы бірдемелерді сатып алған болса, метро стансасына дейін жеткізіп салайын
Ептеп сырласайын
Түптеп келгенде мен де бөтен адам емеспін ғой
Түлкібаста алма көп
Көптігінен рәсуа
Ал Мәскеуге алма әкеліп сату үшін алақандай жүрек керек! Сол жүрек­тің иесі – Ділдәбек
Жоғалып кетуі, немесе менің көз жазып қалуым мүмкін емес
Кезігеді
Осы маңнан ұзаған жоқ».
Иін тірескен халық адым аштырмайды
Біреулер иығымен қағады, біреулер өкшеңді басады
Ділдәбектің көздері алақ-жұлақ
Жоғалтып алса – өлім
Алдындағы ақ түсті жеңіл плащты әйелді соған ұқсатып, иығына икемсіздеу қол жүгіртіп еді
Ол болмай шықты, «ғафу етіңіз» деді қолын көкірегіне апарып
Оның не дегені белгісіз, мықтаса Түлкібастың бизнесменін ұртын толтырып бір сыбаған шығар
Оған қылы қисаймайды
Осындайда елде жоқ аппарат ойлап тапса ғой, шіркін! Әлгі кісі айтпақшы, Түлкібастың алмасы Мәскеуде ерекше құрметке ие
Міне, ешбір қиналыссыз сол аппараттың тетігін басып кеп жібермей ме, қалың нөпірдің арасынан сөмкідегі алманың қай тұста кетіп бара жатқандығын біле қояр еді
Еріккен деп жұдырығын түйді
Ойын баласы секілді қиялданатын уақытты тапқан екен!
Шынымен… бәлкім, қалтарыстағы бір асханада шөл басып отырса
Жо-жоқ, ондай кісі дабырасы көп жерге жоламайды және жұрт қолданған ыдыспен ас ішпейді
Базардың бір есігінен кіріп, есі ауған адамша елеріп екінші есігінен шықты
Осы қимыл әлденеше рет қайталанды
Бәсе, Ділдәбектің көзі әйелдердің орамалына түскіш қой
Кейуананы мойынға оралған ақшыт орамалынан жазбай таныды
Кейуана да кезекті аялдамаға жақындап қал­ған-ды.
– Сонша ентігіп не көрінді?
– Үйіңізге дейін жеткізіп салайын
Пәтеріңіз­ге жалынсаңыз да кірмеймін
Ділдәбек те екі иығынан дем алып, құдды бір танымайтын кісіге бірнәрсесін өткізіп қойғандай еркінсіді.
– Иә, шайға шақыратындарым аз еді.
– Оның үстіне қайдағы бір қаймана қазақты дейсіз ғой.
– Жауабын да өзіңіз айттыңыз
Қандай шаруа? Ақшаны кем төлеп қойған жоқпын ба?
– Сіз де айтасыз-ау
Уақытыңыз болса жа­қын маңдағы кафеге кіріп, бір шыныаяқ кофе ішсек
Әңгімелесуге ыңғайлы болар ма еді.
– Джентельмен
Басы бос әйелді кафеге шақырасыз, ә! Ақша көп
Әзіл ғой
Тығыз шаруаңыз болмаса… аялдаманың ағаш орындығы да жарап қалар
Үйімде жылап жатқан балам жоқ.
– Рақмет, Алланың нұры жаусын.
Тасалау бұрышқа жайғасты
Оны-мұнысын жандарына қойды.
– Сұрайын дегенім, Түлкібастың алмасын қалай бірден танып қойдыңыз?
– Біріншіден, Түлкібастың топырағына күн сәулесі тігінен түсетін болар.
– Байқамаппыз.
– Байқауыңыз керек еді, күн сәулесі тік түскен жердің алмасы тұтастай қызарады
Екінші, иісі
Қазір иісі шығатын алма емге табылмайды
Бәрі будандастырылған
Оларға құрт-құмырсқа жоламайды
Үшінші…
– Иә, үшінші…
– Үшіншісі, Түлкібастың алмасын «мұртты көсем» Сталин, Иосиф Виссарионович арнайы адам жібертіп алдыратын болған
Сән үшін емес, әрине
Түр-түсіне, иісіне, дәміне қызыққан болар.
– Сіз, сіз не дедіңіз?! – Мына жағдайды естігенде Ділдәбектің шынымен есі шықты
– Рас айтамысыз? Бұл деректі қайдан алдыңыз, немесе мен қайдан табамын! Партия тарихы институтының архивінен бе, әлде музейден бе?! Орнынан қалай ұшып түрегелгендігін аңғармай қалды
Бейтаныс кісінің нәп-нәзік саусақтарын добалдау қолдарымен қысып-қысып жібергенде, ол кәдімгідей ыңғайсызданды
Әлде дала қазақтары осындай аңғал мінезді келеді деді ме.
– Есім шығып сіздің аты-жөніңізді де сұрамаппын.
– Анна Андреевна Терехова.
– Ділдәбек, Ділдәбек Рысбаев
Алма бақ­тың меңгерушісі
Ділдәбек керек десеңіз Түлкібас­тың бәрі біледі
Апыр-ай, ә?! Жаңағы фактіні тағы қайталап жібермес пе екенсіз?
– Оның несін қайталайтыны бар, Сталин Түлкібастың алмасын ғана алғызып жеген.
– Апыр-ай, ә?! Бұл дерек бұған дейін неге айтылмаған? Тұңғыш рет сіздің аузыңыздан естіп тұрмын
Бұл жақсылығыңыз үшін…
– Елтірі тон сатып әпермекпісіз, керегі жоқ
Өзімнің ескі-құсқым да жетеді
Оның үстіне «мұртты көсемнің» қызуына жылынбай-ақ қойдық
Біз архивистер әулетіненбіз
Тереховтардың үлкені патша ағзамның аудиенциясында ісқағаздар департаментін басқарған
Өзімнің шешем компартия концеляриясында қызмет істеді
Оның шет-жағасын біздің де көріп қалғанымыз бар
Пенсияға сол жерден шықтым
Сталиннің Түлкібастың алмасын әдейі алдыртқандығына күмәніңіз болмасын!
– Жо-жоқ, о не дегеніңіз! Сіз мұны немкеттілеу айта салдыңыз
Бұл факт біз үшін ат басындай алтынмен пара-пар
Таптырмайтын жарнама: «Түлкібастың алмасын Сталин әдейі алғызған…» Кімдерге алғызған, әлде арнайы тапсырмамен біздің адамдар жеткізіп тұрды ма? Бізге оның ұзақ-сонар тарихының қажеті шамалы
Бізге керегі… сіз мені табан астында байытып тастадыңыз
Сіздерше айтқанда мұның гонорары болады емес пе?! Міне, қазір-ақ қолма-қол… сыйға-сый, Ділдәбек асығыс-үсігіс қалтасына қол жүгіртті.
– Керегі жоқ, екі кило алманың өзі жетеді.
– Оны да сатып алдыңыз ғой
Ал әлгіндей деректерді мен неге сізден сатып алмаймын?! Бұл да бизнес.
– Сталинді бизнеске айналдырмайық.
Құптағаны ма, мұқатқаны ма
Қанат байлап аспан әлемінде қалықтап жүрген Ділдәбек ешнәрсенің байыбына барып, ешнәрсені толықтай түсінбеді
Анна Андреевнаның керек-жарағын автобустың соңғы есігінен ішке кіргізді.
– Сау тұрыңыз!
– Елге сәлем айтарсыз.
Аялдамадан қозғала берген автобустың соңынан далақтай жүгірді: – Анна Андреевна, соңғы өтінішім болсын, әлгі деректің тасқа басылған көшірмесін қайдан табамын…
Автобус жылдамдығын үдете берді.
***
… Сталин Түлкібастың алмасын әдейі алғызған, үстел үстіне Түлкібастың алмасын әдейі қойғызған
Мұнан артық кереметті қай­дан табасыз, таба алмайсыз?! Өткен тарихтың кедір-бұдырын таразыға салушылардың назарына бұл мәселе неге бұрын ілікпеген? Әлде қалтарыста қалып қойған ба? Қалай десеңіз, олай деңіз, бұл Ділдәбек ашқан үлкен жаңалық
Ал түлкібастықтар үшін тіпті айтары жоқ.
Ары ойланып, бері ойланып, ақыры мынадай шешімге келді
Ертеңнен қалдырмай мәскеулік екі-үш газетке жарнама береді: «Сталиннің сүйікті асына айналған Түлкібастың алмасын сатамыз!..» Бітті
Сөйтіп, ақша түйілген орамалды беліне байлап, Түлкібастың үстімен өтетін жүрдек пойыздың жұмсақ вагонына билет алды.
Елге келгенде өз көзіне өзі сенбеді
Бақ арасында бей-берекет шашылып, төсек боп жататын бір түйір алманы кезіктіре алсашы
Тап-тұйнақтай
«Сталин жеген алманы сиырға бергеніміз құдайдың алдында да, адамның алдында да ұят
Біз алманы қадірлеудің жаңа дәуіріне қадам бастық» деп ауылдастары Ділдәбекті вокзал басында аса салтанатты жағдайда күтіп алды.
Электронды поштасына келіп түскен тапсырыстардан бас айналатындай еді: «Шеврон» компаниясы 4 тонна, азық-түлік корпорациясы 7 тонна, «Сочи олимпиадасына дайындық қазірден қарқын алды
Алдын ала қаржысын аударып, 10 тонна Түлкібастың алмасын алар едік…»
Ділдәбек келіншегіне қарап, жымың-жымың күледі.
Қуаныш ЖИЕНБАЙ
