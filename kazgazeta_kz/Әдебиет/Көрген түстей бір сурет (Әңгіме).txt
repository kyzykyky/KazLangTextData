Бекболат ӘДЕТОВ
Тегі, түлен дегенің көзбен көріп, қолмен ұстайтын бірдеңе болса бұйырмасын
Әсте олай емес
Дерексіз, дәйексіз нәрсе
Бірақ ойламаған жерден сайтандай сап ете түсетіні бар
Ыстық ботқадай жабысады
Содан соң арылып көр.
Осы жұрт Бошалақты кәдімгідей кісілікті азамат деп біледі
Аты солай екен деп, оған жеңіл-желпі қарап жүрмеңіз
Дәл сол үшін жазғырсақ, қазақтың қара орман қалың сөзінен жарасымды ат табылмағандай, торсық шеке тұңғыштарын Бошалақ атаған ата-анасын жазғырайық
Ол туатында әкесінің түйесі бошалап кетті ме, әлде соған ұқсас тағы бір жағдай болды ма – әйтеуір сол түні «шыр» етіп дүниеге келген ұлға Бошалақ дейтін ат қойылғаны рас
Сондай сәтте екпіндеп жел соқса баласын Желдібай деп, көл толқыса Көлдібай деп атай салатын қазекемнің көңілшектігінің бір көрінісі бұл
Тек соған бола Бөкеңнің өзін күстана қылар жөніміз жоқ
Ел қатарлы сүрініп-қабынып жүріп оқуын оқыды, қызметке ілікті, жаманды-жақсылы осы қалетке жетті
Ақылы мен ажары құп жарасқан Қазынадай жар қосағы бар
Ошарлы отбасы бар
Қоңқақ мұрындау, дүрдік ерін, еңсегей бойлы салпаң сарыны көрсеңіз, Бошалақ осы екен-ау деңіз де қойыңыз
Бұйырған ырыздығын теріп жеп, ауыл-аймақтағы танымал азаматтардың, нақ алды болмаса да, бел ортасында жүр
Тіпті қолы аузына енді жете бергенде заманы құрымағыр алағай да бұлағай болып кетпесе, Бошалағыңыздың қазір қай биікте жүрерін бір Құдайдың өзі білсін.
Жә, әңгіме онда емес
Мәселенің мәнісі түленде еді ғой
«Жұрттың сенен де жаман еркегі анда-мұнда барып, жел-құзынан арылып келіп, құлын-тайдай тайраңдап жүр
Тым болмаса мына тұрған Сарыағашқа барып, ішек-қарныңды шайдырып қайтсаң болмай ма» деп, Қазынаның өзі құлағының құрыш етін жеп жүріп, курортқа жолдама алып бермесе әрі дәп бұл адасып кететіндей, вокзалға өзі шығып жолға салмаса сол түлені түскір Бошалақпен кездесер ме еді, әлде кездеспес пе еді, итім білсін
Дегенмен, болар іс болды
Көктемнің бір маужыраған шағында Қазынасының екі бетінен кезекпе-­кезек сүйгеннің ырымын жасаған Бөкең пойызға мінді де «Сарыағаш қайдасың?» деп тартып отырды
Бір түнеп оянғанда Шымкентте болды
Әрі қарай тағы жүз елу шақырымдай автобуспен не жеңіл көлікпен жүру керек екен
Аялдамаға барды.
– Сіз Сарыағашқа ма? – деді тоқыма көйлегінің етегі дегеленіп, ақ сазандай балтыры жарқ ете қалған орта бойлыдан ілкімдірек келіншек
«Тым жеңіл киінгенсің-ау, қалқам» деп ойлап үлгірді Бошалақ, әрі бір көрген әйелдің әуелі балтырына көзі түскенін өзіне әбес санап, қызарып та кетті.
– Иә, Сарыағашқа.
– Онда бірге жүретін болдық қой
Мына бір көлікпен келісіп тұр едім, енді екі адам табылса…
– Тәйірі, тағы біреулер қашан келеді деп тұрамыз ба, екеулеп-ақ тарта берелік
Азар болса ақысын алар, – деп шүленсіді Бошалақ
Адамның кез келген қапысын аңдып жүретін түлені болмағырдың нақ осы сәтте орайына орала кеткенін ол сезген де жоқ
Әшейін, көңілінің туабітті мырзалығын білдірген.
Ал Бошалақтың көңілі әманда көл-көсір ғой, несін айтасыз
Әрі мынадай жағдайда – мынау сияқты ақборық перизаттың алдында жарылмас па бұл Бошалағы бар болғырың.
– Ақыр барар жеріміз бір екен, танысып кояйық: Гүлжазира, – деп перизат қолын ұсынды
Тіпті майысқанда бар ма, айтпаңыз енді.
– Бошалақ.
«Кекесіні ме?» деп, сәл секем алың­қырап қалған келіншек аз-кем мүдіріп барып:
– Қызық екен, – дей салды
– Онда жүрейік, – деді
Содан соң анадай жердегі бөлек-салақ қол жүгін ала берем дегенше елп етіп Бошалақ та жетті.
– Маған беріңіз!.
– деп ілтипат білдірді
Түлен түрткен дейтіннің басы осы екені қаперіне де келген жоқ…
Көктем күшіне кіріп үлгірер-үлгір­местен бұл өңір масатыдай құлпырып, дүркірей жөнеледі
Жалпақ дала, бел-белес қызғалдақ пен сарғалдаққа толады
Әрі-беріден соң көз көрім көлемнің бәрі қып-қызыл өртке оранып, итқыз­ғалдақтың шалқыған теңізіне айна­лады
Кемді күнгі қыс қысымынан соң малдың да, жанның да мазатсып, марқаяр шағы бұл.
Танысып-білісіп біраз шүйіркелес­кен екі жолаушы енді тақтайдай жолмен сызып бара жатқан мәшиненің терезесінен осы көрініске көз суғарып, әрқайсысы өзімен өзі болып кетті
Бошалақ шіркін мына жаңа танысының көркіне сұқтануын қояр емес
Құдай-шебердің өзі майға бабымен піскен бауырсақтай ғып әдемі кескіндеген мұрны, оқыс жалт еткенде от-жалындай шарпитын көзқарасы… Курорттар мен шипажайларға барғыш жұрттың осындай арулар туралы ауыздарының суы құрып айтатын әңгімелері рас болғаны ғой, сірә
Әуелі осылай танысып, кейін қиыса алмай, жыл сайын курорттан курорт асып, үздіге табысатындары… Бұрын-соңды бұлай саяқ шығып көрмеген Бошалақ оның қадірін қайдан білсін-ау.
Тегі, арқа-басы сәл босаса болды, адам баласы, бұрын бұғауда жүргендей-ақ, еркінсіп, екіленіп кететіні неліктен екен? Дүниеде ұя бұзбас бір можантопай болса, осы Бошалақтай-ақ болар еді, енді мұның да ойдым-ойдым ой ­сорабына түсіп, сезім арпалысында келе жатқаны мынау
«Көкірек шіркін текірек қағады» дегенді осындайда айтқан болар-ау
Бірақ қайда апарып сая­ды бұл текірек? Қырықтың қырқасына шыққанда мұнысын немен ақтайды өзі? Балалардың бетіне қалай қарайды? Қазынаға ше?.
­Осындай қысталаңда шыққан: «Не бетімді ­айтамын Ойке апама» дейтін сөзді бір кітаптан оқығаны бар сияқты еді
О, тоба…
Біртүрлі тоңазығандай қалт шімір­кеніп, қозғалақтап кеткенін өзі де байқамай қалды
Сол сәтте жалт қараған Гүлжазираға қиыстай көз ­тастап, құр далбаса жымиған болды
Дәп бір соны күтіп отырғандай, ол да жымиды
Құдірет, не деген жымиыс мынау! Неткен сурет! Құдайдың күні онсыз да жарқырап, май шуаққа малынып тұрған жоқ па еді.
– Бірталай жерге барып қайттыңыз-ау, шамасы?
– Жәй, әшейін… Ойды ой түртеді дегеннің кебі ғой.
– Сол ой шіркіннен бір уақ серпілу үшін келе жатқан жоқпыз ба?..
Рас-ау
Зәуімен бір жолға шыққанда жә мынадай қаса сұлу қасыңда отырғанда қалың ойды қайтпексің, бәтір-ау
Жастықтың соңы, қарттықтың алды деп, көзді жұмып, ду-думанға қойып-ақ кетсең кім сөккендей сені? «Өмір қайтып келмейді, өгіз аттай желмейді» деген және бар
Осындайда, оралыңның барында бір желіп қалсаң несі айып? Жүр ғой әне өзіңдей ­Кенжебектер, Керімтайлар шалқып басып, шайқап төгіп
Әрі соның орайы келіп тұрғанын көрмеймісің.
Көзінің қиығын тастап еді, Гүлжазира оң қолын бұған тым тақау жіберіп, ақсүйрік саусақтарын әлдебір аспапта әлдебір сазды орындаған адамша жыбырлата түсіп, балқып отыр екен
Құдды «ұстасаңшы, сипасаңшы» дейтіндей
Беу, дүние-ай, жұмыр басты пендені мінәйі себептен ынтықтырып, жоқтан бар қинаймын десең ретін келтіре береді екенсің-ау! Дәл осы арада Бошалақтың ойына:
Төлегеннің мінезі
Болып кетті баладай, – дейтін қисса жолдары оралды
Сонау бал дәурен балалық шақтан бермен қарай көкейге қонақтап, жадуалдай жатталып қалған сөздер
Енді өзінің мынадай сәттегі күйіне дөп келгенін қарашы.
Тегі, адамның көңілі қартаймайды деген рас болар
Баз-базда мұны: «Бұқаның өзі қартайса да мұрны қартаймайды» деп анайылау айтатындар да бар
Мейлі, қалай айтылса да, шындық болғаны ғой
Бошалақтың қазіргі көңіл ауаны соған келеді әйтеуір
Ту-у сонау балалықтың базарында қалып, күнделікті тірліктің күйбеңінде көмескіленген таныс-бейтаныс сезімдер анталап шығып, тұла бойын тұмшалап алған
Болды ғой, болды сондай күндер
Абайша айтқанда, «махаббат, қызық мол жылдар» 
Бірақ бұл солармен ерте қоштасқан-ау, сірә
Тым ерте
Олай болатыны: Талғардағы медучилищені бітіріп, ауылға медбике болып келген еліктің лағындай күлімкөз ару – Қазынаны өзге біреу қағып кететіндей жабысып, ертелі-кеш жағалап жүріп, ақыры қолына түсірді де бозбалалық күндерімен ақи-тақи қоштасып, аяғы маталды
Тумысында нәті жуас жігіт содан былай қия басып көрген емес еді
Ендігісі мынау…
– Бұрын Сарыағашта болып па едіңіз? – деп сұрады Гүлжазира, тым ұзаққа созылып кеткен үнсіздікті бұзып.
– Жоқ
Болған жоқ едім.
– Онда көрімдігін өзім алатын болдым ғой, – деді ол, басын әнтек шал­қайта бере ойнақылана қарап
Апыр-ай, осы бір жымиысы-ай! Бошалақтың жан дүниесі астаң-кестең
Денесі бір ысып, бір суыды
Иығына иығы, тізесіне тізесі тие жаздап қасында отырған аруға жақындай түскісі, елеусіз бір қимылдармен жанаса бергісі келеді
Осының өзі-ақ тілмен айтып жеткізе алмастай рақат сезім екен ғой, кім білген мұны
Екі апталық жолдамасында көрсетілген мерзімнің әр күні, әрбір сәті осылай өтсе, тіпті басқа да қызықтарын сыйласа, Бошалақтан соның бәрін көтеріп тұрарлық дәрмен табылар ма екен десеңші
Және де кейін-кейін, өмірінің байырқалаған шағында: «Шіркін, Сарыағаштағы сайран күндер- ай!..» дейтін дәурен болса ғой…
– Міне, көке, Сарыағашыңыз осы, – деді бағанадан бері сыпайылық сақтап, сөзге араласпай, өзімен өзі болып отырған шопыр бала аялдамадағы ығы-жығы көп көліктің арасынан саңылау тауып, мәшинесін тоқтата беріп.
– Тәңір жарылқасын, қалқам, бақытты бол,– деп Бошалақ та пенже­гінің ішкі қалтасына қолын жүгіртті
Тізесіндегі кішкентай сөмке­сін аша бермекке ыңғайланған Гүлжази­раның қолын биязы қимылмен кейін серпіп: – Өзім-ақ, – деді.
Ол жүргізушімен есеп айырысып болғанша бірі қолына гүл ұстап, бірі дәуперім сөмке көтерген екі жігіт ­Гүл­жа­зираға үйіріле кетіп, қауқылдасып жатты.
– Аман жеттің бе?
– Жол қажытқан жоқ па? – деп бәйек болады жазғандар.
– Жақсы
Бәрі жақсы
Алматыдан сәлем! – деп, Гүлжазира күміс күлкісімен-ақ айналаны гүл жайнатып жіберді
– Мына кісі Қошалақ дейтін ағай, Шымкенттен бірге шықтық.
– Бошалақ деңіз…
– Иә, айтпақшы…
– Бошалақ?! Әй, қазекем-ай, қоймай­тын атың жоқ-ау! – деп әлгі добалдай сөмке ұстаған, өзі имиген сылыңғыр қара бірден кежір мінез танытты
Бірақ ондайға Бошалақтың құлағы үйренген ғой, көңіліне кіп ала қоймады
«Енді қайда барамыз?» деген адамша сұраулы жүзбен ­Гүлжази­ра­ға қарады
Онысын елең қылған Гүлжазира жоқ, өз қызығы өзінде, әлденелерді айтып, екі жігіттің ортасында, бұрала басып жолға түсті
Ақ сазандай қос балтыр көңілдің құртын жеп, алыстап барады
Тек әлден соң ғана келіншек қалт артына бұрылып, ықылас білдіргеннің ишарасымен қолын көтерді.
Сонымен, бір мезет жаңағы жылтыр қараның:
– Гуд бай! – деген елірме дауысы жетті Бошалақтың құлағына.
Ойда жоқ, түсте жоқ біршама тәтті арманға бой алдырған Бошалақ, аузы аңқиып, бір орнынан тапжылмай әлі тұр
Көзінің алдында – көрген түстей бір сурет.
