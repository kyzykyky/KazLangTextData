Меңсұлу үйге мерейі үстем болып, қуанып оралды
Жә, әңгімені басынан бастайық.
Күйеуі Ержанның қолдауымен несие алып былтыр киім-кешек дүкенін ашқан болатын
Әрине, оңай болған жоқ
Соған қарамастан, өздерінің еңбекқорлығы мен талпыныстарының арқасында көптен күткен армандары орындалды
Дүкен болғанда қандай! Мұнда тек сәнді көйлектер ғана сатылады
Меңсұлудың талғамын осыдан-ақ біле бер, шетелден өзі таңдап әкелген көйлектер көрген жанның көзін қуантып, алыстан менмұндалап, өзіне шақырып тұрады
Әйелдер көйлек қасында көгенделген қозыдай айналсоқтап шықпай қояды
Ал киіп көрсе бар ғой, не бәлесі барын қайдам, жараса қалады
Жасарып, жайнап, құлпырып сала береді
Көйлек сондай болған соң әйел байғұста не жан қалсын, бағасы удай болса да алмай тынбайды
Ақшасы жетпесе, жерден қазса да, көктен сауса да, індетіп жүріп тауып әкеледі
Көйлекті қолға түсіргенше күйеуінің миын жеп, құлағын мүжиді.
Осы дүкеннің арқасында жағдайы тез түзеле бастады
Ұлы Айбарды қаланың қақ ортасына орналасқан жақсы мектепке ауыстырды
Бұл мектеп ақылы болғандықтан, мұғалімдеріне айлық жалақының үстіне қосымша ақша төленеді
Сол себепті мұнда қаладағы ең мықты мұғалімдер жинал­ған
Түстен кейін ылғи да қосымша сабақ­тар өте­ді
Үй тапсырмасын орындамай қалатын бала болмайтыны да содан
Осы мектепті бітірген балалар ең таңдаулы университеттерге түседі, керек десең шетелде оқитындардың көбі – осы мектептің түлектері
Сол себепті мұнда тек дөкейлердің балалары оқиды
Кедейдің балалары ақшасын төлей алмағандықтан, қанша жерден үздік оқыса да, есігінен сығалай алмайды
Мұны Меңсұлу алғаш ата-аналар жиналысына қатысқанда-ақ байқады
Жиналысқа келіп отырғандар – кілең байы дөкей, ақсаусақ қатындар
Алтыннан да қымбат асыл тас­тарын тағынып, қым­бат киімге малынып отырған біреулер
Мінгендері тек «мерседестің», «лексустың» дүңкиген джиптері
Сонысын жұртқа қалай көрсетем дегендегісі ме, мәшине кілтін қалтасына салып қоймай, саусағына айналдырып әлек
Біріне-бірі «сен кімсің-әй» дегендей кекірейе қарайды
Сөйтіп отырып, сөздері түйеден түскендей
Сөйтіп отырып, біріне-бірі ақыл айтқыш
Ақыл дейтіндей… Ақылы ақыл емес, ұсақ-түйек бір нәрселерді, әлдеқандай ғып, көзіне шұқып айтып жатқаны
Ал сен оны тыңдамай көр, сонан кейінгі ісі сенімен болсын
Әсіресе, мына бір үш келіншектің екпіні жаман
Белсенді, араласпайтыны жоқ
Айтқан сөзі ақылға қонымды болса, адам еріксіз келісетіндей болса бір жөн ғой, мыналардікі тым ұят-тағы
Тіпті бала тәрбиесі жөніндегі мұғалімнің өзін көзіне шұқып тұрып, «оқытқанда» Меңсұлу қарап тұрып ұяттан төмен қарады
Шыдамай қарсы пікір білдіремін деп, ақыры олармен ілінісіп тынды
Сонда олар мұны жеп жіберердей боп, ала көздерімен атып, жабыла кетіп еді
Меңсұлу да орынды сөзімен отырғызып тастады.
Осы оқиғадан соң бірер күн өткен
Дүкенге келсе, аула сыпырушы сырқаттанып, жұмысқа шықпай қалыпты
Есік алдындағы қоқыс жәшігі аузы-мұрны шыға толып тұр
Айнала жыртылған қағаз, темекі тұқылы, аткөпір боп шашылып жатыр
Қалтасы толық, қоңды адамдар ғана келетін дүкеннің алды бұлай қоқысқа толып жатқанын көрген жұрттан ұят емес пе? Екі білегін сыбанып жіберіп, жұмысқа кірісіп кетсін
Үстінде ескі қара халат, қолыңда резіңке қолғап
Әуелі жәшіктегі қоқыстың көзін құртайын деп, қолымен қапқа тыққыштап жатыр еді, ту сыртынан «Ей, смотрите, это же она» деп ішегін тарта дауыстап жіберді
Бұл жалт қарады да, тани кетті
Ата-аналар жиналысында ілінісіп қалған сылқым келіншектер
Дүкен жанынан өтіп бара жатып бұған саусағын безеп, қарап қалыпты
Меңсұлу оларға назар аудармастан қоқыс толы қапты көтеріп алып, үйді айналып кетті
Сол жақтағы контейнерге қолындағы қапты тастап келмек
Қайтып оралғанда көрді, әлгі үш сылқым дүкен ішінде жүр
Қолдарында бір-бір көйлек
Шамасы дүкен оларға ұнаған болуы керек, бір-біріне «неплохой магазин, теперь можно сюда ходить, включи в наш список и этот магазин» деп күліп қойып, кассаға ақшаларын төлеп жатыр.
Содан екі-үш күн өтті ме, өтпеді ме мектептен Айбар арқылы хабар жетті
Сынып жетекшісі «мамаң кешікпей жолығып кетсін» депті
Барды
Жолықты
Обалы не керек, сынып жетекшісі аса сыпайы, биязы кісі екен
Ә дегенде неге шақыртқанын айтпай, әңгімені әріден бастады
Бұл мектептің қаладағы «элитный» оқу орны екенін жұқалап жеткізді
«Элитный» мектеп болған соң мұнда кім оқитыны белгілі ғой» деп бір қойды
«Жан-жақты қамтамасыз етілген отбасында өскен бала мен үнемі жетіспеушілікті көрген жеткіншектердің мінезі екі басқа болады, олардың сөйлеген сөзі де, істеген әрекеті де үйлесе қоймайды ғой» дегенге келтірді
Меңсұлу сынып жетекшісінің неге бұлай бұлтақтап, сипақтап отырғанын түсінбеді
Бұл мектептің ол айтпаса да ерекше мектеп екені белгілі емес пе?
– Айбар бірдеңені бүлдіріп қойды ма? Әлдебір басқа жағдай болып қалды ма? – деді Меңсұлу шыдамай төтесіне көшіп.
– Сіз кешіріңіз, – деді мұғалім әлде де болса айтарын бүгіп қалып тұрғанын енді анық аңғартып, – айып етпеңіз
Мен сіздің қайда жұмыс істейтініңізді білсем деп едім.
Осыны айтты да беті ду етіп қызарып кетті
Меңсұлу әңгіменің төркіні өзі туралы боп тұрғанын шамалай бастады да:
– Сірә, мен туралы біреу бірдеңе деген ғой, шамасы
Ақыры бастап қойған соң айтарыңызды ашып айтыңыз, – деді сынып жетекшісі қызға күлімсірей қарап.
Былай болыпты, үш «мамаша» арыз айта келген
Арыз соңы байбаламға ұласқан
Сондағылары «біздің балаларымызбен какой-то дворниктің баласы қатар оқиды екен, дворниктің тәрбиесіз баласы біздің тәртіпті балаларды бұзады» дегенге саяды
«Сондықтан, – дейтін көрінеді тағы, – әлгі дворник баласын мектептен дереу алып кетсін, әйтпесе, тексеру комиссиясын жібертеміз, тексерістен бастарын қатып отырыңдар сосын».
Ой, пәлі-ай, мұны естіген директордың жаны мұрнының ұшына келіп, «дворникпен» сөйлесуді сынып жетекшісіне тапсырады ғой.
Мән-жайға қаныққан Меңсұлу сықылықтап рақаттана күліп жіберді
Бар пәле ана жолғы үш сылқымнан келгенін түсіне қояды
Сонан соң сынып жетекшісіне өзін таныстырды, қандай кәсіппен шұғылданатынын айтты
Қолы тигенде дүкенге келуін өтініп:
– Сіз бөтен ойлап қалмаңыз, мен сізге қалаған көйлегіңізді сыйға тартқым келіп отыр, – деді.
Мұғалім қыз не дерін білмей күлімсірей берді.
Ертеңіне дүкенге жаңа көйлектер түсті
Неше түрлі
Көздің жауын алады
Біраз қыз-келіншек жиналып қалыпты
Қалағандарын таңдап алып жатыр
Соңғы сән үлгісімен тігілген жаңа көйлектер түскенін қайдан естігенін қайдам, көйлек таңдап әлгі үш сылқым да жүр
Ойпырм-ай, жұптарының жазылмауын-ай! Олар естері шығып, Меңсұлуды көздеріне де ілмеді
Әрқайсысы екі-екіден қымбат көйлек алып, кассаға жақындады
Сол сәт оларға жақын барған Меңсұлу:
– Көйлекті орнына апарып, іліп қойыңыздар
Сіздерге киім сатылмайды, – деді салмақты сөйлеп.
Олар бұған сонда ғана назар аударды.
– Ах, тағы да сен бе?
– Кетші бар әрі!
– Кімсің сен қарсы сөйлейтін? – десті олар бір-бірінен қалмай жарыса сөйлеп.
– Мен дүкеннің иесімін
Сатамын ба, сатпаймын ба – ол жағын өзім білем, – деді Меңсұлу да саспастан
– Кәне, тайып тұрыңдар
Әйтпесе…
Күзетші жігітке иек қағып еді, күзетші келді де үш сылқымның қолынан көйлектерді сыпырып алып, оларға есікті нұсқады.
Үш сылқым нарт боп қызарып, «дворник» деп байбалам салып жүрген адамның дүкен иесі болып шыққанын көрген соң, жүндері жығылып бара жатты.
Меңсұлудың кегі қайтып, үйге мерейі үстем боп, қуанып оралуының себебі осы еді.
Мақсат Рсалин,
Ғ.Мүсірепов атындағы әдеби сыйлықтың лауреаты
