Қазіргі күнде кейбір әдебиеттерде, жарнама, кино, ақпарат құралдарында мақал-мәтелдерді тікелей аударып, мақалдардың негізгі мағынасын беретін ойын бұрмалап, мүлдем басқаша етіп шығарған аудармалар кездесіп қалып жатады
Бұдан шығар қорытынды кез келген аудармашы немесе тіл маманы өз тіліндегі мақал-мәтелдерді жетік білгені дұрыс
Сонда ғана аударма жасағанда, ойдағы балама өздігінен табылып, негізгі мағынасы ашылады. 
Кейбір аудармашылар мақал-мәтелдерге аударма жасағанда түпнұсқаны елемей аралық тілді пайдаланады
Мысалы ағылшын мақалы алдымен орыс тіліне аударылып, содан кейін барып оны қазақшаға аударады
Бұл өз кезегінде түпкі мағынадан біршама алшақ кетеді
Оған төмендегі мысалдар дәлел бола алады
«As sure as eggs is eggs» бұны орысшаға аударғанда «Как дважды два-четыре» «Екіге екіні қосқандай» деген аудармадан бұның орыс тілінен тікелей тәржімаланғаны көрініп тұр
Бұл мәтел түпнұсқадан аударылғанда нақты баламасы: «Тайға таңба басқандай» болуы керек
Әлгіндей шала аудармаларды орыстілді аудармашылардың еңбектерінен кездестіруге болады
«Make a mountain out of a molehill» «Делать из мухи слона» – Шыбындайды пілдей етті
Бұл «Түймедейді түйедей етті» немесе «Бүйректен сирақ шығарды» деген ғой
«The apple never falls far from the tree» «Яблоко от яблони не далеко падает» – Алма алма ағашынан алыс түспес деп аударғаннан гөрі «Балтасынан сабы озбайды» деген балама болары сөзсіз.
Мақал-мәтел дегеннің өзі – «тоқсан ауыз сөздің тобықтай түйіні»
Ал оның басқа тілдегі нақты баламасын табу асқан шеберлік пен көп ізденісті қажет етеді
Мақал-мәтел адамның ой-өрісін, дүниетанымын, қиялын, тілін дамытып, тәлім-тәрбиесіне әсерін тигізетіндіктен, мақалды мақалмен аударғанымыз тиімді болары сөзсіз
Қазақ тіл білімінің атасы Ахмет Байтұрсынұлы айтқандай, «өзге тілде қазақ тілінен балама табылмайтын бірде-бір сөз жоқ»
Демек, қазақтың бай тілінен кез келген мақал-мәтелге балама табылады
Мақал-мәтелдерді аудару ана тілдің мүмкіншілігін пайдаланудың тағы бір жолы екенін аудармашылар мен тіл мамандары түсініп, осы мәселеге көбірек ден қойса екен.
Әлия ТҰҢҒЫШБАЕВА, АЛМАТЫ
