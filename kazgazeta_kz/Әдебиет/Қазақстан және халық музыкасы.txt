Жуырда Алматы қаласындағы Қазақстан Республикасының Ұлттық кітапханасында белгілі фольклортанушы ғалым Берік Жүсіповтің «Қазақстандағы этностардың музыкалық мұралары» атты музыкалық-энциклопедиялық, ғылыми-танымдық еңбегінің тұсаукесер рәсімі өтті.
Шараға Қазақстан Республика­сы­ның Президенті жанындағы «Қоғамдық келісім» республикалық мемлекеттік мекемесі директорының орынбасары Ғазиз Телебаев, Қазақстан халқы Ассамблеясы Төрағасының орынбасары Любовь Ни, Алматы қалалық Тілдерді дамыту және құжаттама басқармасының басшысы М.Ахетов, Қазақстан Респуб­ликасы Ұлттық кітапханасының директоры Әлібек Асқаров, Құрманғазы атындағы Қазақ ұлттық консерваториясы халық музыкасы факультетінің деканы Карима Сахарбаева, «Абай» ақпараттық порталының бас редакторы Дәурен Қуат және т.б
қатысты.
Шараға қатысқандар этникалық музыка тақырыбына арналған мұндай жоба бұрын-соңды жасалмаған ерекше тәжірибе қатарына жататын бастамалы еңбек екенін атап өтті
Қазақстан халқының рухани өмір тарихы мен мәдени тыныс-тіршілігін тұтас зерттеп, халық шығармашылығы жанрларын терең талдап, әрбір этностың төл музыкасына қатысты деректерді ғылыми ыждағаттылықпен қамтыған мұндай теориялық, танымдық арқауы кемел энциклопедиялық еңбек екені сөзсіз.
Аталған жинақ Қазақстан Рес­публикасы Үкіметінің 2014 жылғы 21 қарашадағы № 1223 Қаулысының негізінде Қазақстан Республикасы Мәдениет және спорт министрлігі Тілдерді дамыту және қоғамдық-саяси жұмыс комитетінің тапсырысымен жарық көріп отыр.
Филология ғылымының докторы, профессор Тынысбек Қоңыратбай: «Бұл Қазақстанда этномузыкатану саласы бойынша музыкалық антология жасаудың алғашқы әрі сәтті тәжірибесі
Мұнда түрлі этникалық диаспоралар музыкасының типологиялық үлгілері топтастырылған
Ұсынылған үлгілердің әуен-ырғақтық рең-айырмасы бола тұра, музыкалық тіннің өрбіп-өрістеу табиғаты бірыңғай болып келуіне орай көптеген ортақ сипаттарға ие
Мұндай жұмыс отандық және Ресей музыкатануында бұрын-соңды атқарылмаған
Әлем халықтарының музыкалық мұраларын салыстыра зерттеп, музыка әлеміндегі ортақтық пен даралық мәселелерін зерделеу үшін таптырмайтын мына еңбекті Қазақстан халқы Ассамблеясының 20 жылдығына орай жобалап, жарыққа шығаруын мемлекетіміздің үлкен жетістігі ретінде бағалаған дұрыс» деген ойын жеткізді
Өнертану ғылымының докторы, профессор Шахым Гуллыев болса жинақты отандық ғылым саласындағы теңдесі жоқ еңбек деп бағалады
Фольклортанушы Берік Жүсіпов жарық көріп отырған еңбек – болашақтағы тұтас мегажобаның бастамасы екенін, алдағы уақытта «Қазақстандағы этностардың музыкалық сөздігі» және «Қазақстандағы этностардың музыкалық энциклопедиясы» тәрізді сүбелі басылымдар жасауды қолға алу шаралары да кезек күттірмейтін, күн тәртібінен түсіруге болмайтын өзекті мәселе екенін атап өтті.
Дәуіржан Төлебаев
