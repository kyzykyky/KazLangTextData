Бауыржан Жақып,
Қазақстан Жазушылар одағы басқармасы 
төрағасының орынбасары, 
ҚР ҰҒА-ның корреспондент-мүшесі, 
филология ғылымының докторы, профессор
Ауыз әдебиетінің асыл маржандарынан бастау алған қазақ поэзиясының көш керуені жаңа ғасырға қадам басты
Қоңыраулатқан қазақ жыры – бүкіл халқымыздың байлығы
Десек те, сол қара өлеңге рух бітіретін, өткірлік дарытатын, тың көркемдік құралдармен безендіретін, аста-төк асқақ сезіммен қуаттандыратын ақындарымыз бар
Солардың бірі – Ілияс Жансүгіров атындағы сыйлықтың лауреаты Рафаэль Ниязбек.
Қазақ мемлекеттік университетін бітіргеннен кейін Қазақ радиосында, «Жұлдыз» журналында, «Жазушы» баспасында қызмет істеген Рафаэль ақынның «Келер күндер», «Қаратау мен Алатау», «Темірқазық»,«Жер жанары», «Биіктей бер, тауларым», «Тамұқ отына жанбаған», «Шешендер», «Күркіреп өткен күндерім», «Қан қасап», «Махамбет майданы», «Айбозым менің», «Кемеңгер», «Қағанат», т.б
бірнеше жыр кітаптары, «Отағасы», «Қаңтар», «Жауатар», «Қызыл үй», «Тас құдай» прозалық кітаптары оқырман жүрегіне әр жылдары жол тартты.
Ақын мен оның өлеңін бөліп қарауға болмайды
Рафаэль де өмірде қандай ақкөңіл, батыл, шындықты бетке айтатын болса, оның жырларынан да сол қасиеттер көрініс табады
Ертеректе жазған «Сексеуіл және Қазақ» өлеңіндегі:
Қазақ деген сексеуіл емес пе, айтшы,
Сындыратын өзімен өзін ұрып, – деген тармақтың өзінде бүкіл қазақ халқының тағдыры жатыр
Шындығында да төзімділік, беріктік, шыдамдылық жағынан қазақ мінезінде сексеуіл табиғаты бар секілді
Дәл осы екі жолды оқығанда сонау 1937-нің ойранындағы бір қазақты бір қазаққа айдап салған тарих сабақтары да елес беріп өтеді
Бұл туралы ақын:
Сексеуілдей өзімен өзін соғып,
Алдап соқты аяр жау бұл қазақты, –деп толғанады.
Ақын, ең алдымен, өзі өмір сүріп отырған заманның, қоғамның пер­зенті
Сондықтан да болар, Рафаэль шығармаларында біздің бүгінгі өмі­рі­міздің көптеген мәселелері қозғалады, үлкен қоғамдық жайттар шешімін тауып жатады
Қаламгер өзінің жүрекжарды сөздерімен көпшілік көкейіндегі ойды сарқа айтады
Айтқанда да тайсалмай, именбей, тосырқамай, батыл айтады.
Ел тіршілігіне нарықтық экономика бек орнықты
Табиғатынан сауда-саттықты намыс көретін қарапайым қазақ халқы да базарға бой үйретті
Бірақ ақын жүрегі сол базардың ұлт санасына тигізген кейбір келеңсіз әсерлерін сынға алады.
Сатылады көкөніс, шөп-шалам да,
Ақыл-ойың, жалының, от-санаң да.
Сатыласың өзің де қамыңды ойлап,
Сатылмасқа өзіңнің жоқ шамаң да, –
деп қынжылады «Қара базар» деген өлеңінде
Тағы бір өлеңінде осы тақырыпқа қайырыла оралып:
Ұмытқандай жұрт әнін,
Қорқыныштан дір етіп.
Бес жыл жазған кітабың –
Қысқа қоныш бір етік, – деп сөз құнының, рухани байлықтың арзандап бара жатқанына жан дүниесімен қарсы шығады.
«Жетім бұрыш» деген өлеңде әлі де үйсіз-күйсіз жүрген қаракөздер екеніне ел тұтқасын ұстаған азаматтардың ­назарын аудартады, қалың көптің ­атынан сөз алады.
Жетім бұрыш –
бұлтты аспан тұнжыраған,
Жетім боп та егіліп шын жылаған.
Соған барғын –
сая таппай елінен, пана таппай
Көргің келсе қазақты құжынаған, – деп бүгінгі қоғамның басты бір проб­лемасын алға тартады.
Қазіргі замандағы бүкіл ғаламшарды тітіркендір­ген экологиялық апаттың зардаптары да ақын жүрегін ауыртады
Әсіресе қазақ даласындағы ядролық сынақтардың зардабын тартқан ел қасіретін жырға айналдырады
Бұл келешекте залалды әрекетке жол бермеуге үндеу түрінде көрініс табады.
Тоздырған ба намыстың
туын жыртып,
Туын жыртып,
көк орман нуын құртып…
Тірлігінде у ішкен
Жатыр Абай
Өлген соң да атомның уын жұтып, –деген өткір ойлар соның айғағы іспеттес.
Рафаэльдің көтеріңкі көңіл-күймен, жүректен төгіліп түскен өлеңдері оқыр­ман жанына да қанат бітіреді, сер­піл­теді, сергітеді, желпіндіреді, желік­тіреді
«Көкшеден ескен көктемдер» өлеңіндегі:
Құлан жалды құдам жайсаң –
бір көктем,
Құлын мінез құдағиым – бір көктем.
Құда бала құлдыраған – бір көктем,
Құдашам да құшақ ашқан –
бір көктем.
Саңлақтанған Сарыарқам да –
бір көктем,
Қара бура Бурабайым – бір көктем.
Қаз мойынды қазанаттарым –
бір көктем,
Асыл ойлы азаматтарым – бір көктем.
Ақын туған аналарым – бір көктем,
Арман қуған балаларым – бір көктем… – деген құйылып түскен жолдардан көк­тем­дей шуақты да нұрлы қазақ пейілі көрінеді
Осындағы «бір көктем» сөзі­нің қайталанып отыруы, өлеңнің ішкі қуатын арттыра түсіп, оның поэтикалық тұтастығына гармониялық үйлесім бітіреді.
Күйім менің –
Диірменнің
асты да – тас,
үсті де – тас,
Тартылғанда жаншылмай кім шыдады?
Қу тамақтың ырзығы – тылсым әні,
Арасынан аппақ боп ұн шығады, – деп келетін «Диірмен» өлеңі ерекше пішінмен жазылған, әрі тосын ой, соны түйінге құрылған
Небәрі екі-ақ шумақтан тұратын осы өлеңде өмір философиясы жатыр
Нан табуға ұмтылып, жанкештілікпен өзін заман қыспағында құрбан ететін көп адамның тағдыры туралы толғаныс бұл.
«Ақ боз үйді өзіме қайтар енді» деген жырында ақын ғұмырбаянының белгісіз парақтары ұлттық дәстүрге адалдықпен қабыса ашылады.
Жанарында жарқылдап
жұлдызды арман,
Жаратылған жан еді шың, құздардан.
Аштық жылы ауғанда…
Бір киіз үй
Алып келген жан әкем қырғыздардан.
Жас шағында от кешкен,
жалын кешкен,
Жан әкемнің сұм соғыс
бағын кескен.
Қала бергем шырқырап киіз үйде,
Қырқасына көк мұнар сағым көшкен.
Керегесін –
қанатын өрге керіп,
Дулығалы кеудесін желге беріп,
Алты қанат киіз үй тұрушы еді,
Құндыз бөрік секілді дөңгеленіп.
…Жанарыңның сөнгенде оты кетіп,
Керегесін жақтың ба отын етіп?
Жақын болып дүние туыстықтан
Туырлығын кестің бе тоқым етіп? – деп қара өлеңмен әдемі нақышталған ойлар бірде ұлдың өзі көрмеген әкесіне сағынышының көз жасы боп төгілсе, бірде қазақтың киелі киіз үйіне, ата-дәстүріне, баба салтына адалдықтың нұры болып құйылады.
Р.Ниязбек поэзиясындағы шоқтығы биік шығармасы – оның аты шулы «Шешендер» поэмасы
1996 жылы «Жібек жолы» баспасынан шыққан бұл кітабының алғы сөзінде Қазақстанның Халық Қаһарманы Қасым Қайсенов: «Рафаэль ақын ер-дастанын жазу үстінде өзі де еңіреген ерге айналып кеткендей көрінеді
Қандай ой айтпасын, жасқанбай батыл суреттейді
Жұмыр басын қатерге тігіп сөйлейді… мүмкін бұл егемендік алып, еңсе көтерген елінің арқасы шығар, кім біледі
Әйтсе де ақында мінез болмаса, бұлай ағынан жарылып ашық айту қайда?!
Рафаэль, бірақ ер-дастанында ­жауынгер ел – шешенді туын желбіретіп жырлағанмен ұлы орыс халқына тіл тигізіп жазғырмайды
Қайта аға жұрттың мұңын жоқтап, шешен халқымен бірге азап, қасірет шегіп пұшайман халге ұшырағанын ашына суреттеген
­Шешен сарбаздары ажал құшса, олардың да боздақтары қыршынынан қиылып жатқанын нанымды сипаттаған… Бұл дастан шешен халқының шындық шежіресіне қосылған үлкен үлес!» деп жоғары баға беріпті.
Шын мәнінде, жүректен шыққан жыр ғана жүрекке жетеді
Дәл осы «Шешендер» дастанында Рафаэль ақынның бүкіл қаламгерлік қуаты, асқақ сезімі мен кең ауқымды ақыл-парасаты, шеберлік иірімдері мен көркемдік қабілет-қарымы барынша мол көрініс тапқан
Бұл сонысымен де қазақ эпикалық поэзиясының өзгеге ұқсамайтын өзіндік бір үлгісі ретінде ұлттық жырымыздың тарихынан орын алатын кең тынысты ­поэма екендігін айтуымыз керек
Бұл ­поэма туралы күні кеше арамыздан аттанып кеткен, қазақтың біртуар ақыны Есенбай Дүйсенбайұлы: «Ақиқат алыстаған заманда өмір сүріп отырмыз
Жағымпаздық пен жалғандық, өтірік мақтау өріс алды
Рафаэльдің бүкіл шығармашылығын бір сөзбен «Рух қашып кеткен заманда» «Рух шақыру дастаны» дер едім
«Шешендер» дастанына келсем, Ресей мен Шешенстан арасында соғыс басталған тұста бүкіл журналистер мен ақын-жазушылар әділ сөзін айтуға батылы жетпей, үнсіз қалғанда, Рафаэльдің үлкен дастан жазып, атойлап шығуы ерлікпен тең
Махамбеттің туғанына 200 жыл толу мерейтойына 200 өлең арнау деген тарихта болмаған оқиға» деп жазыпты.
Дастанның құрылымы мен «Ер Шәміл жыры», «Қасапхана», «Босқын­дар әні», «Қарт сарбаздың соңғы сөзі», «Қарт Кавказ жүрегі», «Өлімге бас тіккен ерлер биі» сияқты бас-аяғы жұп-жұмыр өзгеше рухта жазылған жырлар шоғырының өзі көп нәрсені аңғартқандай.
«Генералға хат» – «Генералдан хат», «Ресей солдаты» – «Ресей ананың жан азабы», «Табыт үні» — «Халық үні» сияқты психологиялық параллелизмге құрылған, контрасты бояуларға суарылған топтамалар да поэманың әлеуметтік серпінін байыта түседі.
Осы тұста қазіргі қазақ әдебиетінде салиқалы да салмақты пікірлерімен аға буын өкілдерінің атынан сөз алып жүрген көрнекті жазушы Марал Ысқақбай ағамыздың ақын туралы мына бір ақжарма пікірі ойға оралады: «…Алғашқы балаң жырларымен-ақ оқырман құлағын елең еткізген ол үн нығая келе, ешкімге ұқсамайтын өзіндік өрлігімен даралана берген
Сондықтан да ол қазақ топырағындағы көп ақынның бірі ретінде елеусіз қалмай, біреулердің айызын қандыра еріксіз бас шұлғытатын, енді біреулердің жүйкесін түтетіндей мінезді өлеңдерін бұрқырата жариялап келеді
Оның ақындық қуаты, әсіресе соңғы он жыл бедерінде күрт өсті
Әуелден жалғандыққа, әділетсіздікке жаны қас ақын ­орыс-шешен соғысы тұсында тек осы тақырыпқа арнап тұтас бір кітап жазды
Өзге әріптестері бір өлең немесе бір мақала арнай алмай жүргенде, осынша өлең тасқынын лақылдата төгуі – ең алдымен оның шын мәніндегі үлкен азаматтық тұлғасын белгілесе, екіншіден, ­талант қарымының дәрежесін де айқын ­танытса керек
Бес-он өлеңнен тұратын тізбекті (цикл) жырлар әркімнің-ақ қаламынан туа берер, бірақ дәл осынша мол, әрі бірінен-бірі өткен жігерлі де көркем шығармалардың тууы ерекше жайт».
Махамбет бабамыздың поэтикалық портретін жасап, 200 жылдық мерейтойына 200 өлең жазып, «Махамбет майданы» атты тұтас кітап шығарды.
Қазақ елінің тәуелсіздігінің көшін бастаған Елбасы Нұрсұлтан Назарбаев туралы «Айбозым менің» циклды жыр-дастанын жазуы да Рафаэль Ниязбектің еңбекқорлығының, қамшы салдырмайтын ақындық талантының көрінісі.
Ақын қаламынан кейінгі кезде туып, оқырман жүрегіне жол тартқан «Кемеңгер» өлең-романы туралы сөз бөлек
Бұл жинақта аса ірі мемлекет және қоғам қайраткері, ғұлама ғалым, академик, үш дүркін Еңбек Ері Дінмұхамед Ахметұлы Қонаевтың жырмен бейнесі сомдалған.
Рафаэльдің бұл кейінгі жыр кітабы қазақ хал­қы­ның біртуар тұлғалы азаматы Димаш Ахметұлына көрсетілген ел құрметіндей әсер етті бізге
Ақын сол елдің ойын жүрегінен өткізіп, жыр шумақтарына шебер айналдыра білген.
Ақын қаламынан кейінгі кезде туып, оқырман жүрегіне жол тартып отырған «Нұрлы таң» атты Елбасы жайлы өлең-дастан кітабы туралы сөз бөлек
Бұл жинақта Қазақстанның тұңғыш Президенті Нұрсұлтан Әбішұлы Назарбаевтың жырмен бейнесі сом­далған.
Барлығы жетпіс өлеңнен құралған бір­тұтас бұл еңбекті Президент Н.Ә.Назарбаев туралы жазылған портрет­­тік поэма деуге толық негіз бар.
Тұңғыш Президентіміз алғаш ант бергенде, құлап бара жатқан Көк ­туымызды шалт қимылдап Елбасының ұстап қалғаны күні бүгінгідей елдің көз алдында
Сол сәтте қазақтың көзіне жас үйірілгені де анық
Шын мәнінде ­Елбасы құлап бара жатқан Көк байрақты ғана емес, шаңырағы шайқалып бара жатқан мемлекетімізді, елдігімізді, тәуелсіздігімізді ұстап қалғандай әсерде болғанбыз
Міне, осы бір естен кетпес, қайталанбас сәтті ақын:
Тумен бірге қазақтың
Асыл ерсіз,
Асқақ туын құлатпай ұстап қалған, – деп айшықты жыр жолдарына айнал­ды­рыпты
«Ант» атты өлеңде құрақ­тардың тамырына нәр беріп, бұлақ­тардың бітелген көзін ашып, жүрегіне ғасыр­лардың салмағы, иығына туған елдің ауыртпалығы түсіп жүрген Елбасы­ның жанкешті еңбегі дәл көрініс тапқан.
Қазақтың тұңғыш ғарышкері Тоқтар Әубәкіровтің заңғар көкке жол салуы да, Бауыржан Момышұлының Кеңес Одағының батыры атануы да, ақынның пәтер алуы да, Қасым Қайсеновтың тұрғынжайға қол жеткізуі де, құдіретті күй туғызған Нұрғисаның көзі тірісінде Халық Қаһарманы атануы да, Күлтегіннің көк тасының ел төріне орнауы да Елбасының ақылы мен парасатының арқасы екендігі ерекше публицистикалық көркем пафоспен нанымды айшықталады.
Әсіресе жер бетінің картасынан Астананың орын алуы – ­Президент Н.Ә.Назарбаевтың алысты болжаған сара саясатының көрінісі екендігі «Ақорда», «Бәйтерек», «Ұлы ақын», «Мөр», «Жеті кереметтің бірі», «Нұрсұлтан қаласы», «Есіл өзені», т.б
бірнеше өлең-жырға өзек болады
Соның біріндегі:
Артық емес айбынды Астананы,
Атаса да Нұрсұлтанның қаласы деп, – деген жыр жолдары ақынның ғана емес, бүкіл қазақ елінің көкейіндегі асыл сәуле екендігін дәл бүгін айтуымыз керек
Бұл тәуелсіздіктің тұғырындағы елдің сөзі, бұл жалтақтамай тек алға жүзетін толқындардың дауысы
Замананың қазіргі сазын тамыршыдай тап басқандығымен де ақын бақытты
Оның үні сонысымен де ерекше күш-қуатқа ие
Бұл кітап – бүгінгі өміріміздің өзін тарихқа айналдырғандығымен де құнды, бағалы.
Сонау бір жылдары Рафаэль ақын қатты сырқаттанып жүргенінде:
Алпысқа жетсем не арман,
Жол тоздырған тұяқтай.
Алпысқа жетсем не арман,
Қол создырған қияқтай, –
деп армандапты.
Сол ақ самалдай аңқылдаған ақын ағамыздың жетпіс беске сергек жеткеніне қуанамыз
Ақын армандай жүріп, жыр арғымағынан бір күн де түспепті
Бүгін де, ертең де ел мұрасына айналатын жыр қазынасын жинақтай жүріпті
Өршіл рухқа суарылған, батырлық пен ерлік жырларының, арнау мен толғаулардың сан-сан толқындарын туғызыпты
Онда қазақтың сары даласының сәруар мақамдары бар
Ал дала қазынасы сарқылмақ емес!


