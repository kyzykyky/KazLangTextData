«…Осындай мықтылық иесінің бірі Қадырдың өзі.
Дәлірек айтқанда, Қадырдың қадірі  –  мықтылығында…»
Зейнолла Қабдолов,
академик.
Қазақстан жазушыларының ке­зек­ті ХIII құрылтайы да (2007 ж.),  ХIV  құрылтайы да (2012 ж.)
Алматыда Абай атындағы опера және балет театрында өткен болатын
Осы екі құрылтай аралығында  қаншама қаламдастар о дүниелік болды десеңізші! ХIII құрылтай жабыларда, көрнекті жазушы Әзілхан Нұршайықов тебірене сөйлеп, жиналғандардың көзіне жас алдыртып, «алтын әдебиет сендерге аманат» деген еді
Жасы келген қаламгер келесі құрылтайды көре алмайтынын сезсе керек
Ал әріптестері мен қалың оқырман қауым қазақ өлеңінің хас шебері, көзі тірісінде классик ақын деп мойындалған Қадыр Мырза Әлінің қас-қағымда фәниден бақиға сапар шегіп, келмеске кете барарын біліп пе?! Білмек түгіл, ойға да алған жоқ-ты
Өмірін өлеңге ғана арнаған Қадыр ақын жер үстінде жоқ қазір
Том-том кітаптарын туған халқына аманаттап, біздердің, пенделердің әрбір іс-әрекетін о дүниеде жүріп, бағып-бағамдап отырғандай…
Ақын Қадыр Мырза Әлі – төл поэзия­мыз­дағы ерекше құбылыс
Ол қазақ өлеңіне жаңалық әкелуді о бастан мақсат тұтты
Жүйе-жинақтарды дүниеге келтіру ар­қылы, ендігі бағыт-бағдарды белгілеп берді.
Ұстаздық сақалмен өлшен­бесе керек
Оның негізгі тірек-ұстыны ақыл-парасат дер едік
Қадыр ақынның әрбір өлеңі ой қаза­нында ұзақ қайнап, көбік-тосаптан әбден арылған күйінде, оқырман санасына бірден орныға қалуымен ерекшеленіп тұрады
Демек, ақын даусыз дарыны нәтижесінде, өзінің алдында жүрген аға буын ақындарға да, тұстас-тұрғылас, іні, балауса буын өкілдеріне де көшбастаушы болды деп толық сеніммен айта аламын
Қадыр ақынның өлеңдері поэзияның эта­лоны іспетті болып, үлкен-кіші таланттарды босаңсып кетуден сақтандырып отырды.
Жоғарыда айтып өткен жүйе-жинақтары жалпы қазақ өлеңінің тың тұрпатқа ие болуына ерекше ықпал етті
Ақындарымыз қаласын-қаламасын, Қадыр ақынға қарап ой-бой түзейтін болды! Сөз өнерінің құдіреті деген осы.
Қадыр ақын өлең өлкесіне шәкірттік еліктеу-солықтаудан ада, бірден шебер қалпында келді
Университеттің берері көп қой
Десек те, Қадыр Мырза Әлі – әлемдік поэзиядан мейірін мейлінше қандырып, өзінің айтарын әбден белгілеп алған, жетер жерін білген, шығар биігін шамалаған сұңғыла тұлға
Ол алпыс жылға созылған шығармашылық өмірінде тындырар ісін, сонау балаң, балауса шағында-ақ өлшеп-пішіп қойғандай әсер қалдырады.
Қадыр ақынның «Ой орманы» өлеңдер жинағы орда бұзар отыз жасында жарық көрді
Алақан көлеміндей шағын кітап әдебиетшілер қауымын да, мың сан оқырманды да дүр сілкіндіргені біздің есімізде
Кітаптың атын қоюда алдына жан салмаған Қадыр ақын, жұқа мұқабалы, газет қағазына басылған қарамаға көзге қораш көрінетін жыр жинағын айқайлатып «Ой орманы» депті
Бір гәп бар мұнда
Әрбір адымын аңдап басатын, күпіну, даңғазылыққа жаны қас ақынның әңгімеге арқау болып отырған кітабына елді елең еткізетін ат қоюы тегін емес-ті
«Ойдың орманын арқалаған жинаққа мұқият назар аударыңдар
Болашақ кітаптарымды қадағалап отырыңдар» деп оқырмандарды дәмелендіргенін байқаймыз
«Ой орманы» кітабы Қадыр ақынның бүкіл шығармашылығының лейтмотиві десе болғандай
Зер салып оқыған адам, осынау ша­ғын жинақтағы әрбір өлеңнен кейінірек тұтас бір топтама, тіпті көлемді кітап «тамыр алғанын» байқар еді.
Күш-жігерін жастардың
берер ме еді қарттарға,
Кейбір қарттар сияқты
тартыншақ бір артқы арба.
Ақыл-ойын қарттардың
берер ме еді жастарға,
Су сияқты керек ол жалын толы
бастарға.
Иә, өлең өлкесіне мұқият әзірлікпен келген Қадыр ақын, жыл сайын дерлік бір соны жинақ ұсынып отырды
Жоғарыда айтып өткеніміздей, қаламгер жаңа кітабын түгелдей бір мақсатқа бағындырып, атқан сайын жамбы түсірген мергендей, нысанаға дөп тигізгеніне  оқырман куә
«Дала дидары», «Бұлбұл бағы», «Ақ отау», «Домбыра», «Жерұйық», «Алақан», «Шапағатты шақ», «Қорамсақ», «Көкпар», «Қызыл кітап»…
Бір ғажабы, Қадыр ақын оқыр­манын үнемі тәрбиелеп отырғандай әсер қалдырады
Өлеңдердегі айтылар ой жи­нақтан жинаққа күрделілене түседі
Ақын қалдырған көп томдықтарға тағы бір үңіліп шыққан оқырман, адамтанудың ұлағатты эпопеясынан нәр алғандай әсерде болары хақ.
Терең білімді, халқының тарихын, арман-мақсатын, үміт-мүддесін бір кісідей біліп-сезінетін ақын, айтар ойын нәзік сезім тіндеріне орап, шөл даладағы аңқасы кепкен адамға салқын шербет жұтқызғандай болады
Біз арқалы ақынның өлеңдерін көзімізбен оқып, жүрегімізден өткізіп, санаға тоқимыз
Жауһар жырлардың әсерінен түрлі кесірлі-кеселді ойлардан тазарып, рухани байи түскендей боламыз
Қадыр ақынның өлеңдерін оқисың да, ойланасың да, оқисын
Олар сені уысынан шығармай, жансерігіңе айналып, қандай көңіл күйде болсаң да, ақылшың  сияқтанып тұрады.
Балам, озық өрен бол,
Қыз көзіндей терең бол.
Мінеді ме? Құлақ сал.
Мақтады ма? Керең бол.
Қиярыңды қиып бол,
Тыярыңды тыйып бол.
Өз ұлыңнан төмен бол,
Өз әкеңнен биік бол!
Бұл өлең жолдары батадай қабыл­данады
Әр шумақта терең ой жатқан жоқ па? Неге ақын: «Өз ұлыңнан төмен бол, Өз әкеңнен биік бол!» дейді
Неге әке өз ұлынан төмен, өз әкесінен биік болуы керек? Иә, бұл «әкеден бала ширек кем туады» деген қасаң қағиданы теріске шығарып, өсер елдің баласы әкеден озып туса игі деген асқақ мұратты меңзеп тұр ғой
Осылай болғаны абзал емес пе?! Әкеден баланың, баладан немеренің ойы мен бойы артып туса, бұдан артық арман болмақ емес адамзатта.
Қадыр ақынның өлеңдерін оқып отыр­ғанда, автор айтылғанда­р­­дың бәрін басынан кешіргендей әсерде боласың
Бұл нені білдіреді? Ақын өз жырларының әрбір тармақ, шумақтарына жан дүниесінің бір бөлшегін қосып, сол арқылы өлеңнің қан тамырларының бүлк-бүлк соққанын оқырманның біліп-сезінуін мақсат еткендей көрінеді.
…Ақындық шығар айыпты,
Әлі де білмен себебін.
Өлеңге айтып қойыппын
Өмірдің айтпа дегенін.
Өтірік жырдың қайдағы,
Болмайсың шығып шетіне.
Ақиқат – сөздің қаймағы,
Тұрмайды шықпай бетіне.
Осынау екі шумақ өлеңнен терең ой, дәл образ, ойнақы сезім, яғни нағыз поэзияның «бес қаруы» түгел табылып тұр емес пе!
Өлең мүмкіндігінің шексіз екендігін Қадыр ақын кезекті кітаптарында одан әрі дәлелдей түсті
Жоғарыда айтып өткен жүйе-жинақтар мен осылардан кейін жарық көрген кітаптары абыз ақынның берік бағыт, биік мақсаттан таймай, жаратқан сыйлаған даңғайыр дарынын парасатты поэзияның озық үлгілерін жасауға арнағанын көрсетті.
Еліміз тәуелсіздігі қазақ халқының қаншама буынының асқақ арманы болса, Қадыр ақынның алпыс жыл бойы­на жазған жырлары ұрпақ тәрбиесінде ерекше рөл атқарады
Яғни азат ойлы адамдардың қалыптасуына қызмет етті
Жиналыста тасталған ұран құлаққа жеткенмен, санаға сіңбейді
Ал парасатты поэзияның жөні бөлек
Ол миды құнарлыландырып, адамзатты сапаландыра түседі.
Ақын Қадыр Мырза Әлінің кітап­тарын қай кезеңнің оқыр­мандары үшін де өмір оқу­лығы деп қабылдаған жөн
Сөз зергерінің екінші, яғни мәңгілік  өмірі басталды
Ақын шы­ғармашылығын одан ары үңіле зерттеп-зерделейтін ұрпақ енді-енді өсіп-жетіліп келеді.
Ақын Қадыр Мырза Әлінің жеке өмірі туралы көп айтылып, жазыла бермейді
Жаңсақ түсініктер орын алып жатады кейде
Қаламгер жөнінде жарияланған кейбір жазбаларда едәуір селкеуліктер байқалады.
Қадыр ақын қарапайым отбасында дүниеге келді
Әкесі Ғинаят Ұлы Отан соғысынан кейінгі жылдардың бірінде асыра сілтеу саясаты салдарынан туған жерден шалғайда мерт болды
Бала Қадыр негізінен Жымпиты кентіндегі интернатта тәрбиеленді
Анасы Мағыраш Мырзаәлі келіні өткен ғасырдың тоқсаныншы жылдарында о дүниелік болып, Жымпиты кентіндегі зиратта жерленді
Төрт құлақты кесененің маңдай тұсындағы шағын мәрмәр тақтада былай деп жазылған: «Бала боп қызық көре алмай, баладан қызық көре алмай, байдан да қызық көре алмай, қайдан да қызық көре алмай, дүниеден өтті бір пенде
Баласы Қадыр»
Бары осы
Аз сөздерде көп мағына жатыр емес пе?! Бұл эпитафия да өлеңдей қабылданып тұр ғой.
Жер басып жүргенде биыл сексеннің сеңгіріне шығар ақын Қадыр Мырза Әлінің өмірі өткен күнде, өзі бізбен бірге!
Айтқали НӘРІКОВ, 
ақын, Қазақстан Жазушылар
одағының мүшесі
