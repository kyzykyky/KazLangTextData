Маңғыстау облысындағы «Каспий Битум» кәсіпорны отандық тауардың нарықтағы үлесін арттырып, көкжиегін кеңейте түсті
Үдемелі-индуст­ри­ал­ды инновациялық даму бағдарламасы дем берген жоба сәтімен жүзеге асып, жол құрылысына қажетті өнімнің жаңа үлгісін өндіріске енгізді
Жуырда аталмыш зауытта елімізде түрлендірілген битумның алғашқы легі шығарыла бастады
 
Өндірістік қуатын арттырған «Каспий Битум» зауыты Үдемелі дамудың екінші бесжылдығында екпінді белестерге қол жеткізіп отыр
Айтулы күнде «ҚазМұнайГаз» өңдеу-маркетинг» АҚ бас дирек­торының кеңесшісі Ғалымжан Амантұрлин өндірістің өрісін кеңейткен ұжымды жетістігімен құттықтады.
– Бүгін біз тарихи сәттің куәсі болып отырмыз
Елімізде тұңғыш рет шығарылатын түрлендірілген битум ыстыққа да, суыққа да төзімді
Бұл отандық өнім республика көлемінде Елбасының «Нұрлы Жол» бағдарламасы бойынша салынып жатқан жолдардың сапасын арттырып, жарамдылығын ұзақ мерзімге созуға мүмкіндік береді.Сонымен қатар «Батыс Еуропа – Батыс Қытай» халықаралық көлік дәлізінің құрылысына жұмсалады
Осы уақытқа дейін Атыраудағы мұнай өңдеу зауытынан риформат, бензол және парксилол өнімдері шығарылды
Жаңа өнім түрі мұнай өңдеу саласында жаңа өнімдердің қатарынан төртінші орынды алады,– деген Ғалымжан Жыршыбекұлы инновациялық жобаны салтанатты түрде іске қосты
Жолдардың тамырына қан жүгірткен зауыттың өнідірістік алаңында іске қосылған үш бірдей қондырғы түрлендірілген битум өңдейді
Мұнай құрамына полимер қосылып, өнім дайын болғаннан кейін зертханашы мамандар құрамын тексереді
Мұнан соң, бәсекеге қабілетті битум арнайы стансада көліктерге құйылып, тапсырыс берушілерге жөнелтіледі
«Қазақстан жол ғылыми-зерттеу институты» АҚ жол тексеру комиссиясы департаментінің директоры Ғалия Исмайлованың айтуынша, бір жыл көлемінде тәжірибелік сынақтан сәтті өткен өнім ҚР Ұлттық сапа ­стандарттары­на сай
Түрлендірілген битумды салқын болатын Астана, Петропавл қалаларында, сондай-ақ жылы қалалар санатындағы Шымкенттің жолдарына да пайдалануға болады
– Түрлендірілген битум асфальт бетоны жабындысына ауа райынан болатын қысымына төзімділік береді
Эластикалық жұмсақ әрі тасымалдауға да ыңғайлы
Өнімнің жылдық өндірістік қуаты жылына 120 мың тоннаға дейін жетеді
Демек, 4,5 шақырым жолға төсеуге жетеді
Еліміздің құрлық аралық көліктік-логистикалық хаб ретінде қалыптасуына, «Қорғас-Шығыс» қақпасы АЭА-нан басталған жүк ағынының Ақтау теңіз портына дейін жалғасуына зор мүмкіндік ашады
Жол жабындысының пайдалану мерзімі 1,5-2 есеге ұзарады
Өндірісті шикізатпен қамтуға «Қаражанбас» кен орнының мұнай қалдығы қолданылады
Индустрия­ландыру картасы шеңберінде жүзеге асқан жоба елімізде бәсекеге қабілетті отандық өнім өндіруге жол ашты, – дейді «Каспий Битум» бірлескен кәсіпорны» бас директорының бірінші орынбасары Данияр Сатыбалдин
«ҚазМұнайГаз – өңдеу және маркетинг» АҚ мен «СИТИК Қазақстан» ЖШС еншілестерінің еңселі жобасы іске қосылғаннан кейін, екпінді жұмыс ырғағын қалыптастырған зауыт жұмысшылары алғашқы өнімді дайындап үлгерді
Үдемелі дамудың екінші бесжылдығында экономиканы әлдендіруге инновациялық үлес қосқан зауыт ұжымын еңбек көрігін бәсеңдетпей, жаңа меже, өндірістік асуларды бағындыру күтіп тұр.
Фарида МҰҢАЛҚЫЗЫ
Маңғыстау облысы
