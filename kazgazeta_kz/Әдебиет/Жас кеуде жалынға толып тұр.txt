Жамбыл Дүйсенов – 
0111 әскери бөлімінің жауынгері
Өлеңге бала кезінен ғашық
«Жақсы жырды дүниеге келтіру арманым» дейді ол
Хат келді шақырған әскерге
Хат келді шақырған әскерге,
Қызығып жүргенде кештерге.
Қиналып көрмегем дәл бұлай,
Білмеймін, шыдай ма жас кеуде?!
Жас кеуде жалынға толып тұр,
Досым-ау қарашы шолып бір.
Жүрегім «сыбырлап» қояды,
Дегенсіп «әр істе бол ұтқыр».
Қабылдап командир жарлығын,
Жеңемін бөгеттің барлығын.
Төземін тәртіпке тым қатал,
Кеудемде намыс пен ар мығым.
Халқыма кім қару көздесе,
Жүрек те сыздайды өзгеше.
Досым-ау, төземін бәріне.
Шын мықты жігіт пе төзбесе?!
Командирлер
Сендер барда арайлап атар таңдар,
Үлгі болған баршаға асыл жандар.
Командирлер халқының қорғандары,
Командирлер біртуар қаһармандар.
Міндетті етіп қоймаған өзін біреу,
Қиындыққа кез келген төзімділеу.
Намыстанып, қаһарын байқатады,
Тыңдамай жатса егер сөзін біреу.
Әзілі бар өзіне жарасатын,
Болмысы бар арулар санасатын,
Сегіз қырлы бір сырлы, командирлер,
Өздеріңмен жан жоқ-ау таласатын.
Жетеледің әрдайым ағыстарға,
Жеңіске жеттік талай жарыстарда.
Қиындыққа шыңдадың шымыр қылып,
Қарсы жүзу үшін де ағыстарға.
Өнерімді өзіңнен жиып-терген,
Ақылыңды санама құйып келген,
Сенуге әбден болады, шынын айтсам,
Көрінемін Сен күткен биіктерден!
Осындай командирді бізге берген,
Қалайша айналмайсың сүйікті елден!!!
