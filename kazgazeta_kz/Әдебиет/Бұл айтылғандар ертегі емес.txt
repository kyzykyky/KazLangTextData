
Мұнарланған жаңбырлы жаздың кеші еді
Жанымда бір қазақ бар вокзалдан түсіп, қалаға қарай келе жаттым
Көше аяқ алып жүргісіз батпақ, саз
Анда-санда жерден бүкшеңдеп, балшықтан аяғын әрең суырып бара жатқан бірен-саран адамдарды көресің
Алдымызда үлкен бір қызыл үй тұр
Терезелері қиратылған
Айнала шарбақтары бұзылған
Маңайы қоқыр-соқыр.
– Бұл не қылған үй? – дедім жолдасыма.
– Бұл бұрынғы реальный Үшкол
Ана жылы Жилаевтың көтерілісінде казак-орыстар бұзып тастаған.
Жилаев Қостанай үйезінің Бурабай аймағында тұрған мұжық
1918 жылы Колчакқа қарсы тұрып, соңына ерген мұжықтармен бірге келіп Қостанайды алған.
Артынан Қостанайға казак-орыстар келгенде Жилаев Түркістанға қарай бет алып қашып, Торғайды басып, Аральск тұсында Қызыл әскерге қосылған
Қызыл әскерде біраз қызмет істеген соң оның ішінде тағы көтеріліс жасап, қолға түскен
Қызыл әскер атып өлтірген.
– Уай, Жилаев та қылды-ау сол жылы қылатынын! – деді бір кезде жолдасым
Шіркін, кінәлілердің обалы өзіне, нахақтан көп қырылды ғой
Әсіресе, казак-орыстар аямады.
Мен сұраймын: Сендер не қайрат қылдыңдар?
– Біз не қайрат қылушы едік
Қазақ!.
Қазақты білесіз
Қазақтың қолынан не дәрмен келеді? Қойша айдаған жаққа жүре беру! Қырса, үндемей қойша қырыла беру! Біз мал емес пе? Біз…
Тағы да бір нәрсе айтқалы келе жатыр еді, мен кейіп:
– Малмыз деп қырыла бересіңдер ме? – дедім.
– Қырыла бермегенде қайтеміз
Қырыла береміз-дағы…
Бұл сөз мені үлкен ойға қалдырды
Бұл не деген сөз? Неліктен айтып отырған сөз?
Адамда әдет деген бір сипат бар
Неге болса да адам әдеттенгеннен кейін үйренеді
Үнемі біреу мұң-мұқтаждықты көрмесе, аш-жалаңаштықты білмесе, жұмыс қылмаса, ол адам өмірінше сол тұрмысқа әдеттенеді
Тамақ табу үшін еңбек ету керек
Жұрт ашығып жатқанда сендер азырақ ашығу керек деген сөздерді ол адам ұқпайды
Себебі оның көңілі ондайды ойлап көрген жоқ
Оған оның сол тұрмысы дұп-дұрыс, әп-әділ секілді.
Екінші түрлі адам бар
Олар жасынан қорлықта, көргені кемшілік, зорлық-зомбылық, жегені таяқ, білгені құлдық
Жақсы өмір бар, жайлы тұрмыс бар, жұрттың бәрі тең, біріне-бірі қарындас, аға дегенді ондай адамдар алғашқы кезде түсіне алмайды
Себебі олардың миы мұндай пікірді ойлап көрген жоқ
Ойласа да ондай өмір болады деп сеніп көрген жоқ
Олар өмірінше құлдыққа үйренді
Адам баласы әдеттенсе, құл болу да дұп-дұрыс нәрсе!
– Біз мал емес пе? Қырса, қырыла береміз-дағы!.
Бұл сөзді айтып келе жатқан менің қасымдағы қазақтың ойы әбден өзінің малдығына үйренген, әдеттенген
Оның ойлауынша, һәм әдеттенген сенімінше, қазақ – мал
Казак-орыс – қасқыр
Қазақ қырылу керек
Казак-орыс қыру керек
Қазақ жегізу керек, казак-орыс жеу керек.
«Қырыла береміз-дағы» деген сөз жүрегіме оқтай тиді
Бұл не деген жуас­тық
Өлімге мойынсұнғандық, бүйте берсе қашан бұл қазақ адам болады!
1917 жылғы бір оқиға есіме түсе кетті
Николай түскен күннің ертеңін­де Омбыдағы қазақ шәкірттері Сібір­дің генерал-губернаторы Сухомлинов­тің үйінің ішінде отырдық
Алтында­­ған барқыт орындықтар, алтындаған үлкен айналар, жап-жасыл желкілде­ген қызғалдақ жапырақтар! Мәжілісті ашарда кеңесбасы болған жігіт:
– Құдайға шүкірлік қылыңдар! Жандаралдың үйінде отырмыз
Бүйтеміз деген үш ұйықтасақ түсімізде бар ма еді?.
– деді.
Біз денеміз балқып, мұрнымыздан күлісіп:
Шүкірлік! Аллаға дедік
17 жылы жандаралдың үйінің табалдырығын аттап басқанға мәз болған қазақ жас­тары 5 жыл өткен соң не деп отыр? Не істеп отыр?
Қазақ жастары үйге кіргендікті місе тұтпай, үйді басымен сұрап отыр
Оны да қанағаттанбай көбі үйге кімді кіргізіп, кімді кіргізбеу еркі де бізде болсын деп отыр
Бес жылда қазақ жастарының саяси нәпсісі осыншама өсті
Жастармен қатар қазақтың да саяси тілегі зорайды ма? – деуге де болады, демеуге де болады
Дәл менің сөйлесіп келе жатқан қазағымның саяси тілегі өспек түгіл өшуге айналған
Себебі әлгі айтылған әдет.
Қостанай үйезінің қазағы орыспен сан жағынан теңбе-тең
Құқық жағынан, бостаншылдық жағынан Қостанай қазағының халі ескі замандағыдан төмен
Іс басында бір қазақ жоқ деуге болады
Бәрі орыстар
Олардың кейбіреулері қазақтың ескі жауы, кейбіреулері пайдалы жұмыс істегісі келсе де қазақтың ғұрпын, заңын, тұрмыс-жайын біл­мейді
Көбі коммунизм тату тұрмыс, бауырмалдық, ағайыншылдық һәм басқа сол секілді көп әдемі нәрселерді еміс-еміс істегені болмаса, өмірінде іс жүзіне асыруға ойланып көрген жандар емес.
Ел іші болса, дікілдеген, оң мен солға қарамайтын продагенттер
Дүкілдеген ұзын шашты милитсиалар
Істегендері зорлық-зомбылық, қиянат, қырып кету, жойып кету
Ел ішіне жақсылық сөзбен, таза пікірмен барған біреу жоқ.
Міне, сондықтан Қостанай қа­зақтарының еңсесі түсіңкі
Олар езілген «Қыра берсе, қырыла береміз-дағы» деген сөзге бәрі үйренген, әдеттенген
Бұл пікір Қостанайдың оқығандарын көріп, іс басындағы азаматтармен танысқанда әбден анық, ашық, дұрыс болып шықты.
Қостанай халқының аздығы болмаса, далиып созылған үлкен қала екен
Көшелері ұзын, кең, үйлері сыртынан әдемі, таза
Қаланың оңтүстік жағында жіңішке болып аққан Тобылдың өзені.
Қостанай бұрын астықтың кіндігі болған жер
Қостанайдың мұжығы былай тұрсын, қазақтары жүздеп, мыңдап егін салған
Қостанай бұрын жүн-жұрқа, тері-терсек малдың кіндігі болған жер
Арғы шеті Атбасар, Қызылжар, мына жағы Торғай, Ырғыз, Ақтөбе, Орск – бәрінің бұрын Қостанаймен қатынасы болады екен
Қостанайдың жәрмеңкелері мыңдап мал жеп, миллиондап астық жияды екен
Қостанайдың бұрын халқы көбінесе орыс, онан соң ноғай, онан соң қазақ
Осы күні бір де қазақ жоқ деуге болады
Бәрі елге бытырап, тарап кеткен
Қазақтан бірен-саран махкамаларда (мекеме) қызмет етіп жүрген жігіттерді ғана көресің.
Барған күннің ертеңінде Қоста­найдағы барлық қазақ жігіттері жиылдық
Барлығы оннан асады
Бұның ішінде үш жігіт көрнекті орында: Қаржасов Губисполком президиумының мүшесі, Жоланов Губмилитсия бастығы, Масанов жер бөлімінің бастығының орынбасары
Өзгелері жай қызметші болып жүргендер, я болмаса оқып жүрген шәкірттер.
Мысалы: Арыстанбеков Кир­Циктің мүшесі
Отырған жері По­литпросветтің (халық ағарту бөлімі) инструкторы
Жап-жақсы жөн білетін Сұлтанбеков деген жігіт бар
Ол да промотделде (кәсіпшілік шаруа бөлімі) бір жабайы қызметші
Басқалары да осы секілді тәп-тәуір бір жігіттер соғыс комиссариатында хатшы есебінде жүр.
Қазақ жігіттерінің бұл секілді елеусіз орындарда отырған мәнісі олардың өнер-білімі сондайларға ғана жеткендіктен емес
Бұл отаршылардың (колонизаторлардың) істеп қойған айласы
Қаржасов пен Жоланов осы күнгі орындарында КирЦиктің әмірі бойынша отыр
Әйтпесе, Қостанайдағы жолдастар оларды ондай махкамаларға рұқсатсыз кіргізбес те еді
Губисполкомға қазақтан кіргізгенде ылғи партияда жоқтарды һәм елде жатқан келуден күдер үзген «жалқауларды» сайлаған
«Жалқаулар» боса болмаса да, келмей қалған
Партияда жоқтар партиясыздықтың арқасында анда-санда контр-революционер атанып, іске жөнді кіргізілмеген
Елдегіні «жалқау» қылып, партиясызды «контр» қылып отырған бәрі колонизатор жолдастардың өздері
Баса алмаған аяқты демеудің орнына, ілгері басқан аяқты кейін итерген соң, іс оңа ма?! Колонизаторлардың әдісі жақсы-ақ! Біреуді «жалқау» дейді
Жалқау бола қалды, екіншіні «контр» дейді
Контр бола қалды! Өздері оңды, басқа жұрт жаман! Олар жазықты емес
Қазақтың өздері жазықты… Өздері келмейді! Міне, колонизаторлардың айтатын сөздері, дәлелдері
Жиылыс­қа келген Қостанай азаматтарының түрі көп нәрсені-ақ айтып тұр.
Ішінде тәуір басшы деген бір жігіті маған қарап, маңызды жүзбен ман­датыңызды көрсетіңізші, қандай праволарыңыз бар екен, көрелік, – дейді.
Мен: мандатта мән жоқ, тетік өздеріңізде, өздерің мықты, берік болсаңдар, іске бірігіп, бірлесіп, ын­тымақпен кіріссеңдер – жұмыс­тарың алға басады
Ал енді қазақ азаматтары жасық, жігерсіз болсаңдар мандат ешкімге еркіндік әпермейді, – дедім
Әлгі жігіт күлімсіреп, маған таңғалған кісіше:
– Ойбой, сіз адам мен адамның арасында болатын сөзді айттыңыз ғой
Біздің мұндағы орыстар адам ба? Бұлар қасқыр емес пе? Бұларды адам секілді сөзбен көндіруге болмайды
Бұларға күш керек
Тісін сындыратын үлкен ауыр балға керек
Сол балға мандат дейді.
Кешегі вокзалдан келе жатқандағы қазақтың сөзімен мына оқыған жігіттің сөзі бір жерден шыққанына қайран қалдым
Кешегі қазақ айтып еді: «Біз қой емеспіз бе?» – деп
Бүгін мынау жігіт айтып отыр: «Орыс қасқыр емес пе?» – деп
Бұл не деген қызық әңгіме? Бірақ бұл екі сөздің арасында үлкен айырма да бар
Кешегі қазақ айтты: «Қырса қырыла береміз-дағы» деп
Бүгінгі оқыған жігіт айтып отыр: «Күш керек, тісін сындыратын үлкен ауыр балға керек» деп
Бұның себебі не?
Қара қазақ – қараңғы, ол көптің бірі
Ол көпті білмейді
Оны ағарту керек, көзін ашу керек
Тот басып, түтін шалып, күңгірттеніп бара жатқан оның көңілін көтеріп, осалданып бара жатқан жүрегіне күш беру керек.
Оқыған жігіт – жас жігіт! Ол да кешегі киіз туырлықты қазақтың ішінен шыққан еңбекшіл елдің бел баласы
Бірақ оның көзі ашық, көңілі сергек, жүрегі қайратты
Ол бәрін біледі
Оның жалғыз-ақ кемшілігі: қолында «балғасы» жоқ, мандаты жоқ.
Оны «жалқау» дейді, ұлтшыл «контр» дейді
Оны ілгері жібермейді.
Қазақстанның бас үкіметінің міндеті: елдегі жігерлі жастарды іске кіргізіп, оларға толық сенім көрсетіп, соларды тұтқа, соларды тіреу қылу керек
Екінші жағынан, елдегі жас­тар да қарап жатпай, «бізге пәленше бөгет істейді, түгенше зорлық қылады
Бізді жалқау, ұлтшыл, контр пәлен-пәшту» – деп айтты екен деп тай­қысынбай, білекті сыбанып алып жұрт жұмысына күресу керек
Сонда ғана біз «еңбекшіл қазақтың баласымыз» дей аламыз
Сонда ғана бізге елдегі қырылып жатқан еңбекшілер тәңір жарылқасын айтады, сонда ғана ертеңгі күні жадырап жаз келіп, тарих өткен-кеткенді есепке алғанда, біздің атымыз тарихтың бірінші бетінде алтын сиямен жазылады.
Жалғыз-ақ сонда ғана…
Екі-үш күннен соң арызбенен қырдағы қазақ та келе бастады.
– Ассалаумағалайкүм, тақсыр, мырза!
– Әлейкум салам
Берірек ке­ліңіз
Айтатын не сөзіңіз бар
Қазақ көзі жаутаңдап, ерні дірілдеп, де­несін қимылдатады да орнынан қозғалмайды.
Мен әлгіден гөрі қаттырақ:
– Бері неге келмейсің, айтатын сөзің болса, – деймін.
Қазақ дірілдеп, қалшылдап, жыламсыраған кісіше: «Тақсыр… айыпқа бұйырмасаңыз… беретін арызым… арызым бар еді» дейді.
Арызда жазылған:
1922 жылы январьдың ақыр кезінде біздің Меңдіғара болысынан мобилизовайт етіп алды 15 жылқы
Сол жылқылармен бірге алынды менің бір айғырым… Һәм және менімен бір реттілерден 4 айғыр алынды
Сол айғырлар осы уақытқа дейін қайтарылған жоқ…
Біздің ауылдың жылқылары айғырсыз қалды
Һәм басқа сөздер
Үшбу өтініп арыз беруші Әбілқайым Төлебаев.
Тақсыр, айғырсыз қалдық
Жұрттың бәрінен сұраңыз
Әуелде қайтып береміз деп алды
Беретін емес… тақсыр
Мен сөзін бұзып жіберіп «тақсыр» демей-ақ сөйлеңіз
Арызыңызды айтыңыз деймін.
– Қайдан білейін шырағым
Бұ­рын «тақсыр» деуші едік
Тілі құрғыр үйреніп қалған сөзге кете береді.
Мен қағазына, айғырларын қайта­ратын етіп қол қойып бердім
Елдің хал-жайын білейін деп, біраз сөздер сұраймын
Менің жылы тартып бара жатқан түрімді сезген соң, қазақ манағыға ұқсамайды
Бір кезде жүзін жадыратып, маған қарап: Ех, мырза, сөзің тәуір көрінеді
Руың қай ел болады
Ауылға айта барайын
Сұрайды ғой елдегілер.
Мен аты-жөнімді айтам.
Кетерде қазақ қолымды ұстап «Тәңір жарылғасын, шырағым, біз сияқты мүсәпірлердің көз-жасы тас­тамас» деді.
Біздің көбіміз не жастықтың не мастықтың арқасында қара қазақтың тамырын білмейміз
Көңіліміз хош отыр­са, дұрыс жауап береміз де, әйтпесе, тұп-тура үйден қуып шы­ғарамыз
Жап-жақсы жігіттер туралы талай ел қазағының айтып жүргенін естідім:
– Пәленшені атама, ол орыс, орысша жөнді жауап та бермейді деген.
Тегінде осы секілді хал ел билеген азаматтардың ісінде болатын бір нәрсе баяғы Шәймерден Әлжанов марқұм айтқан екен: «Бұл қазаққа қайтсең жағарсың» деп
Бұл сөз ызаланғаннан айтқан сөз
Әбден қазаққа жағына алмағандықтан айтылған сөз
Ол кездегі оқығандар орысты өлшеген кездігін қазаққа да жұмсаған
Бірақ ол кездікпен қазақ өлшеуге келмегендіктен «Бұл қазаққа қайтсең жағарсың» шыққан.
Әрине, біздің заманымыз «қайтсең жа­ғарсыңның» заманы емес
Одан гөрі қиынырақ заман
Біз ел билеп жүр­міз
Бізге қайткенде де жағу керек.
Жағына алмайтын болсақ ожданды зорламай, босқа қызылмай болуды тастау керек.
Бірақ жағыну деген не нәрсе?
Жағыну толып жатыр
Біреу бес ауыз сөзбен жағынады, біреу 5 пұт ұн, біреу 5 кез матамен жағынады
Жағыну көп! Қалжыңды тастап шын сөзге келгенде, менің ойымша, қара қазақпен іс басындағылардың қоян-қолтық келуіне үлкен шарттың бірі: Іс басындағы жігіт өзінің қылығымен, сөздерімен, жүзінің құбылуымен алдына келген қара қазақты қорқытатын болмасын
Қайта оны жуықтататын болсын
Қазақтың бір мақалы бар: «Енеңді ұрайын дегеніңді ерініңнің емеурінінен білем» дейді
Бұл тегіндікпен айтылған сөз емес.
Біз өзіміз оқып жетіліп алған соң, қазаққа мұрын қыжырып кететін бір ауруымыз бар
Осы күні ірі қызметтің басында отырған менің бір жолдасым, былтыр маған былай деді:
– Мен қазақты иттің етінен жек көрем, себебі: қазақ нас, таза емес, қазақ битшең, қазақтың киімі жыртық-жыртық болады, – деді.
«Бұл секілді жақсы азаматтар» – жаман
Битшең қазақтан қапылыста туып қалған екен, – дедім ішімнен.
Қара халық өзін-өзі «мал» деген­мен соншама ол ақымақ емес
Сондықтан махкамаға қара қазақ келгенде бірінші шарт көркем жүзді, жылы сөзді болу
Орысшалап айтқанда (бюрократизмді) жою!
Бұл күні тағы үш қазақ келді
Ертең де он шақты
Одан әрі есікті қазақ босатпайтын болды
Сондағы беретін арыздарында жазылатын сөздер бәрі бір
Бәрі қазақтығының арқасында көрген қорлықтар, зорлықтар…
Бір арызда жазады:
1922 жылда ноябрьдің 9-ында қарулы орыстар біздің ауылға келіп, өзімізді талап, жанды ұрып, он бір адамды арыстауайт қылып алып кетті
Сол алған нәрселерін сұраса, начальник политбиро айтады: Қостанайға жібердім деп
Бізге беретін ойы көрінбейді
Өз қаражатына ұстап һәм киіп жүр
Алынмыш нәрселер: 5 түлкі, 3 камзол, 2 шымылдық, 25 кез зонт, 8 жаулық, 19 орамал, 5 шапан, 4 желетке, 2 шалбар, 3 пар етік, 2 былғары, 7 пар ұлтан, 2 мәсі, 5 пар еркек көйлек-дамбал, 2 әйел көйлек, 3 оқа, 3 қарын май, 2 миллион жарым ақша, 125 сом Николай ақшасы, 2800 сом Керен ақшасы, 3,5 қара мата, 4 кез барқыт һәм бүтін ғайри нәрселер
Арыз иелері: Мұқыш Нұрманов, Күзембай Қақиұғылы.
Екінші бір арызда жазады:
Біздің халықтың егін салатын соқасы һәм көлігі қарап тұр
Ал енді орыс халқына тұқымды қазақтан он үлес артық берді
Жүз пұттан
Пос­ледний кедейіне елу пұттан һәм тағы да орыс халқына да байшыны тұқым тағы да беріп жатыр
Халық туралы, тұқым керегін айтсам, өзімді махкамадан қуып шығарды
Біздің қазақ халқы бұлай болғанда жұрт болудан қалды
Қандайын үлкен ауырмалық көрсе, біздің қазақ көреді
Мысалы, налук (налог) болса, біздің қазақ халқы орысқа қарағанда жүз есе артық тартады
Һәм және орыстың малы жоқ жарлысына тамақ та бергізіп жатыр
Біздің қазақтың ашы елде басы ісіп өліп жатыр
Бұл қалай болды? Бұл Кеңес өкіметі орыс демей, қазақ демей бірдей теңдікке алады деп еді
Бұл сөз бұл уақытта расқа шығарылмай тұр
Расқа шықпағандығын өзіңіз де анығына қанып отырған шығарсыз
Бұл Қостанай губернасындағы қазақ халқының орыстан көрген жәбірі толып жатыр
Оның барлығы да салауат
Бірақ осындай таршылық заманда, ең болмаса тұқымды да дұрыстап бермей отыр
Орыс халқымен теңестіріп, осыған сіздің қандай жәрдеміңіз… Һәм әрі қарай басқа сөздер жазылған
Ара Қарағай болысының он екінші ауылының уполномочиі Мұхаммед Жаһбаров жаза берсе толып жатыр.
Оқу бөлімінің бастығы Тачкин деген маған істеп жатқан жұмыстары туралы баяндама берді
Баяндамасында айтады:
Биыл жаңадан үшкол салуға қазынаның әлі келмейді
Сондықтан ақшаның бәрін бұрынғы ескі үшкол­дарды түзетуге жұмсау керек деп.
Мен сұраймын қазақ ішінде ескі үшколдар бар ма һәм қанша?
– Қазақ ішінде бірде ескі үшкол жоқ деп жауап береді
Жаңадан үш­кол салуға қазынаның күші жет­пейді
Бар ақшаны ескі үшколды тү­зетуге жұмсаймыз – деген сырттан қарағанда дұп-дұрыс, ешбір бүкпесі жоқ сөз секілді
Анықтап қарасақ олай емес
Қазақ ішінде бір ескі үшкол жоғы жұртқа мағлұм
Сонымен онда түзететін түк жоқ
Ақша қайда кетпекші? Түгелімен орыс ішіне кетпекші, қазаққа бір тиын да тимекші емес.
Губерналық жер бөлімінің бастығы Задорожный дегеннің шығарған бұйрық-жарлықтарын көрдім
Көп бұйрықтың ішінде «Арендаға жер берілу тәртібі» деген бір бұйрық жүр
Бұйрықтың бірінші бабында айтады:
Арендаға берілетін жерлер: Бұрынғы переселен учаскелері, хуторски жерлер: монастыр жерлері һәм басқалар
Аяқ кезінде бір бабында «бірінші өшіретпен жер алатын қазақ халқы» деген бұл бұйрықтың қызық жері мынау: Переселен учаскелері былтырғы шыққан қазақ үкіметінің декреті бойынша қазақ халқының өзіне тегін қайтатын
Оны биыл бір жыл өткен соң жақсылап орындаудың орына Қостанайдың жер бөлімі «Арендаға беріледі» деп бұйрық шығарып отыр
Көлеңкелеген шымылдығы: Бірінші өшіретпен қазақ халқына беріледі дегендік
Ол жер бірінші өшіретте қазаққа берілмейді
Бұл бір
Берілетін болса, қазақ халқы ақшаға сатып неге алады
«Тегін берілсін» деген декрет шығып отырған жоқ па?
Қостанайдың орыстарынан қазақтың хәлі жаман
Қазақ ішінде аштық жазға қарсы көбейді
Жер қарайып кеткен соң, қайта қар жауып, малдың жартысына жуығын қырып кетті
Ел ішінде өліп жатыр, жәрдем жоқ.
Жүсіпбек Аймауытов соңғы бір мақаласында Орынбор азаматтарына аштардың жанына барыңдар деп ақыл береді
Жанына барғанмен біздің әдемі көзіміз ашқа тамақ болатын көрінбейді
Наны көп жерде отырған Жүсіпбек бір жағынан, ақылды да айта отырып екінші жағынан, өзі де көмекке кірісу керек-ау, – деймін
Қостанай махкамаларының аштарға жәрдем беруі де басқаша
Өздерінің Қостанайынша!..
Қостанай аштарды орыс-қазақ деп «бөлмейді»
Есепті бәріне тұтас ашқан
Қай жерде ысталауайға (столовая) лайықты үй болса, сонда ашқан
Балалар үйі де сол тәртіппен ашылған
Аштарға жәрдем беретін махкаманың бастығы Гроза деген істеліп жатқан жұмыстары туралы баяндама жасады
Гроза сөйлейді:
Сөзімнің алдында осы бастан ескертіп қоям: біз орыс-қазақ деп бөлмейміз, бізге аш болса болады
Олардың пәленше мыңын ысталауай ашып, балалар үйін жасап тамақтандырып жатырмыз
Жазғытұры ысталауайлар астық бітіп қалып ауыр халде болды
Малы бар адамдардың 20 қарасынан бір қара алып ысталауайларға беріп, екінші астық келгенше аман сақтап қалдық.
Мен сұраймын:
– Қазақ ішінде ысталауай, балалар үйі бар ма?
Жауап:
– Жоқ.
– Сондықтан тамақтандырып жатқандар ішінде қазақ жоқ қой?
Жауап:
– Жоқ.
Мен сұраймын:
– Малы бар деп кімді айта­сыңдар?
Жауап:
– Қазақты.
Мен сұраймын:
– Сонымен малды кімнен алдыңдар?
Жауап:
– Қазақтан.
Мен ашуланып сұрай бастаймын:
– Не себепті бұлай қыласыңдар? Кім сендерге қазаққа жәрдем берме,
олардан мал ал деді.
Алдымда отырған орысым асық­пай-саспай менің ашуланғанымды жақтырмай, қабағын шытыңқырап, жауап берді.
– Мен сізге сөзімнің алдында айттым ғой
Біз орыс-қазақ деп аштарды бөлмейміз
Маған бәрібір
Қай жерде ысталауай болса, сол жерге астық беріледі, қай жерде мал болса, содан мал алынады.
Бұл айтылғандар ертегі емес
Шып-шын оқиға
Қостанайда болып отырған оқиға.
«Қызыл Қазақстан»,
1922 жыл,
№7-8, 28-33 беттер
