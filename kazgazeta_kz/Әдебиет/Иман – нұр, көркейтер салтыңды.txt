Ақын, жазушы, драматург, педагог, Қазақстан Республикасы білім беру ісінің құрметті қызметкері, республикалық Ыбырай Алтынсарин атындағы сыйлықтың иегері, КСРО және Қазақстан оқу-ағарту ісінің озаты, профессор Әдібай ТАБЫЛДЫ биыл 90 жастың төріне шықты

Әдібай Табылды «Қазақ этнопедагогикасы» (Қазақ халқының ұлттық педагогикасы) ғылымының негізін қалап, «Тәрбие өрнектері», «Халық тағылымы», «Тағылым», «Әдеп әліппесі», «Қазақ этнопедагогикасын оқытудың әдістемесі», «Ұлттық тәрбие иірімдері», «Қазақ этнопедагогикасы», «Этнопедагогикалық қазақша-орысша сөздік», «Қазақ этнопедагогикасындағы құқық тәрбиесі», «Қазақ этнопедагогикасы және оқыту әдістемесі» оқу құралдарын, «Қазақ этнопедагогикасы» атты жоғары оқу орындарының студенттеріне арналған типтік оқу бағдарламасын, «Этнопедагогикалық оқылымдар», «Ұлттық тәрбие» оқу құралдарын баспадан шығарды
«Мінез және тәрбие» атты оқу құралы арқылы ұлттық психология, педагогика ғылымына мол үлес қосты
«Қазақ этнопедагогикасын оқытудың әдістемесі» атты оқу құралын, «Әдептік сабақтар» оқу құралын баспадан шығарды
«Әдеп әліппесі және әдептік сабақтар» атты оқу құралдарының электрондық түпнұсқаларын даярлады

Қаламгер Қазақ балалар әдебиетін проза, поэзия, драма, сатира, т.б
жанр­да дамытты
Қазақ сатира­сын жанрлық жағынан (сатира­лық қысқа әңгімелер, скетч­тер, айтыстар,қағытпалар, интермедия­лар, мысалдар, қалжың­дар) толық­­тыр­ды
Рубаилар мен бәйіт­тердің қазақ әдебиетіндегі жаңаша үлгілерін қалыптастырды
«Бәрекелді, Кірпі»
«Ғарышкер Қоян», «Көңілді карнавал», «Тентек балапан», «Алыптардың алыбы», т.б
пьесалары телеарналарда, қуыршақ театр­ларында қойылып, балалар драматур­гия­сының дамуына үлкен үлес қосты.
Алланың атымен бастадым,
Алланың нұры – Жер, Аспан, Күн.
Тоқыдым сол нұрдан жырымды,
Оқыдым ғаламның дастанын.
***
Иман – нұр, көркейтер салтыңды,
Иландыр әдепке халқыңды.
Әдеттен пәк сақтап парқыңды,
Әдеп пен адалдық, ар – құнды.
***
Ес біле тіршілік – ісің көп:
Естіге өсу шарт кісі боп.
Кісімсіп елерме ісініп,
Кісілік жолына түсіп өт.
***
Жаны бай, бітімі – киелі,
Жалындай сөздері – жүйелі,
Іс сазын арнаған білімге,
Ұстазын әр адам сүйеді.
***
Баспасын өндірге сені мұң,
Бастасын өмірге сенімің:
Өрелі, өрлеткен өмірің,
Береді еңбекпен өнімін.
***
Бөлінбе, ей жандос, бауырлас!
Еліңде бірлесіп, қауымдас!
Байыпта: бірлігің болмаса,
Байлық та, бақыт та сауылмас.
***
От бар ма махаббат отындай?!
Оқталма көзден «сыр» оқымай.
Өзіңмен өрілген жар тапсаң,
Өмірден өтесің опынбай.
***
Гүл нәрді ләззат қып гүл-гүлзар,
Гүлзарды жырлайды бұлбұлдар.
Мархабат сезіммен көңіл – гүл,
Махаббат ләззатсыз – мұңлы зар.
* * *
Сарқылма, сабыр қыл, талапкер,
Талпын да, кәсіпті қалап көр:
Ұмыт сен уайым-қайғыны,
Үміт пен арманға қанат бер.
***
Дамыса білімің, ақылың,
Дарыса кие жыр, батыл үн,
Өлең – бақ: күте біл бақ гүлін,
Өнер тап, жыр ағыз, ақыным.
***
Сүйіне сүюдің сыры бар, –
Күйіне күйгелек ұрынар…
Жалындай махаббат өртейді,
Жанымдай қымбат ол – шырын бал.
***
Ұшырма бақ қонса басыңа,
Ұшынба, менменсіп тасыма.
Озатқа ұмтылсаң жетесің:
«Тозақ» та, « пейіш» те қасыңда.
***
Асылық жасаған наданға
Жақсылық жасадым әманда:
Зиялы доспын мен, адал да,
Зияным тимейді адамға.
***
Сусын мен ас ішпе талғамай,
Қу, сұммен дос болма аңдамай.
Өзіңді зор тұтпа басқадан
Сөзіңді сөйлеме талғамай.
***
Тарынба кеміске мұңайып,
Барына қанағат қылайық.
Парқыңнан айырар ашкөздік,
Әр күнәң – жүз өсек, мың айып.
***
«Қиялы» наданның қырын-ақ:
Зиянды білсе де ұрынбақ.
Есірдім демейді, ыржыңдап,
Кесірдің құлы боп, құрымақ.
***
Әманда ұқ соны, жамағат:
Сараңда болмайды қанағат.
Адалды жемқор нас қанамақ,
Адамды қасқырша таламақ.
***
«Гәйіп қып» ішкен нас қызады,
Ғайыптық өмірді бұзады:
Шарапқа содан жұрт ызалы,
Сарапта, қай «қызық» ұзады?!
***
Пендеде нысап жоқ, тойым да,
Сен неге шырмалдың ойыңа?
Зорлама нәпсіңді «тоюға»,
Көр ғана «шақ» болар бойыңа.
***
«Іс-сазын өнеге қылам» деп,
«Ұстазбын, ойымнан шығам» деп,
Сенімде болсам да ісіммен,
Менің де түзейтін кінәм көп.
***
Алданба табысқа, бала, тым,
Алдыңда қамал көп алатын:
Еңбектен! Бақытқа жеткізер
Еңбек пен білім – қос қанатың.
***
Жарқыным,болма тым ұрыншақ,
Әр күнің есепте, ғұмыр – шақ.
Көзіңнің қарашы қырын сап,
Өзіңнің ісің көп, қыбын тап.
***
Әрқашан бола ма сәттілік?!
Жалғасаң, өз сәтін тапты үміт.
Бірлік ет, шеттемей аптығып,
Тірлік ет, еңбектен сәтті күт.
***
Дос үшін «жарылған ағынан»,
Дос ісін сүйеуге табылған,
Дос мұңын, шаттығын бөліскен
Достығым – қымбатсың жанымнан.
***
Бояма, жарқыным, бетіңді,
Бояумен қорлама етіңді.
Кім өзін бояумен «жетілді»?
Мінезің – сұлулық кепілі.
***
Адал боп өмір мен өзіңе,
Адам боп,тұрдың ба сөзіңде?
Көндің бе қиынға төзуге?
Сен күнде есеп бер өзіңе?
***
Аз ақыл, көп байлық – теңкелмес:
Азап – бұл, байлықты ез меңгермес.
Зор болар ақылға көнген ес,
Қор болар «байлыққа» сенген пес.
***
«Ой, Алла, күнәмді кешір!» деп,
Ойға алма: оңай ма «кешірмек»?
Әр күнәң – өмірге қара дақ,
Тартылған дақты кім өшірмек?!
***
Күшіңді әуреге салдырма,
Ісіңді ертеңге қалдырма.
Қарыз бен міндетің – есепсіз,
Парыз бен мақсатың – алдыңда.
***
Білімге нұр – ақ жол салды үміт:
Білуге ер құмар, алды – құт.
Үйрену бітпейді мәңгілік,
Жирену игі істен – мал құлық.
***
Білімге жол, соқпақ, сілем көп:
Бүлінбе: «Мен бәрін білем!» деп.
Мәтіні білімнің – оқуда,
Сәтіңді пайдалан үнемдеп.
***
Кісіге жақсылық істесең,
Ісінбе! Көпіріп іспе сен.
Қайтарым болады, іске сен:
Айтарым – ездікке түспе сен.
***
Кесірлі оңдырмас бір ісін,
Кесірі мол қырт, нас, қырыстың.
Тәлім бер қолда сен дұрысын,
Тәлімгер, сонда сен – ұлысың.
***
Тым батым сөзіңде – жарасым,
Қымбатын қаласаң, аласың:
Қимайтын сағынып анашың,
Сыйлайтын нағыз жұрт – нағашың.
***
Нақұрыс не деген «кем» еді?
Ақыл, іс жетпейді демеді:
Санасын улап қу: «Сен енді
Данасың» десе пес сенеді.
* * *
«Тегіннен дүние табам!» деп,
Тегінен тайқыған надан көп.
Оңбайды «қулықпен табам» деп,
Ондайды кім айтар адам деп?!
***
Болсаң да кемеңгер, білімді,
Толсаң да игеріп ғылымды,
Сезінгін: кемшілік сенде көп,
Өзіңнің түзей біл мініңді.
***
Білгенге ең зоры кәденің –
Үлкенге берген сый – сәлемің.
Нұр жандыр: кәріге сәлем бер,
Нұрландыр көңлінің әлемін.
***
Меймандос болсаң – шын қазақсың,
Ей, жан дос, онда сен – ғажапсың!
Қимасың бұл өмір – аз-ақ күн
Сыйласым болмаса – азап-мұң.
***
«Қонақпыз» өмірге десек те,
Олақпыз, сыйласым – «есепте».
Қосының думанын молайт сен,
Досыңның мәзірін еш етпе.
***
«Отанды – халқымды сүйем!» деп,
Беталды бөсетін «жиен» көп.
Баспайды-ау, қызмет қыл десең,
Баспайда – «тұрмысын» иемдеп.
***
Ғажапсың, туған жер – анамыз!
Қазақтың «жайлауы» – панамыз!
Сәнді құт – көл, өзен, даламыз,
Мәңгілік қойныңда қаламыз.
***
Жалынды күш берсін намысың,
Жаныңды аямай ар үшін,
Салтына берік бол елдіктің,
Халқыңа көрік бол, арысым.
