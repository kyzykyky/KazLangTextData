Мір ШАЙЫР
Мырзағали Іңірбаев – Мір Шайыр «Періштенің сыбыры» атты жаңа романын жазып бітірді
Ақын, жазушы, Халықаралық «Алаш» әдеби сыйлығының лауреаты бұл еңбегінде осы заманның актуальды проблемасы – Адамның Адамдар үшін, Қоғам үшін, Отан үшін өмір сүре білуі сынды сирек қасиеттерін ашып баққан
Бұдан ондаған мың жыл бұрын Маңғыстауда ғұмыр кешкен Ман Ата пайғамбар, бұдан төрт мың жылдай бұрын Еділ мен Жайық арасындағы өлкеде, Орал аймағында туып, адам баласы үшін ғибратты істерін атамекенімізде жүзеге асырған, әйгілі «Авеста» кітаптарын жазған Заратустра пайғамбар бейнесін әсем әдеби тәсілдермен бүгінгі күндерге астарластыра суреттейді
Батыс елдерінде ПервоЧеловек Ман аталған, сүйегі Маңғыстаудың Ман Ата тауында жатқан, халқымыз Адам Ата-Ман Ата деп сыйынған тұлғаның, сондай-ақ Заратустраның өмірлерін бір-бірімен сабақтастыра бейнелегенде Мір Шайыр, бірінші кезекте, Заратустраның «Авеста» еңбегіндегі, ұлы философ Фридрих Ницшенің «Так говорил Заратустра» шығармасындағы, Джавахарлал Нерудің «Взгляд на всемирную историю» трилогиясындағы, Герберт Уеллстің «Всеобщая история мировой цивилизации» томындағы, бірқатар ағылшын, француз, неміс, иран текті ресейлік және орыс, қазақ ғалымдарының еңбектеріндегі бұлтақсыз ақиқаттарға, Солтүстік Америка индеецтері мен Үндістан ұлттарының деректеріне, қазақ халқы аузындағы аңыздар мен мағлұматтарға сүйенген
Романның басты кейіпкерлері – Таман және басқалар – бүгінгі замандастар, олардың адамсүйгіш, елжанды қызметі
Оқиғалар Маңғыстау, Атырау өңірлерінде ХХ ғасырдың екінші жартысында өрбиді
Осы кітаптан үзінді жариялап отырмыз. 
Сыңғырлау картада өзен аталғанымен, үзік-үзік, суы тайыз кішкене өзек-ті
Ащыағар десе болғандай
Дегенмен, бағзы замандарда солтүстік биік беткейлерден оңтүстікке аққан қар мен жаңбыр сулары осы терең арнаға бірігіп, Каспийге құйғаны ап-айқын
Сыңғырлау саласының кей тұстары биік жарқабақты, кең шатқалды
Бойын­да аң мен құс баршылық екен
Ежелгі замандарда бұл жердің алғашқы қауымдық құрылыс адамдары мен адам тектестердің қолайлы күнелтіс қонысы болғаны аңғарылады
Жарқабақты кеуек­терде қоныстардың іздері, белгілері байқалып қалады
Мұны көзі жіті Таман да, келесі машинадағы Эйхвальд та айқын көріп келеді.
Сыңғырлаудан өте аспан әлемінің төменгі кеңестігінде бір түрлі әнтектеу қозғалыстар басталды
Жаздың осынау ми қайнатқан ыстығына үйлесіңкіремей, жер бетімен жанаса селдір бұлттар легі қалықтады
Енді бірде олар бұлт емес, сағымға, енді бірде мұнарларға ұқсап кетті
«Бәлкім, бұл – бұлт та емес, сағым мен мұнар да емес, табиғаттың басқа бір құбылысы болар» деп іштей пайымдады Таман
Себебі ауадағы желең көшкіндер қайдан екені белгісіз, кенеттен пайда бола кеткен.
Машинаны баяулата жүргізген ­Таман жол бойына, жан-жағына елең­дей қарайды
Оны ерекше қайран қалдыр­ғаны – жаңағы бозамық желең көшкін­дердің ара-арасынан осы жерлер табиғатына ұқсамайтын көріністердің байқалып қалуы
Бүгінде өсімдігі жұтаңдау бұл маңнан алыс, басқа бір жазира өлкелердегідей қалың көкорай шалғынды аумақтарды, тал-теректерді, ойпаңдау тұстардан қалың өскен шіліктерді, жабайы жеміс ағаштарын көріп, таң-тамаша қалды
Кей тұстарда шағын-шағын егін алқаптары көзге түседі
Бидай, арпа секілді
Кішігірім аң-құстары да бүгінгіден өзгешелеу іспетті
Сонымен бірге осы өңірдің қазіргі халіне тән шөлейтті, жүдеу көріністер де байқалады: жүні түскен тулақтай сұрғылт дала, басын тозаң шалған жусан, боз бен селеу…
Бір-біріне кереғар сипаттағы елес-суреттер әлгі бозамық селдір лектер арасынан қайта-қайта кезектесе көрініп өтуде
Енді бір мезетте әлдебір аттылар алдарынан бір үйір құланды, сосын бір отар киікті дүркірете қуып өтті
Өлі Қолтық аймағына немесе Күйкен құзына қарай арандатқан сыңайда
Бағзы адамдардың тірлігі
Сөйткенше, бұларға жақын тұстан соңдарында шаңын бұрқырата, жанар-жағар май, жүк тасыған екі «көкқасқа» машина өтті
Бұл – бүгінгі өмір
Әдетте Маңғыстау жазықтарында машина шаңы талай қырдың астынан менмұндалайтын
Бұл жолы алыстан ештеңе байқалмай, кенеттен қастарынан бұрқылдап өте шықты.
«Біз, шамасы, екі дүниенің ортасында келеміз
Өткен мен бүгіннің» деп түйді Таман
Динарға тіс жармады
Өйткені ол ештеңе байқамаған секілді.
Енді бір заматта жіңішке жол бұларды Ман Ащы өзеніне жеткізді
Карталарда өзен деп айқындалғанмен, бұл да суы тапшы ащы өзек-ті
Оған іліге бере, алдынан көлденеңдей шұбалған жаңағы селдір бозамықтар легі бірте-бірте ауаға араласқандай ізім-қайым.
Жүрегі аздап қобалжығандай Таман машинасын тоқтатып, Динарға:
– Осы тұстың табиғатын тамашалап, сәл тыныстайықшы, – деді.
Ман Ащының ең белгілі жерлерінің біріне кідіріпті
Сала бойы үзік-үзік тұнба сулар
Құстар
Бірнеше киік лақтарымен жиектен су ішіп шығуда
Терең шатқал­дары, жарқабақтары мен үңгір, кеуектері Сыңғырлаудан да әйдіктеу
Көңілге жаңаша ойлар ұялатқандай.
Келесі машинадағылар Таманның қасына келді
Күннің осынау шағында Ман Ащы бойы тым әсем-ді.
– По-о-й, қандай көркем! – деп көңіл­денді Эйхвальд
Ол көкейдегі пікірін тия­­нақтай, «ман» сөзіне екпін бере сұрады: – Ман Ащы болғанда қалай, Таман Танаұлы, бұның Ман Атаға қатысы бар ма?
– Әлбетте, солай деп түсінеміз
Алғашқы адамдар немесе сол тұқымға жататын адамтектес тіршілік иелері, бұл жерлерде мейлінше қолайлы өмір сүрген деу қисынды
Бұдан сан мың жылдар бұрын бұл аймақтар, жаңа өзің көргендей, жеміс-жидекке, жергілікті өсімдіктерге, аң-құсқа кенде болмаған
Бәлкім, ол замандарда Каспий мен Арал осындай арналармен байланысып жатқан шығар
Ондай жағдайда Ман Ащыда балық болғаны да кәміл
Ман Ата немесе сол дәуірлер адамдары теңіз, өзен жағалап, осы жерлерде де күнкөріс жасаған деп білеміз
Бұл маңның табиғаты ол кездерде, жаңа өздерің көргендей, аса бай, сулы, нулы болған.
Әлгібір жұмбақ көріністер Эйхвальд­тың, Сағит пен Керімнің де назарларына ілікті ме деп білгісі келген Таман «жаңа өздерің көргендей» деп қайта-қайта құлақтарына ілген
Үшеуі де бұл меңзеуге мән бермеген сыңай танытты
Әлден соң Эйхвальд кібіртіктей, күмәнін сездірді:
– Біз Сыңғырлаудан бері ерекше ештеңе байқамадық.
– Иә, бұл да сондай тіршілікке қо­лайлы сала болған, – деп жігіттердің жаңа­ғы бозғылтым көшкін, жұмбақ көріністерден бейхабар екенін анық­таған Таман әңгіме желісін байқатпай бұрып әкетті
– Ман Ащы «Қырымның қырық батыры» дастандарында, географиялық басылымдарда «Манашы» деп жазылған
Қазақ тілі заңдарының бейіміне орай
Дегенмен, атаудың шығу төркіні – Ман Ащы
Бүгінде жаңа көзқарастағы өлкетанушылар, зерттеушілер осы байламға ат басын тіреген тәрізді.
– Сонда біз, Таман Танаұлы, Ман Ата басқан топырақты басып тұрмыз ғой? – деп елеуреді Эйхвальд.
– Әлбетте, достым
Дегенмен, сен сезімге көп ерік берме
Әскери адамсың, оны тежей біл
Әйтпесе, Ман Атаның тәні, сүйегі, рухы сіңген жерге барғанда қайтпексің?
– Бұл мәселе мені баурап барады, – деді ішкі толқыныстарын сабасына түсіруге тырысқан Эйхвальд
– Бұны жайбарақат бастан кешу мүмкін емес.
Көп кідірмей жүріп кетті
Ман Ащы бойымен әудем жер ілгерілегенде негізгі үлкен қара жолға ілікті де, таршаңдау өткел арқылы арғы бетке шықты
Сол-ақ екен Таман алдынан әлгіндегі боза­мық желең көшкіндер қайтадан пайда бола кетті
Жол бірде көрініп, бірде көрін­бейді
Аздан соң ол жалғыз аяқ соқ­пақтай жіңішкере түскендей-ді
Енді бір заматта алдын көлегейлеген боза­мық желең қалың мұнардай көлбеп, маңайдан ештеңе байқатпай тұрды
Машина жылдамдығын әбден бәсеңдете, біршама алға жылжығанда әлгі мұнар сейіле бастағандай
Әудем жерден сезікті сұлбалардай әлденелер көлбең қақты
Ілгері үңіле түскен Таман қара-құра малды байқап қалды.
– Мына ауылға әдейі бұрылдың ба? – Динар таңдана сұрады
– Бағыттан ауып кеттің ғой.
– Қай ауылға?
– Малшы ауылы секілді
Кәдімгі ауыл.
Алға жіті көз тіккен Таман енді көрді: әлгі көлбең-көлбең көріністер желілерге байлаулы құлындар мен боталар, одан сәл әріректегі биелер мен інген, маялар екен
Біреулер, өзгешелеу киімді қыздар, келіншектер тәрізді, өздеріне ғана мәлім іс қамында жүр.
– Әдемі ақбоз үй ғой, – деді Динар.
Енді Таман «Қайда ақ боз үй?» деп сұ­рай алмады
Себебі көзіне мүлде басқа нәрсе шалынған
Оның алдында ертедегі көшпенділердің итарқа күр­кесіне ұқсайтын, Солтүстік Америка индеецтерінің бүрме төбелі сүйемел үйшіктерін, Сібір халықтарының ярангасын еске салатын баспана тұр еді.
Таман машинадан түспей біраз ойланып отырып қалды: «Бұл не керемет?!»
– Жолығып келсейші
Жолдан адасып кет­тік-ау, – деді Динар
– Қандай әдемі ақ отау!
– Иә-ә, – деген Таман кабина есігін аша берді
– Бәріміз де амандасып шығайық
Жайдан-жай үй емес секілді.
Әнтектеу мекен
Динар да, балалар мен келесі машинадағы жолаушылар да ақ жұмыртқадай, шақырайған күн сәулесімен шағылысқандай отауға беттеді
Тек Таман ғана ежелгі заман үлгісінде құрастырылған көшпенді күркесін көріп келеді
Әлгі өзгешелеу киімді қыздар мен келіншектер, ер адамдар әлдеқайдан пайда бола, көлбең-көлбең алдарынан өтіп, ауаға сіңгендей, әлдеқайда ғайып болуда.
Таман кіреберісте ішке естірте ­дау­ыс­тап:
– Кһм! Кһм! Біздер алыстан келе жатқан жолаушы едік, – деді.
Баспанадан:
– Ә-ә… ә-ә… – деген қарияның ықыласты да қуатты үні шықты.
– Ассалаумағалейкүмде-ер! – деп көтеріңкі үнмен сәлем берген Таман, иіліңкіреп күркеге енді.
* * *
Күркенің оң жақ төргі бұрышында кескін-келбеті де, киім киісі де бүгінгі заман адамдарына ұқсамайтын, орта жастан асқан қария отырды
Кезінде қара-қоңыр бұйра болған сыңайлы қалың бурыл шашын кейін қайырып, онысы дудырап кетпесін дегендей, ақ пен қарадан тоқылған қаз-қатар айқас, айқыш бейнелі жіңішке құрмен басын айналдыра байлаған
Терісі қалың қыртыс маңдайлы, назары ауырлау, тіпті зілді тәрізді
Көздері келгендерді салмақпен шолып өтіп, алдындағы ісіне ауды
Кең шықшыты мен иегінде қыркүйектің тығыз бұлтындай бурыл сақал бар
Қысқалау қырбық мұрты қошқар тұмсықтың астын қымтап тұр
Үстінде – қоңыр және ақ түстерден айқасқан айқыш бейнелі өңіржиекті, жұқалау тоқыма бозғылт көйлек, көйлектің етегі тізесін жапқан
Дәл сондай матадан шалбар киіпті
Аяғында – қалың қоңыр шерім кебіс
Астына айқасқан айқыш өрнекті қара ала, қоңыр ала алаша төселген
Қуатты бұлшық етті білектерін шынтағына дейін түрініп алыпты
Ол кішігірім таққа ұқсас аласалау ескі ағаш орындықта шеберлік құрған ісмерге, етікшіге ұқсайды
Алдында – жалпақ ұстахана төстеріндей емен тұғыр
Оның үстіне ені мен көлденеңі бірдей төрт бұрышты қалың қоңыр шерімді жайып қойып, белгілер салып отырған сыңайлы
Сол қолында – шапқыға ұқсас, әлде өткірленген мүйіз, әлде сүйек, әлде қола, әр алуан кескіштер мен тескіштер де, оң қолында – сабы да, басы да емен ауыр балға
Ол кескіштер мен тескіштерді бірінен соң бірін алып, ұшын шерімге тақай, балғамен ұрып белгілер түсіруде
Етікші пышағындай өткірмен түскен белгілердің бұрыш-бұрышын айқын үлгіге келтіре жонып, тереңдетіп, баптап бағуда
Қария қалың шерімге жазулар сыналап отыр екен
Белгілер түсірілген осындай көлемді шерімдер бірнеше текше боп сырт жағына жиналыпты
Жаңадан жазылғандары қасында жатыр.
Қария келгендермен сөйлесе кетуге асықпады
Өз ісімен бола берді.
Күркенің қазан-аяқ жағында орта жастарға жете қоймаған келбетті әйел ала жылқы тулағының үстінде диірмен тартып отыр
Бұған дейін біраз шайқалып болып, қасында жатқан айран толы үлкен местің іші желденіп, тырсиып кеткенін көрген ол, шуда жіппен байланған бір пұшпағын абайлап шешіп, демін шығарды да, аузын қайта байлап, диірмен тартуға кірісті
Әйел жолаушылар кірген сәтте аялы, кең, мауыт қара жанарларын бір төңкере қарап қойып, шаруасын жалғастырған
Ірге жағындағы үлкен қоңыр ала тоқыма қапшықтан сол қолымен көсе қармаған қара бидайды диірмен ұясына уысынан сыздықтата шашаусыз құйып, диірменнің үстіңгі тасын шеткі тесігіне сұғылған емен тұтқамен баппен айналдыруда
Бидайдан ұсақтала үгітілген ұн диірмен астына жайылған жұқалтаң ақшыл матаға түсуде
Осылайша қара бидай диірменнен ақшыл-қызғылттау ұнға айналып жатыр
Диірмен Айрықтың ауыр да қатты қызғылт тасынан жасалған секілді.
Әйел шашы ақ кірмеген қолаң түсті
Ол біркелкі ұзын шашын өрместен, түбінен қайыспен байлап, екі жауырынның ортасынан төмен сұлата салыпты
Басын айналдыра ақ пен қоңырдан тоқылған айқыш-айқыш өрнекті құр киіпті
Бозғылт көйлегінің қысқалау жеңі, етегі әлгіндей бейнелі жұп-жұқа құрмен әдіптеліпті
Бойындағы кернеулі күш толымды денесінен, екпінді омырауынан көрінген әйел жаздың ыстығында терлеп-тепшімей-ақ, ауыр жұмысты еркін тыныспен тындыруда
Кең кеудесіндегі жіңішке тарамысқа тізілген сүйір ақық моншақтар қозғалған сайын төсіне жанаса, сүйіп-қашып тербеледі.
Әйелдің қасында ағаш, қыш ыдыс­тар, шамасы, қамыр илейтін, ет кесетін қалың аспаз тақтай жатыр.
Күркенің төр жақ биігіне қалың шерімді тығыздап қатайта, қабаттап жасаған өрнекті қалқан, үлкен семсер мен қанжар, садақ және жебе толы қорамсақ ілініпті
Кішігірім әйел семсері мен әйел қанжары, шап-шағын қалқан мына қарияның зайыбы деуге келетін жасаң әйелдің қолы жетер жерде оңтайлы орналасыпты.
Бұл үйге әлдеқандай қауіпті күн туса, әуелі қолға қару ала шығатын осы әйел сынды.
Қария одан да маңызды іс үстінде тәрізді.
Баршасы күрке ішіндегі тірлік пен көрініске бауралып қалды
Бұрын ешкім бас сұғып көрмеген сырлы әлемге енгенін әркім білулі.
Таман қарияға жақындай отырды
Эйхвальд оған жаймен ысырыла таяды
Екеуі қария жанындағы сына жазулар түсірілген шерім парақтарға қызыға қарай, кей тұстарын саусақтарының ұшымен сипалап өтті
Оларға биіктен жайбарақат көз салғандай қария, назарын алдындағы ісіне тіктеді
Ол біраздан соң жұмысын доғара, еңсесін көтеріп, үй ішіндегілерді және бір шолып өтті де, жүзін Таман мен Эйхвальдқа бұрды
Өз шаруасына екеуінің қызығушылығын бағалап, ынтасына мән бергендей жылы шырай танытты.
Киген киімінен де, бет-әлпетінен де қай ұлтқа, қай нәсілге жататынын айқын тану қиын, жұмбақтау шал бір кезде мейі­рімді, қуатты қоңыр дауыспен тіл қатты
Қазіргі қазақ тілінде ісінің мәнін жеткізді:
– Келешекке гат.
Көңілі түскен немесе киелі адамдарға өңінде де, түсінде де аян беретін әулиелер мен пайғамбарлар, Жаратқан Иенің өзі де сол адамдар ұғымы мен тілінде сөйлейді деген дәлелдерден хабардар жандар, ықылым замандардан дәл қазір осында қона қалғандай қарияның өз тілдерінде сөз бастағанына таңдана қоймады
Олар «гат» сөзін қазақша «хат» деп қабылдады.
Біраз үнсіздіктен кейін үй иесі және тіс жарды:
– Тарих.
Әлден соң бұл сөзін толықтырғандай болды:
– Сонар жол
Соны мекен
Улу Вайджам…
Отырғандар, әсіресе, Таман мен Эйхвальд үзік-үзік сөздерден түйдек-түйдек мағына ұққандай
Соңғы лебізін «Ұлы Далам» деп түсінді
Әр сөзін жадтарына түйіп алуға асық
Екеуінің ынтасына риза болғандай, ол және:
– Ім-м, ім-м, – деп басын изеді
– Өсу – білмекте.
Қарапайым-ақ тұжырым
Алайда тұңғиық та батпандай.
Қария өзінің бұрыннан бүгінге қо­нақтап отырғанын немесе мына мей­мандардың­ өзіне алыс келешектен сапар шеге жеткенін айқын біліп отырғандай
Ол қасындағы том-том шерім парақтарға мойын бұра, дүдәмал үнмен сұрады:
– Сіздерге жетер ме екен?
Таман да, Эйхвальд та жауап таба алмай дағдарды
Өйткені екеуі бұның бәрі сына жазулы еңбектер екенін сезгенмен, анық не екенін топшылап үлгермей әлек-ті.
– Ә-ә… Жетпес пе екен?.
Жетпей ме…
Сөзінен қайғының салқын лебі есті.
Біршама үнсіздіктен соң үміттене тіл қатты:
– Ұшқыны да болса… Бір мысқалы болса да… Адам үшін…
Ол бірауық көзін алыстарға қадай отырып қалды
Со қалпы:
– Өсиеттер… иә, өсиеттер, – деді де, көзін қайтадан алға тіктеді
Сол сәтте оның назары зымыран уақыттар мен шексіз кеңістіктерді шарлап, жалған заңдылықтарын саралай, талдай келе, адам, уақыт, кеңістік қайшылықтарын жымдастыра үбістірудің амалын іздеп отырғандай көрінді.
Бір кезде оның дауысында діріл пайда болды
Үні қапалы, толқулы шықты:
– Жаратқан Иеге сұрау салдым… Жал­барындым… Ман Атаның ниетімен…
Күрке ішіндегілер елеңдей қалысты.
Таман мен Эйхвальд Заратустрамен жүз­десіп отырғанын енді білді
Ендеше, мына қалың жазбалар «Авеста» болғаны ғой?
Осы мезетте ішке бірнеше бойжеткен сызыла енді
Олардың алғашқы бесеуінің қолында ақ толы үлкен-үлкен майсіңді емен зереңдер, екеуінің қолында кішігірім ағаш тостағандар және екеуінің қолында одан да шағын тостақтар, ал ең соңғысының қолында оймақтай ғана көзгелдек бар-ды
Меймілдеген ыдыстарды олар қос алақандарымен аялай көтеріп, зереңдерді қария мен ер-азаматтарға, тостағандар мен тостақ­тарды әйелдер мен балаларға, ал көзгелдекті сәби Сәби­наға құрметпен, ілтипатпен ұсынды.
Меймандар әсем бойжеткендерден көз ала алмай, біразға дейін қолдарында сусын толы ыдыстар ұстап отырғанын ұмытқандай, қызыға қарады
Арайлы дидарлары, түр-тұлғалары, киім киістері мен сүйкімді әдептері бір-бірлеріне ұқсас болғанымен, бұлардың бұдан сан мың жыл бұрынғы сақтар мен арийлердің қыздары екенін тану қиын емес-ті
Сол кезгі адамзат баласына мәшһүр абыздың ауылына келген жолаушыларға баршасы қол қусыра қызметке жиналғандай
Сұлулар бойына табиғи көркемдік, кінәратсыз тазалық тән-ді: құрықтай мойынға біткен биіктеу, керік маңдайлы тәкаппар бас; таспалап өрген алтын, селеу шаштар иықтарына жетер-жетпес шайқала ойнайды; жаңадан бүршік жарған дір-дір кеуделер, тіп-тік иықтар мен тегіс қалақ жауырындар, шынардай бой мен сүмбіл білектер, серпінді ұзын ақ сирақтар… Бәрі жалаң аяқ… Соның өзі жарасымын асыра түсіпті… Олар еппен басып шығып кетті.
Баспана ішін шұбат пен қымыздың бұрқыраған исі тәбет шақыра толтырды.
Үй иесі әйел аялы, тұнық жанарларын төмен төңкере басын иіп, асықпай, қанып сусындаңыздар деген ілтипат білдірді.
Қымыздан ауық-ауық тамсана жұт­қан Изольда мен Эйхвальд бір-біріне:
– Біздің ауылдағыдай, – деп сүйсінулі
Ежелгі мен қазіргі заман қымызында да, шұбатында да ешбір өзгешелік жоқ екен.
Ішке және екі-үш бойжеткен кірді
Олар ағаш тайпақ тегенелерге салып собалақ, көзгелдектермен сарымай әкеліп, екі-үш жерге ізетпен қойды да шы­ғып кетті
Ай келбеттене ағарып піскен собалақтар қоламтадан қазір ғана ал­ғандай
Жұпары ауада қалықтап үлгерді.
Үй иесі әйел алдындағы диірмен мен месті меңзей күлімсіреді
«Менің ұнымнан пісірілген
Сармайды да мен шайқадым» дегендей көңілді.
Меймандар собалақтардың шетінен шымши үзіп, сарымайға тигізе дәм татыс­ты
Тұздылау, сонысымен де тіл үйірді
Собалақтар ашытылмаған қамырдан пісіріліпті
Өз кезеңінің, көшпенділер тұрмысының дағдылы дәбімен сыңайлы.
Қарияның – Заратустраның абыз келбеті кім-кімді де өзіне үйіре, иліктіре берердей тартымды
Оның үнінде, сөзінде, әрбір қимыл-әрекетінде, өз тұра­ғындағы осы отырысында адам баласында сирек, бәлкім, енді қайталан­бай­тын даралық бар
Ол құдіреті күшті жара­тылыстың пәрменін ақылмен, төзіммен мойынсұнғандай, естірте тыныстап, бәсең дауыспен:
– Бізге Жаратқан қайғылы да қастер­лі тағ­дыр сыйлады, – деді
– Мүмкін, жан ба­ласы үшін солай болғаны орынды шығар.
Арийлер мен Заратустра туралы тым жұпыны мағлұматы бар Таман мен Эйхвальд маңызды деректер естіп қалардай, оған ұмтыла, лебізіне асыға құлақ тосты
Абыз ауық-ауық Темірқазық бетті, Қиыр Шығысты қолымен тұспалдай, үзік-үзік сыр толғады:
– Түпкі мекеніміз – Мұзды Кіндіктегі Жерұйық
Апаттан соң – Алыс аймағы
Ұлы Құрылық тас-талқан бөлшектенді
Құрылықтарға, Аралдарға
Біздің тектің біразы арғы бетте, біразы бергі бетте, жаз шықпайтын өлкелерде, талайы Жапанда қалды
Айндар
Біз бермен ығыстық .
Таман абыз айтқан Мұзды Кіндіктегі Жерұйықты Гиперборея деп, Алысты – Аляска, Жапанды – Жапония деп түсініп үлгерді.
Заратустра арийлердің ежелгі мекен­дерін рет-ретімен жадына түсіре баян етті:
– Сосын Қалан бұғазынан, Кәмшат тұйығынан бері астық.
Эйхвальд қапелімде таңдана:
– Қалан? Қалан?! – деп қалды.
– Иә, Қалан
Сондай теңіз аңы бар
Жер бетінде басқа жерде өспейді
Бұғазды бұрынғылар солай атапты.
«Камчатканың қасында қандай бұғаз бар?» деп іштей еске түсірген Эйхвальд, Таманға сыбырлады:
– Е-е, Қалан дегені – Беринг бұғазы
Выдра тек сонда өседі
Енді есіме түсті
Қазақша – қалан
Бізге мына кісілермен жеткен атау екен-ау…
Сөзімді бөлмең дегендей, абыз дауысын сәл көтере жалғастырды:
– Көп заман Арғун саласын жайладық
Сондай ел бар
Алтайға, Курушке, Варкан, Варукаша көлдері мен теңіздеріне, Баян тауына, Жеті Сулы Ала Тауға, Тәңір Тауға жеттік
Медеу таптық
Семруг Алтайда қалды
Алтын күзетіп
Мында жазылған
Одан да бері жылжыдық
Мейірбан, ақылды тайпалармен қоныстас болдық
Суверде, Итжеккенде ойшыл халықтар мекендейді
Ескере жүргейсіңдер
Ұмыт қалмасын деп ұрпаққа Қалан, Камшат, Арғун, Куруш, Алтай деп ат қойылды.
Заратустра қалың шерім томдардың бірін алып, парақтап көрсетті:
– Сол замандар жолдары… Сіздерге мұра гат… Жолдау…
Абыз бір ойын айқын айтуға тілі жетпегендей, ұзақ мазасызданды
Бір кезде бес саусағын жая көрсетті:
– Осындай заманнан бергі жол…
Эйхвальд Таманнан сыбырлай сұрады:
– Бұл сонда қанша жыл екен?
Жауабын бес саусағын жая дана қарияның өзі берді:
– Құмжетпес! Осындай құмжетпес жыл!
Эйхвальд Таманға тағы сыбырлады:
– Шамасы, біз тап болған осы уақыттан бес мың жылдай бұрын… Ендеше, біздің нақты өмір сүріп жүрген кезеңнен тоғыз мың жылдай бұрын…
Таман Эйхвальды қоштап басын изеді
Ал Заратустра өзіне беймәлім сан өлшемін естігеніне қуанып, бес саусағын жая:
– Иә, иә, мың, мың! Бес мың! Бес мың жыл! – деді.
Абыздарға тән байсалдылықты бір сәт ұмытқандай, қария тағы бір томды шапшаң қолына ап, беттерін қызу парақтай оқыды:
– Сосын Канг… Жаратқанның шапағатына ие, Күн-Құдай мекендеген қала… Бір бөліктеріміз Хинь еліне, Варукаша теңізінің борей жақ бетімен, Вахви-Датиядан өте, Алып таулар аймағындағы жұрттарға жетіп, сіңісіп кетті
Иікке, Иінге көшіп, Місірді жайлады
Перғауындар – біздің тұқымнан
Халқы бізді аспаннан түскен Құдайлар, Құдайлардың ұрпақтары деп қабылдады.
Эйхвальд пен Таман ежелгі кемеңгер сөздерін қалт жібермей жадтарына түйіп, атауларды бүгінгі түсінікпен жедел баламалап үлгеруде: демек, Канг – Кангюй қаласы әрі мемлекет, Хинь – Үнді, борей жақ бет, ендеше, Каспийдің борай жақ, боран жақ, жел жақ, солтүстік беті, Вахви-Датия – Еділ-Жайық, Альпі таулары аймағы, Иік пен Иін дегені – Ирак пен Иран…
Заратустра күлімсірей басын шайқап отырды да, әлдекімдердің қатесін кешіргендей жылылықпен:
– Аспаннан түскен дұрысында – Ман, – деді
– Иә, Ман… білесіздер…
– Білеміз, білеміз
– Таман мен Эйхвальд жеделдеп жауап берді
Олар Ман туралы аңыз әңгімелерді ғана білетін
Оның аспаннан түскенін дәл осылай нақты ешкімнен естімеген-ді.
Кемеңгер және бір томды алып, тез-тез парақтады да, бір бетінен саусағын жүргізе оқыды:
– Міне, Ман… Бәріміздің тегіміз…
Ол өз жазғандарына біршама уақыт тым-тырыс көз жүгірте отырып, томды жаба бере паш етті:
– Уағыздар… өсиеттер… Түп негізі – Маннан…
Дала Данасы, қасындағыларды ұмытқандай, төмен қарап көп түнерді
Кең маңдайдағы, шықшыт пен самай бұлшық еттеріндегі, баяулау ашылып-жабылған көздер аймағындағы ауыр қозғалыстар оның ақыл шеңберіндегі қабаты қалың үдерістерді айқындап жатқандай
Бір кезде ол зілді толғаныстар шетінен сығып шығарғандай бір мысқал ой айтты:
– Мен де ұмыт болармын
Сіздерге жетсем, кепкен бұлақ ылғалындай буға айнала жетермін.
Тағы ұзақ түнерді
Үзік-үзік тіл қатты:
–Мәңгілік ілімдер… өлмейді… пайғамбарлар жаңартып алады… жалғастырады… пайғамбарлар ұмыт бола береді… ілімдер жыл мезгілдеріндей, гүлдене оралады…
Сол сәт кекесінмен мырс етті:
– Мен де ұмыт боламын
Аңызға, ертегіге, өтірікке айналамын
Мені дұшпан көрмек
Өйткені Ман тағдыры да дәл солай
Бірақ ол сендерге түлеп жетеді.
Біраз түнеріп отырған ол, адамзаттың жойқын пікірталастарынан ізгілікті қорғап шыққандай жадырап:
– Ілім жасай береді! – деді
Ойын толықтыра түсті:
– Жаратқанның сүйген перзенті үшін! Адам мүддесіне!
Әлден соң ол отырғандарды селк еткізе жалт қарады
Жүзі сұстанып, күреңіткендей
Мақсатты іске тәуекел еткен, нәтижесіне сенген адамның кейпінде жеткізді:
– Бір шәкіртім… әріптесім… «Ману» еңбегін жалғастыруда
Бастап бергем
Адам баласының жер бетінде ықыласпен өмір сүру қағидалары…
Басын бұра томдарды меңзеді:
– Сөлі – мында.
Сосын көңілдене дауыстады:
– Манның уағыздарын, өсиеттерін жаңғыртып, айшықтадым
Залал келтірмедім.
Тағы да кекесінмен мырс ете:
– Маған қиянат көп жасалар, – деді де, көңілдене қайталады:
– Бірақ ілім жаңара береді! Өйткені ұруғқа, тұқымға арналған! Гат өлмейді!
Аздан соң баламалы ой тастады:
– Біз адамзат көшінің жолындағы кішігірім құдықпыз… бұлақпыз… Көш ілгері оза береді… Басқа құдықтар қазылады, басқа бұлақтардың көзі ашылады… солай… дұрыс…
(Жалғасы бар)
