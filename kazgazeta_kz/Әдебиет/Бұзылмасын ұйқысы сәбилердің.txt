Өтеген Нұрмағамбетов
Каспий толқыны
Қарт Каспий-Атам,
Түнеріп кеткен қабағы,
Асау толқындар соғады келіп жағаны.
Алып жартастар қорғаны болып тұрмаса,
Тентек толқындар кетер ме кезіп даланы.
Көкпеңбек аспан, ақ ұлпа бұлттар ағады.
Кім қуды екен, асығып қайда барады?
Қимастық болар, көз жасы болар бұлттардың,
Теңіз бетіне мөлдіреп тамшы тамады.
Жағада тұрмын сезімдерменен күресіп
(менде де ес жоқ мықтыларменен тіресіп).
Өзіме-өзім көңілім толмай барады,
Неге кетпедім ақша бұлттарға ілесіп.
Қарсы толқынға құлашты сосын сермедім.
Каспий толқыны ақ көбігінде тербеді.
Қасыңда жүрсем қадіріңді сенің білмес ем,
Керемет қандай сағынып сені келгенім.
Сары қоян
Сарым менің, сап-сарым, сары қояным.
Қылығыңа қалайша тоя аламын.
Тәтті ұйқың бұзылып кетпесін деп,
Таң атқанша сан рет оянамын.
Қуалаған құйынды құлыншақтай.
Күні бойы жүгірдің тыным таппай.
Дем алсын деп Күн кетті қырдан асып,
Сенің үшін аспанда нұрын жақты Ай.
Туған жерің, тау-тасың түсіңе енсін.
Тек жақсылық санаңда күшін керсін.
Түн ұйқысы бұзылған әке жайын,
Өзің әке болғанда түсінерсің.
Атқа мінген кезіңді көрсем деймін,
Жарыстарда жүлделі келсең деймін.
Бір қараға жеткізсем – балапаным,
Содан кейін арман жоқ, өлсем мейлің.
Жая берсін жанымда күз етегін.
Тәтті ұйқысын баламның күзетемін.
Бұзылмасын ұйқысы сәбилердің…
Соны ойласам жүрегім дыз етеді.
АҚТӨБЕ
