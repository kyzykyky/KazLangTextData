– Мұхтар Мағауин шетелге кетіп қалыпты!.

Астананы елең еткізген суыт хабарды әркім әрқалай қабылдаған
Оның да түрлі ­себеп-салдары бар…
– Неге? 
– Қалайша?!
– Қызық екен!..
Мейлі
Жұрт не демейді осы
Кімнің аузына қақпақ қоярсың
Гу-гу… Алматы мен Астананың арасындағы алып-қашпа әңгіменің сыр-сықпыты да түрліше
Мән-жайдың байыбын білетіндердің уәжі қисынға келгенімен, ештеңеден мақұрым байбаламшылардың күпсік-көбігі күлкіңді келтіріп, жігеріңді жасытады
«Жұлдыздан» алып тастаған екен, соған өкпелеп Чехияға кетіп қалыпты…»
Осы тақылеттес ұшқары қаңқуды бекеттерді күзеткен таксис­тер мен ала дорба көтерген базаршылардан емес, зиялы қауым өкілдерінен естігенде қынжылғаным рас
«Таз ашуын тырнадан алады» дегендей, өсек пен өтіріктің өртін қаузауға келгенде алдына жан салмайтын қазекемнің мінезі белгілі
Мысықтілеулі мимырттардың алыста емес, өз ортамызда, жанымызда жүргеніне қайран қалмасқа шараң жоқ.

Мұхтар ағаның шетелге кетіп қалғаны жөніндегі қилы-қилы лепестерді естігенде келмес күндердің елесін көз алдыма келтіргенмін
Асығыс-үсігіс кесіп-пішу оңай
Сондықтан да «Мұхтар Мағауин шетелге кетіп қалды» деп жеңіл-желпі міңгірлейміз де, осынау сөзіміздің астарына жіті үңіліп, өзімізге-өзіміз «Неге?» деген жалқы сауалды қойғымыз ­келмейді-ау.­ Әрине, жұрттың бәрі бірдей топас, мылқау, меңіреу емес
«Несіне бүгежектейміз
Ежелден қанымызда бар кесел
Бір-бірімізді көре алмаймыз, әрдайым аяқтан ­шалып, тобықтан қағуға әзірміз
Ұяттан жұрдай намыссыздар қай ­заманда да, қай кезде де болған
Кімді күстаналайсың? Оларға тән әрекет – пасықтықтың бықсық шоғын үрлеу»
Ыза-кекке толы мұндай пікірлер езілген, еңкейген еңсеңді тіктетіп, келешекке деген сеніміңді нығарлай түсері мәлім
Кілең жазушылардың бастары қосылған Одақ, яки болмаса үйме-жүйме араласып отырған баспагерлер ортасына үш қайнаса сорпасы қосылмайтын аядай ­газет ұжымының бұйығы тіршілігі ­қызық-ақ.­ Әдебиет әлемінен алшақтау жандарға бәрібір
«Кім не жазып жатыр?», «Қаламгерлер тіл деп, жер деп неге шырылдайды?»,­ «Мағауин неліктен шетел асып кеткен?»
Бас қатырып жүргендері ­шамалы
Әйтеуір, айналдырған төрт-бес жігіт – Сүлеймен Мәмет, Қайсар Әлім, Берік ­Садыр, Жақсыбай ­Самрат ­әлсін-әлсін әдебиет төңірегіндегі жағдайларды, бөстекі әңгімелерді ортаға салып пікірлесеміз
Осындай мезеттердің бірінде Қайсар «Жас Алаштың» жаңа нөмірін ұстатқан.
– Мә, оқып шыққаннан кейін, қайтарып берерсің
Мағауин туралы жазыпты.
– Не депті сонда?..
– Оқып көрсеңші
Біраз жайға көзің жетеді.
Газеттің бірінші бетіне айғайлатып берілген мақаланың соңы ішкі бетті тұтастай дерлік алып жатыр
Тақырыбы да елең еткізерлік
«Мұхтар Мағауин неге Чехияға кетіп қалды?»
Көңілде жүрген күпті сұрақ
Жалма-жан бас қойғанбыз
Автор меңзеген жағдаяттарды осыдан сәл бұрынырақ ойы әсте қалғып көрмеген кемеңгер жазушымыз Мұхтар Мағауин өзінің «Ұлтсыздану ұраны» аталатын зарлы толғауында («Алаш» баспасы, – Алматы, 2004 ж.) жан-жақты баян еткен.
Мұхтар Мағауин өткір пуб­лицисти­калық толғауында еліміз бастан кешіріп отырған саяси, ­рухани, мәдени ахуалдарға өзіндік бағасын береді, осынау кең өрісте өзі байқап, бағамдаған құбылыстар, тәуелсіздігімізге қауіпті деген кейбір мәселелер төңірегінде тереңнен ой қозғайды
Бүкіл қажыр-қайраты мен шығармашылық қызметін елдің, ұлттың кешегі тарихына, бүгінгі мұрат-мүддесіне арнап келе жатқан көрнекті жазушы, ғұлама ғалым бұл еңбегінде азамат ретінде ұлттың болашағын ойлап, тығырықтан шығар жол іздейді
2007 жылы «Жас қазақ» апталығы қаламгерлер арасында «Әдеби рейтинг» айдарымен арнайы сауалнама жүргізді
Тәуелсіздік жылдары дүниеге келген туындылардың ішінен мойны озық кітапты анықтап, ең оқылымды автордың кімдер екенін білу мақсатында қойылған сауалдарға шығармашылықтың ыстық-суығын көріп жүрген ақын-жазушылар мен сыншылардың өздері жауап берген
Жүрек барометрі қателеспесе ­керек
Ең жоғары рейтингті Мұхтар Мағауиннің «Ұлтсыздану ұраны» иеленді
Онан кейінгі жиі аталғаны – Төлен Әбдіктің «Парасат майданы».
Несіне мүләйімсиміз?! Кезінде алып империяның сұрқия саясатын бетіне басып, отаршылдық пиғылдың қанат жайған, жеке басқа табынып, мәңгүрт күй кешкен, өз тамырымыздан айырылып, ар-намыстан жұрдай боп жалаңаштанып, тілімізден, дініміз бен ділімізден көз жазып қалған тұтастай кеңестік кезеңнің көріністерін бүгежектемей ашық, өткір мысқылмен, ащы сарказммен бейнелеген ұлт рухы ұялаған Мағауин әңгімелері хақында мүлдем жақ ашпадық
Көлеңкемізден қорыққан, өз үнімізден өзіміз үріккен кер заманның қасіреті мен кесапатынан сескендік.
Енді міне, еркіндігімізді алып, аңсаған тәуелсіздігіміздің көк байрағын тіктеген елең-алаң тұста ғылыми еңбектерін, көркем туындыларын сырғытып қойып, зарлы­ толғауын ұсынған ұлтымыздың біртуар қайраткері Мұхтар Мағауиннің кімнен ала алмай жүрген өші бар дейсің, осы? Кімге байбалам салады? Кімді кінәлайды? Кімге өкпелейді? Ешкімге де емес
Абырой-атағы бір басына жетеді, даңқы да дүрілдеп тұр! Әрине, сөздің сиқыры, қадір-қасиеті, құдірет-пірі ғажап
Ананың алақанындай жұмсақ, зеңбіректің залпынан күшті
Әркім әр саққа жүгіртіп, тырнақ астынан кір іздеушілер сан құбылтуы мүмкін
Мейлі, жұрт не демейді? Шындық әрдайым салтанат құрса керек
Ал ақиқатты қай заманда­ да ұлттың ұраншысы атанған сөз ұсталары – ақын-жазушылар ­шырылдап тұрып жеткізген
Мағауиннің «Ұлтсыздану ұраны» шіренген шенеуніктер мен қолында билігі бар бастықтардың назарын аудартып, дабыл қағады
Мұнда бәрі бар! Бүкіл кітаптың мазмұнын егжей-тегжейлі әңгімелемей «Әуелгі сөзінен» үзік-ұшқынды келтіргенді жөн санадым
Кәне, жанар сүзіп көріңізші.
«Орыстың тілін біл! Сол арқылы дүниені таны! Теңдікке жет! Жаңа жол тап! Оқы! Оқы!» – ХІХ ғасырдың соңына қарай жалпақ жұрттың ­буынына түскен негізгі ұран, басты бағдарлама – осындай еді.
Жаңа ықылым келді
Тілек күшті, үміт зор еді.
ХХ ғасырдың басына, әлемдік әуелгі қырғын басталған алмағайып жылдарға қазақ жұрты біршама жақсы дайындықпен жеткенін көреміз
Қай тұрғыдан алғанда да, туыстас, тағдырлас өзбек, қырғыз, түркімен, тәжіктен көш ілгері
Ұлттық сана, саяси белсенділік – ұйқыда, құлдықта жатқан қара құрлықты айтпағанда, отарлық түнегіндегі Азия халықтарының қай-қайсынан да өлшеусіз жоғары болды
Әлихан Бөкейханов бастаған, Ахмет Байтұрсынов, Міржақып Дулатовтар тұғырын ұстаған ұлттық ояну бағдары – қазақ қоғамында жетекші орынға шықты
Келесі ­кезекте – ұлттық дербестік мәселесі күн тәртібіне қойылды
Ұлттың үдере өркендеу бағдарламасы жасалды
Алаш қайраткерлері, егер қолайлы тарихи жағдай туса, қазақ халқы, сонау Шығыстағы жапон жұрты сияқты, қоғамның жаңғыруы, оқу, ғылым-білімге жету арқылы айналасы отыз-қырық жыл орайында мүлде жаңарып, Батыс елдерімен теңдей жағдайға жетеді деп білді, құрғақ қиял емес, жүзеге асар нақты болмыс ретінде алға тартты
Туған халқымыз еркін елде, азат қоныста өз тарихының жаңа бір кезеңін бастайды­ деп сенді.
Шынында да, отарлық тәртіп тұрғанда отыз жылда оңалып кетпес, бірақ асса, арада қырық-елу жыл өтпей, әлемнің әр тарабы – Африка мен Азиядағы ағылшын, француз, неміс, голланд, португал отарлары сияқты, Қазақ елі де тәуелсіздік алуға тиіс еді
Қырқыншы жылдардың соңы болмаса да, елуінші жылдардың ішінде
Ұлан-байтақ жерімен, кемі жиырма бес миллион таза қазақ халқымен!..
Бірақ тағдыр басқаша шешті
Әлемдік соғыс, қым-қуыт төңкеріс нәтижесінде ыдырап тозған ­Ресей империясы большевиктер жүзеге асырған қарымта жорықтар нәтижесінде біз тарапта әуелгі қалыбын тапты
Балшабектік ­реформалар басталды
Шынында да, айналасы отыз-қырық жыл ішінде халықтың жаппай сауаттылыққа жетуі, ғылым-білімді игеруі, ұлттың біржола жаңғыруы мүмкін екен
Жеттік, игердік
Және жаңғырдық
Тек… мүлде басқа тұрғыда…»
(«Ұлтсыздану ұраны», 5-7 б.).
Классиктің ұстараның жүзіндей қылпылдаған қаламына отарлаудың кезекті қуатты толқыны саналатын «тың көтеру» кезеңінің зардабы, ұлттық мүддеге тікелей қатысты жағдаяттар, ұлттың қаймағы саналған ұлағатты ұлдарының тағдыр-талайы, «жылымық» дәуіріндегі серпіліс, қандықол ­империя шаңырағының шайқалып-ыдырауы, қазақтың қисапсыз қан төгіп қорғаған, кейінгі ұрпағына мирас етіп қалдырған ұлан-байтақ қонысына жат-жұрттың көз алартуы, ұлттық рухтың ұстын-тірегі төңірегінде, ежелден келе жатқан рушылдық, жершілдік індет, қасиетті әдет-ғұрпымыз бен салт-дәстүріміздің аяқасты ­болуы, қазақ тілінің мүшкіл тағдыры, «төртінші билік» – баспасөздің рөлі жөнінде, демократияның бірден-бір қозғаушы тетігі – оппозиция, ең ақыры, қазағымыздың бойынан ұшырасып қалар күйкі тірлігіміз бен жат мінезіміз – әпербақандық, безбүйректік, әсіреқызыл даңғойлық тәрізді жаңа дәуір қоғамы бастан кешіп отырған ең өзекжарды, ең толғақты мәселелер ілінеді.
Яғни Мұхаңның өзі пайымда­ғандай: «Бүгінгі ахуал да осы өзіміз тудырған, өзіміз қалыптастырған жағдайдың нәтижесі
Тәуелсіздік келген күннен бастап, өз мүддесін, ұлт мүддесін қорғай алмаған әлжуаз қазақы рухтың кінәсі
Бар жаланы басқаға жаба бермей, ең алдымен өз төңірегімізді түгендеп алайық
Біздің бұл жолғы кеңесіміз – өкімет туралы,­ экономика мен саясат ­туралы емес
Сыртқы жағдай, империялар өктемдігі, отаршылдықтың жаңа кезеңі, жаңа тәсілдері туралы да емес
Ұлттық рух, нақтылап айтсақ, бүгінгі қазақ қоғамының ұлтсыздық мүсәпір кейпі туралы ғана».
Елінің келешегін, халқының тағдырын ойлаған ұлтшыл тұлғаның тұжырымдамасы осындай.

ПРАГАДАН ЖЕТКЕН СЫЙ
Прагадан қуанышты хабар жетті: «Мұхтар Мағауиннің «Жармақ» ­деген жаңа романы шығыпты
Чехияда­ басылыпты…».
Роман туралы аңыз-шыны аралас лепес ел ішін кезіп кетті…
Бір күні белгілі ақын Жәркен Бөдешұлының қияндағы Прагаға, Мұхтар Мағауинге үшбу хаты ­газет бетінде жарық көрді
Сондағы ағынан жарылған ақ көйлек ақынның сағынышқа толы толғанысы былай аяқталған еді:
«… Бөтен елге қоныс аударып эмигрант болып кеткеніңізбен ­рухани дүниеңіз сол қалпында осында.­ Атажұртқа баға жетпес қазына болып қалды
Әлдеқашан қалың оқырманның санасына өшпес бояудай сіңіп кеткелі қашан
Енді оны Өзіңіз түгіл, құдіретті күшті уақыт патшасы да көшіріп әкетуге дәрмені жетпейді
Елде жүргенде жазған-сызғандарыңызды айтпағанда, бөтен елде кіндігі кесілген Алпамыстай алып тумаңыз «Жармақ» романы қолдан-қолға қонып, атамекенді аралап кетті…».
…Осындай әдемі әсерде жүргенімде біздің қолымызға тағатсыздана күткен «Жармақ» та түсті-ау
Мұхтар ағаның қолтаңбасы таңбаланған жәдігер-дананы ­Алматыдан белгілі жазушы Тұрысбек Сәукетай жіберген
­Со-на-у ­Прагадан еш кедергісіз жеткен сыйды Алматы әуежайында Астанаға ұшайын деп тұрған жолаушылардың біразы жүрексініп, тіпті қорқақтап ұстамапты
Түрлі-түрлі сылтау ­айтып, жылыстай бергендердің арасында депутаттар мен бастықсымақ шенеуніктер де жоқ емес
Шыдамай, күйеу балам Мешітбекті әуре-сарсаңға түсіргенім есіме түссе, қазір қарқылдап күлгім келеді
«Тездетіп, бүгін ұшатын біреуден беріп жібер
Екі-үш күн пойызды телміріп күтем деп ішім жарылып кетер…»
Әйтеуір иманжүзді бейтаныс қарындас зарыға күткен кітабымды қолыма ұстатып тұрып:
– Мұхтар Мағауин халық жауы емес қой, – деді кекесін мысқылмен.
Жалт-жұлт еткен «Жармақтың» суретіне қарай беремін
Қолдан-қолға түспей, жұрттың аузында жүрген жаңа романында өзек өртер түйіндерді әйгілі жазушы қалай тарқатты екен деген сауалдың басымызға сап ете түскені жасырын емес
Жанар жүгіртіп оқуға кірістім
Ындының кеуіп, әбден қаталап келіп сіміргенде шөліңді қандырар тасбұлақтың зәмзәм суындай, Мұхаңның өзіне ғана тән жазу мәнері, кәнігі қолтаңбасы үйіріп, шым-шымдап ұйығына батырғандай
Бір ысып, бір суып… Бір сазарып, бір жадырап… Бір күліп, бір жылап… Романның соңғы бетін жапқанша қилы-қилы күйге түскенім рас
Үшбу басылымда бүгінгі Қазақ елінің екі ғасыр шегінде, нақтырақ айтсақ – ХХ ғасырдың соңғы қырық жылы мен ХХІ ғасырдың алғашқы жылдарында бел алған ауыр ахуал, көкейкесті мәселелер, жан күйзелтер ащы ақиқаттар бүкпесіз суреттелген.­ Уақыттың көркемдік тынысын көз алдыңа елестету қиын-ақ
Қайғы-қасіретке шомдырар өмірлік шын­дық­тарды қандауыр-қалам бүгежектемей әшкерелеп, кескілеп кес­телейді
Кітапта қазір қатерлі сипат алып отырған ұлтсыздық жөні, мем­лекет болашағы, халық тағдыры туралы ауыр толғаныстар көрініс табады.
«Жармақтың» супертысына берілген Бұқар жыраудың әйгілі шер-толғауы романның эпиграфы іспетті
Тарих шыңырауынан жетіп жатқан заман зарындай естілген:
– Ай, заман-ай, заман-ай,
Түсті мынау тұман-ай,
Істің бәрі күмән-ай!
Баспақ-тана жиылып,
Пана болған заман-ай.
Құл-құтандар жиылып,
Құда болған заман-ай.
Арғымағын жоғалтып,
Тай жүгірткен заман-ай,
Азаматын құлатып,
Жұрт талық болған заман-ай!
Арғымақтың жалы жоқ –
Жабылар жалыменен теңелер,
Жақсылардың малы жоқ –
Жамандар малыменен теңелер.
Арғымақ жалсыз, ер малсыз,
Алланың аманат қойған жаны
Қай күн алары болжалсыз!
Өксікке толы, мұңға толы, түңі­ліске толы шер-толғаудың семсердей қылпылд­аған, түйдек-түйдек өлең жолдарын оқығанда алпыс екі тамырыңның бұлқынып, буырқанып шыға келері даусыз
Барша қазақтың қанын қайнатар романның тұтас лейтмотивіндей сезілер қайсар да қасіретті жыр жолдары жебе суылындай естіледі
­Романда суреттелетін кезеңде орын алған жайттар мен олқылықтар, сол уақыттағы қазақ халқының жай-күйі, оның елдік-ұлттық ­тарихы, ұлт болып қалыптасуы мен ұлттық құндылықтары, кеңес импе­рия­сының қазақ халқына жасаған қиянаты, этникалық геноциді, ұлттық езгісі, осылардың салдары мен көріністері – елдің мәңгүрттікке, ұлтсыздануға бой алдырғаны тәрізді толғақты проблемалар әр қырынан қозғалады
Қай оқиға болса­ да, ұлттық мәселеге байланысты өрбиді, сол арқылы кейіпкерлердің болмысы, адами қасиеті ашылады
Кейіпкер демекші, шығарманы оқып отырған сәтте «жүздесіп» қалатын біраз «таныстардың» іс-әрекетте­рін, мінез-құлықтарын, ең ақыры пішім-пошым сұлбасын ажыратып, аңғарасың.
Айтпақшы, «Жармақ» – көне сөз, ежелгі атау, яғни бүтіннің бөлшегі, екінші жартысы
Жазушы­ байырғы тіліміздегі «жарты» ­деген мағыналы ұғымды білдіретін «жармақ» сөзін жаңғыртып қайта тірілткен
Мұхтар Мағауин өзінің жаңа туындысында әлем әдебиетінде бұрыннан бар үлгі-тәсілді жаңаша түрлендіріп, негізгі ой-мақсатын жүзеге асыруға пайдаланған
Сөйтіп, бас кейіпкер (Мұрат Қазыбеков) бір күні ғайыптан екіге бөлінеді, екі жармаққа айналады
Міне, одан кейінгі оқиға-көріністер, тыныс-тіршілік, айтыс-тартыс, қам-қарекет, мақсат-мансап… жолындағы іс-әрекеттер біріне-бірі ұласып, өрмектің үзігіндей әдіптеліп, өріледі
Романның сюжеті мен мазмұнын қайталамай, «Жармақ» хақында айтылған белгілі ғалымдардың, сыншылар мен әдебиеттанушылардың ой-пікірлеріне жүгінгенді жөн көрдік.
Көрнекті ғалым, академик Сейіт Қасқабасов жазушының жаңа шы­ғармасын тілге тиек ете отырып, ұдайы тың ізденіске ұмтылатын қаламгердің суреткерлік шеберлігінің түпқазығын фоль­клорға, миф пен аңыз-әңгімелерге тірейді
Осы орайдағы сараптамалық талдауын қазақ ертегілері мысалында шендестіруі ойлантады.­ ­Романды жан-жақты зерттеген ғалым: – Бір адамның екіге бөлінуі (раздвоение личности) – философиялық тұрғыдан алғанда өте күрделі құбылыс, ал көркем өнерде, әдебиетте өмірдегі қайшылықтарды, кейде ашық айтуға бола бермейтін әлеуметтік, саяси, қоғамдық, ­рухани келеңсіздіктерді екі жарып, екеуін айтыстырып, тартыстырып суреттейтін аллегориялық тәсіл
Жазушы тіршілікте болып жатқан істерге немесе саяси шешімдерге, т.б
жағымсыз құбылыстар мен оқиғаларға деген өзінің көзқарасын білдіру үшін осы тәсілді қолданып, психологиялық шығарма тудырады
Мұны Мұхтар Мағауиннің «Жармақ» атты романынан да байқауға болады.­ Шығарманың атауының өзі-ақ екі ұғымның, екі позицияның, екі принциптің қайшылығы мен тайталасы туралы болатынынан хабардар етеді, – деп тамыршыдай тап басып айтады («Қазақ әдебиеті»
15 қаңтар, 2010 ж.)
Шегелеп айтылған биік баға.
МҰХТАРДЫҢ МЕНІ
Рас
Дөңгеленген дүниенің сыртқы дидары да, ішкі сипаты да өзгер­ген
Бұлай деуіміздің өзіндік себебі бар
Әлде, өркениеттің нышаны­ ма екен? Болмаса жаһан­данудың шаужайға жабысып, шалғайдан шарпуы ма? Кім біліпті?! Кешегі мен бүгінгіні, өткен мен қазірді салыстыра екшегенде­ көзің жете түсетіндей
Осыдан ­барып, тағы да басқаша ой түйінін байлай­сың-ау
«Заман да өзгерді, адам да өзгерді
­Керек десеңіз ниет-пиғыл да өзгерді…»
Көңіліңді күпті қыл­ған түйткілді пікірді осылайша кесіп жеткізудің негізі жоқ емес
Өзім бастан кешкен, өзім көрген, өзім куә болған сүреңсіз жағдай еріксіз мырсылдатып отыр
Сабырға жүгініп, парасаттылықпен пайым­дап, қолды бір-ақ сілтей салу ­керек еді
Неғыласыз, кезінде өйте алмадық
Тіпті эмоция ауанымен біраз тулап, кеңірдек жыртысқаныма іштей налимын да
Әйтпесе, еш өкін­беймін
Жүрегі жарылып кетсе­ де кө­мейім­дегіні ағытқанмын
Бәрі-бәрі есімде, күні кешегідей жаңғырады-ай.
« – Несі ерсі
Ешқандай оғашы жоқ
«Мен» дегенді өзіне-өзі сенімді адам ғана айта алады
­Демек, Мағауинге жарасып тұр
«Мен» ­деуге әбден лайық
Хақысы бар! Ол – ­сондай жазушы!..».
Қаламдас әріптесім екеуміз ­талай жерге бардық
Қасымыздағы үш-төрт жігіт үн-түнсіз
Не оны, не мені қоштамаған
Әрқайсысының пікірлері іштерінде
Дауды ушық­тырмағаны жөн болған сықылды…
Атақты жазушының «Мен» атты ғұмырбаяндық романы жарыққа шыққандағы естен кетпес әлгі эпизод ешқашан ұмытылмас, орайына қарай, әрегідік жаңғырып тұрмақ
Заманында бестселлерге айналған Мұхтар Мағауиннің «Менін» қаламгердің бүкіл шығармашылық лабораториясынан тыс қарай алмайсың
Жазушының жан азабын шертетін, ғұмырбақи ала қағазбен айқасындағы жүрек толғанысын жеткізетін бұл туындыны айналып кетіп, оқшау қалдыра алмасың және анық
Ордалы ойымызды қазіргі уақыттың өзі дәлелдегендей.
«Мен» жарыққа шыққандағы өзіме тірелер екі жайға тоқталайын
Әп дегенде қаршадайдан жаттап өскен жыр-семсері, дауылпаз ақын Махамбеттің өр тұлғасы жанарыма елестеп, өршіл өлеңдері жадымда жаңғырған еді
«Мен… Мен едім…»
Өзекті өртеген от-өрім жыр жолдары бірінен соң бірі тіл ұшына тасқындап, селдетіп үйіріле берген, үйіріле берген
Тек жаужүрек Махамбет қана айтпаушы ма еді
Кәне, құлақ түрелік: «Мен – тауда ойнаған қарт марал», «Менің атым – Махамбет», «Мен – ақсұңқардан туған құмаймын», «Мен – кескекті ердің сойымын», «Мен – мен едім, мен едім! Мен ­Нарында жүргенде, Еңіреген ер едім…»
Осыдан жарты ғасыр бұрын мектеп қабырғасында жүргенде санамызға сіңіріп, жүрегімізге ұялатқан ұстазым Төлеген Саусақбаевтың лапылдап тұрып шегелеп түсіндіргенін енді ғана жете ұққандаймын
О кезде «Меннің» астарына үңілер шама бозөкпелерде қайдан болсын…
Екінші жағдайдың мәні өзге­шерек
Күні кешегідей десек те төрт ондық аралапты-ау
«СҚ»-ның лездемесі сайын «шалдар» жағы жас журналистерді тұқыртып сынайтын
Сондағы ескертпелерін қазір еске түсірудің өзі ерсілеу
Күлкің келетін нәрсе
«…Бүйтіп жазуға болмайды
Кейбір жігіттер материалдарына өздерін қыстырып, «мен» деп жазып жүр
Бұл дұрыс емес
Суреттеме, мақалаларды бірінші жақпен жазуға әуестенбеу керек…»
Несін жасырайық, көп ретте үндемей құтыламыз
Іштегі қыжылды сыртқа шығару – артық сөз
­Ересектер тұқыртып тастайды
Міне, сондықтан болар, «шалдар» жазған материалдардың дені қасаң, сықиып шыға келетін
­Осынау сүрепетсіздік пен сүреңсіздік сеңін сөккен сәт те туған
Газет тізгінін қолға ұстаған ­реформатор редактор Шерхан Мұртаза жазу еркіндігіне жол ашып, талғам мен талапты күшейтті
«Өзіндік ойы жоқ, өзіндік пікірі жоқ, өзіндік мені жоқ журналистен ештеңе күтуге болмайды» деп шығармашылық ұжымды қайрап, жалын-жігерін жанып, қаламдарын үздіксіз ұштап отырды
Бас редакторымыз Шер-ағаның өзі Елбасымен жүргізген сұхбатын «Мен – Әбілқайыр емеспін!» деп атап, газеттің бірінші бетіне жариялады
Бастықтың өнегелі үлгісі журналис­терге ерекше серпін бергені аян
Материалдарға жан бітті, қан жүгірді
Бір кездері «болмайды» дегеннің бәрі ақиқатқа айналған.
Жазушы Мұхтар Мағауиннің ғұмырбаяндық хамсасының алғашқы екі томы бірігіп «Мен» боп шыққан тұста осы екі оқиғаны еске түсіруім бекер емес
Тағы да қайталаймын, бұл мемуарды әуелде әркім әрқалай қабылдаған
Оның да түрлі себебі бар
Ең бастысы, Мағауиннің «Мені» айрықша ­дабылды естілген
Бірақ, автордың қадап жазғанындай, «бастан-аяқ мақтанға құрылған» кітапты тұтас оқып шыққан кез келген адам тың туындының қадыр-қасиетін, сапа-салмағын жүрек сүзгісінен екшеп өткізері анық
Сөз жоқ! Мемлекеттік сыйлықтың ­лауреаты, көрнекті қаламгер, әр пікірін жөн-жосықсыз білдірмейтін Оразбек Сәрсенбай соны еңбек хақында былайша ой түйіпті: ­«…Біздің замандастарымыз, біздің сөз өнеріне алғаш аяқ басқан уақытымыз туралы тұңғыш рет айтылған шындық хикая осы болуы керек
Алпысыншы жылдары­ әдебиет ауылына келген біздің буынның тағдыры жөнінде тиіп-қашып болса да жақсы айтылған екен
Ал толық шындықты айта алатын өзге замандастарымыз әзірге жұмған аузын ашқан жоқ
Бәлкім, оның уақыты тумаған шығар
16 қараша, 1998 жыл.» («Өмірнама», «Қайнар» баспасы,­ 2005 жыл.).
Тектіні текті таныса керек
Орекеңнің «Тұңғыш рет айтылған шындық хикаясы» деген әділ бағасы талай бұлыңғырдың бетін ашып, талай күмәннің бұлтын сейілткені сөзсіз
Ал сыншылар мен әдебиетші ағайындар әрі-сәрі күйде жүргенде белгілі қаламгер, толғауы тоқсан қызыл сөздің хас сарапшысы Сабыржан Шүкірұлы «Ана тілі» апталығында (20 қаңтар, 2000 жыл.) «Мұхтардың Мені» деп айғайлатып жазғаны бар
Қосар бетте көсіле толғаған ол зерттемесінде «Меннің» қатпар-қатпарын аршып жазады, қазып талдайды, бұтарлап баяндайды.
«Ұлт танымында Меннің екі мәні бар.
Мен – тәкаппарлық, менмендік, өңмеңдеген өзімшілдік, өркөкіректік
Бұлар Меннің кесапатты, кесірлі, төрттағандап жатқан жаман жағы
Бұл – Мен! Мен! – деген Менмін Мен
Мен! Менмін! Мен менмен! – деп тұрған озбырлық
Тәңірім бетін аулақ қылсын, Мұхтардың Мені бұл емес
Оны түсінгің келсе, «Менін» оқы («Мен»
Ғұмырбаяндық хамса
«Гаухар» баспасы
– Алматы, 1998 ж.)
Алдағы барлық сілтемелер осы кітаптан).
«Иә, «Алдаспанды» Мен шығар­дым! Мен болмасам, кім шығарар еді? Менің арқамда, мен сияқты азаматтардың арқасында қазақ халық болды, ел болды!» дейді ол
«…1978 жылы Ленинградта «Поэты Казахстана» деген атпен алты ғасыр антологиясы жарияланды: «Алдас­пан» түгелімен, оған қоса Мұраттың «Үш қияны», Шортанбайдың зары, Дулаттың толғаулары, Алаш-Ордашыл Ғұмар мен Нармамбет, кертарапта Мәшһүр-Жүсіп, ең соңында – атын атаудың өзіне тыйым салынған Шәкәрім
Бұл кітап та өзінен-өзі келе қалған жоқ
Дайындық – ауыр еңбек болса
Өткізу – қып-қызыл бейнет болды»
«Алдаспан» – ­«Поэты Казахстана» – «Бес ғасыр жырлайды» жинақтарын дайындауға жұмсалған уақыт – бір емес, бірнеше жыл, ал соларды өткеруге, жаладан, пәледен арашалауға кеткен уақыт – бұдан да көп…» (87-88-беттер) дегеніне, осы жолда өз басының да күдікке қалып, шығармашылығына тосқауыл болғанын қоссақ, қандай батылдыққа барып, батырлық жасағанын аңдаймыз
Ақысыз-пұлсыз, атақ-абыройсыз, тек қана Азаматтық парыз үшін басты бәйгеге тігіп, тәуекелге тұру ғой бұл
Көмулі жатқан бұл қазыналарды алтындай жарқыратып, айбарлатып шығару ол заманда оңай болып па! Дәм-тұзы таусылмай, бірдеңеден аман қалған мал-жанға қазекең «Құдай сақтаған қойды қасқыр жемейді» деуші еді, Мұхтарды шакалдар да, бөрілер де талай таламақ, реті келсе қылғытпақ та болған екен, әйтеуір аман құтылып жүріпті
Қалай да өзін аруақ қолдап, тәңірі сақтаған…».
Сабыржан көкемнің мақаласы­нан соң «Менді» сабылып іздеушілер легі тіптен көбейген
Алматының кітап дүкендерін адақтаған талайларды­ көз көрді
Редакциядағы жігіттер бір-бірінен сұрап жүріп оқыған
Қолымдағы жалғыз кітапты ешкімге ұстатпағам.
Иә, Мұхтар Мағауиннің бұл туын­дысының тәрбиелік, тағылымдылық, танымдық, тарихтық қасиет-қыр­лары мол
Бұрын-соңды қазақ әдебиетінде ұшыраспаған кемел кітаптың ұсынар үлгісі мен өнегесі көп-ақ
Сөз жоқ, осы мемуармен танысқан жеткін де, жас та, жасамыс та өзіне қажетін табады
Өнеге өрнектерін, өмір сабақтарын жандарына тоқиды
Танымдық қыруар деректерді сіміріп, мазмұнды мәліметтерге мелдектейді
Қаламға табынған жанның жанкешті ­ең­бегінің сырт көз біле бермейтін қалтарысты құпиялары мен бей­мәлім жұмбақтарын бүкпесіз ашып салады
Өмір-бақи ізденісті талап етер қасиетті кәсіптің киесі мен киепетінен сыр ақтаратын роман-естеліктен бәр-бәрін табасың
Әр шығарманың жазушы зердесінде қалай сұлбаланып, қиял қоймасында қалай пісіп-жетілгені, ала қағаз бетіне қалай түзілгені, баспа мен баспаханада қалай әзірленгені, ең ақырында өз оқырмандарының қолына қалай жеткені жайындағы өмір шын­дықтары кестеленеді
Әрине, тізіп шығу оңай
Шындығында, «Менді» оқып отырып, қаламгермен бірге тыныстайсың, шамырқанасың, күйзелесің, қиналасың, ренжисің, құлазисың, түңілесің, қуана­сың, рахаттанасың, желпінесің, жігерле­несің… жеңесің! Мінеки, адам ­туралы, адам танығыштық хақындағы мамандықты меңгерген жазушының жан азабын енді ғана сезінген шығарсыз
Мың-миллион толқыған көңіл күйінің сырлы пернесін дөп басу һәм дәл ажырату қаламгер құдіретін әйгілесе керек
Қиын-қыстау осынау жауапты тұста Мұхтар Мені бөлекше естілетіні анық
Мағауиннің мақсат-мүддесін, нысаналы көз­қарасын ашық дәлелдей түседі
Атақты Гете: «Мінез үлкен істе де, кішкене істе де өзің қабілетім жетеді деп сезінген нәрсені дәйектілікпен жүзеге асырудан тұрады» дейді
Неткен көрегенділікпен айтылған лепес
Ұлы ұстазы М.Әуезов айтқандай – «Іздесең – табасың, алыссаң – аласың»
Түртінектеп толассыз тер төкті
Табандылық танытып, тәулікті тәулікке жалғады
Тастүнек қапаста шаң басып, тұншыққан асыл мұраларымызды іздеп тапты
Өшкенімізді жағып, өлгенімізді тірілтті
Ол үшін қалайша Мағауинді кінәламақпыз!? Өкінініштісі сол, ­аузы-басымыз қисаймай, ұятымызды түйіп қойып, ауыр-ауыр кінә тақтық
«Мұхтар болмаса, басқа Мұхтарлар табар еді, басқа аспиранттар көрер еді» дедік бетіміз бүлк етпестен
Бұдан асқан ішмерездік болмас, сірә… Қайсар Мағауин, семсер Мағауин, ғұлама Мағауин жанкешті еңбектің арқасында бәрін жеңді
Махамбетше селдетіп сөйледі
Еш түрпілігі жоқ, жүрек түкпірінен шыққан лағыл сөз, сәулелі сыр
Кәне, тыңдайықшы: «Алтын дәптердің» алғашқы бетінде: «Маған қарсы адам – қазақ халқының жауы» деген жазу тұр
Таңбаланған уақыты – дәптердің бір мүшелінде, 1972, май
«Алдаспанның» ойраны өтіп, «Көк мұнардың» дауы қызған кезде жазылыпты
Мен дегенім – Өзім, Мұхтар Мағауин, осылай деп сендім
Қазақ деген – мына Мен дедім
Сол сенімнің күшімен бар шырғалаңнан өтіп, бүгінгі күнге жеттім
Қазір бұл сөзді бұрынғыдан кеңірек мағынада ұғамын
Мен – ұлттық мұрат
Мен – Алаштың жолы
Алаш жолына, ұлттық мұратқа қарсы адам, әлбетте, қазақ халқының жауы болса керек
Сол жаудың беті қайтқан, ежелгі түріктің Көк Туы қайта көтерілген ­заман
Қиындығы көп, игілігі молырақ
Өзіміз өткен шытырманды еске алып, еркін сөйлеуіміз – сол игіліктің бір көрінісі ғана
Бізден кейінгілер бұдан батылырақ толғайтын болады
Жеріне жеткізеді…» (165-166-беттер).
Отыз-отыз бес жыл үміт шырағын маздатқан қуанышты сәтін еске алған Мұхтар ағамен бірге тебіренгенім күмәнсіз
Себебі Ақтамбердіден қалған жәдігердің жұрнағын Мұхаңа шертіп берген Сердалы ақсақал тұратын Шұбартаудың Алғабас, Семейдің Таскескені мен Шал ақынның ұрпақтары мекен еткен Солтүстік Қазақстан облысының Алқа-Ағаш ауылдарында менің де журналистік сапармен болғаным бар
Еріксіз толғанасың-ау.
«…Ежіктеп отырып, елбіреп отырып қалай жазып алғаным есіме түседі
Қазтуғанның «Қайран Еділі», Доспамбеттің «Ерлік жыры» қобызға қосылып күңіренген кезде… көзіме жас келеді
Ірке алмаймын, тоқтай алмаймын
Мен… Мен едім… Өткен, өткенде тым ұзап кеткен қадым ғасыр – қаз-қалпында бүгінгі күнге көшкен жоқ – бүгінгі Мен сол заманға өтіп кеткен сияқтымын, Қазтуған деген – Мен, Доспамбет деген – Мен, құдіретті Сөздің сиқырлы күшімен бес ғасырды бір-ақ аттап, бүгінгі болмысымды тауыппын…» (384-385 беттер).
«…Арқаның қоңыр самалы көкірегіме күш құйған
Ақтамберді
Шын ұрпағы жаңағы сүйкімсіз шал емес, мына Мен…» (381-бет).
«…Не керек, шежіреші Қошан ақсақалдың (бүгінгі атақты ғалым, экономика ғылымының докторы,­ профессор, акдемик Аманжол Қошановтың әкесі
Ж.Е.) үйінде Рымғали Нұрғалиев (о кезде­ «Лениншіл жас» газетінің Тың өлкесіндегі меншікті тілшісі
Ж.Е.) екеуміз екі күн жатып, қарияны сарқа тауыспасам да, Шал ақынға қатысты қажетімді түгел тауып, қаншама дерек, өлең-жыр жазып алып едім…» (387-бет).
«Мен жазудан бұрын ғылымда танылдым…» (315-бет)
«Мен кейін, ескіше сауат ашқан, тіпті еңбек­терінің әуелгі нұсқаларын араб әліпбиімен қағазға түсіретін, жазуға да, сызуға да жүйрік ақсақалдардың өзінің ескі мәтіндерді (мәселен, Бұқар жырауды) жаңа жазуға көшіргенде жіберген қаншама қатесін айғақтап, түзеттім» (324-бет).
Міне, мұндай мысалдарды түйдек-түйдегімен жалғастыруға болады
Бірақ, өйтпедік
Қажеті шамалы
Қалың оқырман, дүйім халық мойындаған Мағауиннің шығармашылығынан хабар берер бірен-саран дерек-мағлұматтарға ғана назар аудардық
«Көрмес түйені де көрмес» дегендей, санаулы­ сыңарезулер үшін күйіп-пісіп ­шырылдау да орынсыз
Ал ізашар тұңғыштардың әрдайым Мен деп еркін ой бөлісуге хақысы бар
Зәуімде екіұдай ұшқары пікірдің жетегінде жүргендерге шегелеп жеткізеріміз де осы
Бұл ойды әдебиетке үш қайнаса қатысы жоқ зиялылардан, өзге мамандық өкілдерінен есту ғанибет-ау
Мұхаңмен бір партада қатар отырған, бүгінде республикаға мәшһүр ғалым, биология-зоология ғылымдарының докторы, профессор Блок Шәйкенов республикалық «Қазақ» газетінде жарияланған ­«Талант тұғыры» атты мақаласында жазушының көп жұрт біле бермейтін кезеңдерінен сыр өрбіте отырып, «Менге» айрықша көңіл бөледі
«Кеңес дәуірінің ащы шындығын шынайы суреттеген роман-естелік небәрі 68 күнде жазылса да, қырық жылдан астам уақыттың өктем демін сезесің
Бұл кітаптың тарихи құндылығы мезгіл өткен сайын арта түсетіні сөзсіз» дей келіп, автор ­былайша қалам тербейді:
«…Қазтуған, Шалкиіз, ­Дос­памбет, Жиембет, Марғасқа, Ақтамберді, Үмбетей жыраулар, Тәтіқара, Көтеш, Шал ақындар, бұрыннан белгілі Асан Қайғы, Бұқар жыраулар інжу-маржан жырларымен өздеріне тиесілі орындарына орналасты
Қазақ мәдениетінің іргесі, арыға, ХV ғасырға жылжыды
Ештеңең жоқ, жабайы ел едің деген тұжырым біржола жабылуы керек болды
Жай оқырман екі қолын көтеріп қарсы алды
Қуанышы шексіз болды
Елді мақтаныш биледі
Шыққан кітаптар әп-сәтте дүкен сөресінен тоқтаусыз кетіп жатты
Өзім куәсі болдым, сатушы­ қызға «Айналайын, міне жүз сом, Мағауиннің «Алдаспанын» тауып берші» деп оқушылардың сұрағанын.
Әйтсе де, осы қазынаны ашуды­ Мұхтарға қимаған, қиса да қызғанышы жібермеген талайды­ білуші едік, пайдаланып кетті ­деген күңкіл әңгімелер көбейді
Ол ашық қарсылыққа ұласып, тараған кітаптың жартысы қайтары­лып, ­туралды
Қысқартылып, «жөнделген» түрі бір жылдан кейін шықты.
Атақты жырау аталарымыздың мұрасы – ортақ қазына
Ол Мұхтардың да меншігі емес
Әдеби жинақтарға, оқулықтарға енді, ­шынында да ортақ қазынаға айналды.­ Әйтсе де, күнделікті қолданыста «Алдаспанға» сілтеме жасап, зерттеулерде Мағауин аты аталса, ол ғылым мен мәдениетте керекті ізет, ешкімнің ештемесі кемімейді
Тек бір-бірімізге құрметіміз артады.
Бірде аспирант досыма, Секеңе, қазіргі мүйізі қарағайдай академик Сейіт Қасқабасовқа телефон ­шалдым: «Алдаспаннан» кейін, ежелгі заманнан қосылған жыраулар бар ма?» деп
«Сыпыра жырауды қосып жүрміз ғой» деді ол
«Ал сол бұрын анықталған жыраулардың жаңадан қосылған жырлары қанша?» деп сұрағанда: «Көп емес, бірер жол, бірер шумақ» деген ­жауап ­алдым
Демек, мардымсыз, қосылған дүние аз
Ньютонның басына түскен алма, онан бұрын да, кейін де талай адамның басына түскен шығар, бірақ сол тартылыс жөніндегі тұжырым, тек ойлау қабілеті ерекше ғалымды іздеген, тек соның басымен жарыққа келді
Жыраулардың мұрасы да, шаң басқан қолжазбалардан сарылып іздеп, мұрағаттардан теруге қабілеті жоғары, ойлау үрдісі ерекше,­ ескі әдебиеттен дайындығы мол адамды­ тапты
Сонымен, қажырлы еңбек, сара жол Мағауиндікі
Оны ­мойындап, адал төгілген терге тағзым жасау парыз
Менің ­арашамды керек етпейтін шығар, ғылымның бір пұшпағында жүрген соң, жазғанынан басқа ештеңе байлығы жоқ адам, мұндайда қызып кетеді…» (23 сәуір, 2010 жыл).
Қаршадайынан сөз күмбезін іздеген Мұхтар ағаның өр тұлғасы тағы да көз алдыма елестеген
Бұла, асау, арда бейне айшықталып, ­айбарлана, асқақтай түскен… Маңғаз, байсал, абыз бейне… Қалай аңғармағанбыз, Мұхаңның өзі де сөз күмбезіне айналыпты-ау! Бар ғұмырын бабалар мұрасына, қазақ сөзіне бағыштаған ол мәңгілік рухты халқының санасына жалғастыруды мәртебелі мерей санады
Бабалар­ рухы Мағауин маңдайын жарқы­ратып, мерейін тасытты
Мұхтар есімін Алашынан асырып, бүкіл Түркі әлеміне танытып, жыр өзегіне айналдырды.
… Қысқасы, ұшқары ойлаған жанға бұл туынды қаламгердің шығармашылық жолы, ғылымдағы ізденіс-машақаттары хақындағы толғаныс көрінуі мүмкін
Жоқ, бұл – жеке бір адамның ғұмырбаяны емес, тұтас бір дәуірдің суреті, замана шындығы, сүрлеу-соқпағы, бұралаң өмірдің өз өрнегі
Сондықтан да «Егер бүгінгі талғаммен қазақ әдебиеті қайта сұрыпталар болса, асыл мұрамызға қосылар дүние көп емес
Сол көп еместің қоржынына Мұхтар Мағауин қазыналары түгелімен, шашаусыз түспек
Өйткені Мұхтар Менінде қазақ халық әдебиеті, қазақ тарихы, қазақ даналығы, қазақ кейпі мен қазақ сөзі жатыр» деген сыншы Сабыржан Шүкірұлының пікіріне біз де қол қойдық.
Ал жазушы жүрегі неге жылайды?­
Жанат ЕЛШІБЕК,
халықаралық «Алаш» 
әдеби сыйлығының лауреаты
