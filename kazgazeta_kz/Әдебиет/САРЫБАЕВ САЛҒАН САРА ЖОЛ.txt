Тау көтерген Толағай
Бақсақ, бүгінде батыр көп
Біразы «балшықтан соғылған», баһадүрлері сирек
Бағы жанбай белгісіз кеткендері қанша… Батырдың басынан бағын тайдырғандар да, қала берді қорқақтан қаһарман жасап шығарған да өзіміз
Өзім дегенді өзекке теуіп, көзге көлгірсігенге кұшақ жайған да  тағы біз
Ал кей жандарды ел басына күн туғанда көл-көсір көмегін көре тұра көзге ілмедік, көзге ілмеген былай тұрсын көрер қызығын да көпсіндік
Тірісінде тағдыр теперішінің талайын көрген Тельман Ғабитұлы Сарыбаев ағамыз туралы әңгіме тиегін ағыту да оңай емес… 
 
Оның ел алдындағы еселі еңбегі ескерілмеді
Ескерілмегені былай тұрсын, онымен ерегісіп бақты
Қала берді, оның өмір сүрген қоғамы — қатал, адамдары қорқау еді…
Мен 1969 жылы институт бітіргеннен кейін Атырауға аттандым
Ол кезде сол қалада Республикалық ғылым академиясының Мұнай химиясы және табиғи тұздар институты болатын
Мен барғанда Тельман Ғабитұлының директор болғанына бір жылдың жүзі ғана болған екен
Білек түрініп, бел шеше қызметіне кіріскен Тельман ағамыздың арқасында қыруар жұмыс қарқынды жүре бастады
Ол институтқа қызметке келген кезде ұжымда бір ғана аға ғылыми қызметкер, кадр бөлімінің бастығы, бір-екі лаборант қазақ екен де, қалғанының бәрі басқа ұлттың өкілдері-тін
Біреудің босағасында емес, өз елінде жүріп қарт Каспийдің қойнауы толы қазынаның құлағын өзгенің құзырына беру сол кезден басталса керек
Қала берді, бұған дейінгі  институттың басшылары жоғарыға жалған есеп беріп, былықтарын бұқпалап, одан қалса бұрмалап келген
Кім біледі, Атыраудың Алматыдан төрт күндік жол екенін ескерсек, жоқ-жітік іздеп аймаққа арнайы ат ізін салғандар да сирек шығар

Ал Тельман Ғабитұлы басшылыққа келгелі бұйығы тірлік кешкен институт ғылымның қара қазанын қайнатқан орталыққа айналып сала берді
Сол кісінің басқаруымен шығармашылық ұжым мұнайдан бөлінетін жанар-жағармай түрлері: бензин, керосин  сынды шикізаттар мен мұнай мен газды өндіру, қайта өңдеу, оны тасымалдау жолдарының амал-әдістері жайында жаңалықтар ашты
Ал ғалымның өзі органикалық химиядан  мықты маманы болғандықтан ғылымның бұл саласы да өркендеді
 Алпысыншы жылдардың соңында қазақ ғылымы саласындағы толғауы тоқсан түйткілдерді шешуге жан салып кіріскен ол білімнің биігін бағындырған еді
Химия ғана емес, қоғамның, тарихтың, мәдениеттің күллі саласынан танымы терең Тельман ағаның адам танығыш қасиеті де бір төбе
Қол астына қызметке барғанымда жан-жақтан қазақтың қыз-жігіттерін жинап жатыр екен
Ол кісі «сенің руың кім?», «қай жерденсің?», «әкең кім болып қызмет еткен?» деген сауалдарға мүлде мән бермейтін
Қолынан іс келетін ізденімпаз жастарды жаны сүйетін
Әлі күнге ұстазымның қай рудан шыққанын білмейтінімді айтсам біреу сенер, біреу сенбес.
Тельман Ғабитұлының көзін көріп, тәлімін алған жылдар жадымда жатталғаны сонша, жанарға жас келетін тұстар да болады
Бойымызда бұла күшіміз бұлқынып, жастықтың жалыны лапылдап тұрған кез
Оған туабітті тосындау, кей адамдарға тосырқау көрінетін мінезім бар мен бір жиында, Тельман ағамыздың сөзіне қарсы уәж айтып, өз пікірімді білдірдім
 Заматта залда құлаққа ұрған тыныштық орнады
Бәрі маған таң-тамаша боп қарайды
Сірә, «біттің, құрыдың!» десе керек іштерінен
Кейін мен істейтін лабораторияның меңгерушісі Антонина Викторовна деген орыс әйел маған «Сейдахмет, бұның қалай? Енді ол саған өкпелейтін болды ғой» деп аяушылық білдірген болды
Алайда кешегінің я бүгінгінің қызметкерлерін алдында құрдай жорғалататын кей бюрократ басшыларындай емес, керісінше Тельман Ғабитұлы мені бауырындай жақын тарта түсті
 Пікірім ұнаса керек, өзіне жиі шақыратын
Әсіресе оның ғылымға бет бұрып жүрген қазақ жастарына деген ықыласы бөлек-тін
Оларға тіпті еркіндік беріп, еркелетіп өсірді
Олардың  ғылыммен айналысуына бар жағдайларын жасап, қала берді, қазақтың қыз-жігіттерін Мәскеу, Ленинград, Баку қалаларындағы ғылыми орталықтарға арнайы жіберетін
Сөйте жүре 50-ден аса шәкірт тәрбиеледі
Олардың арасында бүгінде ғылым докторлары да көп
Батыс өңірдегі білікті, білімді кадрлерді дайындаған Тельман Ғабитұлы Атыраудың мұнай астанасына айналуына айтарлықтай тер төкті

Бүгінде адым аттасаңыз академикке, қарыс  бассаңыз докторға жолығасыз
 Десекте біз білетін ұстаздың көзін көргендер олардың көбі ондай атақтары жоқ Тельман ағаның тырнағына да татымайтынын жазбай таныр еді

60-шы жылдардың аяғы мен 70-ші жылдардың басы еді
«Интернационализм» деп желеулетіп жүрген желөкпе кезіміз
Сұңғыла жан сол кезде-ақ қазақ ғылымының кілтін қазақ жастарына ұстатып кеткісі келген екен
Мені Мәскеуге сырттай аспирантураға түсірді
Оған қоса маған лаборатория меңгеруді тапсырды
Институт Кәсіродақ комитетінің төрағасы және ғылыми кеңестің мүшесі болып сайландым
«Тельман ағамыздың маған бүйрегінің бұрып тұратыны несі? Жауапты деген қызметтерді сеніп тапсырғаны қалай? Қала берді, мен оның екі туып, бір қалғаны да емеспін ғой» деген сауалдар санамнан саңылау табатын
Кейін адамды жүзінің жылтырлығына қарап емес, білімге құштарлығына, жанының тазалығына қарап бағалайтын жан екеніне көзім жетті
Рас, ол кезде жатпай-тұрмай кітаптан бас алмайтынның бірі мен едім
Тек мені ғана емес, білімді әрі еті тірі деген қазақ жігіттерін жанына жиып жүретін

Институт кәсіподағының басшысы болғандықтан шығар, мені кабинетіне жиі шақырды
Жұмыс жөніндегі шаруаларды бірыңғайлаған соң, еркін отырып әңгіме бастайтын
Балабақшадан бастап мектеп, институт, аспирантураға дейін орысша оқыған басым киелі Түркістан жерінде  өскендіктен ғана ана тілімде ауызекі тілде сөйлейтінмін
Ал ол кісі қос тілге де  жетік, парасат-пайымы биік, таным-түсінігі терең жан-тұғын
Сол жылдары ел аузынан баспадан жаңа шыққан Ілияс Есенберлиннің «Қаһар», «Алмас қылыш» кітаптарының түспей тұрған тұсы
Әңгіме арасында Тельман Ғабитұлы «Сол кітаптарды оқыдың ба?» деп сұрады
Мен оқымаған болатынмын
«Оқымасаң оқы!», — деді
Мен оқып шықтым
Бұдан кейін де талай рет әңгімелестік
Екеуара кездесуде әдебиет, мәдениет, қоғам жайында әңгіме қозғайтын
Дәлірек айтсам, ұлттың негізі, ұлттық мәдениет пен әдебиет, ұлттық рух, намыс, ұлттық құндылықтар туралы терең ойларды тұңғыш рет сол кісінің аузынан естідім
Тельман аға үшін Кенесарының, Махамбет пен Абайдың жөні бөлек-тін
 Олар жайлы айтқанда аузының суы құритын, тыңдаған жанды да елітіп отыратын
Тіпті ырымдап, бір перзентінің есімін хан бабаның атымен атады
Аракідік Алашорда тарихынан, алаш арыстары жайында айтып қалатын
Ол кезде Алашорда жайында жан баласына жақ ашуға рұқсат жоқ қой! Жат мәдениетке бауыр басып, өзіндік болмысынан айрылып бара жатқан халыққа ұлттық рух туралы әңгіме айту сол тұста қаншалықты көзсіз ерлік екенін елестете беріңіз!  Кейде көз алдыма заманының зарын ұғып, түйткілін түсінген Тельман ағаның бейнесі халқына тау көтеріп әкеліп, кенет тасқа сүрініп мерт болған Толағай тұлғасы боп елестейді
Әңгіме арасында оның жиі қайталайтын сөзі «Ауылдың иісі-ай!»
Кейін аңғарсақ, асыл азамат осы сөзімен елдің рухы, бар болмысы ауылда екенін айтқысы келген екен ғой… Жаппай урбанизацияға ұрынып жатқан тұста ағамыз ауыл жайына алаңдаулы екенін қайдан білейік?! 
 
Тар жолда тайғақ кешкен Тельман аға 
Алайда араға аз уақыт салып асыл азаматты тұғырынан тайдырғысы келетіндер қылтия бастады
Қылтия бастаған жоқ, қыр соңына түсіп алды
«Ұлтшыл» деген айдар тағып үстінен домалақ арыздарды қарша боратты
Тельман Ғабитұлына қарсы топ құрылып, басқан  ізін аңдуға көшті
Тіпті Тельман ағамызға қарсы сол топтың басы-қасында жүріп, басқарған сол кезде ғылыми академияда үлкен қызмет атқарған шенеунік еді
Бүгінде көзі тірі, арамызда жүрген сол адамның ағаның ізіне түсіп, аяғынан шала бергені соншалық, Тельман Ғабитұлы үш рет докторлық диссертация қорғаған, бірақ Мәскеудегі ВАК-қа, қорғаған жерлеріне үстінен хат жазып, докторлық атақты бекіттірмей қойды
Сөйтіп, 50-ден аса ғылым кандидаттарын тәрбиелеп, ұстаз ғана емес, ғылым мен білімнің кеніне айналған Тельман ағамыздың жолына сансыз тосқауыл қойды
Осыдан-ақ ғұлама ғалымды ғана емес, қазақ ғылымын көреалмаушылықтың кесірінен не күйге ұшырағанын көз алдыңызға елестете беріңіз

Тіпті жанашыр жақын жандардың арасынан «Тельман Ғабитұлы, сіздің қазіргі ұстанған бағытыңыз заманға сай емес, пікіріңізді өзгерткеніңіз абзал» дейтіндер табылды
Кім біледі, Тельман ағамыз жаппай жалақорлардың көбейіп, жақсы мен жайсаңдардың азайған тұсы — 1937-38 жылдары өмір сүрген болса «халық жауы» атанып, атылғандардың алғашқы сапында кетер ме еді? Жетпісінші жылдардың да жетістіргені шамалы
Басы айдауда, қолы байлауда болмады демесеңіз, нағыз «тар жолда тайғақ кешкен» Тельман Ғабитұлы еді
Құдды қорғансыз жанға қарсы қасақана ұйымдастырылған қуғын-сүргін дерсіз! 1974 жылдары біздің институтқа «ұлтшылдар ошағы» деген айдар тағылды
 Тағылып  қана қойған жоқ, қайта-қайта комиссия келгіштеп, Тельман Ғабитұлының үстінен қағаздар толтырды
Ақыры ғұлама ғалым ғана емес, білікті басшыны институт басшылығынан кетіріп тынды
Мұнымен іс бітпеді
Нағыз қуғын енді басталды
Ақылы мен білімі құлағынан ағып жүрген азаматты еш жер жұмысқа алмады
Жабылған жаладан соң Тельман ағамызға жан баласы жоламауға айналды
Тек өзінің төл шәкірттері ғана ұстаздарынан ұзамай, үнемі жанынан табылды
Қала берді, хат жазып хабар үзбейтін
Қай кезде де қырықтардағы қылшылдаған жігіт ағасына қызметінен қол үзіп, жұмыссыз қалу қалай соғатынын ойлаудың өзі ауыр
Алдымен Алматы асып, кейін Жезқазғаннан бір-ақ шықты
Қарағанды политехникалық институтының сол жердегі филиалында еңбек етті
Ғылымға ден қойып докторлығын қайтадан қолға алғысы келген оның әрекетіне сол баяғы Батыраштар балта шапты
Тағы да тағдыр тәлкегі тізіле берді… Көп ұзамай Алматыға оралды
Келісім-шарт негізінде келімді-кетімді жұмыспен күн өткізгеннен басқа шара қалмады
Ешкім ол кісінің білім мен білігіне күмән келтірген жоқ
Әйтсе де оған тағылған «ұлтшыл» деген айдар талай есікті алдынан тарс жапқызды
Алайда ағамызды аяғынан тік тұрғызған Кеңес Үшбаев деген азамат кісілігін айтпасқа болмайды
Сол тұста Кеңес аға медициналық институтта кафедра меңгерушісі еді
Тельман Ғабитұлына қиын сәтте Кеңес ағамыз көмектесіп, қызметке алды
Ол енді Алматыдағы медициналық институтта доцент болып еңбек ете бастады
 Дәрежесін айтпағанның өзінде толағай теориясы мен тәжірибесі бола тұра доцент деңгейінде жүрді
Кейін Кеңес ағамыздың қызметі ауысып, ол жерден кеткенде тағы бір тобыр Тельман ағаны жұмыстан шығарғысы келеді
Сол кезде институттағы студенттер (арасында шетелдік студенттер де бар) жаппай қарсы шығып, ағаға араша тұрады.
 Құдайдан қорықпаған қорқаулар ұлы ұстазды қызметінен алып, дәрежесін төмендеткенін, үш рет докторлық диссертациясын қорғап, тиісілі ғылыми атағын ала алмағанда олар бөріктерін аспанға атысты
Алайда олар асыл азаматтың бойындағы ұлттық рухтың асқақтай түскенін аңғармады да!
Бірақ бір күндері жүрек өз иесіне сыр айтты
Екі рет болған жүрек ұстамасы да біраз жанға өз кінәларын ұқтыра алмады
Жүрекке жара салғандар жанын да жай тапқызбады
Дегенмен өсекпен өртегісі келсе де оны ешкім жандыра алмады
Сөгіспен сойып салса да оның сағын сындыра алмады
Жаламен жолын байласа да жігерін жасыта алмады
Асқақ боп келіп өмірге асқақ боп өтті өмірден
Аласармаған күйі.
Асыл азамат, үлкен жүректі ұстаз осы көктемде көлденең көк аттың да, кербездеу кер аттың да кері келмейтін көк белге кете барды
Ол келмейді
Оған біз оралуымыз керек.
 
 
Р.S
Ел алдындағы еселі еңбегі, есімі ұмытылмас үшін Тельман Сарыбаевтың атын өзі қызмет етіп, түтінін түзу ұшырған шаңырақ – Атыраудағы химия-газ институтына, сол қаладағы бір көшеге берсек ұрпаққа үлгі болар еді
Ал өмірінің соңғы жылдары ол Алматының іргесіндегі «Алатау» кеңшарында тұрды
Бақсақ, қазір не көп, Алатау атты мекенжайлар мен ұйымдар көп
Сондықтан «Алатау» кеңшарын елдің егемендігін ширек ғасыр бұрын аңсап, азаттыққа апарар жолдың рухани және ғылыми сүрлеуін салған ғалымның атымен «Сарыбаев ауылы» деп атасақ, ар алдындағы адалдық сол болар.
  
 
СЕЙДАХМЕТ ҚҰТТЫҚАДАМ
