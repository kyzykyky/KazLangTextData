Темір МЫҢЖАС,
Қазақстан 
Жазушылар одағының мүшесі
2006 жылдың соңғы күні кенеттен мұзға тайып жығылып, ортан жілігім опырылып, ауруханадан бір-ақ шықтым
Жиырма күннен кейін гипс салып үйге шығарды, екі айдан кейін гипсті алды
Балдақпен үйдің ішінде ілбіп жүруге жараған кезім-ді
Біреу телефон соқты
Сөз саптауынан үлкен кісі екені байқалады
Менің аты-жөнімді айтып, сол керек еді дейді.
– Иә, менмін, тыңдап тұрмын,  – дедім.
– Олай болса, мен сізге жолы­ғайын деп едім, маған қазір келе алмайсыз ба?
– Жоқ, ағасы, мен мертігіп, жаңа басымды көтеріп жүрген жан­мын, бара алмаймын, өзіңіз келмесеңіз.
– Менің жасым үлкен, сондықтан салып ұрып жетіп бару ыңғайсыз болар
Ендеше, былай келіселік, мен сізді машина жіберіп алдырайын, – дейді.
– Мені дұрыс түсініңіз, өздігімнен жүріп-тұруым қиын
Сондықтан да кеші­рерсіз, бара алмаймын
Ал шаруаңызды телефонмен-ақ айтуға болмай ма?
– Жоқ, өзіңізді көріп, сөйлесуім керек
Былай келіселік, бүгін кешкі сағат алтыда қызымды машинасымен жіберемін, сізді сүйемелдеп, алып қайтады, дайын отырыңыз, – деді.
Бірдеңе деп жауап қатқанымша, телефон трубкасын тастай салды
Оның кім екенін, аты-жөнін, қайда тұратынын, не үшін кездескісі келетінін біле алмай, ойланып отырып қалдым
«Тонайтындай ақшам жоқ және өшігетіндей бүгінге дейін біреудің ала жібін аттаған емеспін, ме­нің қорқатын не жөнім бар, кез­дес­кісі келсе кездесейік» деймін іштей.
Айтылған уақытында әдеміше келген, ибалы, аққұба қыз келді
Ол өзін әлгі телефон шалған ағамыздың қызымын, атым Айгүл деп таныстырды
Оның Ақтауда, он төртінші шағын ауданда тұратынын, тіс дәрігері боп қызмет істейтінін, отбасылы, екі кішкентайы бар екенін білдік.
Амал жоқ, уәденің аты уәде
Қиналсам да оған ілесіп баруыма тура келді
«Джип» автомашинасын ұршықша үйіреді екен
Есік алдында жасы алпысты артқа тастаған, жетпіске жете қоймаған, қызыл шырайлы, ақсары кісі күтіп алды
Сәлем-сауқаттан кейін үйге кіріп, жөн сұрастық
Ағамыз Атыраудан келген екен, аты-жөні Амангелді Сұлтанғалиев, бұрын мұнай, қаржы саласында жауапты қызметтер атқарған, қазір зейнеткер, осында қыдырып келіп, қыз-күйеуі Айгүл мен Ерланның үйінде қонақтап жатқанын, Ақтауда құда-жегжаттарының көп екенін айтты
Мен де қысқаша өзімнің жай-жапсарымнан хабар бердім.
Ол кенет іргеде тұрған домбыраны қолына алды да, бір ішекпен дыңылдата отырып, шырқап қоя берді.
Аяулым-ау, екеуміз қосылғалы,
Бақытыма айналдың басымдағы.
Елігім ең, айналдың көрігіме,
Серігімсің, сен менің қасымдағы.
Арман қудым, жолымды
тосып қалдың,
Жігерімді бір сәт те жасытпадың.
Шырағыма айналып алдымдағы,
Пысқырмадың сөзіне
пысықтардың.
Сері көңіл қойды да еркелетіп,
Жүрдім талай кеш келіп,
ерте кетіп.
Қабақ шытпай алдымнан күліп
шықтың,
Күндерге де мән бермей
келте-кетік.
Бірдей тарттың тағдырдың
салғанын да,
Қуанышын, қайғысын,
салмағын да.
Өлді десе сенерсің, сенбе бірақ,
Саған деген махаббат солғанына…
«Іштен шыққан шұбар жылан…» дегендей, мұнан отыз жылдай бұрын жазылып, бірнеше жыр жинақтарыма енген өз өлеңімді естіп, ішім қылп ете түсті
Ол әнін аяқтаған соң, маған қарап:
– Бұл сіздің өлеңіңіз ғой? – деді.
– Иә.
– Ендеше тыңда, – деп әңгімесін бастап кетті
–Мұнан он жылдай бұрын сырқаттанып, ауруханаға түстім
Біздің бөлмедегі үстелдің үстінде қолдан-қолға көшіп, беттері жыртылған бір журнал жатты
Кенет көрші кереуетте жатқан көршім ортадағы қос парағын жыртып алуға ыңғай берді, көзім түсіп кетті
Өлеңдер! Әлгінің қолына жабысып, жұлып алғандай ғып алдым да, өлеңдерді оқи бастадым
Ұнады, әсіресе, «Саған деген махаббат» деген өлең сезім пернесін дөп басқандай болды
Ол бейне бір жүрегіме саз болып құйылғандай әсерленіп, шабыттандым
Бұрын да азды-көпті ән шығаратын өнерім бар-ды
Сөйтіп, ойда-жоқта тағы бір ән туды
Өлең авторының аты есімде қалып қойды… Содан он жыл бойы тойлар мен сауық кештерінде осы әнді орындайтын болдым
Бұрын тыңдаған жұрт енді қолқалап айтқызады
Бірақ өлеңнің авторы есімнен кетпей қойды
Ақтауға бір келгенімде осында тұратын құдаларымнан сұрастырдым
Қонарбай құдам сенің осында тұратыныңды, рулық жағынан маған балдыз болып келетініңді айтты, бірақ мекенжайыңды анық айта алмады
Қаладағы анықтама бюросы арқылы телефоныңызды тауып алдым
Қалай, жаңағы ән ұнады ма?
.
– Жақсы екен, маған ұнады
Ұмытпасам, сіз айтып отырған журнал «Қазақстан әйелдері» болуы керек, соның 1997 жылғы ақпандағы санында топтама өлеңдерім жарияланған-ды, – дедім.
– Ал әлгі өлеңге біреу ән жазды ма?
– Жоқ, ондайды естіген жоқпын.
– Ендеше, әннің нотасын жазып, шығаруыма қарсы емессің ғой?
– Неге қарсы болайын, қайта сізге рахметімді айтамын.
Атыраулық ақпейіл азамат аға, сазгер Амангелді Сұлтанғалиевпен тағдыр мені осылай табыстырды
Екеуміздің аталған әніміз «Қазақстан әйелдері» журналының өткен жылғы желтоқсандағы санында нотасымен жарық көрді
Әннің дискісі шығып, Атырау радиосы арқылы бірнеше мәрте орындалды.
Ағамызбен таныстығымыз шығармашылық байланысқа ұласқандай болды
Соның бір мысалы, өткен жылғы қараша айында жұмыстан шығып, қызмет машинасымен үйге бара жатқанымда ұялы телефоным безілдеп қоя берді
Амангелді аға екен
Соңғы «Қазақ әдебиетіндегі» топтама өлеңдеріңнің ішінен біреуі көңіл күйімді дөп басты, ән шығардым, қәне тыңдап көрші, – дейді
Ұялы телефонның шуылы, оған машинаның гүрілі қосылғасын ән тыңдау мүмкін емес-ті
Бітер-бітпестен «қалай екен?» деп жатыр
Қапелімде не дейін, «иә, иә, жақсы екен, кейін асықпай тыңдармыз» деп қоямын…
Міне, осылайша өнердің, бір ғана өлеңнің арқасында ойламаған жерден Атырауда тұратын Амангелді ағамызбен танысып, арамызда туыстыққа бергісіз сыйластық орнады.
 
ТАҚЫР
Калинин атындағы кең­шардың ферма есепшісі Шымберген Түгелбайұлы таңер­теңгілік кеңсе табалдырғынан аттай бере тұрып қалып, директордың кабинетінен естілген шаң-шұң дауыстарға құлақ түрді
Айқара ашық тұрған есікке таяп барғанда байқады, шаруашылықтың басшы-қосшыларының бәрі осында екен.
– Қол орақшылардың қар­қыны баяу, істері өнетін емес
Көр­сеткішіміз былтырғы межеден көп төмен
Бір жағынан аудан мәлімет сұрап, «қырып» барады
Сондықтан да кетпен мен шотқа көшу керек, – деді бас зоотехник Көжекбай.
– Шырағым, Көжекбай биылғы шөптің бітімі шамалы, сон­дықтан жоспар деп дігір­лемей, мүмкіндікке қарау керек шығар, малға өріс қалмай барады ғой, – деді №2 ферманың басқарушысы Сәдуақас.
– Сәке, осы «бүйректен сүйрек шы­ғаруды» қашан қоямыз
Ертең аудан басшысы кеңшарға келеді
«Мал азығын әзірлеудің барысын көремін» депті
Жаңағы мәліметтен көріп отырғанымыздай өнімділік дегеніміз өте төмен
Сондықтан да тапсырма былай: Көжекбай кеңсе қызметкерлерінен қазірден бастап шотпен шөп шабушылар бригадасын құрасың, ертең таң елең-алаңда бригада Күренің дөңіне барып, жусан шабатын болсын…все.
Орақшылар бригадасы орақтарын шыңдап, күнделікті жұмысын жасайды
Мал азығын дайындау науқанына бір кісідей атсалыспасақ болатын емес
Әлгі художнигіміз қайда ? – деп кеңшар директоры Бердіоңғар Салықұлы отырғандарға едірейе қарады.
– Ол кісі бар, кеше аздап нетіп қойып… – деп күмілжіді кәсіподақ төрағасы Егдірбай.
– Ну што такой, осындай кезде… оны тауып, жағдайды түсіндіріңіз! Срочно кешегі белгіленген жерлерге орысша-қазақша плакаттар ілінетін болсын…все, – деді директор.
Жұмыс аяғына таман Шымберген өзінің «шотпен шөп шабушылар» бригадасына қосылғанын бір-ақ білді…
Ертеңіне Күренің дөңінде он бес жігіт қатарласа ұзын сапты шот ұстап тұрды
Алқынып жеткен Көжекбай зоотехник:
– Ал жігіттер аянып қал­маң­дар, мына ақ орамалдарды бастарыңа шаршылап тартып алыңдар, кәдімгі жауға шап­қан бабаларың сынды, шеп құрғандай бір қатарға тізіліп, араларыңды ашық ұстаңдар… Бастықтар көрінген сәтте менің командамды күтіңдер, қолымды жоғары көтеріп, түсіргенімде шотты сілтеп бағыңдар! Бұл бар ғой, бұл бәрімізге сын
Басшылар риза болып кетсе, кешке бір семіз қойды сойып, әйда… жақсылап тойлаймыз, – деді Көжекең.
Жігіттер жұпар исі бұрқыраған көк жусанды отап тастауға қимағандай, кібіртектеп тұрғанда күн көтеріліп қалған-ды
Бір кезде Көжекбайдың: «Әне, көрінді, келе жатыр» деген дауысы естіліп, бәрі солай қарай мойын бұрды
Құйрық тістескен екі «УАЗ» машинасы әйнектері күнге шағылысып, дөңге көтеріле бере тоқтай қалды
Осыны күткендей Көжекбай қолын жоғары көтерді де түсіріп қалды, мұнысы «бастаңдар» дегені еді
Сол-ақ екен, он бес жігіт қолдарындағы ұзын сапты кетпенді құлаштай сермеп, бұрқыта жөнелді
Төңіректі шаң көміп, көк жусаны жайқалып тұрған дөң үсті әп-сәтте ақ шаңдаққа айналды
Бұларға жақындауға батпағандай аудан басшысы мен директор сонадай жерден біраз қарап тұрды да жүріп кетті…
– Онан бері қаншама жыл өтті де­сеңізші… Оу, Жаратқан Ие, біз шотпен шөп шапқан сол дөң кәдімгі ақ тақырға айналып, әлі күнге қылтанақ та өсер емес, – деп Шымберген ағай өкініштен өзегі өртенгендей басын шайқайды.
…Менің есіме көктемде қорадағы әлі отықпаған қозы-лаққа шөп жұлатынымыз түсті
Дорба ұстап, қырға бетте­генімізде көрші тұратын Құт­тыбек қария үнемі ескертетін-ді: «Қарақтарым, жусанды түбі­мен жұлмаңдар, сабағын ғана үзің­дер»
Бұл, түп-тамырымен жұ­лынса қайта өспейді дегені…
Қарапайым ауыл қартының сол бірауыз ақыл сөзі әлі жадымда.


