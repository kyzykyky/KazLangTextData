Астанадағы «Ақорда» ақсақалдар қоғамдық бірлестігінің төрағасы, ақын-драматург, қоғам қайраткері Тойшыбек Иіпұлының ұйымдастыруымен қазақтың тұңғыш ғарышкері Тоқтар Әубәкіровпен кездесу өтті.
Кеште алғашқылардың бірі болып сөз алған ақын-жазушылар Тойшыбек Иіпұлы мен Жұмаш Сомжүреков батырға ақ тілектерін білдіріп, өлең-жырларын оқыды
Ардагер-журналист Дайыр Досаев өзінің бір ұлы әскери полковник екенін, Қарулы Күштердің авиация саласында қызмет ететінін, ғарышкер Тоқтар жайлы баспасөз бетіне шыққан материалдарын ұқыптап жинап жүретінін айтты
Сол орталық басылымдарға шыққан әсерлі әңгімелерді тілге тиек ете келе, біраз газеттер мен өзінің жақында жарық көрген кітабын батыр інісіне тарту етті.
Кездесу барысында белгілі аудармашы, ақын Орынбай Жанайдаров атамекен жайлы өлеңін оқыса, «Алтын алма» отбасылық ансамблінің жетекшісі Алтынбай Сәдуақасұлы ән салып кештің сәнін келтірді
Ақсақалдар қоғамының белсенді мүшесі, талай жыл ұлағатты ұстаз болған Балқаш Наханов күмбірлете күй тартты
Күйші ағамыз қоңыр күйімен қатар ақын Жұмаш Сомжүрековтің өлеңіне жазылған әнін айтып көрермендердің ыстық ықыласына бөленді.
– Біз – қазір тәуелсіз мемлекетпіз
Өз аумағымызда тұрған Байқоңырды оны жалға беру арқылы өз ғалымдарымыз бен мамандарымызды тәрбиелеуіміз керек
Ресей сол жағынан көмектесті
Байқоңырды сақтап қала алдық, көптеген жақсы ­мамандар тәрбиеледік
Дегенмен, уақыт өтеді, жалдау мерзімі бітеді
Ресей қазір өзінің зымырандарын ұшыратын алаңдарын салып жатыр, сондықтан елімізде тұрған Байқоңырдай қуатты ­кешенде жұмыс істей алатын білікті мамандар даярлаудың маңызы зор, – деген Тоқтар батыр уақытының тығыздығына қарамастан ақсақалдардың ойларында жүрген көптеген сұрақтарға жауап берді
Әңгіме аяғы немерелер қызығына ауысқанда қариялар тағы бір жасарып қалғандай болды.
Кездесу соңында қоғам ақсақалдары Тоқтар батырды бірауыздан қоғамдық бірлестіктің құрметті мүшесі етіп сайлады.
Сәдуақас ЖҰБАТОВ,
запастағы полковник
