Х.Нәубетов атындағы орта мектептің мәжіліс залына келушілер аз болмады
Үлкен-кішінің басын қосқан бұл жиынға себепкер бұған дейін де ондаған жыр жинақтары мен прозалық кітаптары жарық көрген ақын, Қазақстан Жазушылар одағының мүшесі Жәниба Қарасаеваның сиясы әлі кеуіп үлгермеген жаңа дүниесі – «Ананың алақаны» деп аталатын кітабының тұсаукесері болатын
Ал кітапқа атауы берілген әрі хикаясының кейіпкері – «Алтын алқа» иесі, ардақты ана Мәдина Бекенқызы. 
Алғашқы сөз кезегін ғалым, Х.Дос­мұхамедұлы атындағы Атырау мемлекеттік университетінің профессоры Қадір Жүсіп жазушы әрі ақын Жәниба Қарасаеваның шығармашылығы жөнінде әңгімеледі.
– Жетпісінші жылдардан бастап айтысқа қатысқан Жәнибаға «Атыраудың №1-інші айтыс ақыны» деген атақ та бергенбіз, содан бері Жәниба қарындасым Атыраудың емес, республиканың Жәнибасы болып танылды.
Қос кітаптың авторы, Қазақстан Журналистер одағының мүшесі, ардагер мұнайшы Мұрат Бектенов те кітап авторы туралы жылы лебізін білдіріп, қаламгерге табыстар тіледі.
Ақынның әрі құрдасы, әрі қаламдас әріптесі Қазақстанның Құрметті жур­налисі, «Қазақ әдебиеті» газетінің қыз­меткері Әлібек Қайыров өз сөзінде Жәниба Қарасаеваның ізденгіштігіне, шеберлігіне баса тоқталып, оның жан-жақты қарым-қабілетіне деген ризашылығын жеткізді.
Кезінде Ж.Қарасаевамен бір ауданда, бір ауылда қызметтес те болған, Мәдина ананы да жақсы танып-білетін аудандық мәслихаттың хатшысы Жұмажан Қадимов аудан әкімі мен өз атынан Құттықтау хат пен ескерткіш сыйлық ұсынды, Мәдина апаға да сый-сияпат жасады.
Кітап авторын мұнайшылар қауымы атынан аудандық мәслихаттың депутаты, «Жайықмұнайгаз» мұнай-газ өндіру басқармасы кәсіподақ комитетінің төрағасы Самат Қабделов құттықтап, Құттықтау хаты мен ескерткіш сыйлық табыс етті.
Жүргізушінің шақыруымен және көпшіліктің қол соғып қолпаштауымен сахнаға көтерілген Жәниба ақын: «Сыйы­натыным да, сүйенетінім де сіздер! – деді алқалаған ағайынға
– Өздеріңізбен осы жүздесуіме мүмкіндік жасаған бір адам бар, сол адамды жаныма шақырғым келеді
Ол – он отауға от жаққан Мәдина атты үлкен жүректі ана»
Ақын апамыз деректі хикаяда Мәдина арқылы бүкіл аналар туралы айтқысы келгенін, тәлім-тәрбиені, өнегелі өмірді кейінгі жастар, әсіресе жас келіндер ұғына түссе деген ниетте болғанын баян етті.
Кітаптың тұсаукесер рәсімін өткізу құрметі Қадір Жүсіп пен сонау жетпісінші жылдардың соңынан таныс-біліс болған, бүгінде қаламгердің тілеулес апаларының біріне айналған еңбек ардагері, аудан­ның Құрметті азаматы, Атырау аймағы­ның қайраткер қыздарының бірі Нұр­жиян Абдоловаға берілді
Игі тілегін арна­ған­дардың қатарында ақынның жиен апасы, қажы Мәдина Досжан қызы да болды
«Бейбітшілік әлемі» халықаралық қазақ шығармашылық бірлестігінің облы­сымыздағы өкілі Сәулемай Сатқан­ғалиева кеш иесіне осынау ұйымның Құрмет грамотасы мен Алтын медалін табыс етті.
Салтанатты шарада сөз алған, кітапқа арқау болған кейіпкер Мәдина Бекенқызы: «Мен өзімді ешкімнен бөлектемеймін, өздеріңіз сияқты анамын
Менің де атыма жақсы пікір, игі тілек арнап жатқандарыңызға алғысымды білдіргім келеді» деп ағынан жарылды.
Аналар жайлы әсем әндер қа­­лық­тап, күйші Қаршыға Ахмедия­ров­тың «Таңдайлық қыз – Жәниба» күйін республикалық байқау жүл­дегері Наурыз­бек Жұмағалиев нәшіне келтіре орындады.
Жоламан ДӘУЛЕТИЯР, 
Қазақстан Журналистер одағының мүшесі
Атырау облысы 
Исатай ауданы
