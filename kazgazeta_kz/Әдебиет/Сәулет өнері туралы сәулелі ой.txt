Шот-Аман Уәлиханов – Қазақстан мен одан тысқары мемлекеттерге танымал сәулетші, қоғам қайраткері, ақын, жазушы, көптеген ғылыми-танымдық еңбектердің авторы, халыққа сыйлы азамат
Оның төл туындысы – егемен еліміздің таңбасы Қазақстанды әлемге танытып келеді! Осындай сөзге шешен, ойға жүйрік аса дарынды адамның, сан қырлы талант иесінің екі томдық шығармалар жинағын парақтап оқыған оқырманның үлкен әсер алары сөзсіз.
Ойы зерек, тілі жатық жазылған бұл кітап тағылым мен өнегеге тұнып тұр
Содан да болар, бастап оқығаннан-ақ әр сөзін қалт жібермей, тіпті көп жерлерін қайталап оқып шықтым, әдетімше астын сызып қойғандарым да жетерлік
Оқи отырып түйгенім, автор бұл кітапты шығарудағы басты мақсатын ел тарихындағы ақиқат айғақтар мен дәлелді деректерді бүгінгі замандастары мен кейінгі ұрпаққа жеткізу деп білген сияқты
«Өткеннен бізге жеткен әрбір ұлы еңбек – бабаларымыздың маңдай тері, ой-сезімі, талабы мен талантынан туған асыл мұрасы
Оған ие болып әрі байытып, келер ұрпақтардың игілігіне асыру – мұрагерлік борышымыз» дейді автор
Өткеннің бүгінмен сабақтастығы ұрпақтар жалғастығымен танылатынын айта келіп, «Білместіктің, надандықтың ең сорақы түрі – зиялыларды танымау, таланттарды қадірлемеу» деп білген автор Абылай хан, Шоқандардан бастап бүгінгі заманның серкелері – ел басшылары, қоғам және өнер қайраткерлері туралы өзінің үзік сырларын жазыпты.
«Ұлт дегеніміз кездейсоқ адамдардың әлдеқалай жинала қалған тобыры емес
Ғасырлар бойы өмір сүріп, қуанышты, ренішті, жеңілісті, жеңісті бірге басынан кешірген, күнкөріс амалы, арман-тілегі бір, өздеріне тән әдет-ғұрпы, өмір тәжірибесі, дүниеге көзқарасы бар адамдардан тұратын ел-жұрт ұлтты қалыптастырады» деген Шота ағамыздың сөзінің астарында қандай ой түйіні жатыр?! Бүгінгі таңда ана тілімізге қатысты шешуі табылмай жүрген мәселелерді ойласақ, шынымен де әр жерден жиналған құранды тобыр емес, тегі бар, ділі мен діні бар біртұтас ел едік қой, тілімізді тұғырына көтере алмай келе жатқанымыз қалай деген шырмаулы сұрақтар туындайды.
Ел тарихының бұрмалануына жол беру, тіл мәселесін аяқасты ету сияқты осындай келеңсіз жайттардың түп негізін автор «Қазіргі уақытта бір үйде қонақта суды ішіп отырып, дәмді әңгімелер айтпай, үй иесін мақтаудың айналасынан аса алмай, карта ойнап, жайдақ анекдот боратар кез көбейгені өкінішті-ақ
Біз ата-бабаларымыздың әңгімешілдік игі дәстүрін неге ұстай алмай барамыз деген ой туады
Шіркін, ақсақалдардың әңгімелері дәмді болушы еді-ау!» деген ойымен негіздейді
Кешегі өткен Шал ақын, Орынбай, Ақан серілердің елдің аузын қаратқан аталы сөздерін мысалға келтіреді
Қазақ даласын аралаған талай жиһанкездің қазақтың сөз құдіретін жоғары бағалаған пікірлерін бере отырып, сол кездегі халық тұрмысы мен тіршілігінің көрінісін бейнелейтін зерттеушілердің фотодеректерінің көпшілігі зерттелмей, жиналмай жатқанына қынжылыс білдіреді
«… Тарихтың талай белгісіз беттері әр жерде жатыр
… Өткеннен бізге жеткен әрбір ұлы еңбек – бабаларымыздың маңдай тері, ой-сезімі, талабы мен талантынан туған асыл мұрасы
Оған ие болып әрі байытып, келер ұрпақтардың игілігіне асыру – мұрагерлік борышымыз»
Осындай сөздерді біздің жастарымыз бүкіл жан дүниесінен өткізіп, жүрегімен сезінсе, ұлт болашағына алаңдамауға да болады.
Шөкеңнің қай мақаласын алсаң да, өне бойы халыққа, елге деген сүйіспеншіліктен, жанашырлықтан тұрады
Ресей бодандығы, халық ереуілдері, ашаршылық,қуғын-сүргін, Желтоқсан оқиғасы туралы саяси дүрбелеңдер туралы жазған шығарма­ларында да халыққа жасалған ашық қысастыққа зығырданы қайнайды, бір жағынан, елдің ауызбіршілігінің аздығына, салбөксе жайбарақаттығына қынжылып, Шоқанша «жапа-жалғыз күресудің қиынына» налыса, екінші жағынан, сорақы саясаттың содыр қамшысынан басы-көзі тілгіленген халқын аяйды.
Әрине, Шота ағамыздың келешегін анықтаған, өзі сүйіп таңдаған жолы болғандықтан, оны сәулеткерлік, Қазақстан сәулеті туралы ойлар да мазалайды
Кеңес үкіметі кезінде-ақ кадрлар, оның ішінде ұлттық кадрлар жайлы, еліміздің елді мекендерінің сәулеттік келбеті туралы пікірлері түрлі жиналыстарда, басшылармен бас қосқан жиындарда айтылып отыратын
«… Архитектура выступает огромным формообразующим фактором, диктующим масштаб, размеры, цвет, колорит, место, даже композицию многих элементов городской среды» деп сәулет өнерінің қала келбетін жасаудағы мәніне үлкен көңіл бөлген сол саланың ірі әрі білгір маманы болып табылатын Шөкеңнің айтар сыны да ерекше болатын
От ауызды, орақ тілді адам ғой, айтқан сөзі ойып түсердей дәл түсіп жататын
Мірдің оғындай дөп тиіп жататын сөздерінде сынға алынған талайдың құтын қашыратын өткірлік бар
Сөз қолданыстары да өзіне тән мәнерімен ерекше
Осы кітапта берілген баяндамаларынан «декоративное трюкачество», «раболепие» сияқты көркем стильмен өрнектелген сөздері оның ішін кернеген қарсылықты сыртқа шығарып тұрған жоқ па? немесе «…отдельные лица поражены бациллой … чинопочитания», «… произведения «кондитерского» стиля» деген сөз орамдары да – естір құлақ, көрер көз болса, жеріне жеткізіп айтылған өткір сөздер.
Кітаптың көркемделуі де көз тар­тарлықтай келісті жасалған
Бұл жұмысты атқарған баспа қызмет­кер­лерінің жауаптылығы мен кәсіби ше­бер­лігінің арқасында кітаптың баға жетпес ішкі мазмұнына лайықты тыста­лып, жарасымды әрленіпті.
Жалпы, кітап қалың көпшілікке арналған – көпті көрген қария да, көрері алда жас та тың деректермен, жаңа ойлармен қаныға алатын құнды дүние
«Өсер елдің қарты қазына болар» деген дана халқымыздың айтқанындай, Шот-Аман Уәлиханов – біздің қазынамыз
Жасында байқары көп болған Шөкеңнің бүгінгі өскелең ұрпаққа айтары да көп, сол жағынан бұл кітаптың көптің көңілінен шығарына сенімім мол.
Ә.ТӘТІҒҰЛОВ,
ҚР Мемлекеттік 
сыйлығының лауреаты,
Халықаралық Шығыс елдері 
сәулет академиясының академигі
