Ақынның аты ақын ғой, қашанда оның жүрегі –  от, жігері – өрт
Ол қыран боп қияны да шарлайды, ұяны да қорғайды; ұран боп дауыл­ды да жарады, дабылды да қағады, ұлан боп елі үшін атқа қонады, жері үшін отқа күйеді
Сонда да асқан айбаты, тасқан қайраты бір ортаймайды
Әрқашан алғы шепте, алдыңғы лекте жүреді
«Туған елі өлеңінен құя салған» жыр дүлдүлі Қасым Аманжолов та дәйім өнер бәйгесінің бас жүлдесін бермеп еді.
Сонау Ұлы Отан соғысының «қып-қызыл дария майданына басымен сүңгіп» кеткен арынды ақын ұдайы ұрыстың қайнаған ортасында болып, жолдастарын қаруымен де, қаламымен де жеңіске үндеді
Майдан мен майдан арасында зыр қағып жүгіріп жүріп, үгіт жұмысын жүргізді, шайқастың ала-шола шағында ән салып, сырнай тартып, жыр оқып жауынгерлердің көңілін көтеріп, жаңа ерлдіктерге жігерлендірді
Өлеңді орысша да, қазақша да жазып,  майдан газетінде үзбей бастырып тұрды
Біраз уақыт орыс газетінде қызмет істеп, «орыс қаруы» дегенді дәйім «совет қаруы» деп жазғаны үшін ұлтшыл да атанды
Атақты «Ақын өлімі туралы аңыз» бен «Мартбек» дастандарын от пен оқтың арасында жүріп жазды
Өрен өнерпаз ретінде әскер көркемөнерпаздары байқауының жеңімпазы атанып, үлгілі үгітші ретінде Мәскеудегі округтік мәжіліске қатысты
Осында ол Сәбит Мұқанов жүргенін естіп, шарқ ұрып астананың біраз жерін шарлап, әрең дегенде Арбат маңында ақын ағасымен қауышты.
«Ендігі бір сәтте алдағы бұрылыстан бір адам шықты да алдыма түсіп кете барды, – деп жазады аға жазушымен кездесуі жайында ол
– Қуып жетіп сыртынан байқасам – Сәбит!
– Сәке! – дедім
Менің осы үнім не көктен, не жерден шыққанын білмей қалды ма деймін, Сәбит жалт қарап, біраз аңырып тұрды
Кенет есін жиған кісідей:
– Ойбай-ау, Қасым! – деді де мені мол денесімен тарпа бас салып құшақтап алып сүймесі бар ма
Көңілім бұзылып кетті
«Бақытты екенмін!» деп ойладым».
Сол кезде Сәбитттей қамқор ағадан хат алып тұру одан да асқан бақыт еді
«Сәке, енді өзіңіз бір қызық етіп хат жазыңызшы, сіздің былтырғы хатыңыз маған абыройлы документ болып еді
Орысша жазғаныңыз дұрыс екен
Үлкендерге көрсетіп, мақтанып қоямын
«Мен ақын едім» дегенге жұрт илана ма
Осындайда сіздің хатыңыз мандаттан кем болып жүрген жоқ» деп жазды бір хатын Қасым жазушылар ағасына.
Аға мен інінің арасындағы қылаусыз бауырмал сезімді, мейірбан көңілді көре алмай, бертін екеуінің арасына ши жүгірткендер болды-ау
Пенделік шіркін не істетпейді
Бірақ періште жүрек пәк ақын соның бәрінен биік тұрып, ар туын асқақ ұстап өтті
Ұлы ақынның жүз жылдығы қарсаңында оның өнегелі өмірінен осындай көріністер де еске түседі.
…Қазақ әдебиеті ауыр қазаға ұшырады.
Азанамның осынау алғашқы жолы-ақ ойға қалдырған еді
Дүние салған дарын иесін асыра мақтап, артық бағалап отырған жоқ па өзі? Тұтас әдебиет қазаға душар болып, аза тұтса, ол ақын жыр сарайының шаңырағына тіреу болып тұрғаны да
Оның опат болуы сол ғажайып ғимараттың бір бұрышы опырылып, омсырайып қалды деген сөз емес пе
Ал Қасым Аманжолов қазақ әдебиеті үшін шынында да осындай орны толмас ұлы тұлға ма? – деп ойлағанбыз.
Қайран көрбілтелік-ай десейші
Ауыл мектебін бітіріп, институттың алғашқы курсында оқып жүрген біздің онда әдебиеттен білімімізде, білігіміз де мүлдем мардымсыз екен ғой
“Күніміз де, үніміз де – партия, панамыз да, данамыз да – Сталин” сияқты жаттанды сөздермен жүрек жалғап, көңіл қылын шертер шынайы жырдың не екенін ұғынбай, ұйқасқанның бәрін өлең, шырқалғанның бәрін ән деп жүре беріппіз
Оның үстіне азат үнді ауыздықтап, бұла ойды бұғалықтап, басынан соз асырмаған сұрқай кезеңнің қатыбас қатал тәртібі асыл мен жасықтың ара-жігін ажыратуға ырық берді ме
Соның салдарынан көзі тірісінде біртуар талант Қасымның да ақындығы алуан қы­рынан жарқырай ашылып, бүкіл болмыс-бітімімен таныла алған жоқ екен
Жан желпінтер жылы лебіздің орнына жүйкені жеп, жүректі сыздатар пасықсынға көбірек шарпылып, ақын қысастықтың да неше атасын көріпті
Сол қиянат оның жырлары жайында оқырманның бірегей пікірі қалыптасуына да көп кедергі болса керек
Балаң ойлы біз оған қайдан бойлайық онда?..
Асылы, ақындық – табиғаттың сарабдал сыйы ғана емес, айрықша құбылысы да сияқты
Ақындардың өлмес, өшпес өмірінің өзі көз жұмғаннан соң басталатыны да, бәлкім, содан болар
Әкімнің атағы тірісінде ғана аспандайды
Ал ақынның даңқы өлгесін дәуірлейді
Яғни пенделіктен арылып, періштелікке ауысады ол
Қасымның да ақындық өмірі өзі дүниеден озған соң айшықталды
Оның өзі қайтыс болғаннан кейін жарық көрген үш томдық шығармалар жинағы “онды-солды шашқан мол мұрасына” жұрттың көзін ашқан бейнебір қазына аралы іспетті еді
Бұрын әр кітапқа бытырап, басы бірікпей келген көңіл күй жырлары бір арнаға сайып, біртұтас көрінгенде табиғат өлең жырдан құя салған ақынның биік тұлғасы еңселеніп кетті.
Өкінішке орай, осыған дейін Қа­сымның қадіріне жетіп, өзін де, сөзін де бағалай білмеппіз ғой
Бақсақ, ол Абай мен бүгінгі қазақ поэзиясының арасына тартылған алтын көпір екен
Творчествосының тал бойына Сәкеннің сейдін серпінін, Мағжанның мәрмәр мөлдірлігін, Ілиястың нөсер нөпірлігін түгел дарытқан ол өз ұстаздарының орнын жоқтатпай, қазақ жырының түрін де, тілін де тың нақыштармен зерлеп, өзгеше өрнектер әкелді
Тоғыз, он буындық ырғақтар жасап, жаңа екпінмен өлеңнің мақамын өзгертіп, салмақтылығын күшейтті
Қара өлеңнің өзін жеті және төрт буындық жолдарға бөліп, соны ұйқас түзуі де зерделей зерттеп, терең талдануға тиіс жаңашылдық
Осының бәрі оның өлең мәдениетін арттырып, мазмұнын байыта отырып, қазақ жырын әлем поэзиясының деңгейіне дейін көтергенінің айғағы.
Қасым қазақ өлеңіндегі өзінше бір дербес дәуір десек, әсте асыра айтқандық болмас
Ол өмір кезендерін өлеңмен кестелейтін тұтас бір толқынның төлбасы
Былайша айтқанда, жырдағы жаңа бір ағымға арна ашып берген ақын
Көңіл күйі жырларының қазіргі алпыс пен қырық жас аралығындағы хас шеберлерінің оған соқпай кеткені кемде-кем
Қай-қайсы да одан тәлім алып, соның үрдіс үлгісінде қалыптасты
Демек, ол өзіндік мектебі бар шын мәніндегі классик
Тек осы атақты күні бүгінге дейін қимағандай, Қасымның қазақ топырағындағы тағы бір ұлы ақын екенін тап басып айта алмай жүргеніміз қинайды.
Дарын дегеннің өзіңе, өз күшіңе кәміл сенім екенін ол ал беттен-ақ сезген
Түңіліп тез отығар енесіз калған қозыдай жетімдік тағдырдың тегеуріні ме, әлде желпіндірген жаңа заманның лебі ме – әйтеуір ол өмірде де, өнерде де ерте есейді
Тырнақалды өлеңдерінен-ақ бұлықсыған бұла күш байқалып түрды
Жыр жаһанына тегін келмегенін ол бірден айтып, сүрінсе де, жығылса да жүгіруден танбай, жетер жерге бұрынырақ жететінін паш етті
Жиырма бес жасында-ақ:
Тән тозып, жан суалмақ расында,
Тән калар қара жердің жырасында.
Сонда да сыр сандығым жерде қалмас,
Сақталар ұлы тарих мұрасында, – деуі сондықтан
Сол үшін де ол «Бір күні ұйықтап кетсе, оянбасын» сезгендей жанын жайып, талап тұлпарына дамыл-тыным берген жоқ.
Өкінбен мен де бір күн өлемін деп,
Өкінем ұқсата алмай келемін деп.
Күніне жүз ойланып, мың толғанам,
Өзіммен бірге өлмесін өлеңім деп
Оның өмір мұраты осы болды
Қашан да өз сөзін өзі болып айтуға құлаш ұрып, жұрт жүріп кеткен сүрлеуді шиырламай, тыңнан жол салып, омбыласа да опынбай нар тәуекел деп тек тура тартты
Сөйтіп, сәйгүлік қаламынан серінің сертке такқан семсеріндей айбары алмас, айдары алтын жырлар туғызуға жанын салды.
Қ.Аманжолов соғыстан бұрын-ақ өзіндік бет-бағдары бар, қалам тартысы төңірегіндегілерге көп ұқсамайтын дара дарын иесі екенін танытқанды
Оған оның қырқыншы жылдардың алдындағы жыр-дастандары айғақ
Көңіл күйін жырлау ақын жанының күйректігі деп таптаурын тақырыптағы жаттанды жырлардың бағы жанып тұрғанда да Қасым шөпті де, шөңгені де өлең қылуға барған жоқ
ІІІабытқа от тастап, қиялын тербеген тақырыптарға ғана қалам тартты
Күнбе-күнгі өмірдің күрделі мәселелерін қозғауға ден қойды
Мәселен, таңғы тәтті ұйқыдан оянып, таңғы таза ауаны жұтканда:
Ерінінде ойнап күлкі,
Талай қыздар жатыр-ау, ә, – деген ойнақы жолдарын еске алып, қайсымыз болсын бір жымиып қоятын «Бикеш» поэмасының көтерген мәселесі күні бүгін де көкейкесті
Ақынның сұңғыла сезімі, ауылда пісіп, астанаға кеп үзілуі, әсіресе, соңғы кезде көбейіп кеткен «алма мойын арулардың» аянышты халін сонда-ақ шалып, азғын арандатушылардан сақтандырған ғой.
– Мен махаббатты қолжаулық етуге қарсымын, – дейді екен ақынның өзі
– Әйелді мен періште көремін
Оны күннің жарығы, жаңбырдың шапағаты, таңның рауаны, таудың бұлағы деп білемін
Батырлық, ақындық – бәрі-бәрі ананың көкірегінен жаралып, баланың жүрегіне құйылады.
Ақынның жастық жырларына да осынау ой алтын арқау болып тартылған
Махаббатсыз өмірде мән де, сән де болмақ емес
Оның ащы азабының өзі тәтті рахат.
Ғашық едім, қайтейін,
Оны білер жан қайда?
Арманда боп өтейін,
Армансыз боп не пайда? – дейді ақын
Иә, армансыз адам алдағыға құлшынбайды, алыстағыға ұмтылмайды
Жалпы, совет адамдарында арман-мұң деген атымен болмауы тиіс, олардың ортақ та асқақ мұраты – коммунизм құру деп, жеке бастың жан күйзелісі айтылып, қайғы деген сөз естілсе, зар заманның сарыны, көнені көксеу деп құстаналатын белсенділік тұсында Қасымның бұлай жазуы батылдық қана емес, батырлық та еді
Махаббатсыз дүние тиексіз домбыра сияқты, дыңғырлағаны үні болғанымен күмбірлеген күйі жоқ
Махаббат жоқ жерде ерлік те, елдік те болмайды
Отбасын сүйе білмеген жан, Отанын да сүйіп жарытпайды
Отан отбасынан басталады
Осы ақиқатқа имандай сенген ақын өз сырын өзге емес, өзі айтып, көңіл күйін қағазға қотарды
Әрине, ол кезде жан сырын ақтарар жырлар жарық көре де бермейтін
Сонда да келешекке берешек болмас үшін ақын:
Риза етіп ата-анамдай мен елімді,
Өмірге беріп кетем берерімді, – деп жан сырын жүрек алауына орап, түгел дерлік өлеңмен өрнектеп кетті
Сыр­шылдығымен баурап, шыншыл­дығымен тәнті ететін де оның осы жырлары.
Өмірде еркін өсіп, елінде өзендей гүрілдейтін ақын өзін әманда:
Жаман-жақсы болсам да ел ұлымын,
Елім деген ер болса серігімін.
Туған елдің намысын, абыройын
Өрге шартар бір жүрдек көлігімін, – деп ұғатын.
Сол елінің басына күн туып, «То­пырағында тебіренбей жата алмас ем, ақын болмай, тасың болсам мен егер» дейтін туған жеріне тұтқиылдан дұшпан басып кіргенде Қасым қайсыбіреудей, «қарындашпен қиратып жау» кеңседе отырып қала алмады.
Қош бол, досым, сөз қысқа.
Сыналар шағы жігіттің.
Зіл болып ойым мен кеттім
Сұрапыл бір соғысқа! – деп тығыз уақыт дос-жаранмен еркін қоштасуына да мұрша келтірмей, сол кеткеннен қанды қасап қырғынның ортасынан бір-ақ шықты.
Қып-кызыл дария майданға,
Басыммен сүңгіп жөнелдім.
Бойлап бір шығып қайранға,
Ойлап бір кештім тереңін, – деп оның өзі айтқандай, дозақтың есігін өлеңмен қағып, майдан соқпақтарымен табандатқан төрт жыл жүрді
Сол төрт жыл қару мен қаламды қоса ұстаған Қасым ақыңдығының бұрын байқалмаған жаңа бір қырын айшықтап, оны қазақ жырының заңғарына бір-ақ шығарды
Кілең бір шиыршықатқан шымыр шумақтардан түзілген сол кездегі өлендерінің бәрі де ойының ай­қындығымен, үнінің жарқындығымен, бояуының қанықтығымен, түрінің со­ны­лығымен, тілінің уыттылығымен ай­рықша дараланады
«Жел қанатын жа­йып қарсы, махаббатты шаштан сүйреп» келе жатқан жауды бетке сабалауы, бейуақытта шуақ боп жанған достың от махаббаты, жаудың жолын қырқып, бомба боп жарылған жүрек» тәрізді бейнелі де беделді тың тіркестер мен теңеулер бұрын-соңды қазақ өлеңінде болмаған құбылыс
Өлім мен өмір кездескен екідай қиын-қыстау шақта қиял қанатында шамырқанған шабыт құдіреті ғана осындай ғаламат жасайды
Ендеше:
Қазақтың әні мен өлеңін,
Найзадай көтеріп келемін.
Шығыстың аласа аспанын,
Түндіктей түріп бір тастадым, – десе, Қасым әдебиеттегі өз орнын, ақындық қадір-касиетін кәміл біліп отырғаны
Мұндай пайғамбарлық тек ұлы ақындарға ғана тән.
Қасым жырының осы құдіреті соғыстан кейінгі кезеңде бел алып бедерлене түспесе, бәсең тартқан жоқ
«Туған жер», «Советтік менің өз елім», «Жас дәурен», «Нұрлы дүние» сияқты әр сөзінде нұр сәуле ойнаған терең ойлы, кемел туын­дыларын ел бірден іліп әкетіп, әнге айналдырып жіберді
Әсіресе, оның өсиет іспетті терең философиялық толғамға толы «Өзім туралысы» бүгінде ауыздан түспейді
Алдыңғы аға, арттағы іні бар – дос-жарандарына, сүйікті жарына, сүй­кімді балаларына арналған өлеңдерінің өзі нәзік сырымен, жеңіл мұңымен, сергек сезімталдығымен астарлы бір күй шертіп тұрады
Алайда алыпқашты өсек-аяң, жазықсыз жабылған жала, ұлтшылсың деп жазғырып, қыр соңынан қалмау, дің­келеткен дімкәстік, тапшы тұрмыс жомарт ерді жіпсіз байлап, кең көсіліп, еркін сілтеуіне жібермеді
Бүгінде жетім бұрышты жағалап жүрген жаңа толкын жас талапкерлердің аузынан түспейтін:
Берсең бер, бермесең кой баспанаңды,
Сонда да тастамаспын астанамды.
Өлеңнің отып жағып жылытармып
Өзімді, әйелімді, жас баламды, – дейтін суырып салма шумағынан-ақ ақынның пәтер зарын қалай тартып, талай қиындықты бастан кешкені көрініп тұрған жоқ па
Ақын сонда да келешектен күдер үзбей, бар үміт сенімін алғы күндерден күтті.
Тегінде, Қасымның өзіне ғана жарасатын тентектігі мен тәкаппарлығы жеткілікті болған сияқты
Талант тіпті бір мінезсіз болмайды да ғой
Сонымен бірге ол баладай аңғал, даладай дарқан да адам екен
Үйінен ертелі-кеш қонақ арылмаған
Әсіресе, жыр жалына жабысқан жас ақындардың көбі соның маңында жүрген
Сәл нәрсеге елігіп, елжіреп, егіліп қоя беретін жанының нәзіктігі және бар
Сондай бір сәтті оның сырбаз досы, сырлас серігі, қазақ жырының Қасымнан кейінгі өрен жүйрігі Сырбай Мәуленовтің жырдай ғып айтатыны бар.
– Баяғы бір кезде бала Ғафуды Қасымның үйіне ертіп барған едім, – дейді Сырағаң, – жалдамалы пәтері тау баурайында
Түні салқын болып, суық соғып қызылша солып калыпты
Соны көріп Қасымның елжіреп, жыларман боп тұрғанының үстінен түстік.
– Япыр-ай, мына көрініс шашын жа­йып, жас өмірмен коштасқан ару жаннан айнымайды екен, жас өмірді, жас өндірді үзіп кеткен тағдыр неткен қатал еді! Өз перзентін өлім қүшағынан алып кала алмай табиғатқа не болған? – деп көзіне мөлтілдеп келіп қалған жасын көрсетпес үшін теріс айналып кетті.
Ғафуды өзіне таныстырғанымда қайтадан жарқылдай күліп, үйге ертіп кірді
Қасымның домбырасымен Ғафу өзінің «Қызбел суреттерін» шырқап салғанда музыкалық аспаптардың бәрінде дерлік еркін ойнап, әнді де әсем орындайтын сері ақын әуелі ұйқылы-ояу сияқты қиял теңізіне батып отырды да, сергіп тез серпілді.
Мына бала шын ақын екен, – деді разы болып
– Ал біздің үйге ақын еместер де келе береді.
Осыны айтқанда көзін бір алартып қойды
Ұлы Мұхтардың мұны «ойлы-мұңлы Қасым» деп атауының оның жанын өр-қырымен, орман-мұңымен, өзен-суымен түгел түсінгені-ау деп қалдым.
Ал мен болсам, әлгі ақын еместердің еліктемей солықтап, менің де мінезім Қасым сияқты деп бас жарып, көз шығарып, жүрген жерін шулатып жүретін адырлары әлі де ұшырасады-ау деп ойладым
Ақынның «Бірден Пушкин болмай-ақ
Баймұқанша басташы» деп жүргені содан ғой
Бүгінде оның бұл сөзі мәтелге айналып кетті
Оның осындай жадыңда жатталып қалар сөздері аз да емес
Буырыл бас біз де жүріп өткен жолымызға көз жүгіртсек болды:
Өткен күннен белгім аз,
Беттегі әжім болмаса.
Шимайлаппын көп кағаз,
Ол дағы бір далбаса, – деп күрсініп қоямыз
Қанатты тіркестері осылай мақал-мәтелге айналып ауыздан түспеуі тек шын ақындардың, ұлы ақындардың ғана құдіреті болса керек.
Қазақ жырының жаңа бір толқыны­ның көшбасшысы болған Қасым Аманжоловтың туғанына 100 жыл толуын тойлауға қазір кіндігін кесіп, кірін жуған жері Қарқаралы қам жасап жатыр
Одан баска жер әзір жым-жырт
Осы орайда Қасым тойын он жылда бір емес, бері қойғанда жыл ара өткізіп, Қарқаралы баурайын жыр жәрмеңкесіне айналдырсақ қайтер еді, деген ой келеді
Сонда Сарыарқаны күймен баурап, әнмен қырган Тәттімбет пен Мәди қайта тірілгендей болып, осы өңірдің өнерпаз өрендері Қалибек пен Қалидың, Иса мен Жүсіпбектің рухымен Қоянды жәрмеңкесін аңсаған жұрт тағы бір қауышар еді-ау
Сонда ақынның рухы бұрынғыдан да биіктей түсуі хак
Өйткені Қасым исі қазақтың Қасымы ғой.
Сарбас АҚТАЕВ,
жазушы
