Қазақ хандығының 550 жылдығына арналған салтанат қазан айының алғашқы тәуліктерінде Ақтөбе өңірінде жалғасты
Облыс әкімі Бердібек Сапарбаев және облыстағы атқарушы органдар мен қоғамдық ұйымдар жетекшілері, еліміздің аймақтарынан арнайы келген делегациялар Әбілқайыр хан даңғылында Әбілқайыр хан ескерткішіне гүл шоқтарын қойды
Халықаралық қолөнер шеберлерінің жәрмеңкесі, XII аймақтық туристік көрме, фотокөрме, «Қазақ хандығының дамуы: оқиғалар, тұлғалар» деген тақырыпта ғылыми конференция және басқа шаралар жұртшылыққа еліміз тарихынан, осында мекендеген ұлттар мен ұлыстардың салт-дәстүрлерінен құнды деректер ұсынды.
«Нұр Отан» партиясының қолдауымен облыс әкімдігі мен облыстық тілдерді дамыту басқармасы ұйымдастырып, Қ.Жұбанов атындағы Ақтөбе өңірлік университетінің Студенттер сарайында өткізген «Бабадан қалған байтағым» атты ақындар айтысына Астана, Алматы, Атырау, Қызылорда, Павлодар, Ақтөбе қалаларынан 18 дүлдүл қатысты
Қазақстан Республикасының еңбек сіңірген қайраткері, ақын, журналист Жүрсін Ерман жүргізген жыр додасына әйгілі өнер тарланы Асанәлі Әшімов бастаған қазылар алқасы (құрамында Алтынбек Қоразбаев, Несіпбек Айтов, Мейірхан Ақдәулетұлы, Ертай Ашықбаев бар) сараптама жасады
Нәтижесінде Әсем Ереже бас бәйге – бір миллион екі жүз мың теңгені жеңіп алды
Бірінші бәйгеге Жәнібек Бейбітов, екінші бәйгеге Айнұр Тұрсынбаева, үшінші бәйгеге Ершат Қайболдин ие болды
Қазақстан халқы Ассамблеясы төрағасының бірінші орынбасары Ералы Тоғжанов Ассамблея төралқасы атынан төрт арнайы сыйлықты тапсырды.
Алғашқы күндегі басты оқиға – Әбілқайыр хан даңғылы мен Тілеу батыр көшесі қиылысқан, екінші жағында Жеңіс даңғылы бастау алатын алаңда Жоңғар басқыншыларына қарсы үш жылға созылған алапат соғыстың қаһарманы Тілеу Айтұлының ескерткішінің ашылуы болды
Ең алдымен, оқырманға батыр туралы қысқаша анықтама берейік.
Тілеу Айтұлы 1630 жылы қазіргі Ақтөбе облысының Шалқар ауданында туып, 1684 жылы қазіргі Оңтүстік Қазақстан облысының Сайрам ауданына қарасты өңірде ерлікпен қаза тапқан
Аты аңызға айналған тұлға оңтүстіктегі Сайрам, Түркістан аймақтарын басып алу үшін жоңғарлар жасаған қанды-қырғын соғысқа еліміздің батысындағы Кіші жүзден он жеті мың әскерді бастап барады
Үш жыл ішінде Тілеу батыр қолынан он бір мың адам шейіт болған
Басқыншылардан Сайрам қаласын азат ету жолындағы шешуші ұрыста қаһарман баба мен баласы Жолдыаяқ қазаға ұшырайды
Әз Тәуке ханның Жарлығымен екеуінің сүйегі Қожа Ахмет Ясауи кесенесіне жерленеді.
Ұрпақтан-ұрпаққа жеткен осы оқиғаның анық-қанығын дәлелдеуге еліміздің Тәуелсіздігі арқасында қол жетті
2000 жылы тамыз айында Түркістан қаласының 1500 жылдығына орай өткізілген ғылыми-тағылымдық конференцияға Ақтөбе облысынан екі жүзге тарта адам арнайы қатысты
Аты Алашқа мәлім Мырзатай Жолдасбеков, Мұрат Жұрынов, Өмірзақ Озғанбай, Зауытбек Тұрсынбеков, Сауытбек Әбдірахманов, Жұмабек Кенжалин, Серікқали Байменше және басқа азаматтардың нақты тұжырымдары, қолдау-көмегі нәтижесінде Түркістан қаласында әкелі-балалы батырлар Тілеу Айтұлы мен Жолдыаяқ Тілеуұлына көше аты берілді
Астана, Ақтөбе қалаларында қаһарман есімімен көшелер аталды.
Жұртшылықтың және қоғамдық ұйымдардың ұсыныс-пікірлері облыс орталығында Тілеу батыр ескерткішін орнату ниетіне тоғысты
Бұл ретте ең алдымен тұрғындардан мүмкіндігінше өз еркімен қаржы жинау қажеттігі туындады
Арнайы Шекті Тілеу батыр Айтұлы мейірімділік қоры құрылып, Банктен есепшоты ашылды
Ақтөбе облысы аумағында тұратын бір топ соғыс және еңбек ардагерлері, зиялы қауым өкілдері атынан Ақтөбе, Оңтүстік Қазақстан облыстарының әкімдеріне, басқа да мәртебелі мекемелерде лауазымды тұлғаларға хат жазылып, мәселені шешуге қолдау-көмек сұралды
Әрине, ғылыми зерттеулер, мұрағаттар жәдігерлері, ел аузында жатталған аңыз-әпсаналар тәрбиелік маңызы зор шараны жеделдетуге жол ашты.
Бүгінгі күні билік органдарымен ортақ тіл табысып, Ақтөбе қаласында ескерткіш орнатылатын орынды белгілеуге ұйытқы болған және батыр баба қорына өздерінің жеке қаржысынан қомақты мөлшерде үлес қосып, демеушілік жасаған азаматтарды айтқан дұрыс
Олар – ағайынды Мейіржан және Ғабиден Өндіргеновтер, Кемейдулла Төлеубай, Сматулла Беркімбаев, Жеткерген Елемес, Тахталифум Есенқұлов, ағайынды Болат және Талғат Назаровтар, Қанат Сыдық, Қайырқұл Жұбатқанов, Серікжан Мұқашев, Асқар Оралмағамбетов, Қаржау Әліқұлов, Серік Ақшолақов және басқалары.
Ескерткішті сомдаған Шымкент қаласында тұратын белгілі мүсінші Әбідікәрім Ахметов, ол бұдан бұрын Шәмші Қалдаяқов ескерткішінің авторы ретінде мәлім
Тұғыры гранит тастан қаланып, қаһарманның ат үстінде найза ұстап тұрған тұлғасы қоладан құйылды
Сәулет өнерінің мәңгілік туындысының құрылысын «Абзиком» ЖШС қысқа мерзімде сапалы атқарып шықты.
1 қазан күні түстен кейін алаңға жинал­ған қауым қарасы едәуір, күн де бар шуағын төгіп тұрды
Қ.Жұбанов атындағы Ақтөбе өңірлік мемлекеттік университеті мен көлік, коммуникация және жаңа технологиялар колледжінің студенттері алаңда XVII ғасырдағы жоңғар басқыншыларына қарсы зұлмат соғыс көріністерін нанымды түрде бейнеледі.
Салтанатта Мәдениет және спорт министрлігінің жауапты хатшысы Қуатжан Уәлиев құттықтау сөз сөйледі
Ел ағалары Өмірзақ Озғанбай, Мырзатай Жолдасбеков жүрекжарды лебіздерін білдірді
Белгілі айтыс ақыны Әселхан Қалыбекова өрнекті жырдан шашу шашты
Ол Оңтүстік Қазақстан облысының Құрметті азаматы, жасы 90-ға келген абыз ақсақал Құдайберген Оңғаров бастап келген делегация атынан Тілеу батыр бейнесі тоқылған кілемді сыйға тартты
Осы ретте айту керек, оңтүстік аймақтың бір топ көзі қарақты, көңілі ояу азаматтары өздерінің жеке қаржысына Шым-қаланың көрікті орындарының бірінде әкелі-балалы Тілеу-Жолдыаяқ батырларға еңселі ескерткіш тұрғызды, ол таяу күндерде салтанатты жағдайда ашылмақ.
Ақтөбе ажарын ашып, айбынын асқақтатқан баба тұлғасының ақ жамылғы­сын Мырзатай, Дулат, Өмірзақ ағаларымыз түсірді
Әскери бөлімдер мен оқу орындары, атқарушы органдар мен қоғамдық ұйымдар атынан ескерткіш іргесіне гүл шоқтары қойылды.
Сол күні жаңадан салынған зәулім Салтанат сарайында Тілеу батыр Айтұлы рухына Ас берілді
Әр қиырдан жиналған жұртшылық назарына тарихи-деректі фильм ұсынылды
Өнер мекемелерінің ұжымдары әуезді әнімен, күмбірлеген күйімен көңіл шалқытты
Мерекелік шараларды облыс және қала әкімдіктері, Шекті Тілеу батыр Айтұлы мейірімдік қорының төралқасы үйлесімді ұйымдастырды.
***
Жұма күні Ұлы даласын, асыл жұртын қорғап, ақырғы деміне дейін ат үстінен түспеген ұлы бабамыз — Әбілқайыр ханға арналған мемориалдық кешен ашылды
Мемориалдық кешен Әйтеке би ауданындағы Толыбай ауылынан 90 шақы­рым қашықтықтағы «Хан моласы» қоры­мын­да орналасқан.
«Хан моласы» — XVIII ғасырдан бар көне қорым
Мұндағы Әбілқайыр бейітін қазақтар екі ғасырға жуық уақыт зиярат еткен
Тек ХХ ғасыр басындағы дүрбелеңдерден кейін ғана хан зираты ұмыт болған
Ел аузында да, қағаз бетінде де деректері сақталып қалғанымен, жермен-жексен болған Әбілқайыр бейітін анықтау бүгінгі зерттеушілерге оңайға түскен жоқ
Бұл жерде, облыс басшылығының қолдауымен, Шоқан Уәлиханов атындағы тарих және этнология институты этнология бөлімінің меңгерушісі, тарих ғылымының докторы, профессор Серік Әжіғали бастаған ғалымдар кешенді зерттеу жүргізді
Сөйтіп, Қазақ хандығының 550 жылдық мерейтойы­мен тұспа-тұс, «Өлі риза болмай, тірі байымайды» деп, әрдайым өткеніне қарайлаған қазақтың бүгінгі ұрпағы ата-бабалары даңқты ханын, дана басшысын арулап көміп, аза тұтқан, қасиетті санап, тәу еткен жерде үлкен жиында бас қосты.
Мемориалдық кешеннің ашылу салтанатына еліміздің түкпір-түкпірінен келген және ақтөбелік тарихшылар, облыстардан келген делегациялар өкілдері, зиялы қауым өкілдері, Әбілқайыр ханның тікелей ұрпақтары, қалың көпшілік қатысты
Салтанатты жиынды облыс әкімі Бердібек ­Сапарбаев ашты.
– Ақтөбе жерінде Қазақ хандығының 550 жылдығын тойлауға арналған шаралар кеше облыс орталығында өтсе, бүгін Әйтеке би жерінде жалғасып жатыр
Біз осынау байтақ даламызды сақтап қалған, Ұлы Даланың азаттығы жолында қаны мен терін төккен ата-бабаларымызды ешқашан ұмытпауымыз керек, тарихты көбірек зерттеп, өсіп келе жатқан ұрпаққа олардың үлгі-өнегесін жеткізуіміз керек
Халқымыздың тарихында даңқты хандарымыз аз емес
Солардың бірі және бірегейі — Әбілқайыр хан
Әбілқайыр ханның рухына тағзым етіп, басымызды ие тұрып, осы жерде жүргізілген жұмыстардың бәрі ұрпақтар жадына ұлттық рухты, Отанға деген сүйіспеншілікті сіңіру үшін істелгенін атап өтеміз, — дей келіп, облыс басшысы осы істердің басы-қасында болған азаматтарға алғысын жеткізді.
Бұдан соң Қостанай облысының әкімі Архимед Мұхамбетов пен Қазақстан Респуб­ликасы Парламенті Сенатының депутаты Елеусін Сағындықов сөз алды
Өз сөздерінде олар жұртының арқа сүйері болған Әбілқайыр бабамыздың аяулы ғұмырының даңқты парақтарына, оның ұлы қолбасшы, көреген саясаткер ретінде халқына сіңірген еңбегіне кеңінен тоқталды.
Жиында, сондай-ақ Қазақстан Рес­публикасы Мәдениет министрлігінің жауапты хатшысы Қуатжан Уәлиев, белгілі жазушы, Қазақстан Республикасы Мемлекеттік сыйлығының иегері, Қажығали Мұханбетқалиұлы, Қазақстан Республикасы Ұлттық музейінің директоры Дархан Мыңбай, Әбілқайыр хан мемориалдық кеше­нінің авторы, сәулетші Бек ­Ыбыраев сөз сөйлеп, жұртшылықты Қазақ хандығының 550 жылдық мерейтойымен құттықтады, ұйымдастырылып отырған шараның маңызы, Әбілқайыр хан тұлғасы төңірегінде ой-пікірлерін жеткізді.
Мемориалдық кешеннің лентасы салтанатты түрде қиылғаннан кейін облыс әкімі Бердібек Сапарбаев бастаған топ Әбілқайыр хан кесенесіне бет алды
Осы жерде ұлы баба рухына Құран бағышталды
Арнайы тігілген киіз үйлерде Әбілқайыр ханға ас берілді.
Әбілқайыр ханға арналған мемориал­дық кешеннің ашылуынан кейін, осы оқиғаға орайластырылған шаралар Толыбай ауылында жалғасты
Осында Әбілқайыр хан музейі ашылды
Музейге XVIII-ХІХ ғасырлардан қалған құнды жәдігерлер, Әбілқайыр хан ұрпақтары тұтынған бұйымдар, олардың арасында, белгілі заңгер Бақытжан Қаратаевтың ұстаған бұйымдары, т.б
қойылған
Ең көрнекті жәдігерлердің бірі — Әбілқайыр ханның жеке мөрі
Суреті арқылы жасап шығарылған көшірме түрінде болса да, бұл бүгінгі ұрпақ үшін қымбат дүние екені сөзсіз
Әбілқайыр ханның үлкен портретін Жеңіс Жұбанқосов салыпты
Жәдігерлер жинақталған бөлменің бір қабырғасына Аңырақай шайқасынан көрініс берілген.
Ұлы тұлға рухына тағзым ету шараларына дайындықты және өткізуді Әйтеке би ауданының іс басындағы азаматтары, аудан әкімі Аманғали Бердалин тиянақты жүргізді
Ақтөбе облысының Әйтеке би, Шалқар, Ырғыз, Қарғалы аудандарынан, сондай-ақ Қостанай облысынан киіз үйлер тігіліп, келушілерге қызмет көрсетті.
Жанғабыл ҚАБАҚБАЕВ,
журналист
Ақтөбе облысы
