Темір МЫҢЖАС
Ғашық болдым, 
өлең жаздым…
«У поэта нет карьеры, у поэта судьба».
Александр Блок
Бұл өмірден алып кетер еншім жоқ,
Бәрі, бәрі, бәрі ертең қалады.
Менің өткен жолдарымнан кеміс іздеп,
Болмасын тек көңіліңнің алаңы.
Жатыр әне, менің жүрген іздерім,
Ғашық болдым, өлең жаздым, егілдім.
Ала таңнан үмітімді үзбедім,
Ақ қағазға қара өлең боп төгілдім.
Керегі жоқ, атақ, байлық, мансаптың,
Күнгейі аз ит-тірліктен шаршадым.
Есірік-күн есімді алып, сан соқтым,
Сезбеппін-ау, не екенін аңсарым.
Көкірегімнен көк кептері өлеңнің,
Ұшып кетсе, қонса екен деп алаңмын,
Құлағаным осы болар, көр енді,
Жел соққандай жапырағымнан тоналдым.
Бұл өмірден алып кетер еншім жоқ,
Алқымдама тас-тағдырдың қолдары,
Пенделіктің ауылын тастап, келші іздеп,
Өзімді емес, сөзімді тап болғаны…
ҚЫРКҮЙЕК
Ақ жаңбыр сіркіреп,
Көк аспан күркіреп
Жатса да,
Кетпейді қыр түлеп.
Мамыра жаз қашты,
Далада – қыркүйек…
Самал жел аңқылдап,
Қарғалар қарқылдап,
Таң атса-ақ қоңыр кеш
Жетеді алқымдап.
Су суып ақ таңнан,
Жасыл бақ шоқтанған.
Жидектің шырыны сорғалап,
Қайысқан дастарқан.
Сары-ала қырат-бел,
Кейде жаз,
Кейде күз сияқты,
Құбылма,
Ауа жоқ тұрақты.
Түн – ызғар,
Талтүс – шуақты.
Құс қайтып дүркіреп,
Таң атар нұр күреп.
Мен туған ай осы-
Сары алтын қыркүйек!
БІР ШІРКІНГЕ
Өзімшілдік ойың мен санаңды алып,
Сөздерің де кетіпті жалаңданып,
Түкке алғысыз өзгелер, сен болмасаң,
Құритындай дүние қараң қалып.
Көрмегендей тырбанған жан баласын,
Ел алдында еңбегін малданасың.
Келгендей-ақ Құдайдың қолын алып,
Өз-өзіңнен шалқақтап, мәз боласың.
Сыртың жылтыр болғанмен, ішің түтін,
Танытам деп әуресің іскер пішін.
Бұлданасың, өзіңше тұлданасың,
Өмір сүріп жүргендей біреу үшін.
Мұқалта алмай мендегі асқақ үнді,
Зәріңді төк, құра бер қақпаныңды.
Күн нұрындай қуамын көлеңкені
Тіреп тұрсаң тастай ғой аспаныңды.
ТУҒАН КҮН
«Бүгін менің туған күнім,
Ой, бәле-ай !..»
Мұқағали
Бүгін менің тойлайтыным туған күн,
Еңсе тіктеп, әкем жігер жиған күн.
Әулиеге жүрген анам ат айтып,
Қуаныштан жасы жүзін жуған күн.
Жүріп келем, алға бастап қадамдар,
Жастан асып, оң мен солды бағамдар,
Ықыласымен мені сүйеп келеді,
Айналайын, ақ пейілді адамдар!
Бүгін маған мереке күн – туған күн,
Мен бірімін тұлпар жырды қуғанның,
Көз ашқалы тағдыр көрдім тайталас,
Өмір-күрес белді бекем буғанмын.
Демім жетсе, белестерден әлі асам,
Өлең сөзден сарай соғам қаласаң.
Бақыттыға балап өтем өзімді,
Туған халқым, бір кәдеңе жарасам.
Туған күнім, міне, бүгін келді де,
Әндетерміз, шертіп қызық әңгіме.
Дүниеге келдім, мен де кетермін,
Туған халқым, сен аман бол мәңгіге.
ӨЛЕҢГЕ
Бастан өтіп небір күн,
Мұңайдым да, қуандым.
Сенен тауып алданыш,
Жас балаша жұбандым.
Төсегімде тыншытпай,
Жігіттік пен серілік.
Махаббатқа сыр айттым,
Сен арқылы егіліп.
Ерте тұрып, кеш жаттым,
Қызметтің бабымен.
Шаршасам да, сені аңсап,
Қалам алдым тағы мен.
Көңілімді мазалап,
Ұйқымды сан қашырдың.
Магниттей тартатын,
Құдіретіңе бас ұрдым.
Талай дос та, таныс та,
Бөлек салды іргесін.
Көлеңкемдей сен бірақ,
Меніменен біргесің.
Көкірекке сен қонсаң,
Шабыт қалай көз ілсін?!
Бұл жалғанда айнымас,
Сырлас досым өзіңсің!
Өмір-өзен ағысы,
Тартса бір күн тереңге.
Менен қалған белгідей,
Өлеңдерім, сен өлме!..
Күндерім барады өтіп күйбеңменен,
Жеткізбес жұмбақ бақты іздеуменен.
Өмірдің көбі кетіп, азы қалды,
Қай жерде қайырларсың жүзген кемем?!..
Себебін мұнша мұңның кімнен көрем,
Талайлар жүріп өткен ізден көрем,
Алдымнан таяп қалған күзден көрем.
…Үзіліп қаларсың-ау, бізден де өлең!..
ҚЫЗЫЛ АЛМА
/баллада/
Сыр-сипаты падишадан аумаған,
Жерін қорғап, жау-жарағын қамдаған.
Сәйгүлікпен желдей ескен жігітті
Қыран дерсіз, ел көгінде самғаған.
Желе жортып келе жатып далада,
Тап келді ол, бірде гүлзар-саяға.
Бақ ішінде мөлдіреген күміс көл,
Ақ сақалды қария отыр жағада.
Жанарынан нұрлы шуақ төгілген,
Даналығы әлпетінен көрінген.
Сол қария түрегеліп орнынан,
Ізет айтты, жігітке шын көңілден:
«Оу, жігітім, шахзададай келбетті,
Мына қартың Сізді сынап көрмекші.
Қызыл, сары, ақ алманы ұсынып,
Сырын ашып, қалауыңа бермекші.
Сарыны алсаң, асып-тасар дәулетің,
Шалқып жүрер ғұмыр бойы әулетің.
Ақты алсаң, елден асып ақылың,
Биік болар даңқың менен сәулетің.
Қызылды алсаң, нұр құйылып көзіңе,
Әйел заты ынтық болар өзіңе,
Таңда-дағы үш алманың бірін ал,
Зейін қойып, менің айтқан сөзіме».
Ал жігіттің ерек болып таңдауы,
Сарысын да, ағын да ол алмады.
Сәл ойланып, кідірістеп тұрды да
Қолына алды шоқтай қызыл алманы.
Қария айтты: «Өте дұрыс таңдадың,
Пайымдадың нағыз еркек арманын,
Ақ алманы алмауың жөн, онсыз да
Парқың асқақ, маңдайыңда бар бағың.
Байлық десек, байыбы жоқ оның да,
Ақылдының байлық болар қолында.
Адал жүріп, анық бассаң қадамды,
Бар қиындық жапырылар жолыңда.
Арқау болған сөзге, ән-жыр, хатыңа,
Талай жанды күйдірсе де отына.
Бұл дүниеде еш құдірет жетпейді,
Шын сүйсе әйел, оның махаббатына!..».
Маңғыстау облысы
