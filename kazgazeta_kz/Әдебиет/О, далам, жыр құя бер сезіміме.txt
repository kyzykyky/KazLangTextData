САМАЛ
Еріді өзен мұздары,
Тарқады қыстың ызғары.
Тұманын түріп тастады
Таулардың өркеш шыңдары.
Сүйсініп таңның лебіне,
Самғайды құстар көгімде.
Сайрайды бұлбұл бақшада,
Құйқылжып күйі төгіле.
Армысың ару гүл көктем,
Кеудемді жырмен тербеткен.
Сүйеді құшып елжіреп,
Хош иіс самал жел беттен.
Қызғалдақ шығып қырыма,
Шомылып күннің нұрына.
Тұрғандай дүние елітіп,
Адамның шаттық нұрына.
КҮН ҚҰШАҚТАП 
СҮЙДІ ЕНДІ
Көлдерге қонып шағала,
Ұмтылды толқын жағаға.
Көктемім келді көгілдір,
Қанаты оның көк ала.
Ақтарды нұрын шуақ күн,
Аумағы кеңіп суаттың.
Көктемім келді көгілдір,
Көк мұзды кеше уаттым…
Балауса балғын көк белде,
Нұр төгіп нөсер өткенде.
Жырлап бір қоя беріппін:
Көктемім келді, – деп мен де.
Көңіл бір дарқан,
пейіл кең,
Көгерді қырың ойыңмен.
Қабағы қату күн ару
Қарады жерге мейірмен.
Ақ самал соқты қыр беттен,
Қарсы алдым оны құрметпен.
Түк емес көктем,
Жүректе
Болмаса егер жыр-көктем!
***
Алау гүл құлпырады қыраттағы,
Естілді шопан әні жырақтағы.
Пай, шіркін, сандуғаштың
сайрауын-ай
Сылдырап ағып жатқан бұлақтағы.
Қозылар кеткен бәрі көгендегі,
Шопаным жайлауымның өрендері.
Сарыарқаның саумалды
самалындай,
Шалқиды шабыт жырым көмейдегі.
Сағыныш тарқамайды деген caған,
Уа, далам, қасиетіңнен дәріс алам.
Төреші озсам бәйге бересің бе,
Мініп ап сайгүлікті жарыс салам.
Кейде бір өкінгенде өз үніме,
Кетеді тағатсыз боп төзімім де.
Осындай мазасыздау жүрген шақта,
О, далам, жыр құя бер сезіміме.
Кеп тұрмын далам саған тіл қатуға,
Өлеңімді өзіңе тыңдатуға.
Туған жерім мен де бір перзентіңмін,
Жаралдым мәңгі сені жырласуға.
Жұмыр жер 
бусанғанда
Ашып тастап жамылған
ақ көрпесін,
Шыңдардың тік ұстаған
жатты өркеші.
Барады төскейінде салып ойнақ,
Таудағы табиғаттың ақ серкесі.
Ұя салып аққу-қаз мамырлаған,
Түндегі жұлдыздарды таң ұрлаған.
Қырларда қызғалдақтар бой көтерді,
Бірақ әлі қауыздан жарылмаған.
Сағымнан тау етегі тұтқан мұнар,
Даламның төсі дарқан неткен құнар.
Масайрап қозы-лақтар көгал қуып,
Өріске әлдеқашан кеткен шығар.
Сәуірдің төккен шуақ ақ таңында,
Ғажап-ау шаттық көңіл аспаны да!
Тілдессем, тілдесейін табиғатпен,
Көктемнің балауса бір шақтарында.
Жылғалар құйған сайлар өзегіне,
Ән салды аққу-қаздар өзенімде.
Қарсы алғаны адамның
қандай жақсы,
Құлпырған көктем шағын өз елінде.
Жұмыр жер керіліп бір бусанғанда,
Леп есті хош иіспен жусан дала.
Айхай, дүние-ай, білесің қасиетін,
Даланың құшағында тұрсаң ғана.
Көк өзен
Шың төсінен жарқырап,
Алапқа өзен тарады.
Жағадан асып, арқырап,
Жайлады осы араны.
Ана бір тұстан сең соғып,
Қапсырып жарды барады.
Баяулап біраз теңселіп,
Өрекпіп тағы ағады.
Бәйгеден келген тұлпардай,
Езуден шашып ақ көбік.
Екпінін қайта ірке алмай,
Толқындар жатыр тасты езіп.
Тимеген құрық асаудай,
Айдынды толқын тулатты.
Түн шымылдығынан қаша алмай,
Қызарып, балқып күн батты.
Қорғасын бұлттар сөгіліп,
Жауып тұр жауын сіркіреп.
Арнадан асып төгіліп,
Көк өзен құйды күркіреп.
СЕРГУ
Боз бұлттар көшіп барады,
Ақ қарлы шыңға табынып.
Бәйшешек оттай жанады,
Қызғалдақ қырды жамылып.
Күміс күн көктен ентелеп,
Тұрғандай жерге құмартып.
Ағады бұлақ еркелеп,
Сағымдар шыңда мұнартып.
Көктемнің кешкі самалы,
Гүлдерді желпіп тербетіп.
Арудың ерке жанары
Жүрекке кірді төрлетіп!
Жүрекке сезім сыр төккен
Ғашықтар кешті сағынып.
Құлпырар сонда қыз-көктем,
Жігіттің сырын жар ұғып.
Көңіліме шаттық менің де,
Сыйлаған көктем екен ғой.
Шат күліп келем өмірде,
Қияға самғап кетеді ой.
Тағы да көктем жайлы
Таң арайлы шапағымен,
Күн күледі шаттана.
Торғын жібек аспанымен,
Нұр төгеді астана.
Алматыға келді көктем,
Көше гүлден жасанып.
Ғажап еді мезгіл неткен,
Кетті қалам жасарып.
Жайқалады көк теректер,
Қыз-жігітті шақырып.
Сыр тербеткен от жүректер
Күткен кешті асығып.
Аймалайды самал беттен,
Құшағымды жаямын.
Қырда туып, қырда өскен,
Армысың сен аяулым.
Сені оятқан көктем қайда,
Сезім сырды тербеткен.
Сол баяғы бөктер бар ма,
Өзің сонда бойжеткен.
Жайлаубай ҚАЗИЕВ
