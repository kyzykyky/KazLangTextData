Біздің көбіміз белуардан кешіп, күнделікті неше түрлі түйін-түйіткілдерін шешіп, бастан өткеріп жүрген қым-қуыт қазіргі кезеңіміздің шын болмыс-бітімі қандай? Озық десек, не себепті? Олқысы мол, тозық болса, неліктен? Қоғамымызды тиісті талап-талғамымызға сай жетілдіріп, жақсарта аламыз ба? Халқымыздың мұндай тілек-талабын былай қойғанда, мемлекетіміз әлемдік бәсеке-күрестің жан алып-жан беріскен қан майданына (әлдеқашан) түсіп кеткен жоқ па? Иә, қазақ елін жас екен деп Ресей аямайды, бір пайдасы тимесе, АҚШ пен Қытай да қарамайды – ақиқат солай
Жалпы жағдайымыз жеңіл емес-ақ
Алайда еліміз – жері кең, байлығы ен, бүгінгі таңда бұрынғыдай бодан, басыбайлы емес, тәуелсіз, еркін ел
Міне, бұл – ең бастысы
Ендеше жиырма жеті жасында өмірден жанып өтіп кеткен Сұлтанмахмұт Торайғырұлы: «Жақсылық көрсем – өзімнен, жамандық көрсем – өзімнен» деп тамаша айтқандай, мына өзімізге көп, өте көп нәрсе байланысты
Біз сондықтан да сөзімізді сабақтағанда-ақ «…көбіміз белуардан кешіп…» деп күмілжімедік пе? Өйткені арамызда заманымыздың асау ағысына қарсы қайрат қылмай, немқұрайды «Құдай салды, біз көндік» деп әйтеуір алға аға беретін жаңқа жандар да аз емес
Мұны айтпағанда, қатарымызда анық зиялы, қарақан басы мүддесінен артылып, жан-жүрегін ұлт қамы, ұлт болашағы қатты толғандыратын ерен көшбасшы, берен көсемдер тым аз
Бәрібір жамандықты илеп, заманды билей алар осындай тұлғалардың ниеттері оң, мақсаттары биік, іс-әрекеттері әділ болғанмен, дегендері өз-өзінен жүзеге асар ма? Аспайды
Игі ниет, ұлы іс әрекетсіз бір қадам да ілгері баспайды
Демек, осынау қадау-қадау «единица – жақсылардың» (Абай) жақсы сөз-қарекетіне «өңкей нөл» – халық сенбей, қоғам оңбайды, тәуелсіз еліміз қанасына толмайды.
Бұл айтылғандарға бақсақ, көбімізге-ақ күйкі тірлікті белуардан кешіп, күнделікті неше түрлі түйін-түйіткілдерін шешіп, күйбеңдей бермей, «Біз қандай өмір сүріп жүрміз?» деген толғақты сауалды күн тәртібіне қоюға тура келеді
Сұрақ қойылды ма, міндетті түрде оның жауабы берілуге тиіс
Ал жауабы табылмай, жай бір арифметикалық есептің де шешілмейтіні өз алдына, біз тәуелсіз еліміздің алдымыздан көлденеңдеген небір зор түйткіл-дертін де танып-біліп, диагнозын қоя алмаймыз
Біз нақ бүгінгі таңда қандай өмір сүріп жатқанымызды танып-біле алмасақ, оны өзгертіп-түзеп, жақсарта алмайтынымыз да өз-өзінен түсінікті.
Біз, сонымен, бүгінгі таңда қандай өмір сүріп жүрміз?! Егер мұны шынында да жақсы да жан-жақты білгіңіз келсе, онда қазақтың қазіргі таңдағы қарымды қаламгері, нәзік тамыршы-суреткері ­Мархабат Байғұттың «Әпкемнің ауылы» атты жаңа әңгімелер кітабын оқыңыз
Осы бір шоң да шырайлы кітапты оқи отырып айыз қанғаны былай тұрсын, зердемізде әрбір әңгімесінен дерлік бір сәуле-шырақтар лып-лып жанғаны өз алдына, бүгінгі қоғам-заманымыздың қаны сорғалаған, нарықшыл кісісі ақша дорбалаған тыныс-тіршілігін тап басып танып қана қоймай, замандас адамдар жанының сан алуан сұлулық, сыр-сымбатымен сусындап, қат-қабат құпия-қымбатына қанығып, кенен де терең тағылым-сабақтар алғанымызды атап айтар едік
Осы тұрғыдан келгенде туған әдебиетімізде тәуелсіздік алғаннан бергі өміріміз қамтылмай, замандастарымыз бейнесі суреттелмей келеді деген сөздердің де бекерлігіне көз жеткіземіз.
Жаңа кітап аты да, заты да жанр талаптарына толық жауап беретін 35 әңгімеден құралған
Әдетте шығармаға ат қойып, есім-ен тағу оңай көрінгенмен, шағын да шымыр әңгіме жанрында басы артық бір сөзге де орын жоқ
Асылы, әрбір әңгіме – шынайы өмір беттері, тіршіліктің типтік те көркем сәттері ғана емес, шеберлік мек­тебі
Әрқашанда жазушы – автор үшін
Өйткені не жасыратыны бар, роман, повестерден де гөрі әңгіме жазу қиын
Рас, олпы-солпы, ортақол әңгімелерді тудыру оңай болғанмен, оларды шын әңгіме санатына қосу әділдікке жатпаса керек
Жалпы қазақ әдебиетінде прозашылар он-сан болғанмен, халықтық естен шықпас хас шеберлер санаулы
Бұлардың бірсыпырасы «демалысқа» ­ауысып, қатарда жарқылдап жүргендері өте аз екенін ескерсек, ­Мархабат Байғұтты екінің бірі, егіздің сыңарына жатқызсақ та жаңылыспаймыз-ау.
Классикалық кемел әңгімелердің негізгі ерекшелігі – мезгілді мойындамайтыны
Әрине, көркемдік қуатымен, жаныңды жаңғыртар, жасартар суатымен; өзі нысана еткен дәуірінің қалтқысыз айнасы, айнымас шежіресі, өмір оқулығы болуымен Өнерден өшпей өмір сүріп, ең кейінгі кезеңдерге де етенелік танытып, жаңалығымен, даналығымен жарқырап тұра беретіні
Мархабаттың «Дауыстың түсі», «Гамбургтегі қазақтар», «Сүмбіленің суы», «Шығарма», «Тоқсабаның тоқалы», «Белесебет және байлық» әңгімелері Бейімбет Майлиннің «Шұғаның белгісі», «Арыстанбайдың Мұқышы», Мұхтар Әуезовтің «Қорғансыздың күні», «Оқыған азамат», Дулат Исабековтың «Ақыра­маштан наурызға дейін», ­Тынымбай Нұрмағам­бетовтің «Бөрібайдың тұмағын ит алып қашқан қыс», Несіпбек Дәутайұлы­ның «Батыр» әңгімелеріндей әдебиет тарихында қалатын (дұрысы – қалып қойған), алыс болашақтарға баратын әңгімелер десек титтей де қателеспейміз.
Адамның дауысында түс бола ма? Болғанда қандай
Бетінің қызылы, міне­зінің түзімі сияқты.
«Мамыр айының ортасында Есмақан Досболов дүниеден қайтты.
Марқұм елу жылдығын былтыр ғана атап өтіп еді».
Біз бас кейіпкеріміз Еңсебектің дауы­сы­ның түсін алғаш рет осы жолы аңғар­ғанбыз
Әрине, ол бұған дейін-ақ бұзылып, өзгеріп үлгерген
Кезінде екеуі жан достар болған
«Дос сияқты еді» деп күдіктенетіні қазір ғой мұның.
Үлкендердің көріп жүрмін досы жоқ,
Доссыз бала көрмеп едім өмірде, – дейді Алаштың аса айрықша ақындарының бірі Қадыр Мырза Әлі.
Егер мына өмірді – жақсылығын жо­ғалт­пай, тәттілігі-қызығын азайтпай сақтап тұрған үш-ақ сезім, адамзатқа бақ-тірек: достық, махаббат, бауырластық деп білсек, періште бала кезінде қатарлас­та­рының бәрімен дерлік дос, жолдас болған, болатын адамдардың өсе келе мұнша­лықты өзгеретіні, дос болудан қалып, тіпті бір-біріне қасқа айналаты­ны несі? Адамның жас ұлғайған сайын жетіліп, өсіп, жақсарғаны – азамат болға­нының белгісі ме? Жоқ гәп бұдан да күрделі ме? Әлде бұған қатыгез қоғам, опасыз заман кінәлі ме? Немесе бұл өзі болмай қоймайтын заңдылық па?! Жас кездегі жан достар Есмақан Досболов пен Еңсебек Әсілов бастарындағы жағдай қалайша өрбіп, қаншалықты өзгеріп, бір-бірімен сыйлас-сырлас болудан қалып, бір-біріне жат, бақталас жандарға неліктен айналғанын білу үшін М.Байғұттың «Дауыстың түсі» атты әдемі әңгімесін оқып, бағамдай беріңіз
Ал оқырман болудан «өсіп», сыншы-бағалаушыға өзгерген бізге керегі – әрине, нанымдылық ерегі, шынайылық тереңі, тағылымдық әсер-түйін дерегі.
Мақұл, тірі жүргенде Есмақанның елу жылдығына барып, мерейіне ортақтаспай-ақ қойсын; бұл – Еңсебек бір кездегі жан досының мезгілсіз, жас, өмірден ертерек өтіп кетуіне өкінді ме, қайғырды ма? Ауыр қазаны Есмақанның әріптес Әріпбек інісі хабарлағанда селт етті ме?! «Мына хабардың өз бойында не бір өкініш, не бір аяушылық оята алмағанына таңғалмады
Керісінше мұқата мұрт шиыру секілді бірдеңені бағамдады
Елең-алаңнан бір стақан су ішетін, соны ұмытып отыр екен, кенезесі кепкенін аңғарды
Бір стақан суды ішіп алып отырған күйі: «Орнына кім болар екен?» деп күбір етті
«Әрине, Әріпбек болатын шығар».
Міне, еңселі Еңсебек дос қандай қалыпқа жеткен?! «Досы» арыстай болып сұлап жатыр, бұл орнына кім болатынын уайымдап отыр
Бірақ сырт жұрттың көзінше сыр бермейді, даусының түсін аңғартпауға бар күшін салады
Достықтан бас тарту, дос болудан қалудың өзі – адамның жақсы жан болудан алыстай бастағанын байқататынын былай қойғанда, біз мұның ездігіне, екіжүзділігіне куә боламыз
Сонда Еңсебек қандай кісі?! Жаны жұтаң, түзелуден кеткен жаман адам деп күстаналамай-ақ қоялық, әйтеуір қоғамға қауіпті тип екенінің басы ашық.
Бұл өзі – «Дауыстың түсі» бедер­леген оқиғасы әрі, бекемдеген ойы (идеясы) – нәрі кешегі социа­лизмге де, бүгінгі нарық­тық капитализмге де ортақ қана емес көркемдігі тұрғысынан келешекте де халыққа мәдени азық ұсына алар, өртеңдігі жөнінен қазаққа қоса күллі адам баласына ортақ, әлемдік әдебиеттің үздік үлгілеріне қосылар классикалық әңгіме деп білеміз
Мұнымыз – жасыра айту да емес, асыра айту да емес
Еңсебек бойындағы дерт – барша ұлт, ұлыстар өмірінде орын алған, орын алар гәп
Әдеби әдемі шешімін тапқан, қайсыбір Еңсебектердің оясын тауып, қоясын ақтарған қақпан
Дара дүние, дана сыр дауыстың түсімен-ақ жеке адамның жұмбақ та тылсым жан байлығын жайып салған жыр.
Ұлы Абай айтқандай, біз билік еркі­мізде болса, осы бір ғана «Дауыстың түсі» әңгімесіне Мемлекеттік сыйлықты қобал­жы­мастан берер едік.
Мархабат Байғұттың осы «Әпкемнің ауылы» кітабына енген қайсыбір әңгімесі де қандай да бір сыйлыққа таласа алар еді
«Сонда да солардың бар таңдамасы» дегенге тағы тізгін берсек, жоғарыда өзіміз бөліп атаған әңгімелердің кез келгенін алға тартып, қанағаттана, қанаттана талдай жөнелуге болады.
«Гамбургтегі қазақтар
Бұлай дегенде сіз әңгімеге шетелдегі қандастар, Германияның Гамбург қаласындағы қазақтар кейіпкер етіліпті деп қалмаңыз
Өзіміздің оңтүстіктегі, бірақ осындағы Гамбург ауылындағы қазақтар бізбен жүздеседі
Неге Гамбург? Дау жоқ, бұдан тым алыс та емес, тым жақын да емес бір тарих – ХХ ғасырдың 1941-1945 жылдары күндей күркіреп өткен Отан соғысы уағындағы өзіміздің Еділ бойындағы немістердің өгей етіліп, Қазақстанға жер аударылғаны еске түседі
Атап айтқанда, мұндағы немістер 41-жылдың суық күзінде бұлардың – Нәтибектердің Көктерек ауылына «көшіп» келген
«Жер ауғандардың» бір арбасы сол жолы әлі дүниеге келмеген Нәтибектің әкесі Несіпбайдың үйіне тоғытылыпты
Білеріміз – ол кездегі қазақтар тым қайы­рымды кеңқолтық, қонақжай
Немістерді жатырқамай үстеріне кіргізіп, жарты таба нанын да бөліскен
Ал тәртіпті, тағдырға тырс етпей көнген, өте еңбеккеш немістер қырық екінші жыл­дың көктемінде жер кестіріп алып, там салуға кіріскен
Олар ресми аты «Бірлік» болға­нымен, ел аузында Гамбург аталып кеткен ауылдарын лезде тұрғызған… Ал Гам­бургтегі қазақтар – еліміз егемендік алып, немістер тарихи Отандарына көше баста­ғанда сол ауылға қоныстана бастаған қазақтар.
Әңгімеде тамаша тағдырлар ғана емес, ұлттық менталитетке қанық қызық характерлер бар
Ақ мейірімге толы көңіл мен шуаққа шүпілдеген өмірге куә боламыз
Көктеректен қоныс аударған Нәтибек – Пәтималарды ғана Гамбург қазақтары деп атамай, Гамбургтің біз танысқан немістерін де Гамбург қазақтары деп білсек жөн
Олар түгіл 1995 жылдың қандай болғанын, өсек айтпайтын, өтірік сөйлемейтін, көкірек қақпайтын, іске тындырымды, сөзге ұста, қазақтан бетер Ганс пен Кильданың нендей адамдар екенін байыптаймыз.
Ары қарай сөзді қысқа қайырсақ, Ганс­тер үйлерін ақшаны көбіректеу беретін Немеребайға да емес, Шөберебайға да емес, Нәтибектерге қалдырды
Қымбатқа емес, өз бағасына
Ал суреттей сұлу сүтті Эра сиырын тегін сыйлады
41-жылдың суық күзінде жер ауып келгенде бір ауыз үн шығармаған, қыңқ етпеген немістер – Ганс пен Кильда бұл жолы – қазақ та болып кеткендері рас қой – қимай, улап-шулап жылап қоштасты.
Бәрінен де ең қиыны – көз тиді ме, Пәтима қонаққа шақырған көп қатынның бірінен сөз тиді ме, Эра сиыр «төрт күн ауырып бесінші күні түс ауа дүниеден өтті»
Намыс па, өкініш пе, әйтеуір Пәтима төмендегіше жоқтау айтты:
…Гамбург деген жұмақ-ты,
Жайқала өскен құрақ-ты.
Кильдамнан қалған Эрашым,
Қай дұшпан көзі сұлатты?..
Сайрамсу тасы қайрақ-ты,
Сиырым сүті – қаймақ-ты.
Үш тілді білген Эрашым,
Қандай жау сені жайратты?!
«Сүт бұлағы сарқыраған, жақұттай жар­қыраған», әкесі – қазақтың ақбас сиыры, шешесі – орыстың көкбас сиыры болған, неміс баққандықтан үш тілді: қазақ, орыс, неміс тілдерін білетін Эра – Пәтима жоқтаса жоқтағандай сиыр-ау, шамасы.
Абайдан асырып өлең жазатын қазақ ақыны, Арыстан (Лев) Толстойды басып қарасөз қайыратын орыс жазушысы, Уильям Шекспирді шетке ысырып пьеса безбендейтін ағылшын драматургы енді дүниеге келе қояр ма екен?! Биіктік пен тереңдікке бақсақ, шеберлікті шендестірсек, шынында да бұл Алыптардан асу мүмкін де емес шығар
Десек те, кезегімен келіп жатқан әр заман «басқа-басқа да, иттері қара қасқа» екені рас
Осы себептен әрбір жаңа заман өз жыршысын, жазушысын, сахнагерін қажетсінетіні – шындық
Нақ сол сияқты Мархабат Байғұттың біз талдап танысқан жоғарыдағы екі әңгімесі – екі бөлек уақыт-кезеңдер шежіресіндей болса, мына алғаш есіктен сыпайы сығалап, төрімізге шыққан нарық заманы кейінгі уақытта елімізді билеп-төстеп, төбемізді оя, әрқайсымызды орнымызға қоя бастағандай
Келісетін тұсымыз да көп, ал кетісіп керісетін, тіпті қанжығада көрісетін тұстары да жоқ емес.
Міне, Мархабаттың нарықтың осындай келісетін бір ұлағатты тұсын сәтті өрнектеп, әдемі бейнелеген әңгімесі – «Тоқсабаның тоқалы»
Айғайлап тұрған атын оқып бірден шошымайық
Хақ дінімізде еркектің тоқал алуы ­заман ажары, әйелдер басындағы үйірілген қиындықтарды шешу амалы болып өріс тапса, кешегі кеңестік құдайсыз заман бұл салтымызды тым тұрпайыландырып, надандықтың «базарындай» етіп көрсет­кені мәлім
Ал бүгінгі азаматтық қоғамымызға батыстың гендерлік саясаты киіп кетіп отыр
Осыған қарамастан ­Мархабат аталмыш әңгімедегі бас кейіпкері Тоқсаба отбасының тығырықтан шығуын әдемі тарқатып, Тоқсаба шаңырағының тоқсаныншы жылдардағы дағдарыстан тозып кете жаздап, қайта етек жинап, ес жиюының алтын кілтіндей, ел қатарына қосылуының халықтық тәсіліндей дәлелді бейнелеп, сұлу суреттей алған.
Әрине, Тоқсабаның, оның бәйбішесі Алқорының, тоқалы Тұмариістің басын­дағы алуан ахуал, қиын түйін-түйткілдер оп-оңай шешілетін мәселе емес
Ауылда ебіл-дебілі шығып мақта баптап, қозапая көсеп, жанталаса бала-шағаны бағып, отбасының шаңырағын құлатпай Алқоры жүрсе, нәпақа іздеп талай жер басқан, Ақтөбе, Астана асқан Тоқсаба ақыр соңында бас қалада қалып, Тұмариістің арқасында адам қатарына қосылып, оған үйленсе, бұл – тоңып секіру ме, жоқ ­тойып кекіру ме? Алқоры енді қайтпекші? Намыстан өртеніп, күйеуім қорлады деп безіп кете ме?! Онда не ұтады?! Оның үстіне Тоқсаба тастаймын деп жатқан жоқ
Және жолы үлкен бәйбіше
Ең негізгісі – Тұмариіс шын ақылды әйел болып шықты
Бәйбішемен өзі тіл тапты
Жолы кішілігін мойындап, астына тұлпар темір тартып, басына жаңа үй тігіп берсе, балаларына да жағдай жасап, қамқорлықтан құр қалдырмаса, бұдан артық не керек?! Мұның үстіне бұзылмаған, батыстың дертіне ұрынбаған қазақтың әйелі табиғатында дана болатынын ескерсек, Алқоры осындай қадір-қасиеттен құралақан емес
Бұрын да күйеуін анда-санда көргеніне «Аман жүрсінші, есен күлсінші» деп қанағаттанып жүрген Алқоры Тоқсаба өліп қалса да көнеді ғой
Ал тірі болса, мұны түртпектемесе, бұл бәйбіше бола береді
Сөйтіп, «ақ алтын теріміне жегілуден танбады
Ой-санасы өсекте емес
Көсекте, Қозаның көсегінде
Алайда аздап-аздап аунақшиды-ау
Төсегінде» (412-бет).
Адам болған соң, оның үстіне басал­қа­лы әйел, ана болса, тағдырын өзгертер жаңа қадам жасау жеңіл ме? Өз басымыз қа­зақтың осы отбасының берік, шаңырағы биік, келешегінің кемел екеніне сеніміміз кәміл.
Шоң жинақтағы қалған жақсы әңгіме­лер­дің бәрін осылайша талдап, әрлі-нәрлі екенін дәлелдеп таныстыруға біздің қаламымыздың қуаты жеткенмен, жеке газет мақаласының көлемі көтермейтіні даусыз
Сондықтан «Бір дорба диплом», «Жалбыздының жағасында», «Мәшине мәселесі», «Шел», «Ауыл клубының аукционы», «Ақ орамалды қыз», «Өлімнен қашқан респондент», «Сүмбіленің суы», «Ақсақ кемпір», «Крест», «Оқу залы», «Әпкемнің ауылы», «Банктің иттері», «Әкімнің әйелі» сынды ғажап әңгімелерді, әсіресе «Шығарма», «Белесебет пен байлық» әңгімелерін қаншалықты қимасақ та, соларды оқи отырып алған әсерімізді, рухани ашқанымызды, әсіресе оқырман халық аңғаруға тиісті жайттарды толық түгілім түйірлеп жеткізе алмасымызға қиналсақ та, сөзімізді шиыруға тура келеді
Бәрібір осы жерде автор Мархабат Байғұт білдірген, тек өзінде бар, өзге жазушыларда жоқ бір ерекшелік-өзгешеліктерді аттап кетуге, айтпай өтуге дәтіміз бармай, дітіміз жетпей отыр
Ол – «Шығарма» әңгімесіндегі Пақырдиннің әпенделігі мен «Белесебет пен байлық» әңгімесіндегі Елеусіздің арғы-бергі елдерде ешқашан болмаған, бұрын-соңды тарихта кездеспеген ерекше, «ерлік», елдік әрекеті
«Белесебет пен байлық» әңгімесіндегі жағдай «Шығармадағы» жағдайға керісінше
Осы облысыңыздағы оншақты олигархтың бірі Қанағат айықпас дертке шалдыққан
Небір озық шетелге барып емделгенмен, аста-төк байлығыңыз ажалдан арашалай алмайды екен
Қанағатыңыздың өмірден өтуіне небәрі 6 ай қалыпты
«Алты айға да қанағат» деді Қанағат мырзаңыз
Аса ірі бай деп қалай байығанын тергеп, оны жамандай алмаймыз.
Ол осы көрешек 6 ай ғұмырын өзінше мән-мағыналы өткізді
Бар шаруашы­лығын нығайтты
Төртінші айда құпия келіншегімен қоштасты
Бесінші айда жалғыз ұлы Зұлпыхардың өзіне лайықты ізбасар болатынына көз жеткізіп, шүкіршілік етті
Алтыншы айда… Ақырғы апта да жеткен
Шым-шытырық шайтан түс емес, айқын тұспалы бар аян түс көрген
Тынысы тарылып, ажал аранына қамалды… Өмірдерегі көз алдынан көлбеңдей шұбырып өткен… Жұлмырлығы мен жекешелендіру жанталасы… Атына заты сай болмағаны… Қазақ мәдениетіне қырын қарағаны… Күнәсі мен кінәсі… Бәріне жауап береді
Алайда осы алапат жан азабы мен бұл көрер көр ғазабын жеңілдетер бір жол бар екен
Аян түстегі тергеуші соны сездірді
«Алғашқы (жерленген) түнгі тергеуде жаныңда жатып, жазаңды бөлісер жан табылар ма? Адал-аңғал, кедей-кембағал адам таба алармысың сен пенде? Ол адамың өлмейді
Тек бір түн өзіңмен бірге жатады
Ертеңіне көрден шығарып алатын шын жанашырларың жаңағы адал-аңғалға, кедей-кембағалға бүкіл байлығыңның тең жартысын беруі керек…» (437-бет).
Жан тәтті
Бір жұтым ауа шырын ғана емес, бақи дүниеде көр азабын көрмегенге, тозақ отында тірідей жанбағанға не жетсін? Бұл бар дүниесін адал-аңғалмен тең бөлісуге келісті
Ең бастысы мұрагері ұлы келісті
Бұл құпия-сырды ешкімге айтпайтын аузы берік адал-аңғал кедей-кембағалды іздеді
Тапты
Ол – Елеусіз
Зорға көнген
Қанағат мырза өмірден өтіп, Елеусіз ауа жұтатын арнайы аппаратпен жабдықталып, көрге түсірілген
Ол жақтағы ол көрген өзге қиындықты хабарлап жатпастан Мәңкүр мен Нәңкүрдің тергеу барысын мағлұмдайық
Оншақты жуалдыз ба, отызыншы ине ме, тырнақ астына тығылғанда Елеусіз естен танды
Бала кезде белесебет ұрлағанын есіне түсіртті
Осы белесебет бәле болды, ол Қанағаттың қалың кінә-күнәларын бөлісе алды ма, жоқ па, біз ол жағын білмейміз; ал оның көрген азабы мен ғазабын Құдай басқа салмасын…
Ертеңінде ол көрден шығарылғанда мүлде басқа Елеусіз болып шықты
Қымбат ауруханада екі апта емделіп, әзер есі-басы бері қарады
Қанағат мырзаңыздың жалғыз ұлы мен ең сенімді адамы – күзет бастығы ақырғы аманат пен антты орындауға шын құлшынғанмен, бұл – Елеусіз бас тартты
Олар қайта-қайта келіп қылқылдап қоймаған соң, сыйға кіші немересіне бір бе­­лесебетті зорға алған
Ол да өзі сияқты бе­ле­себет ұрлап, күнәға батып жүрмес үшін.
Бір ғана белесебет ұрлығы үшін мұның басынан өткерген бір түндік азабының ауыртпалықтарын, татып үлгерген тақсыреттерін жан баласына бермегей.
Жоғарыда баяндалған жағдайлар­дан, аяндалған ақиқаттардан, Мархабат Байғұт шығармаларынан оқып-көргендерімізден, көңілмен тоқып-білгендерімізден қандай қорытынды шығады? Әрине, әуелі өзіміздің қандай өмір сүріп жүргеніміз анықталады
Анықтап қана қойдық па, жоқ көп-көп жайтты түйсініп, телегей тәлім алмадық па? Талай-талай нәрселерді түсініп, жамандықтан жиреніп, жақсылықтан үйреніп, «Өмірімізді өзгерту өз қолымызда» екенін ұғып, жарқын келешекке көз салмадық па?! Айталық, «Дауыстың түсі» – Есмақан Есболов пен Еңсебек Әсілов
Әңгіменің басты танымы мен тағылымын ескерсек, абыз Абайдың: «Майдағы жұрттың іші – қар, Бәйшешек қарға өнер ме? (Еңсебек қой мынау), Ішінде кімнің оты бар, Қар жауса да сөнер ме?» (Мынау – Есмақан ғой) деген жасампаз жолдары жадта жаңғырмай ма?! «Банктің иттері» деген әңгімені байырқаласаңыз да, осындай кепті бастан кешесіз.
Әйтпесе біз таныстыра алмаған «Бір дор­ба диплом», «Жалбыздының жаға­сын­­да», «Сүмбіленің суы», «Көрпесай­дың кі­тап­ханасы», «Ақ орамалды қыз» әңгіме­ле­­рімен жүздессеңіз, ақиық ақынымыз Мұқа­ғали Мақатаевтың мына бір жарық жол­­дары көлеңдеп алдыңыздан кес-кестері бар:
Бықсып жанған қоламта емес, Артымызда шоқ қалсын;
Болашақтың ошағында, Біз тұтатқан от жансын…
Демек, мына бізге марқасқа ­Мархабат Байғұт бейнелегендей өмір сүріп жүргенімізді танумен, білумен, күрсініп-сүйсінумен шектелу қанағат емес
Омаңғартқандай әңгімелерінің денінде кейінде меңзегендей, Бізге бастан кешіп жүрген, түрлі түйін-түйткілдерін шешіп жүрген Бүгінгі өмірімізді өзгертіп, жақсартуға неге кіріспеске?! Өйткені адал-аңғал кедей-кембағал Елеусіз жеке өзі ғана өзгеріп, Жақсы Адам бола алса, әпенде Пақырдин сенер ешкімі жоқ қазақтың бір балауса қызын бақытқа бөлеп, Өмір Гүліне айналдырды ғой
«Оқу залы» әңгімесінің әулие кейіпкерінің ару Айкенжеге махаббаты, Тоқсабаның тоқалы Тұмариістің толқынды өзендей мархаббаты.
Ұзын сөздің қысқасы, Мархабат Байғұттың «Әпкемнің ауылы» әңгімелер жинағын қызыға оқып, көңілге тоқып, талдап-таразылағаннан кейінгі негізгі бір түйін – Бүгінгі күнді берен өмір ету өз қолымызда екенін аңғартып қана қоймай, мың сан мін жамандық кездессе де, Нәтибек, Кильдаларды көрсе ығатын, жаңа Ожан ақсақал мен желтоқсаныншы Жұрнақты көрсе бұғатын, жаңа Айкенже мен жас бай Зұлпықарлардың жолдарына гүл шығатын Жақсы Өмірді сомдап, жүзеге асырып, сүре алатынымызды мойындатады
Бәлкім, оқымысты Жан Жак Руссолар қиялында бейнеленген Жайсаң Өмірді, біздің Асан қайғы бабамыз ұлы даланы аралап алты ай іздеген Жерұйықты табу мүмкін де емес шығар
Сонда да Білге қаған, Күлтегін қаһармандарымыз өз дәуірінде орнатқан Мәңгі Елді еркін елімізде қайта орнату, ақыл-еркіміз ен болып, төрт құбыламыз тең түскен әз Жәнібек, қырдағы қытай санасып, ойдағы орыс бұққан, ел қамын жеген ер Едігелер заманы мен амалы – жаратушы Тәңірім қолдаса, талай ондаған жылдар бойы анау финдер, мына жапондар сияқты тер төгіп, жүзеге асыруды қолға алсақ, Жаңа да Жақсы өмір сүретініміз ақиқат емес пе?!
«…Көпке дейін кітапханаға жолай алмадым
Ақыры шыдамым таусылды.
Ол жұмыстан шығып кетті, істемейтін болыпты, – деді қараторы әйел (кітапханашы)
– Мына кітапты саған беруді өтініп еді.
Теодор Драйзер
«Дженни ­Герхардт»
Шашыратқы түстес, иә, мұқа­басы шашыратқының өзі, ал жазуы шашырат­қының сия көк гүлі түстес кітап
Алғашқы бетін аштым
«Кітаптың кейіпкері секілді көрінген ең алғашқы және ең соңғы оқырманым Кешіріңізге ескерткіш кітапханашыдан» деп жазылыпты
(«Көрпесайдың кітапханасы», 100-бет).
Үкілі үзіндіге өз жанымнан қосарым – кітапханашы қыздың есімі – Сейсекүл-Комаки
Мен айтпай-ақ лирикалық кейіпкеріміз Кешіріңіздің Сейсекүлге мөлдіреп ғашық болғаны белгілі шығар
Бұған енді атақты Теодор Драйзердің: «Барлық пәндер мен білімдер неше түрлі мамандық иелерін тәрбиелейді, тек әдебиет қана қоғам мен халық Қайраткерін тәрбиелейді» дегенін тіркейін
Ғажап емес пе?! Саясат көгіне қанат қақтыратын Әдебиет қана
Әрине, әйтеуір әдебиет емес
Барлық әдебиет те емес, Қандай өмір сүріп жүргенімізді әдемі, шыншыл көрсетіп қана қоймай, қалай өмір сүрмеу керектігін көрсетіп, Қандай Өмір сүре алатынымызды аңғартып, соны жасауға, жүзеге асыруға жәрдемдесетін Әдебиет үлгілері: яғни сөз саралары, қара сөз даралары
Яғни біз тілге тиек еткен Теодор Драйзердің «Женни Герхардт» хикаяты мен Мархабат Байғұт әңгімелеріндей әдебиет үлгілері
Ал мұндай шынайы шырайлы туындыларға қандай бір абыройлы атақ пен сом сыбаға да, еліміздің Мемлекеттік сыйлығы мен әлем әдебиетінің үздік жүлделері де лайық екені ешбір дәлел тілемесе керек.
Бақыт САРБАЛАҰЛЫ,
сыншы, халықаралық «Алаш» әдеби сыйлығының лауреаты
