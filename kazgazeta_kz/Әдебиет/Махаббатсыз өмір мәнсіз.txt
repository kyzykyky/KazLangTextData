Құтып
Низамидің «Хұсрау-Шырын» 
дастанының түркіше аударылымына кіріспе
1340 жыл
Қаншама жыл ойлар орап санамды,
Күтіп сәтті қолға алар қаламды.
Сан толқығам, бастасам деп еңбекті,
Шахқа лайық мәртебелі құрметті.
Жүрек бір күн жеңіп көңіл толқуын,
Деді, «Құтып, жетер енді қорқуың.
Ұмтыл, келер ертең соңы өмірдің,
Кетпей тұрып жетегінде өлімнің.
Еңбектенсең Низамидің соңынан,
Ұсына алсаң әміршінің оңынан.
Арнап берсең әміршіңнің қолына,
Бөленерсің шарапаттың молына».
Көңіл қалап, жаным оған бағынды,
Тән де әсте айтпас сірә шағымды,
Сол бір сәтте мойынсұнып көңілге,
Толғаныс пен шүбе кетті өлімге.
Жаным қалап ақиқатты табуға,
Низамидің балын қылдым халуа.
Мен түркіше тоқып парсы өрнегін,
Өзіңе арнап, сыйламақ боп көрмегім.
Хош иісті, шөл қандырар су таптым,
Көңіл сергер қайнарынан бұлақтың.
Хақ бұйыртып, шахым көріп бұл құлын,
Шаң-тозаңнан арылтқандай делқұлын.
Бұл жырымды бұлбұл әнге салғандай,
Хош әуезбен жанды баурап алғандай.
Құзырына жету шахтың арман-ды,
Жол тапсам дер үміт оты жанған-ды.
Осы жолда қанша бейнет шексем де,
Сапар қинап, терді қанша төксем де,
Міне, жеттім, армандаған мақсатқа,
Сыйлығыммен жеткізерлік жақсы атқа.
Кемелденген ой айтыпты кемел қарт:
«Дана болсаң, данаға сай келмең шарт».
Тілеуімді берді Хақтың мейірі,
Мен пенденің орындалып пейілі.
Мың шүкірлік етем саған Жаратқан,
Үміт оғы жетіп ұшқан садақтан.
Әз жаныма сыйланғандай гүлзар бақ,
Бұлбұл, әлде қарға ұшар қарқылдап?
Көңіл шіркін деді: «Бұлбұл сайрасын,
Ғашық әнге бағым толып жайнасын!».
Әлем бағы ғашықтарға мәңгі дос,
Ғашық болсаң, махаббатты әнге қос!
Ғашықтардың махаббатын жырлайын,
Сөзден маржан тізіп, саздан сырнайын.
Қам көңілде ғашық сезім қомданса,
Таңырқама бұлбұлдайын мұңданса.
Махаббатты хақ мехрабы дер едім,
Ғашықтарға арман сыйлар шеберім.
Ғашық болып көрмеген жан тірі өлік,
Жаны жоқты адам санар кім көріп?
Хақ мейірі түссе итке ғайыптан,
Үрмес саған, жандай болар лайықтан.
Ғашықтықтан көк күмбезі тынымсыз,
Шыр айналмас, тоқтар жер де, құлықсыз,
Махаббатсыз қақ айырылар жеті қат,
Шыдамастай, күш-қайраты семіп қап.
Теңіздер де махаббатқа бой ұрар,
Толқымаса буырқанбас, жойылар.
Көпті көріп, мен санамнан сұрадым:
«Бұл ғаламның сыры неде, ұғалым?».
– Махаббатта, — жауап алдым мен дереу,
Махаббатсыз өмір мәнсіз, меңіреу.
Жаным сонда махаббатқа ұмсынған,
Қамсыз көңіл сезім тапты тылсымнан.
Іңкәрлікпен бастап дастан бағымды,
Махаббатқа шақырам мен жаһанды!
РАБҒУЗИ
«Қисса-и рабғузидің» 
жырмен жазылған соңы
1310 жыл
Міне, осымен бітті кітап, ей жарандар, жер жүзі,
Бір жыл бойы келіп-кетті көктем-қысы, жаз-күзі.
Ой қопарып, жүзім үзіп, сөзді түздім түнімен,
Еңбек қылып қалам тарттым, таңсәрі һәм күндізі.
Бағбан болдым, тал-ағаштар бүршік жарып, гүл бітті,
Жеміс хикмет, кемел аят берді хабар жұлдызы.
Қаным құрып, жаным жадап, кеніш қазып дүр таптым,
Сары алтындай саралар деп адамзаттың ұл-қызы.
Ой жемісін перде ішіне ектім жаттан жасыра,
Назар тиіп, қор болмастай жаһанның дүр – шолпысы.
Көркі тасып, сырын ашып, жарқырайтын күн туып,
Киім кидім атласынан Үрім, Қытай үлгісі.
Хас шеберден, баршалардан мейірбандық түскендей,
Осы күнге аман жетті, мінсіздік боп үрдісі.
Насируддин Тоғабектің қызметінде болып ем,
Сұрарын һәм сұрамасын білетіндей бір өзі.
Қиссас деген атына сай, аятына хабардан,
Бастан-аяқ оқып шықсаң, пайғамбарлар тұр сөзі.
Ақықтайын жауһар ішін нұрландырар Мұстафа,
Төрт қыздары, қос немере, әйелімен тоғызы.
Адам-Ата баста болып, Рәсулмен бұл сөз бітер,
Осы ретпен түзелгенді, әмбие сөз – уағызы.
Төрт аттылы сахабасы, екі сиқыр, қос әйел,
Соңы өлім зікіріне толды қисса болмысы.
Өзгелердей моншақ тауып, жер жүзіне жар салар,
Інжу-маржан, гауһар тізіп, кезбедім жер, қыр-түзі.
Жыл жеті жүз он екіде жазылғанда бұл кітап,
Туған еді осы шақтың құт-береке жұлдызы.
Күншығыстан күнбатысқа жетер болса сөздерім,
Есіткеннен дұға сұрар міскін Насыр Рабғузи.
КӨКТЕМ
Күн кемелге енген болса, келер ғалам наурызы,
Кетер суық, аязды қыс, қалмас жерде қар-мұзы.
Күн жылынып, тонын тастап, тірілгенде бұл әлем,
Таң шапағы безендіріп, құлпырар мың жер жүзі.
Таң атарда шартараптан есер салқын самал жел,
Киік кезіп, кіндігінен жұпар шашар қыр-түзі.
Жерұйықтай жердің жүзі, көк-жасылға бөленген,
Жер бусанып, қызғалдақтар қаулар сары-қырмызы.
Күн күркіреп, бұлттар жылап, гүлге оранар бау мен бақ,
Тал-ағаштар бүршік жарып, ойнар бай мен бек қызы.
Опасы қар, далабы қан, жақса таудай түрленер,
Таңсық киіп, Үрім, Қытай атласы дер түр-түсі.
Нулы-сулы гүлзарларда сандуғаштар сайраған,
Тыраулаған тырна көрсе ойнақ салар лақ-қозы.
Көкте ойнап құс пен қазың, мамық түгін түлетсе,
Жүгірісіп жұбын іздер жерде тиін, құндызы.
Қант қурайын мінбер етіп тоты құрар мәжіліс,
Бұлбұл болып дауыс кернер, түн бойы һәм күндізі.
Жер жүзі мен көк аспанның астасқандай көк түсі,
Ай сияқты гүл-бәйшешек арасында жұлдызы.
Хор қызындай жұмақ бағын мың сан рет ұлықтар,
Жазғытұрым жырын жазды, ғазал арнап Рабғузи.
МӘУЛАНА ҚАЗИ МУХСИН
***
Сүйген жарым адамзаттың гүл-жаны,
Сұлу болып жаралғандар сұлтаны.
Өтіп кетті Ләйлі, Шырын дәурені,
Сұлуымның атты бүгін бұл таңы.
Сәмбі тал мен шынарың да құлдықта,
Ай мен күн де жамалының қайраны.
Алма беті көрген жанға жемістей,
Дертті жанға езу тартса ем-дәрі.
Албырт өңі раушангүлден алқызыл,
Лағыл ерін мысыр қанты дер дәмі.
Көре қалған естен танар құл болып,
Бүгінгі күн Жүсібі дер бар сәні.
Қас пен көзі байлап-матап арбаған,
Бұл Мухсиннің өмірінің шын мәні.
ТОҒЛЫ – ҚОЖА
***
Айдай сұлу көз қиығын салшы мендей қара құлға,
Көз жасымды жалдай жүріп түстім мен бұл қара қынға.
Көз жасымнан сел боп аққан топан басты әлемді,
Тал қармана кетті ағып ғазиз басым әр ағында.
Көріктілер елі ханы ая мендей ғаріпті,
Сала бермей күнде мені қылыш сынды қара қынға.
Байғұс көңіл жадап-жүдеп тағат таппай күтуде,
Қарық болып қалам ба деп сіздей шахтық қарасынға.
Қанша жанның қам көңілін қолды еттің қылықтым,
Қаншамасы тұтқын болды осы зындан-қара қында.
Көзқарасы түскен жандар жұмақ тауып жай табар,
Сүйрік саусақ, аппақ тәнің болып қардай қара қында.
Сен болмасаң Тоғлы қожа жүз жасауды тілемес,
Өзіңмен ол бұйым көрмес ғұмыр қысқарғанын да.
Алтын Орда дәуірінің әдеби түркі тілдерінен аударған 
Арман СҮЙІНӘЛИЕВ
