Тоғай бұғысы  (Cervus elarhus baktrianus Lydekker 1900) – сүтқоректілердің аша­тұяқты­лар (жұптұяқтылар) отряды­ның қуысмүйізділер тобына жататын бұғылар тұқымдасының біздің өлкемізде кездесетін бұғылардың бір тармағына жататын аса сымбатты жабайы жануар.
Тоғай бұғысын ертеректе жазылған ғылыми әдебиеттерде «бұқар бұғысы» деп те атаған
Ал жергілікті тұрғындар олардың қодығаларының (төлі), пәйкелері (бір-екі жасар еркек тайыншалары) мен пәйкелдерінің (екі жасар ұрғашы тайыншалары) түгінде кездесетін ірі ақ түсті теңбілдерінің болуына байланысты «хангүл» деп атаған, яғни ол «ханға арналған гүл» деген ұғымды білдіреді.
Тоғай бұғысының сыртқы түрінің сымбаттылығына сәйкес ертедегі Орта Азияның атақты шайырлары мен көрнекті қолбасшыларының шығармаларына да арнайы арқау болған.
Тоғай бұғысының сыртқы тұрпаты кәдімгі бұғымен салыстырғанда жіңішкелеу, сидам келген аяқтары өте кербез әрі аса сымбатты көрінісі таңғалдырады.
Жалпы қазақ халқы «бұғы» деп еркегін, ал «марал» деп ұрғашысын, ал төлін «қодыға» деп атайды.
Тоғай бұғысы ертеде Әмудария мен Сырдария өзендерінің жағалауларындағы тоғайлы аумақтарда кеңінен таралғандықтан тоғай бұғысы деп аталған
Оның иық тұсындағы шоқтығы артқы аяқтарының шоқтығынан сәл биіктеу болып келеді
Бұғыларының алдыңғы аяғы тұсындағы шоқтығының орташа биіктігі 115-119 см
Басы үлкен әрі тұмсығы сәл алға қарай созылған
Танау тесіктері саңылау пішінді болып, үстіңгі еріндеріне бұрыш жасап орналасқан
Танай саңылауларының орта­сын­да әртүрлі пішінді болып келген түк өспеген терісі болады
Құлақтары ұзынша әрі шеткі жиегі жұмырланып келеді
Құй­ры­­ғы қысқа, оның түгі біркелкі түсті, яғни ақ­шыл-сарғыш түсті болып айқын бай­қалады
Тұяқтары жалпақ әрі ірі болады
Алдыңғы тұяқтары артқы тұяқтарынан үлкен.
Тоғай маралының екі жұп емшегі болады
Көздері үлкен, көзінің нұрлы қабығы көбіне қою қоңырқай түсті, қарашығының пішіні сопақша.
Тоғай бұғысының тірідей орташа салмағы 75-100 кг
Тоғай бұғысының бес тармақты түкті мүйіздері болады
Мүйіздері жылына түсіп жаңарып отырады
Ал маралдарының мүйізі болмайды.
Тоғай бұғысының жыныстық жетілуі 1,5-2,5 жас аралығына сәйкес келеді
Олардың күйлеу мерзімі тамыз-қазан айларында байқалады
Бұл мерзімде бұғылар мөңірегендей дыбыс шығарып, күйойнаққа кіріседі
Бұл мерзімді жергілікті халықтар «бұғының мойын жуар» амалы деп атайды
Бұл мезгілде 3-4 күндей қатты нөсерлі жаңбыр жауып, бұғылардың терісінде жиналған сасық иісті жуып кетіреді, сондықтан да бұл амалды «бұғының (маралдың емес) мойын жуары» деп атаған
Бұл арада халқымыздың «түз тағысы табиғатпен тілдес» деген өте орынды ­тауып айтылған нақылы еріксіз еске түседі
Тоғай маралының төлдеуі мамыр-маусым айларына сәйкес келіп, көбіне бір ғана төл (қодығы) туады
Тоғай бұғысы тұрақты түрде бір орында қоныс аудармай тіршілік етеді.
Тоғай бұғысы елімізде ерте дәуірлерде Сырдария өзенінің жағалауындағы тоғайлы жерлерде ХХ ғасырдың орта шеніне дейін көптеп кездескен
Бірақ та, бейберекет аулаудың нәтижесінде соңғы тоғай бұғысы 1956 жылы атылған
Тоғай бұғысына қасқыр, шиебөрі шабуыл жасайды.
Елімізде табиғат қорғау мәселелеріне ерекше көңіл бөлініп, кәсіптік мәні бар жабайы жануарларды қайтадан өздері бұрын тіршілік еткен аумақтарға жерсіндіру қолға алына бастады
1981 жылы тоғай бұғысы Тәжікстаннан арнайы әкелініп, Алматы облысы Іле өзенінің орта ағысындағы ұйымдастырылған Қарашеңге аңшылық шаруашылығына қайта жерсіндірілді.
Елбасымыз Н.Ә.Назарбаев Түркістан қаласының 1500 жылғы мерейтойы кезінде (2000 жылы) сол өңірде қайта жерсіндіру мақсатында Қаратау мемлекеттік табиғи қорығына 10 тоғай бұғысын арнайы сыйға тарту етті
Бұл тоғай бұғыларының санын көбейтіп қорғау үшін 5 қыркүйек 2012 жылы Оңтүстік Қазақстан облысы әкімінің №264 арнайы қаулысы бойынша Сырдария-Түркістан өңірлік табиғи саябағы ұйымдастырылып, тоғай бұғысын көбейту шаралары қарқынды түрде қолға алынды
Оның жер көлемі 119 978,428 га аумақты қамтиды
2014 жылы 20 наурызда Сырдария-Түркістан өңірлік табиғи саябағы Қазақстан Республикасы Үкіметінің арнайы қаулысы бойынша республикалық мәні бар ЕҚТА (Ерекше қорғалатын табиғи аумақтар) тізіміне тіркелді және бұл өңірде тоғай бұғысын атуға да тыйым салынды
Онда алғашқы кезде 2 га алқапта арнайы тоғай бұғысын қорғау үшін тәлімбақ (питомник) ұйымдастырылып, қазір ол тәлімбақ 20 га алқапқа кеңейтілді
Сырдария-Түркістан өңірлік табиғи саябағында тоғай бұғысының саны 2015 жылы 101 басқа көбейгендігі туралы ресми деректер бар
Бұл дегеніміз өте жоғары көрсеткішті көрсетіп, тоғай бұғысының Сыр өңірінде санының артуы бұл өңірлік табиғи саябақтың ғылыми қызметкерлерінің аянбай еңбек етіп жатқандығына нақты дәлел бола алады.
Тоғай бұғысының Қазақстан аумағында жылдан-жылға арта түсуі елімізде бұл мәселеге айрықша көңіл бөлініп жатқандығының айқын мысалы деп атап айтуға болады.
Тоғай бұғысы Халықаралық табиғат қорғау одағының (ХТҚО), Қазақстанның, Өзбекстанның және Тәжікстанның Қызыл кітаптарына тіркелген өте сирек әрі қатаң қорғауды қажет ететін түр екендігін көрсетеді.
Рысбай СӘТІМБЕКОВ,
Қазақ мемлекеттік қыздар педагогикалық университетінің Құрметті профессоры, ардагерлер кеңесінің төрағасы
