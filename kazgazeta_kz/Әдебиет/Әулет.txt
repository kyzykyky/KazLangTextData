Туған жерін сүймейтін жан бар ма екен, сірә?! Саналы адамның кейінгі өмір жолдары да, еңбек сатылары да осы бір айрықша ыстық өңірден бастау алып жатады ғой
Содан шығар, бәлкім, ақындардың туған жеріне жыр арнап, сазгерлердің ән қалықтатып, күй төгілтетіні. 
Біздің мектептік шағымыздың соңғы кезеңдерінде жиі орындалатын әндердің бірі сөзін Тұманбай Молдағалиев жазған, әуенін Әшірхан Телғозиев шығарған «Алатау қызы» болды
Ырғағы жан тебірентер туынды былай аяқталушы еді:
– Алатаудың жаңбыры мен нөсері,
Бала күнгі жан досымыз кешегі.
Ұлы өзендер басын таудан алады,
Тау баласы тауға қарап өседі.
Бертін келе бір айтқыштардың «Құм баласы құмға қарап өседі» дегенін де естіп жүрдік
Ал теміржол бойындағы стансалар мен бекеттерде (разьезд) туып өскен талайлардың ары қарайғы тағдыры болат магистральмен қайнасып кеткені тіпті бекер емес.
Пойызбен Шалқар стансасынан Бершүгір стансасына бет алғанда ең шеткі бекет 60-шы нөмірді иеленген
Жұрт аузындағы атауы – Қорғанжар
Бар болғаны он бес үйі бар мекен
Осында күні кешеге дейін теміржолшылар үшін ең үлкен дәреже – «Құрметті теміржолшы» төсбелгісін омырауға таққан Тәпен Исмайылов тұрып, таяу жылдары 86 жасында дүниеден озды
Бір ғана кәсіпті – Шалқар белгі беру және байланыс дистанциясының электр механигі деген жұмысты атқарды
Және бір сүйсінерлігі – Тәпенмен бірге туған Шүйіншалы, Жанұзақ, Жылқайдар, Қойшыбай ешқайда ауытқымай теміржолдың қатардағы кәсіптерінде абырой-атаққа кір келтірместен тірлік кешті
Бірі Бершүгір стансасында су айдау мұнарасына түйеарбамен көмір тасыды, екеуі жол дистан­циясында жол қараушы болды, енді бірін жұрт бекет бастығы ретінде таныды.
Геометриядағы симметрия деген осы шығар, қазіргі таңда №60 бекетте он бес үйдің бесеуінде біз ауызға алған Тәпен ақсақалдың бес баласы отбасымен тұрады
Бақытқали – бекет бастығы, Бердіғали – вахталық әдіспен ­тепловоз машинисі, Мырзағали мен Болат – белгі беру және байланыс дистанциясының осы бекеттегі электр механиктері, Жұмағали – вахталық әдіспен тепловоздың машинист – нұсқаушысы
­Исмайыловтар шаңырағынан өрбіген он баланың біз сөз еткен бесеуден өзге алтыншысы Қымбат Ақтөбе стансасына таяу №41 бекетте бастық
Жетіншісі, дәлірек айтсақ бәрінен үлкен Төреғали – Ақтөбе белгі беру және байланыс дистанциясында зертхана инженері.
Болат магистральда жұмыс істейді
Үлкен-кіші оның өзге салалардан ерекшелігін жақсы түсінеді
Бұл жерде мыңдаған, миллиондаған адамдардың тағдырына тікелей жауап беретінің жадыңнан шықпауы тиіс
Темірдей қатаң тәртіпке көндігесің, жалған сөйлемейсің, әлденеше рет сүзгіден өткізіліп, белгіленген нұсқау бойын­ша жұмыс істейсің
Мұның бержағында Исмайыловтар әулетінде ғұмырын желдің өтінде, жердің шетінде, ақ қар – көк мұзға қарамай табандылықпен күн кешкен әкелер ісі – ең басты үлгі.
Осылайша аз-кем түсінік бергеннен кейін басты кейіпкеріміз Төреғалиға қарай әңгіме ауанын бұрайық
Еңбекте шыңдалған әке тұңғышының бойындағы салаға деген ынтызарлықты аңғарған болар, әскер қатарынан оралған соң бірден теміржол техникумында оқуға кеңес берді
Солай етті де
Арнаулы орта білімді жас маманның бағына бастапқы еңбек ұжымы – №5 белгі беру және байланыс дистанциясында өз ісінің ысылған шеберлері кезікті
Әсіресе аға электр механигі, «Құрметті теміржолшы» атағының иегері Сағын Алдашевтің үйреткені көп болды
Маңайынан үйіріліп шықпайтын әдепті, көркем бозбалаға кәсіп құпиясын үйретуден жалыққан емес.
Кезекті ауысымда жұмысын атқарып шыққан Төреғали баяғы білім ошағы – теміржол техникумы ғимаратының тұсынан ары-бері өткенде бір кездегі курстастарына кезікпей ме?! Біразы институтта сырттай оқып, бітіріп те алыпты
Содан бұл өзін өзі қайрап, Алматы теміржол көлігі инженерлері институтының Ақтөбе филиалына қабылданып, тәмамдайды
Аллаға шүкірлігі бар, қазір Ақтөбе жүк тасымалдау бөлімшесінде танымал мамандардың бірі.
Еліміздің егемендігі жариялан­ғаннан бері болат ­магистральда да алуан өзгерістер болды
Кәсіпорындарда жұмыс штаттарының жөнді-жөнсіз қысқартуларына жол берілді
Төреғали Тәпенұлы кезіккен қиын­дық­­тарға қыңбады, жағдай­дың қалыпқа келетініне сенді
Те­мір­жол қозғалысының қауіп­сіз­ді­гі жолында қай кезде де жұмысқа даяр тұрды, тапсырманы орындаудың алғы сапынан көрінді
1997 жылдан бастап үзіліссіз тоғыз жыл бойына Ақтөбе аймағында теміржол қауіпсіздігі жөніндегі тексеруші болып, жұмыс істеді
Омырауындағы «Теміржол қауіпсіздігінің үздігі» төсбелгісі – соның айғағы
Ол еңбектегі ұстаздары Борис Исинаманов, Қанат Мұхамбетжанов, Бекболат Нәрегеев, Сәбит Сүйінғарин, Қанат Әлмахановты ілтипатпен еске алады.
Төреғали Исмайылов алпыс жасына өнегелі отбасы қожасы ретінде жетіп отыр
Зайыбы Алтынтас екеуінен өрбіген үш бала жоғары білім алып, шаңырақ көтерді
­Азаматы – заңгер, Нұрболы әке жолын қуып, теміржолдың Ақтөбе стансасында кезекші қызметін атқаруда
Қызы Жұлдыз отағасы Жәлелмен бірге Американың Вашингтон қаласында тұрады, кәсіпкер
Келіндері Ақмарал мен Ақгүлдің ізетті қимылы, немерелердің кәусар күлкісі ата-әже көңілін көкке өрлеткендей.
Жанғабыл ҚАБАҚБАЕВ,
Қазақстан Республикасы
ақпарат саласының үздігі
Ақтөбе облысы
