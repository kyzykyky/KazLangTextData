Жаңа тарих үдесінде өмірге бітімі бөлек көркем дүниелер келе бастады
Олар кейде жаңа өмір көктемінің алтынкүрек өкпегі секілді.
Сондай туындылардың бірі – жазушы Сайлаубай Жұбатырұлының «Абыржы» роман-трилогиясы
Баяны үш кітапқа ұзаған бұл шығарманы «бітімі бөлек дүние» деуге бірнеше себептер бар.
Біріншіден, кітаптың көтерген жүгінің салмағы мен ауқымдылығы
Көркем шығармаларда кейде шектеулі бір кеңістік проблемасынан аса алмай, онда да тайыз қалқып «өте шығатын» бір әдеттер болады
Әрине, мәселе оқиғаның физикалық кеңістігі немесе қамтылған тұлғалар қарамында емес
Әсте де олай емес… Бізде, көбіне-көп, тарихи шығармаларға қатысты ғана «көтерген жүгі салмақты екен» деген баға айтылып жатады
Шындығында, орынды пікір сол дүниенің әдеби үдерістегі орнына, әлемдік, адамзаттық мәселелерді көркем кестелеуі ретіне қатысты айтылса жөн ғой
С.Жұбатырұлының «Абыржы» романы Арал теңізі мәселесінің, жер қасіретінің тек қазақ үшін ғана емес, бүкіл тіршілік үшін тілмен айтып жеткізу қиын, қатпарлы жайттар қордасынан екенін, ащы шындықты қазбалай айтып, діттеген ой биігінде жеткізген туынды, А.Байтұрсыновша айтсақ – ұлы әңгіме.
Екіншіден, романда әдеттегідей ашық тартыс, «натуральді» теке-тірес, сюжеттік қаржас (яғни анық жақсы-жаман) жоқ, қақтығыс-қарсылық сөз астарында
Бас кейіпкер Медет Мөңкеұлы тұлғасында біраз ішкі желіге бастау, қат-қабат тартыс бар, бірақ көбісі «мен мұндалап» көзге ұрып тұрған жоқ
Бұл оның артта қалған отбасымен, Бөкен ауылы тұрғындарымен, туыстармен, ұстазы ретінде аталатын бұрынғы басшысымен (идеямен) және т.б
арасындағы күрделі қатынастар қатпарында жүр
Шегіністер мен ішкі ой ұштасуы шығарманы психологиялық деңгейге көтереді.
Үшіншіден, психологиялық бейне­леу­дің тура түрі – кейіпкердің жан дүниесін көркемдік таным тұрғысынан ашу – яғни ішкі сөз, өзді-өзі қағытпа, өзін-өзі саралау (самоанализ), ойша елестету, ішкі монолог, еске алу және елестету, т.б
арқылы психологиялық талдау мұнда тым терең
Ішкі монологтың көркемдікке қызметі – адам жанының сырт көзге байқала бермейтін ішкі «қоймаларын», құпия-қалтарыстарын, жұмбақ сырларын шынайы да сенімді бейнелей білуде
Бұл сарап тәсілі кітапта тым өткір
Л.Н.Толстой шығармашылығында мол кездесетін ішкі монологтың көркемдік жұрнақтары болып табылатын көпүнділік, екіұдайлық, әр дауысты сөз, ішкі диалог, адам ішіндегі адам және т.б
дегендерді С.Жұбатырұлы өз кестесіне салады.
Тағы бір жайт: кей ретте болмаса, автор кейіпкердің сырт суретін салмайды: сөз бар, мінез бар, тағдыр бар, ал тұлғаның бет-әлпеті, киімі, жүріс-тұрысы оқырман фантазиясына аманат: өзің ұқсат, жан-жағыңа қара, өзің таны
Көретіні көп замандас ойына тағы бір сенім, ал кітапта тағы бір өзіндік тәсіл
Осындай баяндау, сюжет композиция ерекшелігі – «роман оқуға қиын, сюжеттік желілері тым күрделі» деген сөзге сеп екен
Роман композициясы мен сюжетінің біз қалыптасқан әдеттегі стандарттардан оқшаулау табиғаты рас
Иә, роман кей дағдыдан бөлек табиғатты
Кемшіліктен гөрі, жетістігі, әлде, кемел шеберлікке батыл қол созу, көркемдік бірегейлікке ұмтылыс дер едік
Сонау жылдары Ш.Айтматовтың «Жанпида» романы өмірге келген тұста кей оқырман, «абайлап отырмаса, оқиға желісінен айрылып қалғандай екенсің» дейтін
Бұл заңғар жазушының екі желіні қос өрімде қабат өрбітуін қабылдау қиындығынан туған еді
Ал «Абыржыға» келер болсақ, мұнда екі емес, бірнеше желі қабат тартылады
Барлығы басты тұлға жанында жүлгеленіп, бүкіл ой, оқиға ақ құм, Арал сортаңы үстінде тоғысып-тарап отырады
Біздің оқырман, көбіне, оқиға қуалап, «қолжетімді» сюжет соқпағын шиырлағанды жақсы көреді
Мына жолы да оқиға күту болғаны даусыз
Бір себеп, С.Жұбатырұлы шығармашылығын білетін жұрт оның бұған дейінгі «Алыстағы аралдар», «Жасыл сағым», «Тамұқ төріндегі қазына», «Бумеранг» хикаяттарында талай шым-шытырық оқиғаларға қаныққан ғой
Ал мына жол басқа: автор негізгі міндетті ой иірімі мен ішкі ырғаққа жүктеп, сол арқылы бітімі бөлек, құйылысы кесек көркемдікке келеді
Көркем шығарма өмірді айшықты бейнелеу, яғни өмір шындығының көркем шындыққа айналуы десек, бір ескеретін жайт: өмір тек қана ширыққан шым-шытырық оқиғалар тізбегінен, «шауып ал, тартып ал» істерден тұрмайды
Анығы, қалыпты өмір байыпты, байырқалы ауанды қалайды
Автордың осындай «натуральді» өмірді натурализмге ұрындырмай үш кітап бойы (әсіресе алғашқы екі кітап) алып жүруі – тым тәуекелді тірлік
Міне, стандарттар үрдісін анық тәрк ету бұл! Сонан да, ойланбасқа – ауыр, ойланарға – қызық дүние.
Иә, шығарма табиғаты қазақ прозасы салған сүрдектен бөлектеу
Өзіндік соны із
Бұл – тек С.Жұбатырұлына тән жол, мұны тек бір жазушы жетістігі ғана емес, қазақ көркем прозасының соны қадамы деп те қараған жөн
Әрине, әр жазу­шының өзіндік жол іздеуі, өз көркем­дік әлемін ашуы – шығармашылық қажеттілік
«…Бізге талантының қуатымен таңдан­ды­ратын, бірақ міндетті түрде әр алуан жазу­шылар керек
Әдебиеттің ұлылығы, терең­дігі мен жарқылы ой мен түйсіктің әртүрлілігінен туындап жатады
Жерден тек қана қара бидай бер немесе тек қана қайың өсір деп талап етуге болмайды» дейді орыстың аса талантты қаламгері Константин ­Паустовский
Міне, сол «ой мен түйсіктің әр түрлілігінен туындап жатқан» бірегейлікті «Абыржы» романынан көреміз.
Біз байқаған ерекшеліктер ауқымын тізбелеу, көп көлем, уақыт қажет етпек, сондықтан өз ойымызды біршама дәйектеуге іріктеп алынған мысалдар жарар деген ойдамыз
«Абыржы» – теңіз жұртына ертеден белгілі, әсіресе балықшы қауым үшін төл сөз, төл ұғым
«Абыржу» етістігі – әбігерлену, абдыру, сасу, құты қашу мағынасында десек, ол осы Арал маңы жұртына нақты мәнді зат есім
Кей пікірлерде айтылғандай, роман «Кеңес өкіметі құлап, саяси жүйе алмасқан, ел жаңа жолға бағыт алған тұстағы шындықтарды ашуға арналғаны» рас
Дегенмен, бұл кітаптың аты мен көтерген жүгінің бір ғана қыры
Абыржы – адамдарды ойлануға, келер күні мен тіршілігін пайымдауға келтіретін кезең; дүниенің сілкініп-өзгеру уақыты, теңіздің мұз құрсауынан босай бастаған, әлде, алғашқы ызғарда мұздың жас сәбидің еңбегіндей былқылдап қатқан тұсы, әйтеуір, табиғаттың алмағайып өлара кезі; балықшы жұрт абыржыдан аман-есен өтуімен, ер-азамат әулетті жүдетпей, өз міндетін атқара алған-алмағанына есеп беретін тұс
Яғни азамат алдындағы сыни мезгіл
Міне, осы жайттарды бір арнаға тоғыстырған жазушы теңіз бойындағы абыржы кезеңді адамдар жанының құбылыстарымен бір өрімде алып, ел өміріндегі «абыржы тұс» пен адамзат басындағы «абыржы кезең» проблемасын адамның табиғат, қоғам, өмір алдындағы жауапкершілігі тұрғысынан бейнелейді.
Романдағы бүкіл ойдың, оқиғаның бір тайқазанда тоғысатын тұсы, кең ауқымда – Арал, ал шағын көлемде – Бөкен ауылы, одан да нақтырақ, ауыл жанындағы өрлеуіт құм – Ақшағыл
Мұны шығарманың тірек нүктесі деуге де болады
Көркемдікке бастар ырғақ, яки, проза ырғағы да осы Ақшағылдан басталады
«Бөкен
Ақшағыл
Құм етегінде – мына өңкиген өлі толқыннан бытырай қашқан шабақтардай шашыраған ауыл үйлері
Ентелеген құм тасқынға қасқая қарап, шетте жалғыз қалған еңселі ғимарат – осы ауылдың мектебі
Бірі – табиғат, бірі – адам қолымен жасалған екі биік
Олар болмыстың түрлі қисындарымен бір-біріне тым тақап кеп, маңдай тіресе кідірістеп қалған сияқты
Әсіресе ақ шағыл… Қаңғыбас ұлдың Фудзиі… Құлжұмыр-философтың «Кіндіктөбесі»
Бұл – Бөкен…» (15-б)
Мәтіннің өзі айтып тұрғандай Ақшағыл – Медеттің Фудзиі, Құлжұмырдың Ғалам Кіндігі
Анығы, ар сотына түскен жан дүниенің «Гольгофасы»… Өткенін аңсаған кәрі де, өмірден теперіш көрген біреу де, ақын Сағынжан да, мектеп бітіруші жастар да осы төбе басында тоғысады
Тіпті бас кейіпкер Медет теңізде өлсем деген ниеті жүзеге аспай, ажалды соққыны да дәл осы Ақшағыл басында алады
Роман бетін ашқан осы ақ құм үш кітаптың өне-бойын қуалай отырып, шығарманың соңғы нүктесін қойдырады
Үш томдықтың өрлік тірегі сияқты
Осы тұста еске Ш.Айтматовтың «Теңіз жағалай жүгірген тарғыл төбеті» түседі
Бірақ романдағы ырғақ, мұндағы кесте бөлек, ол – С.Жұбатырұлының өзіне тән өрнек.
Роман бітіміндегі тағы бір ерекшелік – тыныс белгілердің де көркемдікке қызмет етуі
Әрине, бұл ой көркем шығармадағы эксперссивті-эмоциялық ұғымға қатысты емес, бұл – тіпті басқа мәселе
Түрлі тарау таңбалар мен тосындау түскен әртүрлі жұлдызшалар сол, прозадағы ырғақ пен қат-қабат өрілген композицияны көтере қызмет етіп тұр
Тырнақшалар, жақшалар, әсіресе көпнүктелер көп
Олардан арғы ойларды өзің жүлгелей бересің… Көп ой, көп пікір сол жақшалар мен тырнақ­ша­лар ішінде
Бұл, метафизикалық не сюрреалис­тікке әлем өкілдері, біз жоғарыда тоқталған эфемерлі (бірақ күшті) Сайтан Сұрақ, Виадос, Татты Қанжар, Қара Шеңгел және т.б
факторына сыймай қалған ой ағыны ма деген сауал тууы мүмкін
Жоқ, олай емес, мұны жазушының өзіндік өрнегі ретінде қарау қажет, өйткені қазақ прозасында баяндаудың түрлі тәсілдері бар десек те, осы романдағыдай кейіпкердің ішкі жан дүниесін ашуда бірнеше амал-әдісті қатар қолдану кездесе бармейді.
Үш кітаптан тұратын шығармада бас кейіпкер Медет бейнесін арқау ете, көркем сөз өрмегін төккен қаламгер қоғамдық, әлеуметтік, тұрмыстық, жағдайлардың пәлсапалық, адамгершілік, моральдық, ұлттық сипаттарын терең талдауға барып, сана-сезімді өзіндік дүниетаным мен бейнелі кеңістікке жетелейді
Бас кейіпкер кеше Аралды құрбан етушілер сапында еді
Бұл – мәселенің бергі жағы, ал арғы тереңінде терең сенім қуаты тұр
Өмірзаяға кеткен адал күш ол
Кеңес халқының басынан түгел өткен моралдік жағдай
Аспаннан салбырап түсіп, жаңа өмірге келе қалған кім бар?.
Тек, адами терең құбылыс, ар соты не дейді? Оны кім қалай түсінеді? Ар табалдырығының аласа-биіктігі деген не?.
Медет өз болмысында әділдік, адалдық жоқшысы
Ол адасқақ жолдың құрбаны
Бәрін тастап, Аралға, Бөкенге келуі де, теңізде өлмек болуы да тығырықтағы текті адам жанының арпалысы
«Адасып жүріп, ар жоқшысына айналу…» Бұл рәсуа өмір, алданған ізгілік, «қайран жаны зұлымдыққа шұлғау болған» тағдырдың соңғы өмір сәулесі секілді
«Құлжұмырды (өткенді), Өренді (ертеңді) сақтаңдаршы!» деген Медет тілегі – осы үміттің соңғы үні
Ол жаңа ақиқатқа дабыра-науқан арқылы емес, азапты арылу жолымен келген еді
Мұнан арғы өмір біртоға жан үшін ашық болардай еді
Бірақ… Мойындағы пенделік қарыз-қордалар сұрауы тым ауыр… Ең ­бастысы, биік ар өз-өзіне аяусыз.
Шығарманың стилі жатық, жинақы
Ұлттық мінез, болмыс суреттері айшықты
Әлем әдебиетінде ойды негізді, деректі, дәйекті уәждермен жеткізу, батыл болжамдар жасау мысалдары аз емес
Бұл әдебиеттің қоғам, адамзат ертеңіне бағыт-бағдар ашу миссиясы
Қазіргі көптеген техникалық, ғылыми һәм рухани жетістіктер алдымен көркем шығармаларда баяндалған мысал көп
Міне, осы үлгі «Абыржы» романында да бар
Соның бірі – Ғалам-Кіндікті іздеу
Ойлар Сүйінтай-математик пен оның «Қара дәптері» арқылы айтылып, санаңа салмақ салады, қисынды ойды қозғайды
Сүйінтай, Өрен бейнесімен қабат өрілетін Ғалам-кіндік жобасы, Топансу оқиғасы, Нұх пайғамбар хақындағы жорамал, Арал апатының ғарыштық себебін іздеу де өз алдына бір пәлсапалық жүйе түзейді
Автордың келер ұрпақ бейнесін Өрен мен өлі жағалаудағы ақ көйлекті бала арқылы жеткізуі де астарлы
Мәтін астарында ел болашағы, ұлт перспективасының көкейкесті мәселелері жатыр.
«Абыржыда» көп ой бар
Толағай еңбек тұр
Қысқа сөзде бәрін қамту мүмкін емес
Кей ойды қысқаша, асығыстау тұжырдық
Көркемдік ізденістер мен салиқалы ойлардың заман, қоғам проблемаларын, Арал, адам тағдырын толғамды тоғыстыруы романды ерекше көркем ырғаққа әкелген
Мақаланы «Тоғыстағы тағдырлар толғамы» деп атауымыз да сонан
Қазақ пен Арал шындығын бүкіл адамзат мәселесі деңгейінде мәлімдеген «Абыржы» романы біздің прозамыздың үлкен жетістігі екені анық.
Алдажар ӘБІЛОВ,
филология ғылымының кандидаты, 
ҚР Білім беру ісінің құрметті қызметкері
