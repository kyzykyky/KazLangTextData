Талдықорған төрінде облыс жас­тарының басын қосқан «Көш­басшы – 2017» жастар сыйлығы­ның иегерлері анықталды
Түрлі салада еңбек етіп, жүзден жүйрік, мыңнан тұлпар атанған ең таңдаулы жігерлі жастар марапатталды.
Көпшіліктің көзайымына ай­нал­ған «Көшбасшы» жастар сыйлығы – жетісулық әрбір жастың арманы
Оған талап­танған байқауға қатысушыларға көрсетілген құрмет тіптен ерекше
Көш­басшылар алдымен қызыл кілем үстімен жеке-жеке жүріп өтті
Оларға жиылған жұртшылық қошемет көрсетіп, қыз-жігіттердің шашбауын көтерді
Мұнан соң байқау жеңімпаздарын облыс әкімі Аман­дық Баталов құттықтап, арнайы та­ғайындалған сыйлықтарын табыстады.
– Құрметті марапат иелері, сіздерді тағы да құттықтай келе баршаңызға мол табыс, бақ-береке тілеймін
Туған еліміздің игілігі үшін аянбай еңбек етіп, Қазақстанның мақтанышы болуларыңа ті­лек­теспін
Жетісулықтардың ғана емес, мұқым елдің мұратына айна­лыңыз­дар дегім келеді
Жастардың та­быс­тары көпке ортақ игілік, – деді өңір басшысы.
Жыл сайынғы әкім жүлдесінің жас жетісулықтар үшін маңызы жоғары
Тіптен, «Көшбасшы» деген атауының өзі жас толқынды желпіндіріп, жігерін шыңдайды
Сондықтан оған ие болғысы келетін үміткерлер саны жыл санап артып келеді
Мәселен, биылғы байқауға 300-ден аса жас қатысуға ниет білдіріп, өз жұмыстарын ұсынған
Алайда, арнайы құрылған қазылар алқасының шешімімен кіл жүйріктің ішінен іріктеліп, 17-сі ғана абыройлы атаққа лайық деп танылды.
Дәстүрлі дода осымен сегізінші рет өткізіліп отыр
Жылдан-жылға өзгешеленіп, байқаудың дәрежесі де өсіп келеді
Соның нақты дәлелі ретінде аталымдар ішіне «үздік жас отбасы» номинациясы енгізіліпті
Ал оның алғашқы жеңімпаздарына жұрт сүйсініп, жас біткен қызыға қарады
Олар небәрі 26 жасында алтын асықтай ұл мен қылықты қыз өсіріп отырған Жанбаевтар отбасы.
– Қатты толқып тұрмыз
Қуанышы­мыз­ды сөзбен айтып жеткізу мүмкін емес
Ұйымдастырушыларға алғыс айтамыз
Осы атаққа әрбір жас отбасы ие болсын,– деді бес баланың ата-анасы Құрмет пен Шолпан
Олардың ендігі арманы қазақтың үлгілі отбасыларының бірі болу.
Байқаудың басты сый­лығы «Үздік жас» деп басталатын жүлде журна­лист, саясаткер, мұғалім, ғалым, өнерпаз сияқты түрлі кәсіп тұтқасын ұстап жүргендерге табысталды
Тағы бір ерекше атап өтетіні, 8 жасар қызды қылмыскерлерден құтқарған еңбек­ші­қазақтық Тимур Жамолдинов «Жас батыр» атанды
Бұл да мақтанарлық жайт.
Жастар сарайындағы салтанатты кеш әсем әнге ұласты
Өнер жұлдыздары мен марапат иелері бірге ән салып, «Көшбасшы» гимнін орындады.
Мұхтар КҮМІСБЕК
Алматы облысы
