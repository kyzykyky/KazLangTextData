Ақын туралы әңгіме қозғағыңыз келсе, ұлы Абайдың «Өлең сөздің патшасы, сөз сарасы, Қиыннан қиыстырар ер данасы
Тілге жеңіл жүрекке жылы тиіп, Теп-тегіс жұмыр келсін айналасы» деген өлең жолдары бірден ойға оралады
Иә, «сөз патшасы» кім-көрінгеннің бөктеріп жүре беретін қол баласы емес
Тағы да Абайша айтсақ, Өлең – дерт, өлең – қасиет
Тәнді емдейтін дәрігер сынды, жанды сауықтыратын киелі өнер
Тағы да Төлеген Айбергенов ақын жырлағандай, «Ақын боп ғұмыр кешу оңай деймісің қарағым, Аузында болу сыздаған сансыз жараның»
Расында да солай
Қаламгер жайлы толғанысымызды осылай бастауымыздың себебі де жоқ емес
Өйткені, алдағы әңгіме бар ғұмырын өлеңге, поэзияға арнаған белгілі ақын Мінуар Әкімханов жайлы болмақ.
Мінуар ақынмен сонау өткен ХХ ғасырдың 70-жылдардың бас кезінде, өзім де уыздай жастау кезімде кездескенмін
Онда да сол кездегі «Жетісу» газетінде бірге қызмет істеген қаламдас, ақын досым Рахымжан Өтегенов таныстырған еді
Марқұм Рахаң аузын ашса жүрегі көрінетін ақ адал азамат болатын
«Жетісу» газетінің редакциясына келген Мінуарды ол «жақсы ақын» деп таныстырды
Ұмытпасам, өз газетіміздің алдыңғы сандарының бірінде оның 2-3 өлеңі жарияланған болатын
Өзіне тән жылылыққа толы, жасандылықтан ада жыр жолдары есіме түсті
Міне, содан бері аттай қырық жылдай уақыт өте шығыпты
Ақын өлеңдерін баспасөз беттерінен кездестіре қалсам, көз жүгіртіп шығатынмын
Жыл өткен сайын пісіп-жетіліп, өрістеп келе жатқанын байқайтынмын
Бауырлық қарым-қатынасымыз да үзілген емес
Кездесе қалсақ ортақ досымыз Рахымжан туралы сағынышқа толы әңгіме өзегі өріледі.
Сонау өткен ғасырдың 70-жылдары тағдыр жолы түйіскен ақын бауырым Мінуар Әкімханов та міне, бүгінде 70 жасқа, жемісті жетпістің белесіне көтеріліпті
Осындай сәтте ақын ағамның шығармашылығы жайлы ой-толғауды өзіме парыз санадым
Мінуар ақын қырық жылдан астам шығармашылық өмірінде не жазды екен? Аудандық «Советтік шекара», Алматы облыстық «Жетісу» газеттерінде жарияланған очерктері мен репортаждары өз алдына бір төбе
Республикалық «Қазақстан пионері» («Ұлан»), «Лениншіл жас» («Жас алаш»), «Қазақ әдебиеті» басылымдарында ондаған топтамалары жарық көріпті
«Өлең мені өгейсіткен жоқ» депті бір газет тілшісіне берген сұхбатында ақын
Шынында да ұзақ жылдар алыстағы ауылда – Хан-Тәңірінің баурайында, Нарынқол өңірінде ғұмыр кешкен Мікең ауылда жүріп-ақ 3-4 жыр жинағын шығарып үлгеріпті
Мұның өзі әдеби ортаның ақын шығармашылығына деген оң көзқарасын байқатса керек.
Қарап отырсақ, Мікең жалпы поэзия әле­мінде жыр сәйгүлігімен ойқастап біраз шаруа тындырғанын байқаймыз
«Тұңғыш», «Шалқия», «Жырға сапар», «Жалғыз арша», «Айғайтас», «Қош келдің, қоңыр күз», «Шалкөде», «Нарынқол нақыштары» сияқты жұртшылық сүйіп оқитын жыр жинақтары дүниеге келіпті.
Сол кітаптардың біразы ақынның өз қолтаңбасымен кітапханамда сақтаулы екен
Ашып, парақтап отырсам, асты сызылған, леп белгісі қойылған шумақтар көзге шалынды
Міне, соның бірі 1978 жылы «Жалын» баспасынан жас ақындардың «Тұңғыш» атты сериясымен жарық көрген жыр жинағы
Жас ақынның толғанысы туған жерге махаббаттан басталады
«Туған жер» деп аталатын өлеңінде:
…Мен келем биігіңе қыранша өрлеп,
Көрмесем аз ғана күн тұрам шөлдеп.
Туған жер, алыстасам құшағыңнан,
Талдырып құшағыңнан ұшам
сен деп.
Жүр десең көз алдымда таяу балаң,
Жабықпай, жалаң аяқ жаяу барам.
Татыған таңдайыма сүті балдай,
Өзіңсің, туған жерім– аяулы Анам…
Қазіргі жаңа өлең жазып жүрген жас ақындармен салыстыра аласыз ба? Әрине, жоқ
Өлең жас ақынның қаламынан емес, әбден пісіп-қалыптасқан қаламгердікіндей сезіледі
Ал осы тұсаукесер жинақтағы «Бәйге», «Күрес» атты өлеңдері де тап бүгін жазылғандай оқылады
Бірге оқып көрелік:
…Қалған жоқ албырт
шақтың күні ескіріп,
Наз үні құлағыма тұр естіліп.
Есімде той үстінде бір баламен,
Сынаған әкем мені күрестіріп…
***
Құрбымның мені жыққан бекемдігін,
Жасырмай достарға паш етем бүгін.
Кеш білдім бірде жығып, бірде жығар,
Өмірдің өзі күрес екендігін… немесе «Бәйге» атты өлеңі былай түйінделеді…
…Топ жарып шығанға өрлеп
кетем бүгін,
Қай жүйрік деп ойлаушы ем
жетер бүгін.
Кеш түсіндім бірде озып, бірде қалар,
Әйтеуір, Өмір бәйге екендігін….
Содан бергі 40 жылдай уақыт­тан бері ақын өмір туралы, өз оқырмандарына он шақты жыр жинағын ұсынып үлгерді
Өткен ХХ ғасырдың 90-жылдары өзі айтқандай, «елу жастың төбесі көрінгенде әдеби орта, Алматы қайдасың» деп тартып тұрыпты
Ауылда жүріп-ақ ойлы өлеңдерімен, журналист ретінде жазған мақала, очерктерімен танылып қалған оны Алматы сыртқа теппеді
Ә, дегенде облыстық «Жетісу», содан соң «Қазақ елі» газеттерінде, «Санат», «Арыс» баспаларында қызмет атқарды
Мақсаты – Алматыдағы «мен-мен» деген қалам иелерімен іштей бәйгеге түсу
Алғашқы өлеңі «Бәйгеде» өзі жазғандай, «қалайда көштің соңында қалмау»
Солай болды да
Әдеби ортаға келіп Қазақстан Жазушылар одағының мүшелігіне қабылданды
Осында жүріп «Жалғыз арша», «Шалкөде», «Нарынқол нақыштары», жуырда ғана «Кеусен» атты жыр жинағын оқырман қауымға ұсынды.
«Жалғыз шапқан ат бәйгеден келмес» дегендей мұндағы қалам­дастарының да ықпалы аз болма­ғандығы байқалады
Мәселен, осыдан бірнеше жыл бұрын жарық көрген «Қош келдің, қоңыр күз» жинағындағы төмендегі шумақтарға назар аударалық
«Өзің барда» деген өлеңі ақынның Анасын ғана емес, бүкіл Аналарға арналғандай оқылады
Ақынның Анасына деген құрметі шынайы суреттелген.
… Өзің барда азаматпын еңселі,
Қайыстырмас қатал өмір, жел сені.
Бақытты боп жүрер едім, жан ана,
Қуанышыммен жасарта алсам мен сені…Міне, қасыңда қалқайып жүрген ақынның анасына деген ақ пейілі осылайша ақтарылады…
Жалпы, ақын да пенде
Кейде пенделіктен қанша алшақ тұрам десе де, бәз біреулердің кеудесіне қалам-найзасын тірейді
Кеудесіндегі шер-шеменін ақ параққа ақтарады
Мікеңнің осындай өлеңдері – ол жанның қателігін айтқаннан гөрі, биік адамгершілікке, ұсақ-түйек өсек-аяңнан алыс болуға шақырады
Ақын біткеннің Адамзат алдындағы басты ұстанымы осы болса керек
Болмаса ұлы Абай да «Адамзаттың бәрін сүй бауырым деп..» деп бекер айтты деймісіз…
… Қалса да қатарымнан түсіп бағам,
Санаман сендей
сайқал «пысықты» ағам.
Жамандық іздеуден бір жалықпайтын,
Көрмедім жанды өзіңдей мысық табан… дейді бір ашынған сәтте
Жүрегі ақ, өсек-аяңнан ада ақын жүрегі жазықсыз біреудің сыртынан «шапалақ» соғып жүрген, «бәріне мен көмектескем, адам жасағам,ең жоғарғы мансапқа жетуіне мен ықпал еткем», басқа да аярлық, арамдық сөзді кінәсіз жанның сыртынан «бұрқыратып» жүрген бейшараны аясын ба, осылай сойып түседі…
Иә, ақын жүрегі мына беймаза тіршілікте мазасыз
Іштей мұңаяды, іштей күрсінеді, пісіп-қайнайды
Содан да ақ парақтың бетіне жыр жолдары өрнек табады.
Мінуар ақынның және бір артық­шылығы – арнау өлеңдерге шеберлігі
Әбу Сәрсенбаевқа, Мұқағалиға, Бердібекке, жан-жары Иісжанға, немересі Бекзатқа, кезінде Райымбек ауданында қатар жүрген, аудандық мәслихаттың хатшысы болған Мәдениет Ұнасбаевқа, білім бөлімінің бастығы болған Н.Орынбаевқа, мектеп директоры А.Бижановқа, т.б
арнау өлеңдері аталмыш азаматтардың рухын асқақтата түседі.
Жалпы, бұл күндері кітап шығару ешкімге таң болмай қалды
Қалтасы қалыңдар өзі жазбақ түгілі, өзгеге жаздырып, өз атынан бастырып шығаратын ұятсыздау уақытқа тап келдік
Десек те, Мікең сияқты өмірін өлеңге арнаған ақындарды қолдап, кітабын шығарып беру қалталы азаматтардың абыройлы ісі деп білемін
Өйткені бар ғұмыры ақ қағазбен сырласып келе жатқан ақынның өз кітабын бастыратындай қайдан мүмкіндігі болсын
Бұл орайда жоғарыда аты аталған «Нарынқол нақыштары» жинағының жарық көруіне мұрындық болған мемлекет және қоғам қайраткері Бақыт Оспановқа алғыстан басқа айтарымыз жоқ.
Жоғарыда айтқанымыздай, газет қиынды­ларын ақтарып отырып, «Мінезі мінсіз Мінуар» деген мақалаға көзім түсті
Шынында да, өзім білетін 40 жылдан бері Мікеңнің мінезіне мін байқаған жоқпын
Біртоға, қақ-соқпен шаруасы жоқ, өсек-аяңнан ада, кісі сыртынан сөз айтып көрмейтін, біреудің сыртынан арыз жазғыш топқа қосылмайтын, өзімен-өзі, жүрек түкпіріндегі өлеңдерін әлпештеп жүрген жан
Жырларынан да мін табу қиын.Ұлы Қасым ақын айтқандай, «жазғандары да өзінен аумайды»
Оның үстіне бәз біреулерше төр іздеп аласұрмайды
Ұсынса –төрі, ұсынбаса оған бола «мінез» көрсетіп жатпайды
Қаламдасының Мікеңнің мінезі «мінсіз» дегенде осыны меңзесе керек.
Сиясы кеппеген соңғы жыр жи­нағында «Жеті желі» деген жыры бар
Онда ақын осынау ақсақалдық жетпіске шаршамай, талмай жеткенін жеткізе жырлайды
«Жетпістің отын ертең жақсам аман,
Сеңгірлі сексеніңді жат санаман.
Бір мықты егде екен деп көз алартса,
Емеспін одан өзін жасқар адам…
Жетпістің желкеніне шалдықпай көтерілген Мінуар ақынмен сексеннің сеңгірінде де осынау шабытты күйде кездесетініме сенгім келеді.
Марат ТОҚАШБАЕВ,
жазушы-публицист, 
Халықаралық Жамбыл сыйлығының лаураеты
