Халқына ғасырға жуық қалтқысыз қызмет етіп келе жетқан Қазақ радиосының қоғамымызды қалыптастырудағы мән-маңызын айтпаса да түсінікті болар
Әсіресе, жұртшылықтың сүйіп тыңдайтын бағдарламасына айналған «Шалқар» әдеби-сазды ұлттық радиотолқынына құлақ түріп, «Алтын қордан» нендей тәуір хабар берілер екен деп ас бөлмесіндегі радиоқабылдағыштың құлақ күйін келтіріп қоюды қазақ әдетке айналдырғалы қашан
Сөйтіп, «Шалқардың» сырлы сазымен ұйықтап, саумал сазымен оянатын тыңдарман нені аңсайды? Талап-тілегі, өтініш-өкпесі бар ма? Солардың қайсыбіріне тоқталып,өз пікірімізді білдіруді жөн көрдік.
Қайта жаңғырған «Шалқар» бағдарламасы тыңдаушысына сан алуан жанрда: соңғы жаңалықтан бастап, жолсапар очерк, әңгіме-сұхбат секілді дүниелерді ұсынып жатады десек, әр сағатта қайталанып берілетін «жаңалық» соңындағы «ауа райы» оқыла бастағанда-ақ «әй, осылар тағы бүлдіреді-ау» деп деміңді ішіңе тартып отырасың
Баяғыда Байжанбаев ағамыздың дәуірінде Қазақстанның ауа райын айтқанда «ат құлағы көрінбейтін боран», «күн шыңылтырлау», «ақ түтек боран», «күн сіркірейді» деген секілді сөз тіркестерін еститінбіз
Адам баласы қызық қой, бүгінде соны да сағынатын болдық
Ондай борандар қазір де бар, алайда «боран болады» деумен шектеледі де қояды
Айтпақшы, соңғы кезде ауа райы берілмейтін болды.
Осыдан біраз бұрын Қазақ радиосының хабарларын 10-15 күн бойы тапжылмай тыңдап, арнайы зерттегенім бар
Сонда радиожурналист хабар аяқталысымен қонағына «Алтын уақытыңызды қиып, студияға келгеніңіз үшін сізге зор табыстар, жетістіктер тілейміз» деп көптік жалғауды мырзалықпен жаудырып жатқанын талай рет естідім
Оны айтасыз, радио қызметкерлері «техника» сөзіне көптік жалғауы жалғанбайтынын да ұмытыпты
Олай дейтінім, бірде «соңғы жаңалықта» журналист «Жер өңдеу техникаларымен танысты» деп соғып тұр.
Радиожурналист боламын деген талапкерге, ең алдымен, микрофонға қонымды қоңыр дауыс пен дикция ауадай қажет
Онсыз май тамған сөзің тыңдарманға жетпей орта жолда шаң қауып қала береді
Әрине, дикцияны күндіз-түні жаттығып жобаға келтіруге болар, ал дауыс – тәңірдің берер сыбағасы
«Алла бермегенді молда бермейді» деп Мұзағаң (Мұзафар Әлімбаев) айтқандай, оның емі жоқ
Ана бір жылы «Шалқардан» Әнуарбек Байжанбаевтың дикторлық шеберлігі жөнінде хабар берілді
Жүргізуші әріптестеріне кезекпен сөз бере бастады
Сәлден соң хабарға шақырылған журналистер Әнағаңмен қызметтес болған кездерді еске ала әңгімеледі
Бір қараған (тыңдаған дегеніміз дұрысырақ болар) кісіге бәрі орынды-ақ
Өз басым хабар аяқталысымен ойға шомдым
«Баяғыда (60-жылдардың аяқ шенінде) Әнекеңнен бірдеңе үйреніп қалалық деп бірер апта соңына ергенім бар
Сонда байқағаным Әнағаң – Тәңірінің көңілі түскен құлының бірі екен
Жаратқанның өзі таңдайын – жезбен, көмейін – күміспен шылаған Әнағаң шындығында да Қазақ радиосының қазанаты еді
Оның сөзі әңгіме болып басталып, ән болып аяқталатын
Кез-келген жанр – мейлі соңғы хабар, мейлі очерк, мейлі радиокомпозиция болсын Әнағаңның «оң жамбасына» келе беретін
Оның Юрий Левитаннан артықшылығы да осында
Ал өз шамасын білетін Левитанның ресми хабардан басқаға бара бермеуі оның мықтылығы деп білген жөн
Әрине, жұрттың бәрі Әнағаң емес
Сондықтан да қазақ тілінде жатық сөйлеуге шорқақ журналистердің атын атап, түсін түстемей-ақ қоялық.
Тек айтарымыз, қайсыбір журналистер сөздің басын жарып, көзін шығарып айтатыны көңілге кірбің ұялатады
Мысал керек пе? Айталық «Алтын қордан» алынған Мұрат Өскенбаевтың шығармашылығы жайлы хабарда «ниеті еді» (ниетет), «қасыңа ертіп едің» (ғасың-ертіведің), «көре қалғандардың», (гөреғалғандардың), «домбырашы ғана емес»(ғанемес) деп қалай жазылса, солай оқығанына бас шайқадық
Апырау, бұл қалай болғаны, 5-сыныпта өткен орфоэпия ережесін оқығанын былай қойғанда, ақ кемпір мен қара шалдың күпісінен шығып, ана тілінің мәйегін қанып ішкендердің бұлай сөйлегені қалай демеске шарамыз қалмады.
Мақаланың бас жағында «тыңдарман нені аңсайды, талап-тілегі бар ма?» деп қалдық
«Біріншіден, тыңдарманның сағат 23:00-де сүйіп тыңдайтын бір сағаттық «Алтын қор» хабары ұшты-күйлі жоқ болды
Шынында ол баяғы Әнуарбек Байжанбаев пен Зәмзәгүл Шариповалар оқитын классик жазушыларымыздың әңгіме-очерктері мен олардың ой-толғаулары болатын.
Бүгінде олардың орнын қайдағы бір жеңіл-желпі тақырыппен ой бөлісуге шақыратын хабарлар басты
Сонда деймін-ау, күні бойғы күйбең тірліктен қалжырап келген тыңдарман тынығып, «Шалқардың» сазды хабарымен ләззат алудың орнына түннің бір уағында пікір таластырып, одан соң солығын баса алмай дөңбекшіп жатқанын қалай ма редактор мырзалар?!
Эфирге шығып жүрген жүргізушілердің сөйлеу мәдениетін жетілдіріп, білікті мамандардан үйренгендері дұрыс болар
Айта берсек, «Шалқарда» ширататын хабарлар баршылық.
Сөз соңында «Шалқар» бағдарламасында күнделікті күйбең тірлікті қозғайтын хабарлардан гөрі о баста халқына негізінен әдеби-сазды шығармаларды молырақ ұсынуды, тыңдаушы қауымның жан-дүниесін байытуды мұрат тұтқан аға буын дәстүрін жалғастыру әлдеқайда тиімді әрі жүрекке жылы болатынын естен шығармау қажеттігін де айта кетсем деймін.
Қажы Қорғанұлы
ардагер журналист
