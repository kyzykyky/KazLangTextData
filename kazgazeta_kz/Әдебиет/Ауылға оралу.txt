…Міне, араға жылдар салып жарғақ құлақ, жарық табан балалығым өткен ауылға да оралдым
Көзіме қоңырқай ауылдың әр көшесі, тіпті әр үйі бұрын көрген таны­сымдай жылы шырай бергені несі? Ауылға кіре берісте ірге тепкен, ең алғаш та­бал­дырығын аттаған Абай орта мек­тебім құлағыма бала­лар­дың сың­ғырлаған аңғал күлкісін әкеліп, кеудеме сағыныш самалын есіп үлгерді… Зымыраған көлік таныс талдарды артқа тастап, бұрын көрген киноның лентасындай зымырап өткен балалығыммен қайта қауыштырды
Туған жерім болмаса да, жастығымның белгісі қалған бұл ауылдың әр ауласы көзіме ыстық көрінді
Ауылды еңселі қылып тұрған шынар ағаштары «е, келдің бе?» дегендей, қол бұлғап, немересін сағынған әжедей самал жел маңдайымнан сүйіп жатыр… Кеудемді белгісіз дүлей сезім шарпып өтіп, көптен бері көрмеген қимасымды кезіктіргендей желге кеудемді төсеп, атамды құшқандай мауқымды бастым
Көліктен түсуім мұң екен, жас күнімде талай аунап-қунаған шағыл құм балағыма жабысып, тағы ойнағысы келгендей бауырмалдығын аңғартты…
…Біздің ауыл бәз-баяғы қалпы
Ауыл адамдарының күйкі тірлігі еш өзгермеген
Әнеки, бытбылдақ трактор көшенің шаңын көкке көтеріп, жұртты ұйқыдан оятардай ащы дауысымен гүрілдейді
Үймелей шөп тиелген трактор телешкісінің үстіне жігіттер жайғасқан
 Әне, қоңыр төбел тамдардың алқам-салқам шарбақтарының түбінде үй қорып төбеттер жатыр
Түрлері кісі шошырлық болғанымен, шәңкілдеуік кәндектер секілді аптықпайды
Адамға маңғаз қарайды
Ескі тамның маңында қара кемпір буы бұрқыраған қара қазанның астына от жағып, өзімен-өзі әлек
Күннің суығынан жылынып жүргендей пеш жанынан шықпайды
Қауқары аз қара шал қалт-құлт етіп, дала тірлігін күйттеп жүр
Әнеу үйлер қысқа қажетті оты­нын әзірлеп, абыр-сабыр күйге түскен
Ерлі-зайыптылар бау-бақшасын үсікке ұрындырмаудың қамын ойлап, қым-қуыт тірлікке араласқан
Құдды балалық шағымда көрген көріністер өзгеріссіз сайрап жатқандай.
…Мынау балалық шақтың бір белгісін қалдырған біз тұрған үй
Осы үйдің бұзылмай, аман-есен көрудің өзі арман екен! Әйтпесе, іргедегі балабақша мен бірнеше там жермен-жексен болған
Мұны соғыс жайлы кинолардан ғана көретінбіз
Ауылдың қан тамыры тоқтап қалғандай жым-жырт
Тек күн суытқан соң үйлердің мұржаларынан шұбап шыққан түтін көрінеді
Көшеде жүгірген бірен-саран бала мен есіктің алдындағы күншуақта қыздырынып отырған кемпір-шалды кезіктіресіз
Біз арман қуып қалаға кетсек, бүгінгі жастардың көбі шайлық-байлық табу үшін қалаға ағылғанға ұқсайды.
Қанша бұзылып қираса да, бұл ауылдың әр тасы маған ауадай қымбат
Қалаға бақыт қуып келген біздер бақыт дегеннің ауылда өткен балалық күндер екенін білмеппіз
Қаратал өзенінің суына шомылып, құмына аунап, балық аулап, өзім қатарлас қара сирақ балалармен бірге алаңсыз, еш уайымсыз ойын қызығына батушы едік
Шіркін, сол күндердің әрбір сәті алтынға татиды екен-ау! Шаңы бұрқыраған көшенің бір бұрышына шеңбер сызып, асық атқаным… Жайлауда қозы баққаным…
Ауылда күн де ұясына әдемі бататын секілді
Құлағымның түбіне қой-ешкінің жамырай маңыраған дауысы естілді
Осы кезде ауыл тұрғындары шаңы бұрқыраған  көшеге әдеттегідей малдың алдынан шығып жатыр
Бұл – ақшам мезгілі
Сәлден соң ауыл шамы жанды
Ауыл ішіне жаңа асфальт төселмесе де, электр шамының самаладай жарқырағанына бірер жылдың жүзі болыпты
Әлі есімде, қыс мезгілінде үйдің жанындағы осы шамның түбінде түн ортасы ауғанша хоккей ойнап, қарындасымның: «Сені мама шақырып жатыр, үйге кірсін дейді» деген сөздерін естісем де, «Қазір барам» деп, ойын қызығына тоймай, қолдан жасалған қайқы таяқпен шайба орнына сиырдың қатып қалған жапасын соққылайтынбыз…
Үйге кіргім келмей, осы көшеде  ұзақ қарайлап тұрдым
Құлағымның түбіне көшеде доп ойнаған балалардың алаңсыз күлкісі естілді
Кеудемді балалық шағымды аңсаған сағыныш сыздатты
Денем тітіркеніп, жүрегімді суық қарығандай күйге бөлендім
Құдды балалығым ойнап жүрген балалардың арасында қалып қойғандай
Жанарым дымқыл тартты
Ауылға небәрі бір-ақ күн аялдап, таң атпастан тас қалаға қайта аттандым
Осы ауылмен бірге бақытсыз-ақ бақытты болып жүрген балалық шағым қалып қойғандай
Қазір ауылға сұмдық барғым келіп жүр
Ал сіз ше?
Асхат ӨМІРБАЕВ
Алматы облысы,
Үштөбе қаласы
