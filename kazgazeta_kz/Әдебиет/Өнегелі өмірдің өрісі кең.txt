ҚазҰУ-дың Салтанат залында белгілі жазушы-публицист, көрнекті ғалым, ұлағатты ұстаз Әбілфайыз Ыдырысовтың өмірі мен шығармашылығына арналған «Өнегелі өмір» сериясымен шыққан жинақтың тұсаукесері болып өтті
Жиынды ашқан ҚазҰУ ректоры, академик Ғалымқайыр Мұтанов осы оқу орнының қаржысымен шығып жатқан «Өнегелі өмірдің» қысқаша тарихына тоқталып өтті
Бұған дейін ҚазҰУ-дан түлеп ұшқан, қазірде мемлекет, қоғам қайраткері дәрежесіне дейін көтерілген белгілі адамдардың өмірі мен шығармашылығына арналған бұл серияның бүгінде 51-інші саны оқырман қолына тиіп отыр

Жинаққа халқының бола­шағына барлық ғұмырын арнаған, жарты ғасырға жуық ҚазҰУ-дың журналистика фа­культетінде дәріс оқып, талай шәкіртті тәрбиелеген Әбілфайыз Ыдырысовтың басынан өткен қилы-қилы оқиғалар мен қызықты сәттер арқау етілген.
Әбекең ұлағатты ұстаз, абзал әке ғана емес, ол сүйгеніне деген сүйіспеншілігін Алаш жұртына үлгі боларлықтай етіп суреттеген сыршыл қаламгер
Оған 5 томдық «Таң шолпан» романы куә
Сол кітаптан алынған әртүрлі оқиғалар «Өнегелі өмірдің» шырайын аша түскен
Сонымен қатар Ә.Ыдырысовтың баспа ісі мамандарын оқытудың теориялық-әдістемелік негізі туралы жазған оқулықтарынан да деректер келтірілген.
Кітаптың алғашқы тарауы «Өзім айтам өз жайымда» деген авторлық толғаудан басталады
Мұнда ол кісі өзінің шыққан тегі мен түп-тұқияны жөнінде баяндайды
Ал «Ұлыларым ұлағатым» атты тарауда М.Әуезов, С.Мұқанов, Ғ.Мүсірепов, Б.Мо­мышұлы, М.Қозыбаев сынды қаз­ақтың біртуар азаматтары жайында жаз­ған очерктері мен эсселерін оқи аласыздар.
Ә.Ыдырысов қазақтың шыққан тегі жайында біраз ғылыми зерттеу­лер жүргізген адам
«Ғалымдық, ұстаздық, зерт­теушілік» атты тарауда Әбекеңнің осы еңбектерінен үзінділер келтіріледі.
«Өзгелер айтты өзіңіз жайлы» атты соңғы тарауда Әбекеңнің шәкірттері мен қаламдастары ол жайындағы өзекжарды ойларын ортаға салады.
Жиында сөз алған белгілі балалар хирургі, академик К.Ормантаев Әбілфайыз Ыдырысов жайында естеліктер айта келіп, ҚазҰУ-ды бітірген құрдастарының өзінен әлдеқайда бақытты екендігін жасырмады
Себебі олардың мерейтойларына ҚазҰУ «Өнегелі өмір» сериясын тарту етуді дәстүрге айналдырыпты
«Мен өкінішке орай ҚазҰУ-ды бітірген жоқпын» деп Әбекеңе қарата әзіл тастады
Осы сәтте ҚазҰУ ректоры Ғ.Мұтанов «Сіз ҚазҰУ-ды бітірген майталмандардың бәрінің балаларын емдедіңіз
Келесі жылғы мерейтойыңызға сізге де «Өнегелі өмірдің» бір сериясын арнаймыз
Жалпы, ҚазҰУ қолға алған «Өнегелі өмір» сериясы болашақта елімізге белгілі қоғам, мемлекет қайраткерлері жайында да шығаруға дайын» деді
Ұлағатты ұстаздың шәкірті, «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин  құттықтау сөзін арнап, ғалымның иығына шапан жауып, құрмет көрсетті
Жиында сондай-ақ «Егемен Қазақстан» газеті Алматы бөлімшесінің дирек­торы Қорғанбек Аманжол, ҚазҰУ рек­торының кеңесшісі Б.Жақып, фи­ло­логия, әдебиеттану және әлем тіл­дері факультетінің деканы Ө.Әбдиманұлы, Орынша Қа­ра­ба­ли­на, Күләш Бейсенбиева сөз алып, лебіздерін білдірді.
Бұл Ғ.Мұтанов өзі қолға алып шығара бастаған «Өнегелі өмірдің» өрісі күннен-күнге кеңейіп бара жатқандығын аңғартса керек.

Серік Жұмабекұлы,
 ҚазҰУ журналистика
 факультетінің аға оқытушысы
