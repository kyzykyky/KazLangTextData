Есләм Зікібаев
Осыдан он жыл бұрын өмірден өткен талантты ақын Есләм Зікібаев соңына өлмес мұралар қалдыра білді.
Оның алғашқы өлеңі 1958 жылы республикалық басылым бетінде жарық көрген болатын
Одан кейін өмірге көптеген өлең жинақтары келді
Олардың ішінде «Ақ қайыңдар», «Аққу арман», «Ақ айдын», «Ақ сағым», «Арна» және басқа да оқырман жүрегін баураған тамаша жыр кітаптары бар.
Кейінгі уақытта ақынның үш томдық таңдамалы өлеңдер жинағы жарық көрді
Оларда туған елге, өскен жерге деген перзенттік шынайы сезім мен кіршіксіз махаббатты паш ететін өлеңдер мен толғаулар топтастырылған.
Қазақ әдебиетіне өз өрнегімен, өз бояуымен келген ақын жырлары – әсем жырлар.
Алаулайды ақ қарда
Мен еркінмін —
Елім еркін өйткені.
Жерім еркін,
Сенім еркін өйткені…
Санам еркін азат болған құрсаудан,
Көңілім де еркіндіктен нұр сауған.
Намысым да еркін енді, шүкірлік,
Мұздай темір құрсанған.
Мына жалпақ ғаламда,
Көңіл-кептер алаңда.
Адам біткен бағынышты Адамға,
Еркіндігің болмаса егер санаңда.
Қоғамыңды мақта,
Мейлің жаманда…
Бос сөз болып қала берер бәрі онда.
Өң бе, түс пе?
Ұқпағандай әлі біз,
Жасымыз бен кәріміз…
Жанымызды құрсаулаған құса ғып,
Желтоқсанның жарқылынан күш алып,
Қамал бұзар қаһарманға ұсадық.
Намыс үшін пида шыбын жанымыз,
Арыстанша Айға атылдық бәріміз!
Сарсаң ойлар санамызды сандалтқан
Сап болғандай —
Көп күттірген таң да атқан.
Күн де келді оңымызды,
Солымызды аңдатқан…
Жанымызда кек қалды,
Жүректерде шемен болып қан қатқан.
Өмір бойы аңсаған,
Шар болаттай шамырқанған, шаршаған.
Еркіндіктің лебін жұптай тамсана,
Мәңгілікке көзін жұмды қанша адам?!
Еркіндіктегі ОН ЖЫЛЫМ —
ОН ҒАСЫРҒА татырлық!
Еркін жазған ОН ЖЫРЫМ —
ОН ЖАСЫНҒА татырлық!
Төбемізге НАМЫС ТУЫН шатыр ғып,
Әз бабалар аруағын шақырдық.
Жақсылықтың болғай, Тәңірім, ақыры құт.
Ер еңсесін ел көгіне көтердік:
«Міне, осы,— деп,— батырлық!»
Ез дей ме жұрт,
Әлде мені ер дей ме?
Қай биікте,
Орыным қай деңгейде?
Ойлар, ойлар…
Жанға маза бермей ме,
Қиындықты қайсарлықпен жең дей ме,
Өзіме де жұмбақтаймын кей-кейде.
— Оян, қазақ! — деді ағалар,
Ояндық,
Арыстардың айтқанынан ой алдық.
Мәңгі мүлгіп күн кешуге бола ма?
Үйде отырып босағада қалдық та,
Үйде отырып тоналдық.
Өрлігіңді, ерлігіңді танытсаң,
Ертеңің де болар құт!
Ерлер, ерлер!..
Тас шайнаған, құм жұтқан.
Шынды көріп, сұмды көріп…
Мыңды ұққан.
Сезімдерін сертке байлап,
Өзін-өзі өртке айдап,
Құрсау бұзған — құтылам деп құлдықтан.
Ерлігіне, өрлігіне ел табынар,
Боздақтарын боз далам да сағынар.
Қанымызда біздердің
Қайраттардың, Ләззаттардың… жаны бар,
Беу ағайын, қалғып кетсе, намысыңды жанып ал.
Қыршын кеткен ұл-қызыңның өрлігінен
тағылым ал!
Желтоқсан ба,
Қаңтар әлде ақпан ба?
Қыран қиял қанаттарын қаққанда,
Оянады қалғып кеткен бақтар да,
Оянады манаураған ақ таң да.
Қыршындардың жүрегі
Мұзда маздап…
Алаулайды ақ қарда!
Шындықтан ұлы атасы
Елдігін айтса-дағы,
Ел еместей —
Қайран қазақ әлі де келеді өспей.
Бір қазанға сыймайтын екі бастай,
Той болса, тарқамайтын төбелеспей.
Мақтанып аға демей өз ағасын,
Кикілжіңге шаптырмай сөз арасын.
Жүген-құрық тимеген жүйріктей боп,
Шаппасаң, топтан қайтіп оза аласың?
Ісіп-кепкен өзінің буларына,
Жетіп жатыр сұмдары, қулары да…
От тастамай, май құймай дуға мына,
Намысқа шабатындай ұлан болса,
Мақтанар ҚАЗАҚ болып туғанына.
Делебесі делбеңдеп қозатұғын,
Өңмеңде, өңешіңді соз ақыным!
Бәрібір сен емессің озатұғын,—
Дермісің:«Қалай елге сөз айтасың,
Өзіңе жетпей жатып өз ақылың?»
Қайтемін,
Менің де арман-мұратым көп,
Демессің «айтты мұны кім ақыл» деп.
Асуым бардай еді шығатын көп —
Көтермей-ақ қойыңдар шыңға сүйреп,
Өлгенде айтып жүрсеңдер жетіп жатыр
Шындықтың ұлы атасы — шын АҚЫН деп.
Безер болсаң, без өзің
(Биік мансабы үшін тілді мансұқ етіп жүргендерге)
Өзін қара,
Сөзін қара!
Не дейді?
Таспен мықтап бекітіп ап көмейді,
Алшысынан түсіргендей кенейді,
Анам тілін,
Бабам тілін шенейді,
Едігедей елін «желеп-жебейді».
Қайран Елім, нені естідің, не көріп?!
Ездік жеңіп,
Намыс құрып,
Кек өліп…
Ұл тудым деп қалжа жеген әз ана,
«Көсегесі көгеріп»
жүргенінше, кетпеді екен неге өліп?!
Ана тілім — арманым, ақ тілегім,
Өзімнен де өзіңді көп тіледім.
Тілім өлсе, тірлігіме мәз болып,
Қара жерді қалай басып жүремін?
Тілім — анам, қасиетім, ардағым,
Ардағымның жүрегіне салма мұң.
Тілім — балам, болашағым, бақытым,
Қалай ғана бақытымды қарғадың?
Тілім — арым,
Тілім — барым, берекем,
Тілім — ойым, думан-тойым, мерекем.
Тілсіз қалса — қасіретті бір тобыр,
Ел бола алса Ел — ТІЛМЕН ғана ЕЛ екен!
Уақыт жылжып, келгенде Ел шетіне,
Ащы таяқ тиді талай етіме.
Мансабына масайғандар мастанып,
Түкіргендей Анасының бетіне.
Халық дейтін — қасиетті Ұлы Анам,
Қара жылдар қасіретке шыдаған.
Бәрін көрген, зәрін көрген уақыттың,
Ал мынаған, не дер екен мынаған?
Халық дейтін — қасиетті Ұлы Анам,
Ұлы Анам да тіл аманда дін аман.
Қабырғаға батқан мұңға шыдаған,
Қабырда да сатқан ұлға жылаған.
Дүниеге ер де келді, ез келді,
Бар болған соң, бәрін соның көз көрді.
Көрмеді тек, —
Көргенінен өлгені
Артық еді АНА тілден безгенді.
Без, без өзің… Безер болсаң, безе бер,
Екіжүзді аярлықты сезеді ел.
Ерлік қалар — қалса халық есінде,
Ит өліммен қасиетсіз ез өлер.
Сен безгеннен қызыл тілім кесілмес,
Тіл тағдыры аярлықпен шешілмес.
Атаң-анаң өртеп өтер өзегін,
Ал ұрпағың өлгенде де кешірмес!
Сен безгенен Ана тілім арымас,
Алаулаған арманы асқақ, жаны жас.
Өз қағынан жеріп қашқан құландай,
Тілін сатып, мансап алған жарымас.
***
Ақынның сыры да — шын,
Шыны да — шын,
Ағайын, айта көрме жырына сын.
Жастықта байқамаған көп жайларды
Жас келіп, қартайғанда ұғынасың.
Көңіліміз көктемдей күншуақты,
Өміріміз, шүкірлік, гүл сияқты.
Жиырмада жыр деп соққан екі жүрек,
Алпыста да соғуы бір сияқты.
Қатар жүрген сары нар, қара нардай,
Арман елі бір жерден табады арна-ай.
Келеміз қос інгенмен қосақталып,
Үзіліп басқа жаққа қарай алмай.
Жүз — алыс,
Жетпейміз бе, жетеміз бе?
Көреміз не жазылса шекемізге.
Кіндігі ажырамас екі егіздей
Ерте-кеш бұл өмірден өтеміз де.
Қасыңда сыйласың да, қимасың да,
Қинаса, жанды бірге қинасын да.
Жетерміз аман-есен біраз жерге
Ғайни мен Розаның бұйдасында.
Барады өмір зулап— Есіл ағын,
Білмейсің кейде не жоқ, несі барын.
Өмірде, өнерде де тете жүрген
Сол баяғы бала дос Есләмің.
