«Есім-Зылиқа» дастанында  Есім мен Зылиқаның бір-біріне деген сүйіспеншілігі, көптеген кедергілерді жеңіп қосылғандығы баяндалады
Жыр оқиғасы Есімнің жат елден туған жеріне оралып, Меңдіқара ақсақалдың үйіндегі жиылыста нағашысы Есмағамбетке жолығып, айтқан әңгімесінен өрбиді
Әңгіменің басын Есмағамбет бастап, Есім жалғастырады
Мұнда бас кейіпкер Шығыс дастандарындағы ғашықтар сияқты «Мәжнүнге» айналмайды немесе таңғажайып күштердің көмегімен сүйгеніне қосылуды мақсат етпейді.Тек қана өзінің ержүректігіне, қайсар мінезіне сенеді
Сол асыл қасиеттерінің арқасында кедергінің бәрінен өтіп, мұратына жетеді
Зерттеу, салыстыру жұмыстарының нәтижесінде 1-ші нөмірлі нұсқа («Есім-Зылиқа»
ОҒК, Ш.690
1-дәп.) ел аузынан жазылып алынған түпнұсқалық мәтін екені анықталды
Оны Н.Ахметбеков 1923 жылы Қазақстанның бір аймағынан жазып алған
1936 жылы жинаушы халықтық нұсқаны өңдеп, кеңейтіп, біраз шумақтар қосып, қағазға түсіріп, Қазақ ұлт мәдениеті институтына тапсырған
1958 жылы Н.Ахметбеков осы өзі өңдеген мәтінді «Тосын толғау» атты жинағында «Есім сері» деген атаумен өз атынан жариялаған
Н.Ахметбеков дастанында қыз есімі Қадиша деп берілген
Есім қызға әкесі Шора би тойға кеткенде сөз салып, ғашықтығын білдіреді
Және Меңдіқара ақсақал үй иесі ретінде Есмағамбет пен Есімнің әңгімесін жалғастыруға демеу болып отырады
Бұлар түпнұсқалық мәтінде кездеспейді
Яғни ақын өз жанынан қосқан
Және ақын Есмағамбеттің портретін, Имамбектің асын, Есімнің ғашықтығын, оның ойларын кеңінен, көркем суреттеген
Сондықтан халық нұсқасының көлемі – 922 жол, ал Н.Ахметбеков нұсқасының көлемі 1500 жолдан асады
Демек, ақын жырға өз жанынан 700-ден аса жол қосқан.
Әдебиет зерттеуші ғалым Ә.Қоңыратбаев «Есім-Зылиқа» дастанына былай деп баға береді: «Сарыарқаны шаң қылған Есім оқиғасы – қазақтың махаббат жырларының ішіндегі бір қызықтысы
Жыр өзінің көркем тілі, идеясы ғана емес, сюжеті, оқиғасы, реалистік сипатымен де бағаланады
Өйткені мұнда екі ғашықтың сүйіспеншілігі, ескі салт-санаға қарсы күресі, замана сыны, бергі жердегі Ресей-Қазақ елдерінің арасындағы тарихи байланыс та көрініс тапқан».
Төменде осы дастаннан үзінді жарияланып отыр.
…Деді: – Жұртым, ендігіні Есім айтсын,
Кеткенін, тұрғандығын қайда барып.
Кезекпен Есімге де сөз берілді,
Тыңдаушым, тынышталсаң құлақ салып.
Есім:
– Есекең айтып өтті менің сырым,
Бірталай мехнат берді шекті зұлым.
Мен-дағы өз әкемдей іздеп келдім,
Жері жоқ жасыратын енді мұның.
Белгілі менің шекті барғандығым,
Ғашық боп Зылиқаны алғандығым.
Асында Имамбектің атым озып,
Олжалы ортасында болғандығым.
Бір тойда сегіз балуан жығып салдым,
Белгілі болды және балуандығым.
“Атыңды ұрлап қостың” деп жанжал қып,
Кешігіп сол дауменен қалғандығым.
Атымның бәйгесіне таласам деп,
Бір биге шекті Шора барғандығым.
Шораның үйінде бар бір сұлу қыз,
Зылиқа оның аты, ай мен жұлдыз.
Еліне шекті барып, төре бермей,
Осында жатып алдым үш айдай күз.
Сөйлестім Зылиқамен оңашада,
Жігітке қарап жату жараса ма?
Әншейін ойын ойнап әзілдестім
Ән салып, домбыраны ала сала.
Зылиқа айтты: – Бәйгеңді ала алмайсың,
Әділ би ақсақалдан таба алмайсың.
Осы елдің ниеті бұзық, атыңды алар,
Тұрғаныңда есен-аман жоғалмайсың?
Есім:
– Келеді жаз да болып, күн де ұзарып,
Сөйлейсің, Зылиқажан, тым қызарып.
Атыма бәйге бермей егестірсе,
Кетермін ұрласам да бір қыз алып.
Зылиқа:
–  Өнерді сен шығардың жатқан сайын,
Тұз-дәмін біздің елдің  татқан сайын.
Бәйгеге бір қыз алсаң не қоясың,
Күрең ат топтан озып шапқан сайын.
Бұл сөзді мұнан кейін қойып кеттік,
Басқа бір әңгімені шолып кеттік.
Тағы да үш ай жаттым сылтауменен,
Әзілдес екеуіміз болып кеттік.
Бір күні қол салайын дедім бұған,
Болмады жүрегімде титтей шыдам.
Бір күні түнде жетіп барып
Айталы көңілімдегі барлық мүддам.
Қыз айтты: – Бүйтеріңді біліп жүрмін,
Мен-дағы жүрегімнен тынып жүрмін.
Мәңгілік алар болсаң айт сырыңды,
Қинама бір күндікке, – деді-ау құрбым.
Менің де жүрегіме байланды дерт
Бұл сөзге қалайынша боламын мерт.
“Алып сені арманымнан шығамын” деп
Ант етіп, уағдаласып байладым серт.
Тимеске уағда айтып, алысып қол,
Аймалап ақ тамақтан болғаным сол.
Сүйген сайын жүрегім жана берді,
Ғашықтыққа мұнан басқа болмады жол.
Келмекке бәлен күні уағда байлап,
Ауылға Амандағы тартқамын жол.
Қуса жетіп, қашқанда құтылам деп,
Қауіпсіз қара арғымақты алғаным сол.
Күнімде уағдалы барып жеттім
Бір сайдың жағасында қызды күттім.
Таң ата екеуміз атқа мініп,
Еліме он бір күнде келіп жеттім.
Жау бар деп, басқа бар деп қорынбадым,
Уағдамды орындамай бой ұрмадым.
Шұрықта алты күндей түнеп жатып,
Уағдалы мақсатымды орындадым.
Сонан соң Есекеңнің әңгімесі
Барлығын өз көзімен көрген кісі.
Ағаға амалсыздан қолым тиді,



 


 


  


 

.
Кез болдым тап сол күні қалың жауға,
Басымыз аман шықты, жаным сауға.
Сол қашқан бетімізбен әрмен өтіп,
Біз бардық паналауға Ұлытауға.
Тәуекел етіп жүрдім әрбір жайда,
Көрген күн ұмытылмай жүреді ойда.
Дәулетті бір кең адам дегеннен соң,
Мен бардым руы қыпшақ Шашамбайға.
Жұрағат ерген деп жаптым жала
Жайлауда отыр екен бір кең дала.
Жарасып, жаным жағып, жақын болып,
Сүйікті Шашамбайға болдым бала.
Аямай қолға берді дүние-малын,
Белгілі оған-дағы біздің Әлім.
Үй болып, өз алдыма отау тігіп,
Сол елде дәурен сүрдім бір жыл жарым.
Көргенім тозақ, бейнет бала жастан,
Тәуекел еттім жанға қарамастан.
“Есімді көрген адам ұстасын” деп,
Ояздың тәртібімен бұйрық шашқан.
Мен сорды бір қу ауыз білдіріпті,
Есітіп шекті тағы құтырыпты.
Қуғыншы жандаралмен келіп жетті,
“Салады-ау, – дедім, – тағы бір бүлікті”.
Мен сендім Шашамбайға тындырар деп,
Мен үшін малын шашып қырдырар деп.
Қазақша бітім жасап, ебін тауып,
Аяғын бұл жанжалдың тоздырар деп.
Шашамбай қозғалма деп сендірді анық,
Кетпес деп мен де ойладым сөзден танып.
Шектіден сегіз жүз сом сыйлық алып,
Алдына бізді жаяу берді салып.
Ақсауыт Шашамбайға: – Тоқта, – деді,
Сабазды қор қылмас жоққа, – деді.
Шашамбай бұл сөзге де қабармады:
– Былғанатын жайым жоқ боққа, – деді.
Сол жылы қара арғымақ өлген арам,
Күн болды енді бізге ылғи қараң.
Бір атқа Зылиқаны мінгізіп ап,
Бір жауыр жайдақ тұлпар берді маған.
Шектілер күрең атты жетектеді,
Жабдықтап тарта бердік болмай алаң.
Көкпеңбек үстерінде қару-сайман,
Қамығып құр келемін, бар ма шарам.
Ер жігіт кімнен артық қор болған соң,
Байлауы Құдіреттің тор болған соң.
Бір қарап ғашығыма көзім түсті,
Мөлтілдеп ағызады көзден жасын.
– Есімді ерттеулі атқа мінгіз, – деді,
Ұлы ғой мұсылманның, қор болмасын.
– Шығарма, – деді ағасы, – дауысыңды,
Көз жасың бұзық үшін көл болмасын.
Еділде келе жатыр беріп азап,
Жеткізбес айлық сапар, жерлер ұзап.
“Жездем” деп кез келгені бір-бір салып,
Қамшымен мазамды алып қылды мазақ.
Тал түсте бір үлкен сайға келіп жатты,
Ат соғып шаршаған жұрт бәрі қатты.
Біреуін қарауылға отырғызып,
Шалғынға күрең атты арқандатты.
Қарауыл отыр еді қалғып-шұлғып,
Кісідей түзге отырған шықтым жылжып.
Бүкпелім табанымда тағулы еді,
Арқанды жалғыз шауып міндім ырғып.
Үстіне аяғымды арта бердім,
Қолыма, күрең атым, қайта келдің.
Ер-тоқым, жүген, қамшы бірі де жоқ,
Қақпалап екі жақтап тарта бердім.
Зылиқа: – Қош, аман бол, – деді көріп,
Кетуге лажы жоқ соңыма еріп.
Ер болсаң есігіме бір соғарсың,
Ажалға амал бар ма қалсақ өліп.
Сонымен жүріп кеттім құба белге,
Әрқашан медет болсын біздей ерге.
Қуғыншы ілесе алмай қала берді,
Бір ісім өлерменнің келді жөнге.
Қалың ел, қарақұрым жағалбайлы,
Мен келдім ымырттата бір көп елге.
«Ауылдан жарақтанып алайын» деп
Тастадым күрең атты сайлау жерге.
Бір үйге ел жатқан соң кірсем келіп,
Жарыс қып көз жібердім енді төрге.
Жағалай төр алдында қонақ жатыр,
Қарындары қабақтай, жуан балтыр.
Қымызға мас, құлынның етін жеген,
Бәрі де жап-жалаңаш құлап жатыр.
Кестелі кебіс мәсі аяқ жақта,
Есімге киіп алса бәрі татыр.
Көрінді қызғылықты бәрі көзге,
Не берсін тарыққанға мұнан өзге.
Сабаға келе сала басты қойдым,
Ат соққан неше күндей, төзбес шөлге.
Таңдаулы бай-мырзаның киімдерін,
Жайғасып, киіп алдым қойып жерге.
Үюлі алтын жабдық ат-тұрманы,
Текшелеп тұрманын будым ерге.
Жоқшылық, жүдеушілік бәрі кетіп,
Жайласып және келдім жаңа түрге.
Жабдықтап күрең атты мініп алып,
Тәуекел, тартып кеттім елсіз шөлге.
Түйіндім тәуекелге белді буып,
Кісім жоқ паналауға жақын, жуық.
“Осыдан Зылиқаны алмай кетсем,
Еркек боп неге керек, – деймін, – туып”.
Басқаға Зылиқаны қия алмаспын,
Бұл үшін жаннан қорқып ұялмаспын.
Бір ерге арқа сүйеп іс қылмасам,
Қызды алып мен қазаққа сыя алмаспын.
Берсем де күрең атты парасына,
Шектіден кегімді алмай тұра алмаспын.
Ойлаған мақсатымды орындамай,
Дүниеде тірі болып жүре алмаспын.
Мен бардым правитель Мұқанды іздеп,
Қиын іс ғашықтықтан күдер үзбек.
– Ардақты аруағыңа атым, – дедім,
Қор болып, тақсыр төрем, келдім іздеп.
Ағыттым бастан-аяқ іштің сырын,
Қалдырмай уақиғаның айттым шынын.
– Шектіден жесірімді ап беріңіз,
Болмады сізден басқа басар жерім.
Өлгенше құлдығыңда күн кешейін,
Ант айтып, ат көтіне мінгесейін.
Күшіңмен Зылиқаны бір алдыршы,
Бір көріп алтын дүзін, тілдесейін.
Орысқа правитель инабатты,
Тарту қып беріп салдым, сыйлап атты.
Жанында Жамантайдай сыншысы бар
Көрсетті сыртқа шығып күрең атты.
Жамантай айтты: – Жігіт қырқар екен,
Қу ілген айдын көлден сұңқар екен.
Алатын ас рудан шаппай бәйгі,
Күрең ат топтан торай тұлпар екен.
Жиналған тамашаға би мен датқа,
Жарасар мал екен деп салтанатқа.
Аяңдатып, желдіртіп шаптыртады,
Салдыртып ат-тұрманды күрең атқа.
Кездіріп қойды байлап кермесіне,
Ар үшін амал бар ма бермесіме.
Талай жұрт таңдай қағып таңырқады,
Байқарға тұс-тұсынан келмесін бе.
Ат пен нар, асыл кілем, алтын жабдық,
Құйылып келіп жатыр жел несібе.
Дырдумен бес-алты күн өткеннен соң
Төренің сонда арызым келді есіне.
– Есімнің білдім, – деді, – армандарын,
Ақтайын қалпын, барлық назарын.
Ат-анжам, қару-жарақ сайлағансын,
Жіберді шақырушы жандаралын.
“Қыз бенен қыз әкесі келсін түгел,
Ер емес Есім қыздан күдер үзер”.
Тоқтаусыз деситишнайға бұйрық жазды,
«Тұтқын қып қыз әкесін бірге жібер».
Сүйікті жігіт болдым тыңайған соң,
Жүйрікті мінді төрем қоңайған соң.
Шектіден он сегіз кісі алып келді,
Көп жүріп арасында бір айдан соң.
Шекті елі бұларға да шығындаған,
Параны асты-үстіне тығындаған.
Қалыпты қыз әкесі қызды әкелмей,
Дүниеде байлық, шіркін, не қылмаған.
– Иә, тақсыр, қыз келмеді мұнда, – дедім,
Қыз келмей, сірә, бітім қылма, – дедім.
Ұстадым ер еді деп етегіңнен,
Дұшманға мені таба қылма, – дедім.
Сөйлесті жауап алып үш күн ұдай,
Басқа жұрт сөзге кірмей тұрды былай.
Шектіден он мың теңге алтын алып,
Тағы да сұлтанымды ұрды Құдай.
Былайша правитель бұйырыпты,
Сегіз би түгел келіп жиылыпты.
Актіге сегіз жерден мөр басылып,
Некесі әңгіменің қиылыпты.
“Әуелі өкпе, нала қойсын кекті,
Есімге мың жарым сом берсін шекті.
Базарда бес сомнан үш жүз тоқты,
Беруге ақша сонан көнсін шекті.
Бес жүзді билікақы билер алады,
Сонан көп сөйлемей тынсын шекті.
Есімге берсін тағы бір мың теңге,
Ризамын қайратына есіл ерге.
Сонымен ғашық отын бұл сөндірсін,
Қыз барсын ақ баталы берген жерге.
Қазақтың қағидасын бұзса-дағы,
Есімнің шыққан жоқ па басы төрге.
Есімнің ел-жұрты жоқ араң өнбес,
Зайғы боп көрген бейне ескен желге.
Қыз қалса өздерінде шекті түгел,
Бұған да құлақ қақпай болды пенде”.
Төренің әділеті болды мәлім,
Сыртым сау, болып жүрдім ішім жалын.
Жеткізсе арманыма айтқанымнан,
Не қылам, Зылиқасыз дүние-малын.
Базарға правитель жүрмек болды,
Жүрісін күрең аттың көрмек болды.
Бастығы жолдасының Есім болды,
Нөкерге алпыс кісі ермек болды.
Ақ шатыр тіктіреді артып түйе,
Қасына қалмай ерді бай мен би.
Отыз қой, он екі тай сойып алып,
Айдатты сауынына елу бие.
Ханымға тройкелеп жекті күйме,
Пәуеске әшекейлі алтын түйме.
Жабдықтап тоғыз қара ат салтаң алып,
Жөнелді құрметтесіп үйме-жүйме.
Ақжал ат, төрем берген бір мың теңге,
Мұнанай базарына тарттық жөнге.
Салдыртып алтын жабдық алқалатып,
Салт мініп шықты Мұқан қанкүреңге.
Ақжал ат жер баспайды мойнын толғап,
Базарға төреге еріп келдім бірге.
Сүйікті жақын жаны ашитұғын,
Мен болдым жұмсайтыны қиын жерге.
Алдына Мұнанайдың шатыр тігіп,
Көрсетті салтанатын әрбір елге.
Жапырып шалғынына бие байлап,
Қандырып жатыр малды Сулыкөлде.
Алдырды күрең атты мінемін деп,
Аралап әр көшені көремін деп.
Жанына мені бірге алып барды,
“Оязбен бір тілдесіп келемін” деп.
Қос күрең мініп алдық майдажалға,
Жиналған мыңдаған жұрт қан базарға.
Аралап тар көшені біз келеміз,
Базар тұр таң-тамаша сыймай малға.
Қақ жарып күрең атпен келе жатты,
Дұшманның көңілін басып жабырқатты.
“Жолдасы төресімен келіскен” деп,
Мұнанай базар елін таңырқатты.
Жалтылдап омырауда алтын алқа,
Ақ жібек, ақ қалпақты киген шалқа.
Алдына бәрі келіп алдиярлап,
Тақсырлап қолын алды қайта-қайта.
Аспанға ажырайып мойнын иіп,
Бүкпеңдеп, көтеріліп бойын жиып.
Еліріп, желдей есіп аяңдайды,
Тізерлеп талпынады жерді түйіп.
Жабысып желе шоқып мен де келем,
Қараймын қанкүреңге ішім күйіп.
Ояздың қақпасына жетіп келдік,
Көп халық тамашаға келген еріп.
«Оязбен бір тілдесіп шығамын» деп,
Ұстатып күрең атты кетті еніп.
Үстіне қанкүреңнің мініп алдым,
Беліме бүкпелімді іліп алдым.
– Ал қашты, ұста, төре, – деп, – Есім қашты,
Көшені қақыратып айқай салдым.
“Ал ұста, ал ұста” деп қамшы басты,
Боп қалды айқай-ұйқай “ұры қашты”.
Қайнаған қан базарда мыңдаған ел,
Ұстауға қалың шаңға араласты.
Кейбіреу қамшыменен ұрып қалды,
Кейбіреу етегімнен жұлып қалды.
Сатырлап мылтық, найза шақыр-шұқыр,
Аңдамай талай сорлы өліп қалды…
Дайындаған
Бектұрған ЛАҚАДЫЛ
