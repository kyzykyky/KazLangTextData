Қойшығара Салғараұлы,
Мемлекеттік сыйлықтың лауреаты
«Қолымды мезгілінен кеш сермедім» деп хакім Абай айтқандай, кеш оянып, кеш талпынған кез келген адам баласының бәріне бірдей жетпейтін зәру дүние – уақыт
Ондай жандардың «мынаны тезірек бітіріп, анаған үлгірсем» деп үнемі қапылып жатқаны
Не істеу керегін біледі
Бәрін қамтысам дейді, бірақ уақыты жетпейді
Күйбеңмен күнін батырады, үмітпен таңын атырады
Мақсатты ісінің бірін тындырса, енді екіншісі «мен мұндалап» алдынан шығады
Сөйтіп жүргенде төңірегінде болып жатқан түрлі жағдайларға қатысты кісілік міндетін өтеуге, азаматтық ұстанымын танытуға, достық парызын ақтауға байланысты атқаруға тиісті көп-көп шаруалардан өзінің қалай біртіндеп қалыс қалғанын да аңғара бермейді
Тек сондай адамшылық міндеттердің бірімен оқыста бетпе-бет келіп қалғанда ғана ес жиып, өкініш құшағына енеді
Сонда ғана «осы бір істі қалай естен шығарғанмын» деп өзін-өзі жазғырып, бармағын тістелейді

Міне, менің де тап сондай күйді бас­тан кешіріп, өзімді-өзім жазғырып отырған жайым бар…
…Күнделікті әдетпен ертелеп тұрып, ертелеп жазуға отырғам (Қазіргі қалыптасқан қағида бойынша өзіңнің ұзақ жылдар бойы зерттеп, қол жеткізген жаңалықты тұжырымыңды жарыққа шығару үшін, жазғандарыңды аты белгілі, әсіресе шетелдік ғалымдардың еңбектерінен алынған дәйексөзбен тұздықтап отыруың керек)
Осындай тәуелділіктің мәжбүрлеуімен, реті келген бір тұста еврей Д.Дирингердің еңбегінен дәйексөз алмақ болып, кітап сөресінен оның «Алфавитін» іздей бастағанымда көп кітаптың арасынан Қажығали досымның «Жалғыз жиен» атты кітабы көзіме түскені
«Құдай-ау, қаншама рет оқиын» деп іздегенімде, қайда қойғанымды ұмытып, таба алмай қойған кітабым… Міне, «Қадыр-қасиетін көп жұрттан жоғары қоятын аға-бауырым Қойшекеңе!» деген қолтаңбасы да тұр
Асығыс кітаптың шыққан жылына қарадым
2005 жыл! «Ұят-ай, қалай ұмытқам, қалай назардан тыс қалдырғам! Соншама жыл көп кітаптың ішіне көміліп, көзден таса қала берген-ау
Осы сәт белгісіз біреу: «Аға-бауыр болғаныңа болайын» деп мені табалап тұрғандай елестеп кетті
Арқам терлеп қоя берді
Жазып жатқан жазуымды да, Д.Дирингерді де былай ысырып қойып, «Жалғыз жиенді» оқуға кірістім.
Әңгімелер мен хикаяттар жинағы екен
Алғашқыда аяқ алысын байқап, бір-екі әңгімесін оқып көрмек ниетте болғам
Жоқ, олай болмады, басынан аяғына шейін бір демде қалай оқып шыққанымды өзім де аңғармай қалдым
Оқып шықтым дегенім жәй сөз, әлдебір сиқырдың күшімен өзімнің жастық шағыма оралып, өз ауылымның аңғал да ақ жүрек адамдарының арасында солардың қуанышы мен ренішіне ортақтасып, соғыстан кейінгі ауыр тір­ліктің тауқыметін тарта жүріп, адам­гершілігіне ақау түсірме­ген қарттардың кісілік парасатына тәнті болған өткен күндеріммен қауышып, мәре-сәре рахат бір күй кештім
Ғажап, Қажығали біздің ауылды, менің ауылдастарым­ды, ата-әжелерімді, аға-жең­гелерімді, қатар құрбыларымды сол қалпы қағазға түсіріпті
Тек аттарын өзгерткен
Әйтпесе, айнымайды-ау, айны­майды! Құдай-ау, тіпті, малына дейін бір-біріне ұқсап жатыр
Қараңызшы, колхоздың жылқысын адамдай қорып, бір жабағысын қасқырға алдырмайтын біздің ауылдың «Салықкер» атты әйгілі кер айғыры мен Қажығалидың «Оралу» хикаятындағы (жүйрік те мықтылығына қызығып, қолхоз белсенділері үйірінен айырып, мініс көлігіне айналдырғанда байлаулы тұрған жерінен шылбырын үзіп шығып, ат құлағы көрінбес алай-түлей боранда жылқышыға бой бермей ығып бара жатқан үйірлестерін іздеп тауып, алдынан шығып, арқырай кісінеп, көнбегенін сауырлай тістелеп, кері қайтарып, қалың жылқыны қырғыннан сақтап қалған)Қарагер айғырды қалай бір жылқы демессің! Болмаса, осы Қарагер айғырдың жылқы ішінде жоғын, міністе жүргенін көріп, бәйбішесінің «адасып өлесің» дегеніне қарамай, мына ақтүтек боранда жалғыз жылқышының жылқыға ие бола алмасын біліп, қолұшын беруге атқа қонған пенсиядағы бұрынғы жылқышы Атаберді қарт пен «Салықкердің» өлгенін естігенде «енді колхоздың күні не болады» деп жылап, ауырып жатқанына қарамай, жылқышыларға көмекке аттанған біздің ауылдың байырғы жылқышысы Нұрпейіс ақсақалдың жан дүниесінде қандай айырмашылық бар?! Бір бұлар ғана ма, анау «Жігіттің көз жасындағы» Бекжан да «Қысқы түндегі» баласы әскерге кетіп, үйде қалған келінін жоқты сылтау қылып, келгіштеп жүрген автоклуб баладан қорғаштап, түні бойы мылтық атып, бос айтақтап жүрген Дайрабай қарт та, «Өмірдегі» кешкілік төбе басына шығып, ауылды сырттай бақылап, өткен-кеткенді әңгіме қылатын үш шал да; «Атымтайдағы» жетімдіктің зардабын шегіп, жеңгесінен таяқ жеп, ашқұрсақ жүрген жетім бала Атымтай да, не керек, бәрі-бәрі біздің ауылдың адамдары
Ең арғысы, бүкіл бір ауыл Қойсалдардың жалғыз жиені болып, қаршадайынан жағаласып, сөз қаржасып өскен Ақтаспай екеш, Ақтаспай да – біздің Жынды Қойшығұлдан айнымайды ғой
Тек аты басқа
Марқұм Мырзағазы ақсақал: «бөле-жаратыны жоқ, бар қазақ бір қазақ, тек тани біліңдер, жанын түсіне біліңдер» деп отырушы еді
Осы сөздің мәнін енді түсінгендеймін
Қарап отырсам, Қажығали қазағын тани біліпті, жанын қалтқысыз түсіне біліпті
Сондықтан ғой, оның қалың жылқының ішінен жаратылыс бітіміне, мінезіне қарап хас жүйрікті жаңылыссыз танитын ат сыншы секілді, қазақ болмысын анық танытатын ұлт адамына тән ортақ іс-әрекет, мінез-құлық, таным-түсінік арқылы әртүрлі кейіпкерге жан бітіріп,тамырында қазақы қаны буырқанған,типтендірілген «тірі» адамдармен оқырманын жүзбе-жүз қауыштырып отырғаны
Содан да болар, кітапқа енген он жеті әңгіме мен хикаяттардағы кейіпкерлердің қай-қайсысының да біздің де, сіздің де, оның да ауылындағы адамдарға ұқсап, айнымай жатқаны
Өйткені мұндай адамдар қазақтың қай ауылына барсаңыз да ескі танысыңыздай алдыңыздан шығады
Ал солардың жан-дүниесін әсіре боямасыз, шынайы қазақы болмыс-бітімімен, өзіне тән мінез-құлқымен, іс-әрекетімен алдыңызға жайып салып, өзіңді солар қуанса, бірге қуантып, солар күйзелсе, бірге күйзелтіп, жан тебіренісінің сезім толқынында бірге тербелуге мәжбүр етіп отырған жазушының қалам қуатының құдіретіне, суреткерлік шеберлігіне тәнті болып, еріксіз еміренесің
«Жарайсың, Қажекем» деймін іштей мәз болып.
Міне, кітапты түгел оқып болсам да, қайтадан сөреге орнына қоймай, сипалап әлі отырмын
Бейне бір жаны жарасқан сырлас адамдардың қоштасуға бір-бірін қимай, қипақтап кібіртіктей беретіні сияқты, менің де кітаптан айырылғым жоқ
Жаңа ғана өзім оқыған хикаяттар мен әңгімелердегі түрлі тағдырлар тізбегі санамда қайта жаңғырып, ондағы адамдар жанды елеске айналып, өз болмыс-бітімімен, кезегімен көз алдымнан өтіп жатыр
Қай-қайсысы да манағы оқып білгендегі кезімнен де гөрі етенелеу, ежелгі таныстай жылы ұшырайды.
Зерделеп көріңізші
Қаршадайынан жетімдіктің тақсыретін бастан кешіп, отынымен кіріп, күлімен шығып, баласын арқасынан түсірмей бағып жүрсе де асыраған жеңгесі Дәмегүлге жақпай, жиі таяқ жеп, тамақтан қағылып, аш құрсақ жүріп, ауылдастарының жанашырлық көмегімен әзер жетілген Атымтайдың («Атымтай» әңгімесінің бас кейіпкері) кейін сол қатыгез жеңгесі өлгенін естіп, жаназасына егіле жылап кетіп бара жатқан сәтін автор бірге өскен досы атынан былай суреттейді: «Баяғының бәрі есінен шығып кеткендей-ақ жеңгесінің есімін қайта-қайта аузына алып, кәдімгідей өксіп қойсашы… Өзіне жасаған қысастықты біржола ұмытқанын былай қойып, бишара Дәмегүлдің шулап қалған шиеттей балаларын ойлап, риясыз көңілмен елжі­рей егіліп тұрған Атымтайдың түрін көргенімде, бұрынғы ойымның бәрі түкке тұрғысыз, тек бекершілік, пенделік ұсақтық сияқты көрініп кетті
«Күнделікті күйкі тірлікте ағайындарымызбен, дос-жарандарымызбен арадағы өкпе, араздық, талас-тартысымыз – бәрі де ізгілік дарымаған бақас көңіліміздің дерті екен ғой
Апыр-ау, осы уақытқа дейін соны неге білмегенмін» деп ойладым
«Бәріне де кешіріммен, тек кешіріммен қарау керек екен ғой
Бәлкім… мәңгі бақи шешімін таптырмай келе жатқан өмір атты жұм­бақ­тың бір түйіні осында жатқан шығар»… – Еріксіз ойға қаласың
Өз тірлігіңді саралайсың
Көрген қорлық, зорлықтың бәрін ұмытып, өзің осылай кешірім жасай алар ма едің?!
«Енді ол былай ғой…» деп пенделік жасайын десең, алдыңнан қызметтесінің жапқан жаласынан жазықсыз сотталып, «халық жауы» аталып, он тоғыз жыл лагерьде отырып азап шегіп келгенде, әлгі қызметтесінің жасаған екіжүзділік арсыз қылығын көріп, соның салдарынан ауруханаға түсіп, ажалмен арпалысып жатқан Саяділ Саржанович («Бұралаң жол» әңгімесінің бас кейіпкері) шығады
«Бәрі де пендешілік
Әйтпесе, тағдырдың жолы бұралаң болғаны үшін әлдекімді, әлдекімдерді жазғырудың, кінәлі адам іздеудің не жөні бар?» деп, кешегі өзіне жалған жала жауып соттатып, ғылыми еңбегін пайдаланып кеткен қызметтесін де, күндік тірлігінің ұпайы үшін өзгенің басын бәйгеге тігіп жіберетін басқалардың да пендешіліктерін санасынан өшіріп, «ешкімге өкпе-реніші жоқ, еш ыза-кексіз, сәбидей пәк осы күйінің өмірдегі ең бір бақытты сәті екенін сезінген» Саяділ Саржановичтің кеңпейіл кешірімшілдіктің құшағындағы жүзін көріп, еріксіз тәубеге келесің
Өмірдің ащысы мен тұщысының дәмін бір адамдай-ақ көрген жанның өлім алдында таныған ұлы шындығының рахман нұры бойыңды балқытып, кешіре білудің құдіретін түйсінесің
Кешіре білудің де ерлік екенін мойындайсың! Өзіңнің осы күнгі әнебіреулердің тірлігіне риза болмай, сырттай кейіп, күйіп-пісіп жүргеніңнің бұған қарағанда түк те емес екенін сезінесің
Адамды жақсы көру, тағдырдың бұралаң жолындағы оның пенделік әлсіздігін кеше білу – жан тазалығын қажетсінетін кісілік парасаттылықтың бір тұғыры екенін санаң қабылдай бастайды.
Осы сәт жан жабығып, жасып жүрген кезіңде адамға «адам» деп, түсіністікпен қараудың өзі үлкен бақыт, қуаныш әкелеті­нін жан дүниесімен алғаш сезінген екі бейбақ – Зейнеш пен Бозымбай («Қаңтардың қара суық түні» атты әңгіменің кейіпкерлері) ойға оралады
Зейнеш – қызғалдақ ғұмыр қыз-дәурен шағын­да ойнақтап жүріп от басып, бағы күйген; Бозымбай – қаршадайынан жетім қалып, кім көрінгеннен көзтүрткі көріп, сағы сынып, намысы өлген – қос мұңлық тірлік тақсыреті, тағдыр тауқыметі табыс­тырып, отбасын құраған
Бақтарына қарай, бір кезде аудандық тұтынушылар одағының бастығы Ишанбек деген кісі бұлардың ауыр жағдайына жаны ашып, Зейнешті ауылдарындағы дүкеннің сатушылығына іліктіріп жіберген
Соның арқасында жұртта қалмай, ешкімге көзтүрткі болмай, біреуден ілгері, біреуден кейін күндерін көріп келеді
Үйелмелі-сүйелмелі бес бала өсірді
Сол Ишанбек, жақында ауданға зат алуға барған Зейнешке кәдімгідей сыр ашып, облыс­тан келген тергеушілерді риза етіп шығарып салғысы келетінін білдіріп: «соған… жолға бірдеңе дайындай алмай, діңкенің құрып тұрғанын қарасайшы! Қырсыққанда, жеңгең де жақында төркіншілеп кетіп еді
Қайдан білейін, шырағым! Сіздің ауылдың үстімен өтеміз ғой, енді… бар үміт сенде, Зейнешжан!» деп жағдай айтпасы бар ма?! Кез келген адамға айтса, пәлендей әсері жоқ осы бір пенделік жалғыз ауыз лебіз, Зейнештің жан дүниесін дүр сілкіндіріп, ерекше толқытып, қуанышты күйге бөлейді
Қалай толқымасын, қалай қуанбасын, «өмірінде бірінші рет, біреудің де бұларды кісі деп елеп… тіпті дырдай ғып сенім артып, өтініш қылғанын көргені осы»
«Құдай-ау, ел қатарына жетті… жетілді… деген осы ма? Демек, бұлардың да ел болуға жарағаны ғой
Бұлар да дәрменсіз балапанға ұқсап, басқаға қарап ауыз аша бермей, бір ауық өзгеге қол ұшын ұсына алатындай болғаны ғой! Мұнан артық қандай бақыт керек, құдай-ау! Кісіге сенің де септігің тигеннен, қолыңнан келіп, біреуге жақсылық жасай алғаннан артық кісілік болуы мүмкін бе? Тіпті адамда мұнан артық адамгершілік қасиет бола ма, сірә… Соған жеткендері ғой! Бұған жетсе – ел қатарына қосылғандары емей немене!? Ел болғанымыз ғой біздің де!!!» деп жарыла қуанған Зейнешпен бірге өзің де тебірене толқып, осы күйді басыңнан кеше бастайсың
Осы сәттен бастап, кешегі күні жігері жасып, жер болып жүргенде қол ұшын беріп, жұмысқа тұрғызған, «қарағымдап» ақылын айтып, тәжірибесіз кезінде талай тығырықтан алып шыққан, ең бастысы – өзін бейбақ біреу санамай, өзіндей адам деп қабылдағанИшанбек ағасының бір кәдесіне жарауға жанын салып кіріскен Зейнештің тілеушісіне айналасың
Тілеушісіне айналғаның сол, дайындық жұмысын аяқтап, енді түн ортасында тергеушілермен бірге келе жатқан Ишанбекті қарсы алуға кеткен Бозымбайдан (поезд екі сағатқа кешігіп келеді) хабар болмай, «құдай-ай, енді бізді кісі деп елеп… ес көрген адамның алдында абыройды төге көрмегін… Айыра көрме абыройдан, Жаратқан» деп, Тәңірісіне жалынып, жанын қоярға жер таппай, дызалақ қаққан Зейнешпен бірге сенің де дегбірің қалмайды
Қалай дызалақ қақпасын, Зейнеш! Күйеуі Бозымбайдың сыры өзіне мәлім, жетім өскен сорлы ғой, кез келген жерде, жағдай таңдамай, ұйықтай салады
Осы жолы да солай ұйықтап қалса ше… Осы сәт қаңыраған вокзалдың қырау басқан терезесінен қара суық қақап тұрған түнгі далаға телміре қарап, жападан жалғыз шошайып отырған Бозымбай келеді көз алдыңа
Бар ойы, бар арманы әйелінің тапсырмасын орындау, әйелінің алдында масқара болмау… Әне, сілтідей тынып тұрған қысқы түн тыныштығын бұзып, тұншыға арқыраған поезд үнін естіп, орнынан атып тұрып есікке қарай ұмтылды
«Жіп-жіңішке қылқиған шарфсыз арық мойнын қолпылдаған қара пальтосының кең жағасына тығып алып, тырсита толтырылған тор қалтаның тоқ бүйірі тілерсегін қаққанына қарамастан, составты бойлай тұғжыңдап жүгіріп келеді»
Содан жолға алып шыққан азын-аулақ дәм-тұзы таусылып, қасындағы тергеуші-қонақтардан қысылып, қыпылдай бастаған Ишекеңе тор қалтаны ұсынып, екі иінінен дем алған Бозымбаймен бірге сіз де «уһ» деп, көңіліңізді бір демдейсіз
«Құдай-ау, бұл не құдірет!» деп ойлаймын тебірене толқып
– Бұрын-соңды түк көрмегендей, түк оқымағандай өз-өзім­нен алабұртып, бұлайша толқуыма не себеп? Тіпті талайлардың аузының суы құрып, «классика» деп дәріптеген шығар­ма­ларын оқығанда да, мұндай күй кешпеп едім ғой
Енді не болды, мынаның өзгелерден артықшылығы неде?
Осы сауалға жауап іздеп, оқыған әңгімелер мен хикаяттар оқиғаларын зерде сүзгісінен тағы қайыра бір өткізіп, сараптай пайымдасам, мұндағы кейіпкерлердің бәрі – далалықтары да, қалалықтары да түгелдей кешегі өткен ғасырдағы алпысыншы-жетпісінші жылдардың адамдары екен, яғни сол дәуірдің жақсы-жаманын бастан бірге өткерген тағдырлас өз замандастарым екен
Қажығали әр әңгімесінде, әр хикаятында суреткерлік таныммен, қаламгерлік шеберлікпен сол заман тірлігінің шындығын боямасыз алдыңа жайып салып, оқырманын өздерінің тағдыры таныс жақындарымен қайыра табыстырыпты
Ал жақыныңның қуанышына өзіндей қуанып, қай­ғысына өзіндей ортақтасып, бірге бөлісу – автордың өзі дәлелдегеніндей, адамгершіліктің бір тұғыры ғой
Шамасы, «Жалғыз жиен» жинағындағы кейіпкерлер қуанғанда менің де қуанып, алабұртып, жүрегімнің өрекпи тулауы да, жылағанда кеңсірігімді әлдебір ащы өксік ашытып, көзімнің суланып, булануы да осыдан – өз тағдырыммен кездескеннен, жақындарыммен қайта табысқаннан туындаған сезім толқынының қуатынан болса керек.
Бұл жолы мен автордың әдебиет­шілер қауымынан да, қалың оқырман­дар­дан жоғары баға алған «Тар кезең» тарихи романы жөнінде сөз еткенім жоқ
Бұл шы­ғарма жайында айтылар үлкен әңгіме әлі алда деп ойлаймын
Бүгінгі сөзге түрткі болған, жоғарыда айтқандай, тек «жоғал­тып алып, өзім қайта тапқан» әңгімелері мен хикаяттарының бір жинағы ғана.
