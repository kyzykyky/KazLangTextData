…Жиналып бәрің келіпсің,
Алқалаған әлеумет,
Жақсы көрген құрбының
Қуанышты тойына

Той қызықты болады,
Ортасы толса ойынға.
Ойын түрі басталса,
Сый-сипаты тасталса,
Қыз бен жігіт қосылып,
Қоңырлатып ән салса.
Домбырадан күй төгіп,
Балаусадай балқытса,
Құйқылжытып қалқытса.
Тіл-көмейден ақынның
Алтындай сөзі ағылса.
Қыз-бозбала бір өңкей
Аңыратып ән салса.
Той қызықты болады
Табақ тартса сәнімен.
Өлең айтса келісер
Тамылжыған әнімен.
Бұл жалғанның ішінде
Алшаңдаған мырзалар,
Ардақтаған ару бар.
Азу тісін қайраған,
Қызыл тілі сайраған,
Әділдіктің заңымен
Қара қылды қақ жарған
Ел бастаған билер бар,
Тақта отырған әкім бар.
Опа-далап жағынған,
Иісі жұпар аңқыған,
Кер маралдай керілген,
Сән түзеп сұлу киінген,
Тотыдайын таранған,
Көз тартатын кербез бар.
Көңілін тауып солардың,
Сөйлемесе қызыл тіл,
Жүйріктіктен не пайда бар?
