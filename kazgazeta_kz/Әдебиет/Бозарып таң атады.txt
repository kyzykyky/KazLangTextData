Өтеген НҰРМАҒАМБЕТОВ
ПАТША КӨҢІЛ
Кімге керек жабығып жылағаның,
Кімге керек сүрініп құлағаның?
Қиындық пен қуаныш егіз екен,
Екеуінің арасы бір-ақ адым.
Сарғаяды шөп басы салқын күзде,
Өтерміз бір күндері сіз де, біз де.
Біздерсіз де таң атып, күн шығады,
Жұмысы жоқ өмірдің бізде мүлде.
Тағдырың не берсе де бір басыңа.
Өткен өтті, алда үміт, құр жасыма.
Басың ауырып балтырың сыздағанда
Ойландың ба, келеді кім қасыңа?
Гүл жайнаған жастықтың өтері хақ,
Өкінгенмен не пайда айтшы бірақ?
Аман алып шығады алты ай қыстан,
Жақсы лебіз айтылған, жанған шырақ.
Ас толтырып қойса да алтын табақ,
Есігін енді аштырмас салқын қабақ.
Қалған көңіл – шыққан жан, орны толмас,
Көрген қызық, жиғаның бір күн талақ.
Өткізіп алмағайсың текке күнді.
Күзде орып аларсың еккеніңді.
Өз өмірің, тағдырың өз қолыңда,
Байқамай да қаларсың кеткеніңді.
Мүмкін сенің мінгенің қымбатырақ.
Кигенің де өзгеден сымбаттырақ.
Бірақ жыртық үйдің де құдайы бар,
Патша көңіл бәрінен қымбат тұрад.

Біздің ауылдың  көктемі
Айғыз-айғыз, қар кеткен
Жылғаларда су кепкен.
Жылдағыдан ерекше
Несіменен бұл көктем?
Бұрынғыдай бәрі де,
Бозторғайдың әні де.
Бозбалалар қайда жүр
Сәлем берген кәріге?
Бозарып таң атады,
Қызарып күн батады.
Сусылдап кеп шүрегей
Суға қонып жатады.
Арса-арса келбеті,
Көк шалады жер бетін.
Қыстан шыққан боз басын
Салқын самал тербетті.
Апандарға су толған,
Қамыс өссе ну болған.
Шалдығып кеп алыстан,
Шалшық суға қу қонған.
Ерте, ерте, ертеде,
Әлде одан ерте ме,
Атақоныс, ел болған,
Осы бейқам өлкеде.
Оған куә қыраттар,
Тілсіз аққан суаттар
Тастан шыққан бұлақтар,
Түнде жанған шырақтар.
ҚҰЛПЫТАС
Ойларынан шыға алмадым баршаның,
Кінә қойма, мен де адаммын,
Шаршадым.
Көзді жұмып кетсем бе екен ауылға,
Мәртөгімді, Елегімді аңсадым.
Көп болыпты біз ауылдан кеткелі,
Сағым болды жазы, қысы, көктемі.
Самала жел кекіліңді қуалап,
Шақыратын Ақсу-өзен өткелі.
Қуат беріп жаныңа таң шуағы,
Шайқалады самалмен бал құрағы.
Елең етіп еңістен елік қашып,
Шиқылдайды жол бойы саршұнағы.
Бұраң-бұраң, қара жол тау асады,
Жолға тау, тау жолына жарасады.
Билік құрып төбеде бүркіт отыр,
Биік қылып көрсетіп аласаны.
Жалғыз тал,
Жалғыз өскен баурайда,
Ел қайда, су қайда, ауыл қайда?
Арса-арса, «бет-жүзің» әжім-әжім,
Серік болар тағы тал табылғай да.
Қарасуға құятын Кіндік барып,
Қосшелекке жететін құмды жарып.
Қара мола, сай-сала, тау бөктері,
Қарық болып жататын суға қанып.
Анау Төбе,
Бір қауым ел мекен еткен тасыңды,
Талғамайды ажал кәрі-жасыңды.
Менің ғазиз Анам да орнын тапқан,
Өткен күнде белгі жоқ-ау расында.
Маңдайымды тіреп құлпытасыңа,
Жылап тұрмын қабірінің басында.
АҚТӨБЕ
