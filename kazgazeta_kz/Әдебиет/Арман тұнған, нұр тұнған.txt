Сарыарқа төсінде,
Сән беріп Есілге.
Жас қала – Бас қала,
Астана өсуде.
Күн болып қарайды,
Шуақ боп тарайды.
Әлемге нұр шашқан,
Астанам арайлы.
Туғандай қиялдан,
Үйлері бір арман.
Аспандап барады,
Аяулы ұлы ордам.
***
Мәрмәрдан қаланған,
Сан сарай, сан арман.
Жауһардай жарқырап,
Жас қала жаңарған.
Елбасы тілегі,
Елімнің жүрегі.
Жасанған Елорда,
Туған жер тірегі.
Даламның кеңдігі,
Тауымның өрлігі.
Елордам тұр сенде,
Елбасым ерлігі.
***
Елордам, ардағым,
Айбыным, айбарым.
Алаулы күндерің,
Арайлы таңдарың.
Елордам қуатты,
Шырайлы, шуақты.
Шұғыла шаша бер,
Алтын күн сияқты.
Астана ақ қала,
Ақ мәрмәр пәк қала.
Шарықтап, қарыштап,
Шалқи бер, шаттана.
***
Есілдің жағасы,
Ғажап қой, қарашы.
Алтындай нұр шашқан,
Астана қаласы.
Астана – гүл қала,
Шуақты, нұр қала.
Сарыарқа төсінде,
Жарқырап тұр дара.
Алатау аясы,
Арқа, Алтай арасы.
Бөленген нұрына,
Бар қазақ даласы.
***
Тамсантқан талайды,
Астана арайлы.
Бар елге өзінен,
Бақыт, нұр тарайды.
Таңменен тыныстап,
Тарайды ырыс, бақ.
Егемен ел туын,
Елбасым тұр ұстап.
Астана – мерейім,
Мәртебем, беделім.
Күндей нұр шаша бер,
Биіктен көрейін.
***
Бас қала, жас қала,
Бақыттың ордасы.
Арайлы Астана,
Елорда, Елбасы.
Жасампаз жолымен,
Жаңғырған, жаңарған.
Елбасы қолымен,
Әр тасы қаланған.
Елбасы, Елорда,
Секілді бір аты.
Екеуі бір арна,
Бір мақсат, мұраты.
***
Күн сайын құлпырған,
Астана арайлы.
Жүзінен нұр тұнған,
Шұғыла тарайды.
Әр күні жыр, дастан,
Бақыттың бастауы.
Айрықша нұр шашқан,
Астана аспаны.
Бақыттың базары,
Астана ақ таңы.
Астана ажары,
Елімнің мақтаны.
***
Күн жадырап шығады,
Ай жарылқап туады.
Астанадан тарайды,
Елге бақыт шуағы.
Елбасы мен халық бір,
Бірге қуат тауып тұр.
Астанадан тарайды,
Елге шуақ, жарық нұр.
Астана мен Елбасы,
Елімнің бақ ордасы.
Осы жерден басталар,
Болашаққа жол басы.
***
Арман тұнған, нұр тұнған,
Күнде өсіп, құлпырған.
Ару қала – Астана,
Елбасымен бір туған.
Астана ел туы бұл,
Айы арайлы, күні нұр.
Елбасымен біртұтас,
Әрі туған күні бір.
Екеуін бір тойлаймыз,
Бір құттықтау жолдаймыз.
Астананы айтқанда,
Елбасыны ойлаймыз.
***
Астана пәк, ақ қалам,
Бақыт, ырыс, бақ қалам.
Елордамда мерейім,
Елбасыммен мақтанам.
Екеуін еш бөлмеймін,
Екеуі бір, тең деймін.
Елордаммен биіктеп,
Елбасымен өрлеймін.
Жасыл желек оранған,
Жарқыраған, жаңарған.
Жасандырған Елбасым,
Жайнай берсін Елордам.
***
Тәуелсіздік арқамды сүйегенім,
Бейбітшілік, тыныштық тілегенім.
Жаңа ғасыр көгіне жайып қанат,
Жайнап өсіп, жаңарып, түледі елім.
Түлеп жатыр қырым да, қиырым да,
Бақыт, байлық нұр болып құйылуда.
Асқақтады мәртебем көтеріліп,
Туым биік тұр бүгін тұғырында.
Қабыл болып халқымның мың тілегі,
Қайнады өмір қайтадан қыр түледі.
Ортасына орнаған Астана аты,
Сансыз елге жайылып, дүркіреді.
***
Жас қанатын күнде өсіп, жайған қала,
Жарқыраған Астана арман қала.
Азиада, Самит те, Көрме де өтті,
Бар әлемнен айрықша алған баға.
Кезі бар ма арманның аласарған,
Табысыма қандай ел таласа алған.
Елбасының ерлігі Сарыарқада,
Жаңа Астана, ғажайып қала салған.
Бәсекеден біздің ел бас тартпады,
Жарыс, бәйге, байқаулар жасқантпады.
Қақ төрінде әлемдік көрме өткізіп,
Астана аты тағы да асқақтады.
