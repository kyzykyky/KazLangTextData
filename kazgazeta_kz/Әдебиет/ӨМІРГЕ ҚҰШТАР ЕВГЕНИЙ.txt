Ата-бабаларымыз найзаның ұшымен, ақ білектің күшімен сақтап қалған киелі мекеніміз бүгінде көптеген ұлт-өкіліне пана болуда
Ұлы даланың алтын бесігіне айналған қасиетті мекен ыстық құшағына барша адамзатты басып, мәпелеп келеді
Сондықтан да, даладай дарқан көңілді текті халқымыз «Ырыс алды ынтымақ» деп ұлтаралық ауызбіршілікті жоғары бағалайды.
Елімізде 130-дан аса ұлт-өкілі өмір сүретіні бәрімізге мәлім
Олардың қазақтың киелі жерін құрметтеп, тілін, салт-дәстүрін, әдеп-ғұрпына ерекше ілтипатпен қарауының өзінде үлкен мәдениеттілік байқалады
Бұл бәріміз үшін үлкен қуаныш деп ойлаймын.
Алматы облысына қарасты берекесі мен бірлігі жарасқан Сарқан ауданында көпке үлгі болып жүрген өзге ұлт өкілдері біршама
Соның бірі – Евгений Семёнов
Ол: «Отаным – Қазақстан
Бірлігі жарасқан осынау елде өмір сүріп жатқаныма қатты қуанамын
Бақыт деген мен үшін осы» дейді
Ол қазақ тілінде еркін сөйлейді
Тіпті, екі сөздің басын құрай алмайтын азаматтарды түрлі мақал-мәтел айтып, шаң қаптырады
Оның айтуынша, қай жердің ауасын жұтып, суын ішсең сол елге деген құрметті құр сөзбен емес, іспен дәлелдеу керек
Евгенийдің жүрегінен ақтарылған осынау сөзден-ақ оның Қазақстанға деген махаббатын, құрметін сезінуге болады
Ол қасиетті жердің киесі барын үнемі айтып жүреді.
«Қара жер – адамзаттың алтын бесігі
Ал туған жер алтыннан да құнды байлық болуы керек
Мен қазақ тілінде еркін сөйлеймін
Оны мақтаныш санамаймын
Орыс тілін білемін
Ана тілімді де құрметтеймін
Бірақ қазақ тілі мен үшін бірінші кезекте тұр
Себебі, мен қазақ тілінде сөйлеуге міндеттімін
Мен қазақтың нанын жеп, суын ішіп, ауасын жұтып отырмын
Әрбір өзге ұлт көңілі дархан, бауырмал, жанашыр қазаққа алғыс қана айтады
Мұндай ел жер бетінде жоқ деп ойлаймын
Қазақтың бойындағы жанашырлықты, бауырмалдықты сезінгеніме қуаныштымын» дейді сарқандық Евгений.
Тағдыр – тосынсыйға толы
Адамның өмір жолында не болып, не қоймайтынын бір Жаратқаннан басқа ешкім білмейді
Бұл – заңдылық
Өкінішке орай, Евгений 2004 жылы ойламаған жерден тағдырдың қатты соққысына душар болады
Ол ешқашан да арбаға таңылып, мүмкіндігі шектеулілердің қатарын арттырамын деп ойламаған
Әрине, мұндайды ешкім ойламайды да
Ойлаудың өзі қорқынышты
Бірақ Евгений басына түскен сынды өзінің мықтылығымен көтеріп шықты
Жігерлі адам ғана мұндай ауыр сынаққа күліп қарай алады
Ол қоларбаға таңылса да спортпен айналысуды әдетке айналдырды
Ауыр атлетика, армрестлинг спорт түрімен шұғылданып биіктен көрінді
Бос уақытын жоспарлап, үнемдеп, өзіне және қоғамға пайдалы болатындай әрекет етуді жоспарлаған азамат жетістікке қол жеткізді
Ауданның намысын облыстық деңгейде қорғап, талай жерде топ жарып шықты
Әрбір жеңіс оны биік мақсатқа жетеледі.
2019 жылы облыс орталығы Талдықорған қаласында армрестлингтен мүмкіндігі шектеулі жандардың арасында өткен Қазақстан чемпионатында жүлделі 1 орынға ие болғанының өзі үлкен мақтаныш, зор жетістік
Жалпы, Евгений спорттан бөлек мал шаруашылығымен де айналысады
Мал бордақылап, тапқан-таянғанын отбасына, ағайын-туысына арнайды.
– Осындай жағдайға тап болуым тағдырдың сыйы екенін білемін
Бірақ менің жанашырларым көп
Әсіресе, қазақтың ақ жаулықты аналары үнемі маған: «Алла қуат берсін
Әлі-ақ жазылып, ортамызда жүгіріп жүресің
Мойыма
Сен қаншама жасқа үлгі болып отырсың
Біздің батырымызсың» деп, мені жігерлендіріп қояды
Жақсы сөз жаныңды семіртеді емес пе? Міне, осындай жанашыр жандардың арасында өмір сүріп жатқанымның өзі бақыт емей немене? Жастар ешқашан да мойымаса деймін
Қазақтың әр ұл-қызының бойында ерекше жігер бар
Соған қуанамын
Қазақтай тілеулес, қамқор ұлтты мен ешқашан да көрген жоқпын
Әр қазаққа алғыс айтамын
Спортпен қоса мал шаруашлығымен де айналысуымның астарында терең мән бар
Қазақ төрт түлікті аса қатты қадірлеген
Әр мал атаулысына қалай қарау керектігін жақсы біледі
Мен де біршама уақыт бұл саланы зерттедім
Білгенімнен білмегенім көп екен
Қазақ бауырлардан сұрастырып жүріп, мал шаруашылығының қыры мен сырын меңгердім
Көшпелі қазақ бұл кәсіпті бес саусақтай жақсы меңгергендігінің арқасында тарихтың алтын парақтарында қалды
Жалпы, төрт түлік деген береке ғой
Қазақтың әр шаңырағында береке бар
Мейірім мен жылулық бар
Мен қазаққа мәңгі қарыздармын» дейді ақкөңіл батыр.
Евгений Семёнов – жасқа да, жасамысқа да үлгі боларлық азамат
Бар мүмкіндігін пайдаланып жүрген спортшы секілді алға ұмтылсақ, болашақтың жарқын боларына еш күмәнім жоқ
Қазақтың Көк Туын әлемге желбіретіп, Гимнімізді асқақтатуды мақсат еткен, қаны орыс болса да, жаны қазақ азаматқа сәттілік тілейміз.
Бекзат ШАТЫРБАЙ
Алматы облысы
