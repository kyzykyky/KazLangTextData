Қазіргі «Қазақтелеком» мен осыдан 15-20 жыл бұрынғы телекомды салыстыра алмайсыз
Арасы жер мен көктей
Телекоммуникация – кез келген жоғары технологиялы сала сияқты бәсекеге қабілеттілігі күн сайын артып, жылдам қарқынмен дамып келеді
Бүгінде айшылық алыс жерлерден жылдам хабар алғызатын осы «Қазақтелеком» заман ағымымен бірге қарыштауда.
Бізде аудан бойынша 16870 абонент бар
Оның 5250-ден астамы кең жолақты интернетке қосылған
Ал сандық телевиденияның, атап айтқанда IDTV қызметін тұтынатындар саны 1230 төңірегінде
Екі жылдан бері аудан бойынша барша телефон стансалары сандық жүйеде жұмыс істейді
Түрлі байланыс қызметін көрсететін орталықтар желісі кеңінен таралған
Олардың қатарында дәстүрлі телефония және телеграф қызметтері, деректер беру мен интернет қызметтері, интеллектуалдық және спутниктік желілер, жасырын соғылған қоңырауларды анықтайтын Clip Ler жүйесі және көптеген заманауи қызметтер бар
Сондай-ақ 2 мыңға жуық 7 сандық Алматы нөмірі пайдаланылады
Бұл жүйе арқылы бір ай бойы Алматы қаласы бойынша тегін сөйлесу мүмкіндігі бар.
Қазіргі таңда селолық округтерге талшықты оптикалық кабельдер арқылы интернет желісі тартылуда
Биыл Балғабек Қыдырбекұлы ауылында – 32, Ақсеңгірде – 27, Қазыбек бекетінде – 43 үйге интернет желісі қойылып, екінші жарты жылдықта Шиен, Қастек, Талап, Амангелді, Жамбыл, Сарыбай, Қарақыстақ, Аққайнар ауылдарына интернет желісін орнату жоспарланды.
Жалпы, мекемеде жаңа технологияны жетік меңгерген 42 маман жұмыс істейді
Олар үнемі Талдықорған, Алматы қалаларында арнайы курстардан өтіп, біліктілігін шыңдайды.
Десе де, қарқынды дамып жатқан мекеменің бізге беймәлім өз мәселесі бар екен
Аудандық телекоммуникация торабының директоры Баймұхамет Ишбановпен әңгімелескенімізде: «Соңғы жылдары телекоммуникация қарыштап дамып барады
Кезінде шетелдерде осындай бар екен десе, құдды ертегі сияқты қабылдайтынбыз
Қазір көзбен көріп, өзіміз тұтынып жүргендіктен білген үстіне, білгіміз кеп тұрады
Бірақ әр жұмыстың, әр саланың өз қиындығы бар
Атап айтар болсам, аудан көлемінде кабельдерді ұрлау тиылар емес
Осындай келеңсіз мәселелер кездескенде қиналып-ақ қаламыз
Үнемі құқық қорғау органдарына шағымданамыз
Өзіміз де кезекші қоямыз
Бірақ бәрібір бұл мәселеден құтыла алмай келеміз.
Ал кейбір кабельдер жер асты арқылы тартылады
Трактормен жер қазып, су шығаратындар қаншама желіні үзіп жатыр
Негізі кез келген адам жер қазу үшін біздің мекемеден рұқсат алуы тиіс» деді
Сонымен қатар Баймұхамет аға Ұзынағаш, Қарғалы, Ынтымақ, Сұңқар, Беріктастың қасындағы Авразияға СДМА-450 стансасы орнатылғанын, бұл электр бағаны қойылмайтын аймақтарда сымсыз желі арқылы пайдаланылатын жүйе екенін айтты
Қысқасы, аудандық телекоммуникация торабы алдағы мақсат-міндеттердің үдесінен шығу үшін әлемдік ақпараттық-коммуникациялық технологиялар саласының даму ағымына ілесе отырып, тұтынушыларына үздіксіз қызмет ете бермек.
М.ӘБІШЕВА
Алматы облысы
