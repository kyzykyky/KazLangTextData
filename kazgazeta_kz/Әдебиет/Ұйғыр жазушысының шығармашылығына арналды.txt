Алматыдағы Ресей елшілігі ғимара­тында белгілі ұйғыр жазушысы, көсемсөзші Исмаилжан Имновтың шығармашылығына арналған әдеби кеш өтті
Исмаилжан Имновты қалың жұртшылық саяхаттанушы, тарихи қалаларды зерттеуші ғалым ретінде жақсы таниды
Мәселен, оның өткен жылы Қашқар экспедициясын бастап ғылыми жетекші болуы, «Моя Кашгария» кітабын жазуы бұған дәлел.  Әдеби кеш жазушының Қашқарға барған сапары жайлы деректі фильммен ашылды
Бұдан кейін қаламгер бұл сапардың маңызы жайлы былай деді: «Біз өткен ғасырлардағы көне қалалармен, тарихи жәдігерлермен танысып, рухани-мәдени құндылықтарымызды танып, зерделеп қайттық
Қазақтың әйгілі ғалымы, саяхаттанушы Шоқан Уәлихановтың табанының ізі қалған жер, Шоқан болған Қашқар қаласын бүгінгі күннің тұрғысынан зерттеу баға жетпес әсерлер сыйлады»  деді.  Сонымен бірге кеш барысында суретші Ашим Құрбановтың  Қашқарияның тарихи орындары мен Шығыс мәдениеті хақындағы суреттері таныстырылды
Бұл осынау кештің мазмұнына өзіндік көрік бергені анық.
Белгілі қаламгер, ақын ­Светлана Назарова сөз алып, жазушының шығармашылығы жайлы баяндады
Бұдан кейін белгілі ақын, ҚР еңбек сіңірген мәдениет қызметкері Надежда Лушникова  жазушының  табиғатты аялап, Отанды құрметтеуге үндейтін шығармаларының бүгінгі өскелең ұрпақ үшін маңызы зор екенін тілге тиек етті.
Кеш барысында жазушы өзінің «Родники моего детства» атты кітабындағы әңгімелерімен таныстырып, ой бөлісті
Жиналғандар жазушы шығармаларының жатық тілі мен философиясының тереңдігіне назар аударды
ҚР Президенті баспасөз қызметінің Алматы бюросының меңгерушісі Валерий Жандәулетов автордың батылдығын, әдебиетке деген құштарлығын атап өтіп, жазушыға табыстар тіледі
Медицина  ғылымының  докторы, профессор Тұрған Супиев те жазушының шығармаларынан туған жерге, туған елге деген сүйспеншіліктің бірден байқалатынын айтты.
Ақбота ИСЛӘМБЕК
