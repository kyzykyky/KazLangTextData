Биылғы жыл еліміз үшін үлкен маңызға ие
Еліміз ұлт азаттығының жиырма жылдығын салтанатты түрде атап өтуге барынша дайындалуда
Осынау мерейлі жылдың мәнін еселеп тұрған меже де жоқ емес
Елбасы Нұрсұлтан На­зар­баевтың 1991 жылғы 29 тамыздағы Жарлығымен Семей ядролық сынақ полигонының жабылғанына да биыл аттай жиырма жыл толып отыр
Ия, еліміз зардап аймағын жауып қана қойған жоқ, қайғы мен қасірет атаулының бастауы ядролық қаруды тәрк етті
Қазақстан осы уақыт аралығында бейбітшілік жаршысына айналды
Күллі әлемге ядролық қарусыз мемлекет құрудың жарқын үлгісін паш етті
Өзінің дүниежүзілік қауіп­сіз­дікті қамтамасыз ету бағытындағы айқын бағдарын көрсетті
Халқымыз азаттық рухында тыныстап, ынтымағы жарасқан, бірлігі бекем ел екенін айғақтай түсті
Өткенімізге тәубе десіп, бүгінімізге шүкіршілік айтайық.
Тас түскен
жеріне ауыр
Жиырмасыншы ғасырдың екінші жартысынан бастап халқымыздың басына бұрын-соңды болмаған сұрапыл зұлмат боп үйірілген Семей ядро­лық сынақ полигоны екені анық
Әу баста, ядролық зерттеу полиго­нын құру туралы шешім КСРО Ми­нистр­лер Кеңесімен КОКП Орталық комитеті тарапынан 1947 жылы 21 тамызда қабылданды
Полигонның қалыптасуы Москва облысының Звенигород қаласында басталғанын қазір біреу білсе, біреу білмес
Кейіннен полигон сынақтарына дайындық жұмыстары 1949 жылғы шілдеде аяқталып, сынақ өткізетін аумақ та белгіленіп қойған болатын.
Тарих белесінде «Семей ядролық сынақ полигоны» деген атпен қалған  жалпы аумағы 18 мың шаршы шақырымды қамтыған осынау қолдан жасалған «тамұқтың төріне»  еліміздің үш облысы: бұрынғы Семей облысы, Павлодар облысы және Қарағанды облысының аумағының бір пұшпағы кірді
Семей полигоны ядролық сынақ жасайтын әлемдегі ірі полигондардың бірі болды
Ең бірінші сынақ полигонда 1949 жылғы 29  тамызда жасалған болатын
Ресми деректерге сүйенсек, Семей  полигонында 1949 – 1989 жылдар аралығында  468 мәрте ядролық бомба сынақтан өткiзiлген
Кейбір мәліметтер сынақтар санын еселей түседі
Мәселен, Семейдегі Радиациялық-экологиялық ғылыми орталықтың және басқа да ғылыми деректерге сүйенсек, сынақ тоқталғанға дейін жалпы Кеңес Одағында 670-тей ядролық жарылыс жасалған
1953 жылдың 12 тамызында тұңғыш термоядролық құрылғы, 1955 жылы 22 қарашада әлемдегi ең алғашқы сутегi бомбасы Семей топырағында сынақтан өттi
1962 жылға дейiнгi сынақтар тек жер бетiнде жүзеге асырылған (30 жерүстi, 88 ядролық құрылғы ауада сыналған)
Салыстырып айтсақ, бұл әуеде және жер бетінде сынақтан өткізілген ядролық зарядтардың жалпы қуаты 1945 жылы Хиросимаға тасталған атом бомбасының қуатынан 2,5 мың есе көп болды
Сынақ 1964-1965 жылдардан бастап қана жерас­ты шахталарына көшіріле бастады
Бұл сандардың ар жағында Шы­ғыс Қазақстан, Қараған­ды, Павло­дар облыс­тары тұрғындары­ның жыл­дар бойы шеккен қайғы-қасіреті, алапат сынақтардың зардабы, азамат­тар­дың тағдыры тұрғаны белгілі
Дүниежүзі бойынша тұңғыш рет қазақ жерінде өткен қауіптілік деңгейі тым жоғары сынақтар қоршаған орта мен жергілікті тұрғындар денсаулығына аса үлкен зардаптар әкелді.  Әлемде бұрын-соңды болып көрмеген түрлі сынақтар нәтижесі халқымызға Абай мен Шәкәрімдей арыстарды тудырған Семей топырағының, әсіресе, сынақ алаңына таяу орналасқан Абыралы, Қайнар және т.б
елдімекендердің әсем табиғатының азып-тозуына әкеп соқты
Қаншама халық зардап пен ауыр азапты, қайғы мен қасiреттi бастан кешірді
Қаншама адам сәулелену, қатер­лі ісік, қан қысымы, іштен кем­тар болып туу, көз, психикалық ауру­лары­на шалдықты
Сарапшы­лар­дың бағалаулары бойын­ша, шамамен 1,5 миллион тұрғын радиа­ция­лық сәулеленудің әсерiне ұшырап, оның зардабын осы күнге дейін тартып келеді
Бұл зобалаң қазақ халқы көрген «Ақтабан шұбырынды, Алқакөл сұлама», Голощекиндік қолдан жасалған ашаршылық тауқыметі және т.б
нәубет, зұлматтардан кем түспеген еді
Құдайға шүкір, қазақ халқы осыған да сабырлықпен шыдап-бағып келді.
«Көш жүре түзеледі»
Қазақ жерінде өткен алапат зұлматтың ақтаңдақ беттерін парақтау және жапа шеккен халықтың еңсесін тіктеу аса маңызды жұмыстың бірі болып табылады
Тәуелсіздік ел болғанымызға бір жыл болған сәтте, яғни 1992 жылдың 18 желтоқсанында Қазақстан Республикасының «Семей  ядролық сынақ полигонында жүргізілген сынақтар салдарынан денсаулығына зиян келген азаматтарды әлеуметтік қорғау туралы» заңы күшіне енді
Аталған заң бойынша сол кезде сынақ полигоны залалын тигізген аймақтар мен азаматтардың мәртебесі анықталып, ұсынылатын түрлі жеңілдіктер, жәрдемақылар мен өзге де шаралар тізбесі бекітілген еді
Ядролық сынақтардан зардап шеккен аймақ тұрғындардың денсаулығын сауықтырудың, экологиялық ахуалын қалпына келтіру шаралары жүзеге асырылып келеді.
Әлбетте, біз бұған Тәуелсіздіктің арқасында жетіп отырмыз
Бүгінде Шығыс Қазақстан облы­сы­ның әкімі Бердібек Сапарбаевтың «Ту­ған жерге тағзым» атты үндеуіне үлес қосқан ел қамын ойлаған жанашыр жандар баршылық
Қырық жыл бойына атом полигонының зардабын шек­кен қазақ жерінің ядролық сынақ алаңының түбінде орналасқан Абы­ра­лы өңіріндегі халықтың әл-ауқатын арттырып, әлеуметтік-тұрмыстық жағ­дайы­на қолғабыс етіп, қол ұшын беруді көздеп, «Абыралы – Дегелең» қоғамдық қо­ры құрылып жұмыс жасап келеді
Осындай игілікті шаралар басқа да зардап шеккен өңірлерде де жүзеге асырылуда
Бұл шаралар бірді-екілі дүние болып қалмасына, өз жалғасын тауып отыратынына бізде сенім мол.
Тажал
ауыздықталған күн
«Он екі айда қаз келер, қыс артынан жаз келер» дейді ескі өлеңнің бірінде
Халқымызды қырық жыл бойына «қараңғы толқын, қанды ұшқын» алай-түлей заманның дауылын көрсе де, қат-қабат бұлт құрсауының ар жағында мінсіз сұлу көк аспан бар екенінен үмітті еді
Сол үміт елді алдамады
Айдарынан жел ескен Кеңес Одағының құлдырау сәтінде Елбасы Қазақ елі мен жаһан үшін маңызы бар өз таңдауын жасаған болатын
 Иә, еліміз үшін ақ түйенің қарны жарылған, арайлы таңымыз 1991 жылдың 29 тамызы болатын
Қазақстан Республикасы Прези­денті Нұрсұлтан Назарбаевтың Жарлығы бойынша ядролық поли­гон жабылды
Қазақ халқының басынан өткерген тағы бір сұрапыл зұлматтың есігі жабылды
Еліміз асқақ рухты азаттықтың бесігінде тербетілді.
Осы жерде мына жайтты да атап өтуіміз керек
Нұрсұлтан Назарбаев «Невада-Семей» антиядролық қозғалы­сының 20 жылдық мерейтойлық конференцияға қатысушыларға арнаған құттықтау сөзінде Қазақстандағы ядролық полигонның жабылуына «Невада-Семей» антиядролық халықтық бірлестігі мен оның басшысы Олжас Сүлейменовтың қосқан үлесі зор екенін атап өткен еді
Расында, 1989 жылы Олжас Сүлей­менов­тің бастамасымен «Невада-Семей» қозғалысы құрылғаны көпшілікке мәлім
Қозғалыс сапындағы 2 миллионнан астам адам Семей ядролық полигонындағы сынаққа жаппай наразылық білдіріп, ақыры 1989 жылы ядролық сынақтарға тыйым салынған еді
Бұл халқымыздың «бір жағадан бас, бір жеңнен қол» шығара білгенінің жарқын айғағы болатын.
Елбасы Нұрсұлтан Назарбаев өзінің тарихи шеші­мімен Семей ядролық сынақ поли­гонын жауып қана қойған жоқ, сондай-ақ қуаты жөнінен әлемдегі төртінші ядролық арсеналдан бір­жола бас тарту жөнінде батыл қадамға барып, тиянақты шешім жасады.
БҰҰ Бас хатшысы Пан Ги Мун елімізге сапары кезінде сөйлеген сөзінде: «Қазақ­стан Президентінің осынау сынақ алаңын жауып қана қоймай, тұтас өңірде ядролық қарудан ада аймақ құрғанына зор қолдауымды білдіре­мін
Оның бұл қадамы біздің ядро­лық қарусыз әлемді құру ісі­міздің ең берік іргетасы іспетті
Барлық елдердің бас­шылары Нұрсұлтан Назарбаевтан үлгі алып, оның жолы­мен жүруі тиіс
Мен БҰҰ-ның Бас хатшысы ре­тінде ядро­лық сынақ алаңының қақ жүре­гінде тұрып, барлық әлем елдерін Қазақстаннан үлгі алуға ша­қырамын» деп Елбасы мен елімізді әлем алдында бейбітшілік айнасындай көрсеткені көңілімізде зор мақтаныш сезімін тудырып еді
Қазіргі кезде бір топ зиялы қауым өкілдері Елбасы Семейдегі ядролық сынақ алаңын жапқаны үшін және халықаралық аренада ядролық қауіпсіздікті ны­ғайту бағытында сүбелі жұмыс атқарғаны үшін Нобель сыйлығына әбден лайық деген пікірді айтады
Бұл пікірмен біз де келісеміз
Алдағы уақытта осынау абыройлы сыйды Елбасы алып жатса, еліміз үшін мәртебе болары анық.
Былтырғы жылы АҚШ астанасы Вашингтон қаласында өткен Ядролық қауіпсіздік жөніндегі жаһандық саммит мәжілісінде сөз сөйлеген Нұрсұлтан Назарбаев әлемдік қоғам­дастыққа Ядролық қарусыз әлемнің жалпыға ортақ декларациясын әзір­леуді және қабылдауды ұсынған еді.
«Ядролық сынақтардың сорақы сұмдығын барынша көріп-білген, Семей ядролық полигонын жапқан және әлемдегі төртінші зымырандық-ядролық әлеуеттен өз еркімен бас тартқан Қазақстан МАГАТЭ-мен тығыз ынтымақтастықта ядролық қатерді таратпаудың және азайтудың жаһандық үдерісінің табанды жақтаушысы болып табылады…Орталық Азия аймағы аясында Қа­зақстан ядро­лық қауіпсіздікті ны­ғайту, ядролық ма­териал­дардың та­ралуына жол бер­­­меу және ядро­лық лаң­кестікпен күрес жө­нінде өңір­лік іс-қи­мыл жоспарын әзір­леуге баста­машы бол­ды
Осы тә­жіри­бені әлемнің басқа өңір­леріне де тарату орынды болар еді» деген Елбасы осы арқылы Қазақстанның барша әлем бойынша бейбітшіл мемлекет екенін көрсеткен болатын
Мұны халық­аралық қауымдастық та мойындады
Қазақстанның жасампаз миссиясы не­гізінде Елбасына Бейбітшілік және алдын алу дипломатиясы сыйлығы табыс етілді.
Түйін:
Елбасы Нұрсұлтан Назарбаевтың алғашқы жарлықтарының бірімен ажал аждаһасының ауыздықталғанына, міне, 20 жыл толып отыр
Осы уақыт аралығында Қазақстан ядролық сынақтарға қарсы іс-қимылдың басында болды және сол ізгілік шарасын жалғастырып келеді
Елбасының осынау салиқалы саясатының арқасында еліміз ядролық сынақ полигонынан ада, бейбіт кезеңде ғұмыр кешіп келеді
2009 жылғы желтоқсанда БҰҰ Бас Ассамблеясы Қазақстан Республикасының Президенті Нұрсұлтан Назарбаевтың 29 тамызды Ядролық сынақтарға қарсы іс-қимыл күні деп жариялау туралы ұсынысын қабыл алғаны белгілі
Бұл халықаралық қоғамдастықтың 29 тамызды Семей полигонының ресми жабылған күні деп танығанының, Қазақстанның ядролық қарусыздану және таратпау саласындағы елеулі үлесін бағалағанының айғағы болып табылады.
Сұлтан Тайғарин
