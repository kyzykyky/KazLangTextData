Нағашыбай Мұқатов
Жалған дүние 
әрі шаттық, әрі мұң
Болмас мәңгі алды ай да, арты күн,
Бұл тірлікте кімде кәне бар тыным.
Қасқыр жейді отар-отар қойларды,
Қызыл қан ғып айдалада алқымын.
Әлсін-әлсін әрекетке жолығам,
Әлді әлсізді алып түсер, соны ұғам.
Бүркіт ұшып бас айналар қиядан,
Бүреді кеп бір қоянды жонынан.
Жемтік болу жараса ма тұра қап,
Жан-жағыңа түгел төселмес гүл алап.
Шортан жейді қылағай мен шабақты,
Қашқан сайын, сасқан сайын қуалап.
Үлкен мейірімді қашан пенде мол ектік,
Үндемегенді үнсіз құрту ол ептік.
Адам жейді албардағы малдарды,
Қу тірлікке, құлқынына қорек қып.
Ойланбасаң оңды іс қалай оң баспақ,
Өңім түгіл түсімде де өң қашпақ.
Бастық жейді ала дорба ақшаны,
Жемқорлыққа жанталаса жол бастап.
Тірлігімнің тылсым сырын таныдым,
Түу алысқа жетеді ме әр үнім.
Желіну мен жеуден ғана тұратын,
Жалған дүние әрі шаттық, әрі мұң.
Сөз қайда…
Салиқалы сөзге елеңдеп, құлшына құлақ тосып, тыңдаушылар көп болғанымен, зердеге тоқитындар аз
Рухани құндылықтың құны құлдырап бара жатқан жоқ па? 
Автор
Алдыңнан алауламас от-намыс кіл,
Тұнжырап төмен қарап көп таныс жүр.
Санаңа самғап барып сүңгитұғын,
Сөз қайда заулағанда оқтан ұшқыр.
Жақсыны жалмауыздар жалмап жатты,
Жақсылап аялайық арман-бақты.
Сілекейді ағызған тек ауыздан,
Сөз қайда, шекер менен балдан тәтті.
Күн түгіл, қара түнде қалғытпаған,
Кісіні жаратқан-ау нар ғып далам.
Сақталған сандығында сан бабаның
Сөз қайда сары алтыннан артық маған.
Құтылу қиын тіпті қата жолдан,
Қиқулап кілең келмес атақ алдан.
Сомпиып сол жағымда қалмаса екен,
Сөз қайда барлық жерде бата болған.
Кеудемнен көркем лебіз гүлі көктеп,
Керемет сел-сезім де жүріп өтпек.
Тыңдаушы таңдай қағып тыпыршыған,
Сөз қайда, ұлағатты ұлы мектеп.
Өнеге өрге тартпай күн өтпегін,
Өзгеге өзім әсте дір етпедім.
Байқасам бабасы ырза, баласы ырза
Сөз қайда, жылдам тапқан жүрек төрін.
Шешендер шаршы топта озбай ма көп,
Шынында заманға сай қоздайды әдет.
Қалың ой қанатында қалықтадым,
Қазақы қайран байлық сөз қайда деп.
Адамдар ғой мәңгі 
жұмбақ
Көтереді кісіні шың ғып шындық,
Көтеріліп тұғырда тұрдық, күлдік.
Бер жағы елгезек мінез кейбіреудің,
Ар жағы құрық бойламас қулық-сұмдық.
Жапырақсыз жаhанға өспе тірек,
Ізгілікті алайық лезде күреп.
Бер жағы сылдыр сөз де кейбіреудің,
Ар жағы құр қуыс та, бос көкірек.
Болған ба ойдағыдай барлығы әман,
Болжаған алдағыны арғы бабам.
Бер жағы жымиған күн кейбіреудің
Ар жағы қатты аяз, қарлы боран.
Туады жан әртүрлі жаратылып,
Тірлігі мансапқорлық, дарақылық.
Бер жағы ашық есік кейбіреудің,
Ар жағы қоймадағы қара құлып.
Жан сарай аққайыңды, қарағайлы,
Көңіл-құс көкіректі аралайды.
Бер жағы ойын-күлкі кейбіреудің,
Ар жағы қақиып тұрған қара қайғы.
Аттасаң арман бар ма арды құндап,
Жамағат жазиралы жанды ұғынбақ.
Шешініп кіріссе шешуі табылмайтын,
Адамға адамдар ғой мәңгі-жұмбақ.
Не артық
(Терме үлгісінде)
Тартып келем екі иыққа сөз артып,
Таусылмағай тереңдерден қазар құт.
Ту сыртыңнан тоқпақтаған туыстан,
Тура келген дұшпаныңның өзі артық.
Ар-ұятты жүрген жақсы тазартып,
Ол жоғалса жата қал да, ажал күт.
Аяқ, балақтан тартатұғын қандастан,
Алба-жұлба иттеріңнің өзі артық.
Бәрін-бәрін, тұратындай көз қамтып,
Бойға біткен қуат, күшті қозғалтып.
Ұш жағында намысы жоқ найзадан,
Қайрақ көрген қара пышақтың өзі артық.
Жамандыққа түсе көрме назар түк,
Жақсылықты жүрейік те базар ғып.
Ата-анадан алшақтаған ұлыңнан,
Ата-анаға жақын қыздың өзі артық.
Көңіл жолы көбейсе ғой созар тік,
Кісіліктің қиясына оз қалқып.
Келетін сирек сырттағы бала-келіннен,
Келетін жиі қонағыңның өзі артық.
Буырқанып бұлқынды деме тез шалқып,
Барлап қара бірдей емес бөз, барқыт.
Масыл болған, мәңгүрт болған тіріден,
Асыл болған өлген жанның өзі артық.
Күрес
Тірлікте тағылымы – тау, ірі отау көп,
Тек соған мұндалашы мұрат, әулет.
Көргенді көргенсізбен жағаласты,
Көргенді көп бабадан ұят-ау деп.
Көкесі көре алмастық іргемде өсіп,
Былғанбашы босаға, кірленбе есік.
Жақсылық пен жамандық жанталасып,
Жасыл кілем үстінде жүр белдесіп.
Көрмейді жерде пенде, көкте құдай,
Кеуде, өзек өртенсе өкпелі жай.
Ақыл менен ақшаның арасында,
Ашық айқас басталып кеткенін-ай.
Кең дүние әр күнің дүбірге тең,
Кеше бауыр елгезек, бүгін бөтен.
Адалдық арамдықпен ал күресті,
Алып ұрар алып күш кіміңде екен.
Шуылдап, шауып өтіп дәл қасынан,
Шала, шикі ұранмен алға шығам.
Шындық пенен өтірік пергілесті,
Шалып аяқтан құлатпақ шалқасынан.
Тумай жатып ту сырттан жараландым,
Төбесін төбелестің қалап алдым.
Қайырым мен қатыгездік қақтығысып,
Қара пышақ, қара мылтық, қара қанмын.
Ақпарат аттай заулап күнде келмек,
Ақын да ой-толғамын бірге бөлмек.
Күрестің алаңында барлық адам,
Кіл ішімнен тынамын кім жеңер деп.
Қайтемін…
Қаражатсыз қалтарыста қалдым ба,
Қайырылып қарайладым әр мұңға.
Ақ халатты дәрігерге жолықсам,
Ақша төле деп тұрады алдымда.
Нарықты айтып налытады неге жай,
Нар толқыннан кері қайтқан кеме қай.
Апарып ем оқу орнына баламды,
Ақша төле, ақша төле дегені -ай.
Теріс қарай айналғандай табақша,
Топыр халық томпаңдайды таң атса.
Қызықтырған қызметің қажет пе,
Сыртында үйдің сытырлайды тағы ақша.
Жастайымнан жақын емен ласқа мен,
Жаны сұлуға жүгіре құшақ ашқан ем.
Жүрек әмірін жүре тыңдап махаббат
Шешіледі шынында кейде ақшамен.
Тар сияқты сезінемін кең жерді,
Тарықсам да ең алдымен ел көрді.
Әне бір тұрған әжетханаға барсам да,
Әкел дейді алақанға теңгеңді.
Жалған дүниеде жоқ ештеңе жай тегін,
Жаралы жанды сауықтыру айт емін.
Кейде суық, кейде жылы жамағат,
Сәлеміне сұраса ақша қайтемін.
Сұлулық
Қашанда мейірімге қамдан жаным,
Қатыгездік құдығына әркез алданбағын.
Беті сұлу көбейді бұл жалғанда
Іші сұлу азайды аңғарғаным.
Адам үшін атпай ма арай таңым,
Ақ пейілді қалайша қарайтамын.
Сөзі сұлу көбейді күннен-күнге,
Ісі сұлу азайды және айтарым.
Жанға қуат күмістей күлкілерім,
Жақсыларға жарастық кім тіледім.
Киімі сұлу көбейді көремісің,
Кісілігі сұлу азайды бір білерім.
Қалмаса екен инабат үйі құлап,
Қамқор болсын жастарым жиылып ап.
Қыздан сұлу көбейді көзіңді тік,
Қылығы сұлу азайды қиынырақ.
Әлемің мәңгі – алау, мәңгі – жалын,
Әрқашан тек сағыныш салғыз әнін.
Сұлулық саған қарап өтер едім,
Сұлу болса бер жағың, арғы жағың.
«Мерседес» мінген бір бала
(Нарық заманындағы кейбір жастар жайлы)
Дүние ауруы аз ба әлі,
Миыма сіңген мұң, нала.
Мені қағып кете жаздады
«Мерседес» мінген бір бала.
Жалынды жігер, жанарды-ай,
Жалғанда тіпті жаси ма.
Анадан қымбат жанар май,
Әкеден қымбат машина.
Заманға риза заманға,
Шаранадан шыға шат қылған.
Теңгені таптап табанға,
Долларды доптай лақтырған.
Бұрылмас бір күн басқаға,
Оңай олжаны ол ұққан.
Түсіндегі қап-қап ақшаға,
Өңінде өзі жолыққан.
Тыпыршымай сірә тұрып па,
Ала таңнан зат іздер.
Базар оған – клуб та
Байлық оған – коттедждер.
Қате сөйлер қазақша,
Қалай ұғар жаппай жұрт.
Сұмдық оған – аз ақша,
Тірлік оған – тек байлық.
Дүние ауруы аз ба әлі,
Миыма сіңген мұң, нала.
Мені қағып кете жаздады
«Мерседес» мінген бір бала.
Торғайға бардым…
Қара жердің жазық, жуан жондары,
Қара шаруаның ортасы әлді, оңды әлі.
Торғайға бардым, қарттарға сәлем беруге,
Тобыры аздау толқытты мені сол жағы.
Сұлу аққумен көрікті ғой көлдерім,
Сырлы суретін өріпті ғой өр, белім.
Торғайға бардым, ақындар өскен аймаққа,
Қара су емес, қара өлеңмен қандырған шөлдерін.
Ақ құшақ па кілттенбеген әр есік,
Аулалардан күй құйқылжып, ән есіп.
Торғайға бардым, Нұрхан мақамына мың толқып,
Ахметхан ата әңгімелерінен тағы өсіп.
Кісі көңіліне көбірек ұқсас күн қалай,
Көрік беріп құбыла ма гүлге арай.
Торғайға бардым, тойлардың дастарқанына,
Бауырсақ-ниет бауырына тартып тұрғаны-ай.
Кең дүниенің жарығынан түні көп,
Көз тастап көрші ізгіліктен ірі жоқ.
Торғайға бардым, топырақ салуға қазаға,
Көз жасын сүртер көп орамалдың бірі боп.
Алау жүрек ал тынбашы, ал тула,
Шағала-көңіл шар әлеміне шалқуда.
Торғайға бардым, төрін ұсынған туысқа,
Марқасына емес, мейіріміне тойып қайтуға.
Ойламаймын бала сағыныш сөнді деп,
От махаббат, шадыман шаққа сол тірек.
Торғайға бардым, Балтабек досты көруге
Тұрғынбайларым тұнық өзендей мөлдіреп.
Ұлағат сөз ұтымды ғой ұғымға,
Ұзақ сенім арт сезімі селдей бір ұлға.
Торғайға бардым, топырағын басып тебіреніп,
Құйттайда тіпті қызықпау үшін Қырымға.
Тірліктің көлеңке емес, 
күн жағында
Кешегі Кеңес Одағы тұсында моральдық кодексті жаттадық
Тағылымы таудан биік еді ғой

Сол жетпей тұр-ау қазір.
(Егде екі кісінің әңгімесінен.)
Өмірде өре білген өрелі істі,
Кісіден кілт бұрылма көне түсті.
Кеңес дәуір миына мықтап құйған,
Мол ырыстай моральдық кодексті.
Жасынан жаны жақын жаз-әлемге,
Терең көр көрінгенге қаза көрме.
Содан ба арды ғана асқақтатып,
Тартады таңсәріден таза өзенге.
Жарастық жан дүние молдығында,
Оралып оранғандай оңды ұғымға.
Содан ба кісіліктен жарыс болса,
Бәйгенің жүз жүлдесі қоржынында.
Сәулені сауылдаған сұрап көктен,
Көңіл-көлдің жиегін құрақты еткен.
Содан ба адамдарды бауыр тартып,
Өкпені өңменінен бір-ақ тепкен.
Әркімге ең керегі әндей көрік,
Хас шебер айналасын сәндейді өріп.
Содан ба ұятында ұлағаты,
Себілген саналарға дәндей болып.
Жан-жағы жұпар иіс, ормандай көк,
Дүние, қаражатпен қалған бай жоқ.
Содан ба ізгіліктің ізін іздеп,
Солға қарай жүрмеген сормаңдай боп.
Жабырқама жүректе нұр барында,
Алау оттай лапылда, кіл жалында.
Кісілер қоректенген Кодекспен
Тірліктің көлеңке емес, күн жағында.
Қостанай
