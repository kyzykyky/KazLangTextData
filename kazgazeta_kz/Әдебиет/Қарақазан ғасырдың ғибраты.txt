Ақын, драматург Нұрлан Оразалиннің драматургиясы – қазіргі қазақ әдебиетіндегі өзіндік шығармашылық мәнерімен, поэтикалық сипаты ерекшеліктерімен даралана байқалады
Драматургтің «Шырақ жанған түн», «Тас киіктер», «Ақ құс туралы аңыз» («Бойтұмар»), «Қарымта», «Қыр­ғын» (М.Әуезовтің «Қилы заман» атты шығар­масының ізімен), «Бастықтың бір күні», «Қарақазан ғасыр» (драмалық дастан) (1989), «Көктемнің соңғы кеші» – оқырмандар мен көрермендерге танымал туындылар.
Ал оның «Қарақазан ғасыр» дастан-пьесасы – әлем әдебиетіндегі клас­сикалық дәстүрмен жырланған шығарма.
«Қарақазан ғасыр» дастан-пьесасының идеялық-композициялық желісі мынадай тақырыптық бөліктерден құралған: «Жала» (бірінші күй); «Нала» (екінші күй); «Жанталас» (үшінші күй); «Жандауыс» (төртінші күй); «Арылу» (күй-түйін)
Әдебиет сыншысы Бақыт Сарбалаұлының «Өмірге өлең керек пе?» атты мақаласындағы сараптауды назарға ала отырып, шығарманың жанрлық болмысын тануға болады
Ол былай деп жазады:
«Өлеңнің көк терегі аман болса, өмірге өлең керек
Өлеңді былай қойып, «Қарақазан ғасыр» тәрізді тынысы кең, табиғаты терең, эпикалық-драмалық, зерделі-пәлсапалық дастандар да керек»
Драмалық дастанның идеялық-композициялық желісіндегі кейіпкерлер (Ана (әрі Айша келін); Ұлы (әрі кішкентай Берік); Иіс кемпір; Сәнім әжесі; Едіге қарт; Қасым рухы; ауыл тұрғындары, т.б.) романтикалық және реалистік көркемдік тәсілдердің тарихи-философиялық, психологиялық тұтастана өрілуімен бейнеленген
Эпикалық шығарманың романтикалық-психологиялық сарындар тұтастығындағы поэтикалық сипаты авторлық ремаркамен дәйектелген: «Өтетін жері»: жұмыр жердің төсі, қазақ жері; кейіпкерлердің жан жүрегі
Ой төрі; рух атаулының мәңгілік мекені – ғарыш көк, аспан айдыны».
Драмалық дастанның идеялық-компози­циялық желісін басты кейіпкерлер Ана мен Ұлының диалогтары-монологтары құрайды
Туындының басталуынан аяғына дейін өрілген сол диалогтар-монологтар аясында уақыт пен кеңістіктегі халық тарихының трагедиялық кезең шындығы, адамдардың мінез-құлық психологиясындағы адалдық пен арамдық, ерлік пен ездік, мәрттік пен екіжүзділік, т.б
қайшылықтар қақтығыстары жырланған
Дра­малық дастанның тақырыбы – ХХ ғасырдың 30-50 жылдарындағы қазақ еліндегі тарихи кезең шындығы, идеясы – адамзат ұрпақта­рына тән адамгершілік-имандылық қасиет­терді ұлықтау және оған қарама-қайшы күнші­лік­ті, қызғаншақтылықты, опасыздықты, қаты­гездікті айыптау.
Драмалық дастанның сюжеттік-компо­зи­циялық желісінде мынадай поэтикалық құрылым жүйесі саралана көрінеді: біріншісі – халықтың бақыты жолында күш-жігерін, ақыл-парасатын жұмсаған, бірақ жазықсыз жаланың құрбаны болған қайраткер асыл азамат Қасымның және оның Анасы Айшаның, сонымен бірге сол арман рухтас жағымды кейіпкерлердің (Едіге қарт, Қасымның ұлы Берік, Иіс кемпір, Сәнім әжей) даралана бейнеленуі; екіншісі – зұлымдық, жендеттік-қатыгездік пиғылмен өмір сүретіндердің көркем шындықпен жинақталған бейнесі – Қозыбақ арқылы дәлелденетіні
Драмалық дастанның көркемдік шешімі – әділетсіздік жаласының құрбаны болғандардың халықтық гуманизм, адамгершілік-имандылық рухы биіктігі тұғырында мәңгі ұмытылмайтынын, жаңа буын ұрпақтарды жақсылыққа, ізгілікке, кешірімшілдікке, сол арқылы ұлттың ұлылығын сақтауға тәрбиелейтін қуаттылығын дәлелдеу.
«Қарақазан ғасырдағы» ауыл белсендісі әпербақан, жалақор Қозыбақ пен қазақ халқын аштықпен, қуғын-сүргінмен қырып-жойған Сталин бейнелеріндегі табиғи үндестіктің, тектестіктің биологиялық-физиологиялық, гене­тикалық тұтастығы дәлелденген
Шығар­маның негізгі трагедиялық сипатын айқын­дайтын поэтикалық-психологиялық түйінінде өткенде де, қазірде де, болашақта да осындай сырты адам, бірақ жан-ділі әлемі жырт­қыштық-жендеттік, қараулық-күншілдік, қатыгездік-қанқұмарлық пиғылдармен толған зұлымдардың барлық құрлықтардағы халықтар арасында бірге өмір сүріп жатқандығы дәйектеле түйінделген.
Шығарманың идеялық-желісіндегі жалпы адамзатқа ортақ осындай трагедиялық-психологиялық хал-ахуалдың сюжеттік көріністерде-бөліктерде авторлық эпикалық баяндаумен де, кейіпкерлердің диалогтарымен-монологтарымен сабақтаса өріліп отыратыны – автордың көркемдік ой желісін аңғартады
Шығарманың тұтас құрылымдық желісіндегі ешқашан жойылмайтын қарама-қайшылықтардың, үздіксіз тоқталмайтын қақтығыстардың салдарынан болып жатқан дүние­қоңыздық, мансапқорлық, қызған­шақ­тық, күншілдік, жалақорлық, опасыздық, т.б
жағымсыз қасиеттер иелері – пенделердің кесірінен адамгер­шілік-имандылық туын көтерген асыл адамдардың жазықсыз жазаланатыны, олардың бала-шағаларының, қарапайым халықтың қайғы-қасіретке душар болатыны, мұңды-шерлі жандардың әділдік іздеп өмір бойы шарқ ұратыны, т.б
– алуан тағдырлар жағдайы психологиялық-романтикалық сыншыл сарынмен жырланған
Ақын-драматург Нұрлан Мырқасымұлы драмалық дастанының «Ана мен ұлдың алғашқы сұхбаты» бөлігінің соңында қазақтың ата-бабалық жан ділі сырларының үні болып, ғасырлардан сақталып бүгінге жеткен домбыраны ой арқауына ала отырып, жалпы адамзат пен қазаққа ортақ қасірет-қайғы, мұң-нала, шер күйі төгілгендей жыраулар мәнерімен төгілте толғаған:
…Ернеуінен асып-тасқан көлдейін,
Көктемдегі долы мінез селдейін…
Тоғыз перне жеткізе алса жарады,
Ішек бойлап ерен сезім, келді ойым?!
Күй-тағдырым кеудемдегі өрілсін,
Бар өмірім, бар мұратым көрінсін.
Жер үстінің адал жүрек жандары,
Тыңдап, тоқып, айтсын алғыс, жерінсін.
Бұл күйімде сенің де бар арманың,
Бала күнің жағалаған жар маңын.
Қарақазан ғасырым бар – тағдырым,
Тым ертелеп салған бізге қармағын.
Құлақ күйі:
Киіп ескі бешпеті мен жейдесін,
Бір дәуірдің бастап қоңыр ой көшін,
Күй атымен «Қарақазан ғасыр» боп,
Тамырларда атқақтап бір сөйлесін:
Менің қайғым сөйлесін!
Сенің қайғың сөйлесін!
…Ел қайғысы сөйлесін,
Көл қайғысы сөйлесін,
Ұлын күткен ананың
Сел қайғысы сөйлесін!
Жер қайғысы сөйлесін,
Төр қайғысы сөйлесін.
Жарын күткен келіннің
Шер-қайғысы сөйлесін!
Түн қайғысы сөйлесін,
Күн қайғысы сөйлесін.
Жетім өскен жер тістеп
Ұл қайғысы сөйлесін!
Шың қайғысы сөйлесін,
Шым қайғысы сөйлесін
Жиырмасыншы ғасырдың
Мұң-қайғысы сөйлесін!
Шын қайғысы сөйлесін!
Драмалық дастанның басты кейіпкері Қа­сымның кескін-келбеті, мінез-құлық ерек­шеліктері халықтың ежелгі замандардан бүгінгі күндерге дейінгі жалғасқан ұрпақтардың асыл сапалы болмысын көркем шындықпен жинақтап жырлаған сипатымен көрінеді
Романтикалық және реалистік көркемдік тәсілдер тоғысындағы бейнелілік өрнектерімен қазақтың ұлттық-этнографиялық, психоло­гиялық болмысы, бітімі көркемдік-эстетикалық дүниетаным аясындағы сипатымен жырланған
Драмалық дастан кейіпкер Едіге қарттың Қасым жазықсыз ұсталып кеткендегі – қай­ғылы-мұңды көңіл-күйі жағдайы сәтіндегі («Едігенің ойы») даралай мінездеуінің халық бағалауы тұрғысында берілгенін аңғарамыз.
Бұл – кейіпкердің шерлі-мұңды сырымен өрнектелген әділет атты қасиетті ұғым атынан берілген мінездемелік даралау
Автор асыл сапалы адамдардың драмалық-трагедиялық тағдырлы жағдайын өмір шындығы аясында алып, кейіпкерлер атынан берілетін бағалаулар арқылы тіршілік қозғалысының ащы шындығын оқырмандардың-көрермендердің көз алдарына реалистікпен елестетеді.
Басты кейіпкер Едіге қарт та қазақтың ата-бабалар дәстүрін кейінгі ұрпаққа саф алтындай таза қалпында жеткізуді мұрат тұтқан нағыз абыздарымыздың, ақсақалдарымыздың көркем жинақталған тұлғасы
ХХ ғасырдың 30-шы жылдары қазақ даласында болған азамат соғысының, мал-мүлікті тәркілеудің, саяси қуғын-сүргіннің, зорлықпен ұжым­дастырудың – бәрінің де оқиғалары ортасында болған Едіге сынды абзал ойлы, халық тағдырының куәгерлері ауылындағы, аймағындағы әділетсіздіктерге жайбарақат қарамағандары анық
Олар қолдарынан келгенінше, әл-дәрмендерінің жеткендерінше адал азамат­тарды қорғауға, қолдауға ұмтылды
Қазақстанның аймақтарында болған халықтың бас көтерулерді, наразылықтарды да осындай Ел ағаларының – Ақсақалдардың басқарғандары да тарихи шындық.
Драмалық дастанның идеялық-көркемдік тінін құрап тұрған поэтикалық желі – қазақтың ұлттық қасиеттерін даралап таныту
Едіге қарттың ғұмырнамалық жолдары мен мінез-құлық қасиеттерін өзара сабақтасқан қалпымен өрнектеген даралай мінездеулерден қазақ халқының тарихи кезеңдерден өтіп, өмірге құштар өр көңілмен қаруланған, қиындықтарды жеңе жүріп шыңдалған тағылымды тағдырлы болмысы айқын байқалады:
… Осы Едіге…
Ел жігерін үкпестен,
Ел намысын қолдан бермей бүкпестен.
Қайрат қылған қырандайын қиялап,
Алатаудың асқарында – тікте өскен.
Су да кешкен, қар да кешкен, шөп кешкен,
Ұлықпен де, бүлікпен де беттескен.
Төңкерісте «қызыл қыран» атанып,
Кеңес үшін қанын төккен, кектескен.
Таяқ жеген, таяқты да жегізген…
Колхоз құрып, түрен салған өгізбен.
Едігенің ел сыйлаған мінезі –
Ерлік, еңбек – бойындағы егіздем.
Шалғы ұстаса кірісетін жең түріп,
Дауға түссе, тең сөйлеген, тең тұрып;
«Бес патшаның дәмін татқан» алып қарт
Осы өлкенің «құлағы» еді ең түрік.
Жас шағында күлдіретін боз атын,
Бәйге десе, көкпар десе қызатын,
Осы өлкенің «білегі» еді Едіге.
Ер мінезді, елге жайған өз атын.
Орақ мұрын, қыран қабақ, кескінді,
Ашуланса, тау мінезді көшкін-ді,
Осы өлкенің «жүрегі» еді Едіге
Өсек айтып, даттамаған ешкімді.
Басты кейіпкер Едіге қарттың қазақ даласын жайлаған аштықтан қырылған қазақ халқының аянышты оқиғасы кезеңдегі күйзелгенін, жылағанын жырлау арқылы ақын біздің сол қырғынды ойлап мәңгі егілетін, еңірейтін қасірет намалық көңіл күйімізді реалистікпен жырлаған.
Драмалық дастанның сюжеттік шиеленісті сәтінде жазықсыз ұсталып кеткеннен кейін артынан ауданға барып, енді Қасымның оралмайтынын («Осы ауылдан біреу оны көрсеткен», «Сезем… Қасымды бақастықтық оғы ұрды», «Қызғаныштың қызыл иті талады, қан жамылды балтыры мен балағы
Қасым, сірә, оралмайды жуықта, Айдайды алыс… Абақтыға жабады») айтып, Қасымның үй-ішін («Айтпақ болып өксіп кеткен жалғызды, Едіге қарт қиын іске барды ізгі
Иіс кемпір, Айша келін екеуін бесіктегі Берігімен алғызды») домбыра күйімен («Тартты бір күй бұрын ешкім білмейтін, өмір жайлы, тірлік жайлы киелі») жеткізгені драмалық дастандағы «4.Едігенің естірту күйі» бөлігіндегі толғаумен жырланған
Естірту-толғауда тіршілік қозғалысындағы жақсы мен жаманды, асыл мен жасықты, батыр мен пасықты ұрпақтардың саралап танып бағалайтынын («ел сүйетін ерлердің ошақ оты сөнбейді»; «ел сыйлаған арлының асыл сөзі өлмейді», т.б.) айта келе, жазықсыз жазаланғандардың түбінде ақталатынына, халық тарихындағы лайықты орындарына оралатындарына сендіре төгілдіреді.
Бұл – домбырадан төгілген күй сарынының поэзиямен өрнектелген үлгісі
Домбыраның бебеу­леген күй әуендерінен («Мінезіндей Едігенің өр, биік, мына күйде сезім – биік, шер – биік! Домбыраның тиегін балқы­тып, кетті білем аспан да иіп, жер де иіп») Едігенің Қасымның енді оралу-оралмауы белгісіз тағдырын сезінген, түсінген отбасы­ның қасіретті-қайғылы хал-ахуалы да психологиялық тұрғыда бейнеленген:
… Кезіп сарын тау-жыраны, аспанды,
Сілкіді кеп емен, шырша, жас талды.
Айша келін атып шықты шыңғырып,
Ал ананың жанарынан жас тамды.
…Жылады ана… Солқылдап кеп жылады,
Көлдетті де көздің жасын бұлады.
Немересін біреу алып кетердей,
Ұмтылып кеп тал бесікке құлады.
Шерлі анаға Сәнім кемпір қосылды,
Едіге қарт естіді үнсіз қос үнді.
Боздауынан қос ананың ораулы
Бесіктегі Берік қатты шошынды.
Дір еткендей қырдың қара шалғыны,
Шерлі дауыс өксіп-өксіп қалғыды.
Іште – бесік, сыртта – тау мен Ай мұңды,
Өлмес күйдің жүректерде қалды үні.
Шыр еткендей қырдың қара шалғыны,
Шерлі дала өксіп-өксіп қалғыды.
Суық хабар келген күнгі Беріктің
Тау-жыраның құлағында қалды үні…
Драмалық дастан оқиғаларының сюжеттік шиеленістері, шарықтау сәттерінде «Күн көсем» Сталин өлген сәттегі аштықтан, қуғын-сүргіннен, соғыстан, үрейден титықтаған халықтың жылағаны, сол азалы, қаралы жиынға Қасымның анасы Иіс әженің келмегені, өз пікірін ашық білдіргені («Патшаға, қараға да – бір өлім, көсемің де Құдай емес сиқы әні», «Біз – қонақпыз, мәңгі – Жер мен көкте Күн», «Қасымымнан артық па еді ол менің?») де шындық үкіміндей естіледі
Қаралы жиынға шешесі Айшамен, көрші балалармен (Ерден, Дәулет) бірге барғысы келген Қасымұлы Беріктің алғаш рет ауылдасы, әкесін жазықсыз ұстатып жіберген бәлеқор-жалақор, шолақ белсенді Қозыбақтың озбырлық-мейірімсіздік ызғары ескен сөздерінің («Бөлтірігі бөрінің… Тауға қарап ұлуын…», «Халық жауы семьясына орын жоқ», «Бұл жиыннан кетіңдер!») айтылған сәтіндегі шиеленісі жағдай-зұлымдықпен бетпе-бет келетін шешуші майданға шығатын жас буынның айбынды қуатын сездіргендей әсер береді (Оразалин Н
Үш томдық таңд
шығ
– 3-том: … 212-бет).
Драмалық дастанның көркемдік шешімі – жауыздықтың, озбырлықтың ақырында айыпталатыны, әділеттіліктің қайта салтанат құратыны
Шығарманың «3.Едігенің ерлігі», «4.Шал мен ұл», «5.Ананың азасы», «Ана мен ұлдың соңғы сұхбаты», «Арылу
Күй-түйін (немесе Ананың соңғы сыры: 1.Аруақпен тілдесу; 2.«Қорғай жүрші! Қорғай жүр!..» (Адам­дарға аманат) бөліктерінде жауыздықтың, зұлымдықтың, озбырлықтың», т.б
адамзатты сергелдеңге салып келе жатқан кесапаттардың – бәрінің де ақырында зауалды шағы болатыны, ұрпақтардың болашақтық нұрлы сипаты үшін адамгершілікпен-имандылықпен өмір сүру керектігі ұлықтала жырланған.
Драмалық дастанға өзек болған жақсылық пен жамандық тайталасының мәңгі тоқталмаған қозғалысы да «Жандауыс» (төртінші күй) бөліміндегі «2.Әже мұңы», «6.Ғарыш үні
Көк атты кісі») бөліктеріндегі кейіпкерлер монологтарындағы сыншыл реалистік айыптау-әшкерелеу бағалауларымен дәйектелген.
Драмалық дастанның «Қарақазан ғасыр» боп аталуы – ХХ ғасырдағы озбыр билеуші бас­қарған уақыт қасіретін айыптау көрінісі
Көркем шығарманың поэтикалық-мағыналық қуатымен қоғамдық-әлеуметтік ортаның озбырлық, екіжүзділік жайлаған жағдайын жасаушы – билеуші келбетін даралау бейнелеу – бұл шығарманың басты көркемдік мұраты
Ғасырлар бойы адамзат ұрпақтарын әділдікпен, басқарғандардың санаулы ғана болғандығы, көбінесе озбыр билеушілердің зорлық-зомбылықтары қарапайым, адал адамдарды азапқа, қуғын-сүргінге ұшыратумен келе жатқаны өмір шындығы қозғалысындағы нақты құбылыстармен, қасиеттермен дәйектеле, дәлелдене баян етілген.
«Қарақазан ғасыр» драмалық дастанының идеялық-композициялық желісіне алынған жалпыадамзатқа ортақ табиғаттағы, жараты­лыстағы тіршілік қозғалысындағы адамдар қарым-қатынастардағы экологиялық апатты жағдайлардың ортақ қасіреттері жырланған
ХХ ғасырдың 30, 50, 90 жылдарындағы қазақ даласының Алатау, Жетісу өңіріндегі бір ауылдың, ондағы жеке адамдардың мемлекеттік билеу-басқару жүйесінің ықпалымен рухани азып-тозуға ұшыраған трагедиялық хал-ахуалын негізге ала отырып, автор бүкілә­лемдік, жалпыадамзаттық тарихи даму кезең­дерінің қайшылықты зардаптарын айыптайды
Философиялық-психологиялық, лирикалық толғаныстар мен эпикалық баяндаулар тұтастығымен ғарыштық-ғаламдық кеңістіктегі жанды және жансыз денелердің, табиғи үйлесіммен, ең бастысы саналы ақыл-ой иелері адамдардың достықпен, түсіністікпен, өзара ынтымақпен өмір сүру ұлағаты ұлықталады.
Драмалық дастанның соңындағы «Арылу: Күй-түйін (немесе Ананың соңғы сыры)
1.Аруақпен тілдесу; 2.Қорғай жүрші! Қорғай жүр!.
(Адамдарға аманат)» бөліктеріндегі Жер бетіндегі, ғарыш кеңістігіндегі барлық іс-әрекеттердің де, құбылыстардың да, қасиеттердің де – бәрінің де Жаратушының (Тәңірі – Алла – Құдай) құдіретімен екендігі мо­йын­дала мүнәжаттық көңілмен, жауыздық иелеріне (Сталин, Қозыбақ, т.б.), кешіріммен қарайтын гуманистік, адам­гершілік-имандылық ұстанымы дәріптелген («Қорғай жүрші! Қорғай жүр!..» (Адамдарға аманат).
«Қарақазан ғасыр» драмалық дастанның көр­кемдік-эстетикалық түйіні – жер бетін­дегі зұлымдық жасаушылардың бәріне де адамгершілік-имандылық рухындағы гу­манизммен-кешіріммен қарау
Озбырлықты, қатыгездікті, сараңдықты, опасыздықты, т.б
сан алуан сырлы жамандық атаулыны тек қана кең, жомарт, ақкөңіл ықыласымен ғана жеңуге болатыны дәлелденген
Драмалық туындының соңғы бөлігіндегі «Ана мен ұлдың соңғы сұхбатындағы» Ұлдың монологында әкесі Қасымды құртқан зұлым, жалақор, белсенді, Қозыбақтың бақиға аттанар алдындағы хал-ахуалын айтқаны да дәйекті.
Ал осы жағдай туралы ананың ақ пейілі арқылы күллі адамзат ұрпақтарына аманат-өсиет тілегі айтылған (Оразалин Н
Үш томдық таңд
шығ
3-том: … 231-бет).
Драмалық дастандағы бейнелілік өрнектері теңеу мен айқындау (эпитет), құбылту (топ) мен айшықтау (фигура) үлгілерінің әдеби тілдің жалпыхалықтық мол қорының пайдаланылуы­мен ерекшеленеді
Кейіпкерлердің кескін-келбеттерін, іс-әрекеттерін бейнелеуде, сонымен бірге идеялық-композициялық, сюжеттік бөліктердегі монологтардағы-диалогтардағы, эпикалық баяндаулардағы қолданылған көріктеу сөздер мен сөз тіркестері шығарманың эстетикалық әсерлілігін күшейту қызметімен байқалады.
Драмалық дастанның идеялық-компо­зициялық желісіндегі лирикалық-фило­софиялық, психологиялық сарындар тұтастығы аясында адамгершілік асыл қасиет иелерінің жамандықтардың кедергілерінен, зардаптарынан қаншама азап, қасірет көрсе де, бәрібір ізгілік-имандылық, жақсылық ұстанымынан мәңгілік айнымайтын кемел ақыл-ой иелерінің көзқарасы Кейіпкер Ана атынан бүгінгі және болашақ ұрпақтарға аманат сөзіндей болып ұсынылған:
Жүрек бәрін жырлайды.
Мәңгілік жоқ
Ажал бір күн ұрлайды.
Ай астында махаббат бар, өмір бар,
Жердің үсті кекпен жалғыз тұрмайды…
(Аталған кітаптың 231-беті).
Қорыта айтқанда, Қазақстан Республи­касының Мемлекеттік сыйлығының лауреаты, көрнекті ақын-драматург Нұрлан Мыр­қасымұлы Ора­залиннің «Қарақазан ғасыр» драмалық-дастаны – әлемдік драма­тургиядағы классикалық дәстүр жолын ұлт­тық топырағымызда өзіндік мәнерімен жал­ғастырған көрнекті көркем туынды.
Темірхан ТЕБЕГЕНОВ,
филология ғылымдарының докторы,
профессор, Абай атындағы ҚазҰПУ-дың 
қазақ әдебиеті және журналистика 
кафедрасының меңгерушісі
