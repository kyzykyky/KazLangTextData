Бас кейіпкердің батасы
Зейнолла, сенің тілің босбелбеу емес, 
қол-аяғы жеңіл, ширақ…
Мұхтар Әуезов
Белгілі бір тұлғаның елеулі есіміне қосақтаса айтылып, соған әбден кірігіп, тамырласып кететін тіркестер болады.Қалың қазақтың санасына сіңген «Қабдоловтың кафедрасы» деген түсінік те – ұлт руханиятында қашаннан қалыптасқан сондай ұлағатты ұғымның бірі
Қабдолов және қазақ әдебиеті кафедрасы… Былай қарасаң, бұл Ұлттық университеттегі көп кафедраның бірі ғана
Қазақтың қара шаңырағына айналған КазГУ-де қанша кафедра болса, сонша меңгеруші бар
Бірақ солардың ішіндегі ең шоқтығы биігі академик Зейнолла Қабдолов еді
Себебі, оның бұл қызметтегі абыройы кез келген министрдің беделінен кем болған жоқ
Тіпті сол министрлеріңіздің өздері қолдары қалт еткенде Зекеңді арнайы іздеп келіп, емен-жарқын әңгімелесіп кететін
Сөйтіп, ол қызмет адамның емес, адам қызметтің шырайын шығаратынын сан мәрте дәлелдеді.
Қабдоловтың кафедрасы ұлт руханиятының бас қосатын ой-пікір отауы болды
Тегінде, әсем Алматыда ресмиі бар, ресми емесі бар, мұндай орталық бірнешеу еді
Дегенмен, Қазақ университетінің қазақ әдебиеті кафедрасының орны ерекше екеніне дау жоқ-ты
Себебі, ұстаздардың ұстазы – ұлы Мұхаң, Мұхтар Әуезов негізін салған қасиетті қара шаңырақ еді бұл
Осы кафедрада Бейсенбай Кенжебаев, Ханғали Сүйіншәлиев, Темірғали Нұртазин, Тұрсынбек Кәкішев, Рымғали Нұрғали, Алма Қыраубаева сынды әдебиеттанудың алыптары қызмет істеді
Олардың әрқайсысы – өз алдына бір әлем
Бір-бір бақ қонақтаған бәйтерек.
Жақсылар мен жайсаңдар жинал­ған осы киелі кафедраны Зейнолла Қабдолов ширек ғасыр басқарды
Әрине, Қабдолов бұған дейін де үлкен қызметтің құлағын ұстап көрген
Тіпті өз дәуірінде Орталық Комитеттің ең жас сектор меңгерушілерінің бірі болған
«Жұлдыз» журналы мен «Қазақ әдебиеті» газетінің бас редакторлығына да тағайындалған
Бірақ бәрібір Қабдолов кафедра меңгерушісі ретінде жалпақ жұрттың жадында жатталды
Университет басшылары онымен үнемі санасатын еді
Кафедра меңгерушісі деген сөз біздің ұстазымыздың болмыс-бітімін ғана айшықтауға арналғандай көрінетін.
Үлкен-кіші оны құрметтеп, Зекең деп атады
Ұлы Мұхтар Әуезовке ел ықыласынан туған Мұхаң деген атау қандай жарасатын болса, оның талантты шәкірті Зейнолла Қабдоловтың болмысына да Зекең деген ат керемет үйлесе кететін
Ол кісіні кейде замандастары Зейнаға, Зейнеке деп те атайтын
Ал батыс өңірдегі бауырларымыз өздерінің сөйлеу мәнеріне салып, Зейнақа деп ілтипат көрсетіп жатар еді
Алайда, зиялылық пен зерделілікті танытып тұратын Зекең деген ардақты аттың жөні бөлек-ті
Біз, кейінгі буын ол кісіге «Зеке» деп еркелей алмадық
Әкемізден де үлкен қадірлі Зейнолла ағаны «Зекең» деу үшін де зілдей салмақ керек шығар деп ойладық.
Жиырмасыншы ғасырдың жиырмасыншы жылдарының аяғында университет ашу мәселесі қойылған кезде үш кафедра құруға ұйғарым жасалыпты
Филология, педология, математика кафедраларын басқаруға қазақ руханиятының көшбасшылары Халел Досмұхамедов, Әлімхан Ермеков және Ахмет Байтұрсынов шақырылады
Әрі қарай З.Қабдоловтың өз сөзімен баяндасақ, «Х.Досмұхамедов пен Ә.Ермеков бұл ұсынысқа келіседі де, А.Байтұрсынов бұдан бас тартады; Қазақ университетінің қазақ әдебиеті кафедрасын басқаруға жүрексінетінін, мұндай орасан жауапты жұмысқа дайын емес екенін айтады».
Көрдіңіз бе, ұлылар қандай қара­пайым болған! Ахмет Байтұрсыновтай ұлт ұстазының өзі кафедра басқаруға келісім бермей, бұл қызметті тым биікке балаған
Сол биіктік кафедраның бүкіл тарихындағы өрелі өлшем ретінде орнықты
Профессорлар мен доценттердің, оқытушылар мен ассистентердің, докторанттар мен аспиранттардың, стажерлер мен ізденушілердің басын біріктіретін ғылыми-педагогикалық ұжым университеттегі руханият бесігі ретінде бағаланды
Өзге кафедралар бір төбе, қазақ әдебиеті кафедрасы бір төбе еді
Бұл меңгерушісін анда-санда ректордың өзі іздеп келетін санаулы кафедраның бірі болды.
Меңгеруші демекші, тағы да Қабдоловқа жүгінсек, «Байтұрсынов жүрексінген қиын жұмысқа Әуезов көзді жұмады да қойып кетеді
Қазақ университетінің қазақ әдебиеті кафедрасы өзінің туған күнінен бастап Мұхтар Әуезовтің ұстаздық ордасына, керек десеңіз, тіпті, шығармашылық шеберханасына айналды»
Әуезов пен Қабдоловқа дейінгі аралықта Бейсенбай Кенжебаев, Мәстура Сармурзина, қайтадан Бейсенбай Кенжебаев басшылық етті
Содан соң кафедраны Қабдолов қолға алды.
Мұхтар Әуезов шәкірті Зейнолланы ерекше жақсы көргеніне дау болмаса керек
Алғаш кездескен күні-ақ ұстазының үйінен қымыз ішкен жас өрен бұдан кейін де Әуезовтен көп ажырай қойған жоқ
Ол үнемі Мұханың аялы алақанда, кең көңілінде, жан жүрегінде жүрді
Ұлы қаламгер Мәскеуден әріптестеріне жолдаған хатында өзі үміт артатын төрт жас жазушының есімін атайды
Соның бірі әдеби ортаға енді ғана кең таныла бастаған Зейнолла ағамыз еді.
Зейнолла Қабдолов Әуезов шаңы­рағын тіктеген кафедраның беделін биіктетіп, абыройын асқақтатты
Кафедраның аты айтылған жерде, Әуезовті ешқашан ұмытпады
Өзінің қасиетті құтханасы жайлы жазған мақаласын «Ұлы дәстүрлердің ұлағатты ұясы» деп атады
Осы ұлағат ұясының бастауында тұрған Әуезов дәстүрін жылдар бойы сан мың ұрпақтың санасына сіңірді
Оны айтасыз, «Менің Әуезовім» деген роман-эссе жазып, ұстазына қара сөзден ескірмейтін ескерткіш орнатты.
Бүгінде «Қабдоловтың кафедрасы» деген сөз «Әуезов құрған қара шаңырақ» деген ұғыммен қатар аталатыны сондықтан
Ол «Қабдоловтың мектебі», «Қабдоловтың биігі», «Қабдоловтың өнегесі», «Қабдоловтың қалдырған ізі», «Қабдоловтың құтханасы» деген тіркестердің бәріне де орайлас келеді.
Кімдер болмады бұл кафедрада?! Ала да, құла да, ерке де, серке де, тентек те, телі де болды
Соның бәрін «айналайын» деген бір ауыз сөзімен сабасына түсіріп, тізгінді тең ұстады
Зекеңнің өзі айтқандай, Мұхаңның бас кітабы – «Абай жолы», бас кейіпкері – Абай болса, оның өзінің бас кейіпкері – Мұхтар Әуезов екені баршаға белгілі
Бас кейіпкерінің батасы дарыған Қабдолов көзі тірісінде-ақ қазақ әдебиеті кафедрасының сәулетті символына айналды.

«Қорғап шықтым кеңесте,Кеңес жақын емес пе?!..»
Зейнолла Қабдолов әдебиет есігін 
сарт-сұрт еткізбей, онша сықырлатпай, 
үлкен әдеппен, ұяң мінезбен, 
жұмсақ лебізбен ашты.
Ілияс Омаров
Бұл қасиетті қара шаңырақтың өзге кафедралардан тағы бір елеулі артықшылығы болды
Оның меңгерушісі Зейнолла Қабдолов университет жанындағы филология ғылымының докторы және кандидаты ғылыми дәрежелерін алу үшін диссертация қорғататын кеңестің төрағасы еді
Сондықтан кафедра сол диссертациялық кеңестің де бас штабы саналды
Ол кездегі ғылыми кеңестердің беделі аса биік-ті
Бертіндегі жылдардағыдай жалаңдап жетіп келіп, босағадан төрге бір-ақ шықпайсың
Жұмысың дайын болған соң да, сарылып қорғайтын күніңді айлап-жылдап күтесің
Кейінірек «Қорғап шықтым кеңесте, Кеңес жақын емес пе?!» деп күпінгеніңмен, бұл шаруаның машақаты бәрібір ұзаққа созылады.
Кеңестің төрағасы болған соң Зейнолла ағаның шәкірттері де көбірек болды
Ізденушілер ғылыми тақырыпты ол кісінің нақ өзінен алуға тырысатын
Ұлы Әуезовтің дарынды шәкіртіне аспирант болу бақыты екінің біріне бұйыра бермейтін
Бірақ сол санаулы дегендердің өзі Зекеңнің шекпеніне сыймай жатушы еді
Ардақты аға соның бәріне жетекшілік етуге уақыт тапты
Бәріне де жан жылулығын бірдей септі.
Сол алғыр аспиранттар мен дүрдей докторанттардың үнемі бас қосатын орны қазақ әдебиеті кафедрасы еді
Олар ғылыми жетекшілерімен негізінен осы жерде жүздеседі
Жазған-сызғандарын көрсетеді, өң­детіп-жөндетіп алады, жарияланған мақа­лалары жөнінде есеп береді
Қорғауға бір табан жақындап келе жатқанын айтып, ниетін сездіреді
Ал қорғау мәселесі қозғалғанда, бірден Зекеңе жетіп бармайсың
Себебі, ол кісімен екі ортада диссертациялық кеңестің бүкіл құнды құжаттарына жауапты ғалым хатшы бар
Сол алынбас тасқамалдың саңылаулы тұстарынан сығалайсың.
Біз де зиялы Зекеңе шәкірт болдық
Бала күнімізден үзеңгі қағысып бірге келе жатқан Амантай Шәріп екеуміз докторлық жұмысымызды бітіріп, көмбеге қатар жеттік
Бірақ түрлі себеппен қорғауға жете алмай, әбден титықтадық
Не екенін өзіміз де түсінбейміз, әйтеуір кеңеске дейінгі жолда көлденең бір көкмойын кедергі жалпайып жатып алды
Бір күні өзіміз ерекше сыйлайтын аса қадірлі Жанғара Дәдебаев ағамыз былай деді: «Мен білсем, сендер жуық арада қорғай қоймайсыңдар
Еңбектеріңді өз кафедрамнан талқылаудан өткізіп берейін
Сосын Әдебиет және өнер институтының диссертациялық кеңесіне барыңдар!»
Бұл – Зейнолла ағаның өз орнын кейінгі буынға беріп, кафедраның құрметті меңгерушісі міндетін атқарып жүрген кезі еді
Тығырықтан жол тауып, қолтығымыздан демеп жіберген Жанғара ағаға әлі күнге дейін ризашылығымыз шексіз
Ол Зейнолла Қабдоловтың бізден бұрын тәрбиелеген шәкірті ретінде ұстаздың кейінгі шәкірттеріне лайықты жөн-жоба көрсетті
Өз басым жетекшім диссертациялық кеңестің төрағасы болғанына, жұмыстың сол кафедрада орындалғанына қарамастан, кандидаттық еңбегімді де, докторлық жұмысымды да басқа кеңеске барып қорғадым
Анау дедік, мынау дедік, әйтеуір өз кеңесімізде қорғаудың реті келмеді
Қорғағымыз келмегеннен емес, әрине… Бірақ бәрібір тұлғалы жетекшіміздің беделі қайда барсақ та, бізді алға сүйреді де отырды.
Зейнолла Қабдоловтың докторант­тар мен аспиранттарға ғылыми жетекшілігі тек кафедра ішінде ғана емес, одан тыс жерлерде де жалғасып жататын
Біз оның қара шаңырағына – өз үйіне жиі баратынбыз
Сәуле апайдың дастарқаны тәуліктің қай мезгілінде де даяр тұратын.
Тіпті, Зейнолла ағаны ортаға алып, сейіл құрғанның өзі ғанибет бо­латын
Мұндай сәттерде де зерттеу жұмысымызға байланысты ақыл-кеңес алуға уақыт табатынбыз
Осындай кештердің тағылымы мол еді
Бірде желөкпе жас аспиранттар Зекеңдермен бірге ұзақ қыдырдық
Мұндай кештердің өзіндік ғибраты ғажап-ты
Өте көңілді қайттық
Ортамызда бір ардақты ағамыз болды
Соларды шығарып салғанның өзі қандай керемет! Әлгі ағамызды зәулім үйінің алдына жеткізуін жеткізгенімізбен пәтеріне кіргізу аса қиынға соқты
Себебі, есікті ешкім ашпайды
Үйде ешкім жоқ болды ғой деп қамығып тұрғанымызда, жоғары қабаттағы терезе ашылды да, ағамыздың үйіндегі сұлу жеңгейдің сұлбасы көрінді
Ол кісі қолындағы кілтін төменге қарай құлаштап лақтырды
Кілең аспирант жапа-тармағай жарыса қимылдап, қараңғы түнде көк шөптің үстінен қазақ мәдениетінің кілтін іздеуге кірісіп кеттік.Ұстазымыздың алдында нағыз ізденуші екенімізді көрсеткіміз келген шығар
Сол кезде Зекең жанары түнді тілгілеп тұрып, «Е-е-е!», – деді…
Тағы бірде ұстаз Сыр бойына келді
Ол кезде сол өңірде қызмет істейтін едік
Бірер күн болып жұртшылықпен жүздескен Зекеңді шығарып салуға жиналып тұрмыз
Ол кісінің сапары кезінде әркім өзіне тапсырылған міндетті абыроймен орындады
Тек пойыздағы купесіне жолға қажетті азық-түлік салып қоюға жауапты жігіт қана аяқ астынан бәрін бүлдіре жаздады… Босағада тұрған екі пакеттің біріне жолдың тағамы, екіншісіне бөлмеден шыққан қоқыс салынған екен
Әлгі батыр соны шатастырып алып, жолдың тағамы деп ойлап, қоқыс салған пакетті Зекеңе беруге ыңғайланды
Ал тағам салынған пакет қоқысқа қарай беттегенде, зорға ұстап қалдық
Мұны қанша бүркемеледік дегенмен, сұңғыла Зекең бәрін сезіп қойды
Сезгенін сәл ғана жымиып, «Е-е-е…», – дегенінен аңғардық.
Жұрттың жүрегіндегі жақсылықты ғана көретін Қабдолов көңілі толмаған нәрсені осылай «Е-е-е…» деп қана аңғартатын
Бірақ сол елеулі «Е-е-е…»-нің ар жағында едәуір ескертпе, келелі кеңес, астарлы ақыл, әдемі әзіл жататын еді… Соның бәрін айтпай-ақ ұқтыратын.
Қабдоловтың кафедрасында алдымен тақырыбын бекітіп, сол ұжымда талқылаудан өтіп, академиктің жетекшілігімен ғылыми еңбек қорға­ғандар бүгінде әдебиеттанудың іргесін шайқалтпай ұстап тұр.

«Бисенғалиев сияқты доцент емес қой…»
Зейнолла-шәкірттің 
Әуезов-ұстаз творчествосын зерттеудегі жаңа қыры мен ойлы 
пікірі, толғанысы сүйсіндіреді

Ғабит Мүсірепов
Кафедраның бар байлығы – оның ұстаздары
Білім саласының тілімен айтсақ, профессорлық-оқытушылық құрамы
Парасатты ғалым басқарған соң, бұл құралымдағы қызметкер­лердің мінезі меңгерушінің болмысына ұқсап кететін тәрізді
Бұлардың әрқайсысының бойына Зекеңнің әр қасиеті сіңген
Бірі – салмақты, екіншісі – эстет, үшіншісі – шешен, төр­тіншісі – талғампаз
Ең бастысы, бұл кафедрадағы адами ахуал үнемі жақсы болды
Меңгерушісі орнықты болған соң, оның қарамағындағы оқытушылар да бірқалыпты
Ешкім беттен алып, төске шаппайды, есіктен келіп, төрге өрлемейді
Әрбір іс өз жөнімен, өз ретімен жүріп жатады
Соның бәрін қадағалауға ұстаздың қас-қабағының өзі жеткілікті
«Бұлар – менің қабырғаға мықтап қаққан шегелерім
Әрқайсысы бір қаққаннан қатып тұра қалады
Тек… кейбіреуін ғана екі рет ұру керек!»
Ескертпесінің өзі осындай зілсіз болып келеді.
Бір кезде Зейнолла Қабдоловтың өзі: «Болмасаң да ұқсап бақ, бір ғалымды көрсеңіз» деп Абай айтқандай, Әуезов кафедрасының оқытушылары аудиторияға әншейін екі сағат дәріс өткізу үшін емес, сол екі сағатта қандай сабақ және сол сабақты яки, лекцияны қалай, қайткенде Әуезов дәстүрінде Әуезовше өткізуге бар күш-қабілетін жұмсайды», – деп жазды.Осылайша жоғары бағалаған кафедра мүшелері Зекеңді ешқашан жерге қаратпады
Олар ұлы Әуезовтің үміт артқан білікті шәкіртінің қарамағында қызмет істеу дегеннің не екенін жақсы түсінді.
Шынында да, Қабдоловтың кафедрасы дегенді шығарып жүрген кейінгілер
Ал ұстаз бұл қасиетті құтхананы Әуезов кафедрасы деп атайтын.Екі сөзінің бірі Әуезовтен басталатын
Ал осыдан соң мәртебелі міндеттің салмағын сезінбей көр!
Қабдоловтың кафедрасы заман талабына сай кейде екіге бөлініп, кейде қайта қосылып, кей тұста атын ауыс­тырып, құрылымын өзгертіп отырды
Әсіресе, барша қазаққа қадірі бар Тұрсынбек аға Кәкішев екеуі қатар қоныс тепкен қос кафедраны басқарып, қазақ әдебиеттану ғылымын бірге ілгерілеткен жылдар елдің есінен кете қоймас
Ілгеріде «Жалын» журналында жарияланған «Менің Әуезовнің» алғашқы нұсқасында бірі филология факультетінің деканы, екіншісі қазақ әдебиеті кафедрасының меңгерушісі болып жүрген кезеңді жеріне жеткізе суреттейтін әсерлі тұстар бар еді
«Деканатқа кіре қалсам, Тұрсекеңе құлдық ұрам, ал ол бізге келсе, кафедра меңгерушісінің қалпағын киіп алып, мен отырамын» деген тұрғыда әдемі әзілмен өрнектелген сәулелі сәттер жадымызда жатталып қалыпты
Қашанда кесек турайтын Тұрсынбек ағам Зейнолла Қабдолов қайтыс болған кезде тағы да бір ірілік көрсетті
Алыс сапарға кетіп бара жатқан жерінен ат басын қайтадан Алматыға бұрып, қимас досын жер қойнына беру рәсіміне қатысты
Анау-мынау емес, күншілік жерден оралды
Жасының ұлғайғанына, науқастанып жүргеніне қараған жоқ
Енді бүгінде әр ісінен әсемдік көрініп тұратын Зекең де, әр ісінен ерлік танылып тұратын Тұрсекең де арамызда жоқ…
Сәуле Қабдолованың Зекең туралы күнделігіндегі ең көп қолданылатын сөздің бірі – кафедра
Себебі, қызмет орны қаламгердің дамылсыз тіршілігінің құрамдас бөлігіне айналған-ды
Зейнолла ағаның сөздік қорында жиі кездесетін осы сөз оның асыл жарының жазбаларында да молынан көрініс тапқан
Бірге оқиық: «25.03.1999
Кафедрада үш сағат­тай болып келді», 16.07.1999
Зинол келіп, КазГУ-ге, кафедраға алып кетті», «23.11.1999
Зекең кафедрада», «10.02.2000
Зекең кафедраға кетті», «24.06.2000
Әуез туралы әңгіме бөлек
Зекең екеуінің арақатынасын кафедра мүшелерінің бәрі аңыз ретінде айтып жүр», «14.06.2001
Таңертең Зекең кафедраға, одан шығып, Қалағаңның қырық күндігіне барды», «22.04.1999
Бүгін Аслан Жақсылықовтың жұмысы кафедрада қаралады»… Осылай жалғаса береді.
Аслан демекші, Зейнолла ағаның қазақ әдебиетіндегі діни мазмұндағы шығармалар жөнінде докторлық диссертация қорғаған Аслан Жақсылықовқа ықыласы бөлек-ті
Бірде оның ғылыми тақырыбын меңзеп, Жамбыл толғауының үлгісіне салып, «Дінсіздерге дін болған…», – дегені бар
Тек Асланды емес, кафедраның өзге мүшелерін де әрдайым мәпелеп, аялап, көтермелеп отырды
Бір жолы университетте Смағұл Елубайдың «Ақбоз үй» романына байланысты жиын өтіп жатты
Зекең төралқада жанына жайғасқан Зинол-Ғабден Бейсенғали мен Ермек Аманшаевқа кезек-кезек қарады да: «Мына екеуінің қайсысына сөз берсем екен? Аманшаев Шекспир сияқты драматург болғанымен, Бисенғалиев сияқты доцент емес қой
Сірә, сөзді Зинолға бергенім дұрыс шығар», – деді
Әдеттегідей зал ду ете қалды.
Сәуле апайдың аталған күнделігінде жан тебірентетін мынадай сөздер бар: «24.06.2000
Осы күндерде небәрі қырық жеті жасында дүниеден Әуез Бейсебаев кетті
Енді бұл қазаны Зекеңе қайтіп естіртем? Зекеңнің қатты қайғыратынын біліп отырмын
Зекең барлық газетті ақтарып қарап жатыр
Міне, қолына «Қазақ әдебиетін» де ұстады
Ашты, қарап жатыр
Соңғы бетінде – Әуезге арналған қазанама
Соған жеткізбей естіртуім керек
Қылғына отыра, азар тілім шықты
Зекең сабырмен ағыл-тегіл жылады, бірақ тіл қатқан жоқ»
Шынында да, қалың елді құшағына қысып, үнемі жарқылдап жүретін, өмірі адамды алалап көрмеген ақкөңіл азамат, сырбаз сері Әуез Бейсебаев Зейнолла Қабдоловқа әкесіндей еркелейтін
Екеуінің өзара қалжыңдары керемет үйлесетін
Сол Әуездің қорғауы жақындап қалған тұста, Зекең оған: «Әй, Әуезжан, не болып жатыр шаруаң, бәрі дайын ба?», – деп сұрапты
Өзінен сөзі бұрын жүретін Әукең: «Әрине, Зеке, сақадай саймыз, арақ-шарап, дастархан бәрі дайын», – десе керек
Сонда Зекең: «Түу, диссертацияңды айтамын да», – депті…
Ол кафедрасының әр мүшесін ерекше қадірлейтін
Әсіресе, ең жас оқытушылар Пазыл мен Жолдасты өз перзенттерінен кем көрмейтін
Кафедраға қатысы бар адамның Зекеңнің шуақты шаңырағынан дәм татпағаны жоқ шығар
Солардың бәрі қазір Әуезов әлемінен бастау алатын Қабдолов дәстүрін лайықты жалғастырып келеді.
«Жетектеген  жетекшіңнен айналдым…»
Мен үшін сен – біздің жаңалығы 
қанша зор болса, шырғалаңы сонша мол, қиын ғасырымыздың 
тарихта қалар таңбасысың

Шыңғыс Айтматов
Кафедраның «мінбер» деген тағы бір мағынасы бар
Осы тұрғыдан алсақ, ол кісінің мінбердің де майталманы болғанына дау жоқ.Зейнолла Қабдоловтың шебер лектор екені – миллиондар мойындаған ақиқат
Ол кіріп келгенде араның ұясындай гуілдеп отырған аудиториядағы студенттердің сілтідей тынатыны, ұстаз сөзін бастағанда шыбынның ызыңы естілетіндей тыныштық орнайтыны, тіпті сол мазасыз шыбыныңыздың өзі де оған құлақ асқандай мүлде дыбыссыз қалатыны – әлі күнге дейін талайдың аузында жүрген әңгіме.
Қабдолов студенттерді түгелде­мейтін лектор болды
Керісінше, оның сабағына көрші факультеттердің қыз-жігіттері арнайы келіп қатысатын
Біздің тұсымызда бір кездегі Зекеңнің өзі секілді болашақ тау-кен инже­нер­лері өз оқу орнындағы дәрісін қаза қылып, КазГУ-ді бетке алатын энтузиазм бола қоймады, әрине
Бірақ, бәрібір Қабдолов кірген аудитория аузы-мұрнынан шығып тұратын-ды.
«Ұстаздықтың да үрдісі көп
Әуезов, мәселен, бір ауық былай: төрдегі орнына бірден отыра кетпейді
Алдымен асықпай қозғалып, мінбеге барады», – деп өзі жазғандай, Қабдоловтың да лекция үстіндегі қимылын дәл осылай көркем кейіптеуге болар еді
Оның жайдары жүзі, ойлы көзі, жазық маңдайы, кең кеудесі, сұлу сөзі жұртты баурамай қоймайтын
Ол аудиторияға кіргеннен бір әдемі әлем басталады
Сол әсем әлем ол бөлмеден шығып кеткен соң да көңіліңізді көпке дейін тербетіп тұрады.
Мұның бәрі ұлы Мұхаңның үлгісі екеніне дау жоқ
Ол ұстазы туралы басты кітабын ұза-а-а-қ толғатып жазды
Тым ерте бастағанымен, жариялауға онша асықпады
Ақыры, бұл дүниесі Әуезовтің туғанына 100 жыл толғанда, өзі 70 жасқа жеткенде бір-ақ жарыққа шықты
Осыған орай Әзілхан Нұршайықов: «Мұхаң сені «Менің шәкіртім» деп мақтаса, сен «Менің Әуезовім» деп шаттандың
Мақтану да, шаттану да өте орынды еді», – деп шынайы баға берді.
Зейнолла Қабдолов осы роман-эссесінде лектор Әуезовті былайша кескіндейді
«Мінбеде тұрып аздап тамағын кенеп, кейде тіпті жөтеле бере қалтасынан қолорамал алып, аузын басады
…Көз шарасында ой тұнады
…Бар иманы бетіне шығады
Сонда біздер оның Бас кітабындағы Бас кейіпкеріне сиқырлы сөзбен сіңіре дарытқан сырбаз сұлулықты қаз-қалпында тап өзінен көргендей боламыз».
Артық айтсақ, ғафу өтінеміз, осы сурет Қабдоловтың да тұлғалық табиғатын толық танытатын тәрізді.
Зейнолла Қабдоловтың тәрбиесін алып үлгерген жас буынның өкілі, белгілі қаламгер Есей Жеңісұлының «Әуезов аудиториясының тәлімі» деген мақаласында мынадай жолдар бар: «Бір күні Абай сабағы өтті
Абай бізге асқардан да асқар, заңғардан да заңғар, ғұламадан да ғұлама болып, биіктеп кетті біртүрлі
Сөз Абай аудармаларына келіп жеткенде, Зейнолла ұстаз жаңаша толғады
Бізде дем жоқ, бұрын бар деп білмеген ғажайып әлемге еніп кетіппіз
Ағайымыз әдетінше мінберде тұр
Сұқ саусағын шошайтып:
– Күлімсіреп аспан тұр, – дейді
Бәріміз аспанға қараймыз.
– Жерге ойлантып әр нені, – дейді ағай саусағымен жерді нұсқап
Біз жерге қараймыз
Ұстаздың әр сөзіне арбалып қалғанымыз соншалық, қолымен нені көрсетсе, соны жанарымызбен жеп жіберуге бармыз».
Зейнолла ағамыз аудиториядан тыс жерлерде де мінберде тұрғандай үнемі көркем сөйледі
Соған қарағанда көңілінің мінберін ұдайы жанында ұстаған секілді
Аузынан шыққан әр сөйлеміне асқан жауапкершілікпен қарайтын
Жай айта салған сөзінің өзі төгіліп түсетін
Себебі, тағы да өзі айтқандай, «шешендік шалқар шабыттан, шалқыған сыр мен сезімнен туады».
Сәуле апайдың күнделігінде ұстаздың сабақ беру үрдістері турасында да көп айтылады
Оның бүкіл ғұмыры университет аудиториясымен байланысты, сондықтан бұлай болуы заңды да
«18.05.1999
Зекең жұмыстан кештетіп келді
Екі сағат лекция, ғылыми кеңес, соның бәрін көтерген
Лекциядан қуат алатынын қайта-қайта айтып отырды
Лекция оқу шабыт екен», – деген сияқты жолдар осы жазбаларда сәт сайын кездеседі.
Ол бүкіл қазақ филологтары мен жур­налистері арасында жалпы­ха­лықтық дәрежеде мойындалған ұлағатты ұстаз болды
Сондықтан оны елдің бәрі жақсы көрді
Үнемі ойындағысын ашық айтатын, анау-мынауға құлдық ұра бермейтін тарпаң талант, арынды ақын Мұқағалидың өзі: «Ағатайым, арқа сүйерім – Зекем!», – деп ерекше еміренді.
Зейнолла Қабдолов жиырмаға жуық ғылым докторы мен отызға жуық ғылым кандидатын дайындады
Осылардың ішінен ғылым докторларын қорғау мерзімі бойынша атап көрсетейік: Мақаш Бекбергенов, Жанғара Дәдебаев, Арап Еспенбетов, Мырзатай Жолдасбеков, Қадыр Жүсіп, Зинол-Ғабден Бисенғали, Бағдат Кәрібозұлы, Мәуен Хамзин, Темірғали Есембеков, Жылдыз Бакашова, Аслан Жақсылықов, Бауыржан Омаров, Амантай Шәріп, Абдул-Хамит Мархабаев, Бауыржан Жақып, Сәуле Ержанова… Ал ұстаздың жетекшілігімен кандидаттық дәреже иеленгендердің арасында Қабиболла Сыдиықов, Сәңгерей Тәжіғұлов, Серікқали Шарабасов, Марат Ысқақов, Әуез Бейсебаев, Мақсат Тәжімұратов, Жолдас Мәмбетов,Серікбай Нұрахметов, Маржан Ершу сынды зерделі зерттеушілердің бар екенін айта кеткен ләзім
Бұлардың бірқатары ғылым докторларына оңайлықпен ұпай бере қоймайды.
Көрнекті жазушы Әзілхан Нұршайықов Зекеңе арналған қоштасу сөзінде: «Сен туралы естеліктер, эсселер, повестер, тіпті «Ұстаз» деген роман да жазылар
Мұхаңды жазғаның сияқты, сансыз шәкірттеріңнің бірі жазар ондай романды
Жазады, әрине
Дүниедегі ең бай, ең бақытты адам – шәкірті көп ұстаз ғой
Сондай бақыт Әуезовтен кейін саған тиген», – деп еді
Бұл – Қабдоловтың әдебиеттану армиясына қарата айтылған асыл аманат.Бірі болмаса, бірі қаперге алар…
Зейнолла Қабдоловтың ғылыми мектебінің бүгінгі аға буын өкілі, парасатты профессор Жанғара Дәдебаев диссертация қорғағанда оның анасы: «Жетектеген жетекшіңнен айналдым, жетекке жүрген сенен айналдым!», – деген екен.
Бұл – Қабдоловтың кафедрасында шыңдалып, әдебиеттануға тірек болғандардың бәрі де көңіл күнделігінің көрнекті жеріне жазып қоятын салиқалы сөз…
Бауыржан ОМАРҰЛЫ
