Әсел КӘРІБАЙ
1995 жылы 5 желтоқсанда  Шығыс Қазақстан облысы Аягөз ауданы Бидайық ауылында дүниеге келген
Қазіргі таңда әл-Фараби атындағы Қазақ ұлттық университеті филология факультетінің 4-курс студенті. 
***
Білмейсіз, Сіз, жарқыным, біздің жайды,
Балауса гүл сабағын үзді қайғы.
Сыртында терезенің Көктем күлген,
Ішінде Күз жылайды, қыз жылайды.
Туа қоймас білеміз біз ғашық күн.
Қай жаққа алып барады Күзді асып мұң?
Мен неге бұл Көктемге өкпелімін?
Мен неге Күзге асықтым, Сізге асықтым?
Шыдап жүрер екенбіз біз қанша Ай, Күн?
Жетегінде жүрерсіз Сіз қанша ойдың…
Неліктен ерте қажып кетті жүрек?
Неліктен Күзді аңсаймын, Сізді аңсаймын…
***
Тағы Түн
ҚазҰУ
Қалашық.
Сен жайлы ойлар мезгілі.
Бағытын таппай адасып,
Бағым жүр
Сен де сез мұны.
Өзеуреп жүріп өзегім.
Өзіңе мен де айналдым.
Кезем де көңіл кезеңін,
Көзіңе сөйтіп байландым.
Сезімге құшақ аш дедім,
Тылсымды ұқпадың жанымның.
Көзімнен аққан жасқа сен,
Тұншығып қалма, Қадірлім.
Сағынбан! Сен де сағынба!
Біздерге таныс жайт – осы.
Мені аңсап жүрген шағыңда,
Қайрылмай кетсем, қайтесің?!
Сен жырақ жүрсің
Мен жырақ.
Осында жатыр бар күмән.
Келеді сені көргім-ақ…
Кезікпен бірақ алдымнан!
АЛМАТЫ
