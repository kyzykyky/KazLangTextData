Мұқағалиға
І жыр
Жас шағымда көңілім тоқ, жағам көк,
Мазаңды алып, жолықпадым саған кеп.
Таныстырды алғаш рет өзіңмен,
Зейнолла дос «Таулы өлкелік ағаң» деп.
Есімде әлі тұңғыш көрген бет-бейнең,
Тұрдым біраз олай-бұлай кетпей мен.
Үнсіз ғана бас изедім сөзіңе,
Қалғандай-ақ көкірегіме жетпей дем.
Әуелгі бір әңгімені кілт бұрып,
Өлең жайлы ой ағыттың тік тұрып.
Жасқаншақтап қарағаным есімде,
Нұрға толы көздеріңе тұп-тұнық.
Көкірегіне жинап алып ұшқыр сөз,
Жыр қанатпен биіктерге ұштың тез.
Сені шалып жыға алмады бірақ та,
Ту сыртыңнан сыпсыңдаған мысқыл көз.
Тауда туып, шалғын басқан текті ұл ең,
Медет тұттың оқырманды тек кілең.
Мен өзіңді Абай, Қасым секілді,
Бар қазақтың бас ақыны деп білем!
ІІ жыр
Алғыр ойлы, тау ұлы едің, ағасы,
Кіндік жұртың Қарасаздың жағасы.
Тұлпар ақын болғаныңмен өмірде,
Берілмеді еңбегіңнің бағасы.
Жылжып жылдар, сырғып талай су ақты,
Бастан кешті жырың талай сынақты.
Өр дауыспен топтан озған өнерің,
Шешті ақыры шиеленген сұрақты.
Бүгін, міне, атандың да мықты ақын,
Тартты сені жүрегіне жұрт жақын.
Жан жырыңның арқауына айналған,
Барша қазақ Қарасаздың ұқты атын.
Құлақтарға құйылардай күнде үні,
Болдың, рас, алмас жырдың дүлдүлі.
Тыңдаушысын тырп еткізбей ұйытты,
Сен жырлаған домбыраның күмбірі.
Көзден кетпей, қиялға еріп жүрер тек,
Жер жайында салдың өшпес жыр-өрнек.
Саңлақ ойың сан көңілде самсап тұр,
Оқырманың дей алмайды бұл ертек.
Қабағыңда тұрса-дағы мұң тұнып,
Арман қудың, алға аттадың ұмтылып.
Жасырмаймын көкірегінде кей жанның,
Сен жайында жатыр әлі «ит» ұлып.
Ұсақталмас ой-жырыңды шымыр-бай,
Мен бойыма сіңіргенмін, бейне тәтті шырындай.
Бұл тарихтан өшпесіңе сенемін,
Көк тіреген Хантәңірдің шыңындай!
Сен едің өзгеше бір
жер шұрайлы
Кезімде ой-қуатым толыспаған,
Нарынқол, болған едің қоныс маған.
Өзіңде қалды жастық, бәрі өзгерді,
Өзгермеген қаламым сол ұстаған.
Оранған көк орманға тауың бір бай,
Өсіп тұр тоғайыңда қайың, ырғай.
Іргелес жатқан анау Хантәңірі,
Қоймайды көрген жанды табындырмай.
Бір тауың бір тауыңнан биіктеліп,
Қар басқан шың шығады іріктеліп.
Арналы Байынқолдың өзенінен,
Шілдеде су ішеді киік келіп.
Көрінсе көк жүзінен қара бүркіт,
Кетеді қалың елік тарап үркіп.
Бір сендік сағынышы ұлғайды ма,
Көз жасын әжем кейде алады іркіп.
Сен едің өзгеше бір жер шұрайлы,
(Дейсің бе, құшағыма енші жайлы).
Басына өрмелесең құз-қияның,
Денеңді көбең тайдай тер шылайды.
Кезеңге шыға қалып таң біліне,
Қарасаң қырқа-қырат әрбіріне.
Орман-тау құс үніне құлақ түріп,
Нарынқол айналады ән тіліне.
Күндіз-түн нәр құйған соң бұлақ мөлдір,
Тау-тасы Нарынқолдың қуатты өңір.
Шалғайда жүрсем-дағы ізім қалған,
Санаймын атажұртым тұрақ кең бір.
Бұл балаң бүгін, міне, соқты айналып,
Қарадым айналама тоқтай қалып.
Тамылжып тау-тасың да тұнып тұрған,
Көркемдік көзімді өтті шоқтай қарып.
Шоғансай
Білмеймін, бұл талабым оған сай ма?
Жақсы өлең, сол үшін де оралшы ойға.
Жалын мол жас шағымда жиі бардым,
Тоғайы тобылғылы Шоғансайға.
Нарынқол алыс қалған оралса ойға,
Жеделдеп жетсем дедім Шоғансайға.
Аралап ну орманды шаршап келіп,
Шөл басып, отырушы ек одан шайға.
Бір кезде қоныс еткен сай ма Шоған?
Ат басын бұрмай онда қайда соғам.
Жер жайын білмек жанға бұл жырымның,
Өкінбен, тиіп жатса пайдасы оған.
Тұздыкөл
Сырыңды аш, басып өткен ізді көмбе, –
дер едім, сөзімді арнап Тұздыкөлге.
Қағазға қаттап алсақ тарихыңды,
Болмайды бір бұйымтай біздің өңге.
Жол таптым бір сиқырлы сыбдырға еріп,
Айтатын кезі келді сырдың теріп.
Тұздыкөл саған, сірә, өкпелі ме,
Тұр, әне, Елшенбүйрек сыртын беріп.
Тұздыкөл қоныс тепкен Жабыртауға,
Жөнің жоқ, бұл балаңды жатырқауға.
Бауырыңа басып алған баяғыдан,
Қақым бар, жан сырыңа жақындауға.
Талай жан тарихыңды хатқа тізді, –
дей қалсам, бұйырмағын датқа бізді.
Еңбегі көп пенденің саған сіңді,
Уыстап салып жүріп қапқа тұзды.
Жатпаймын жарыстырып сөз жасырын,
Қойныңда жоқ, бұл тұздан өзге асылың.
Тірліктің қамын ойлап сан қазақтың,
Төгілгені анық қой көз жасының!
Жатқаның терең сайға толып, тұнып,
Тастайды көкейге көп ой ұқтырып.
Жабыртау, Елшенбүйрек ортасынан,
Алғансың қалай орын ойып тұрып?
Шалкөде
Жасымда жылқы бағып, атқа мініп,
Алғанмын ой-қырыңды жатқа біліп.
Қалт етіп қол босаса қауырт істен,
Кетуші ем, анау жасыл шатқа кіріп.
Барғанда сол шатқалға тобылғылы,
Өсетін жас арудың көңіл құны.
Жасырып керегі не қыз қасында,
Жанымның көп шертілді қоңыр мұңы.
Сөз етсем сай-саласын тегіс аршып,
Өтетін өкпемізді желі «жаншып».
Ұмытпан сол шатқалда көркем қыздың,
Өткенін бетімді ыстық демі шарпып.
Басымды көтергенде жерден жұлып,
Тұратын аптап сүйген желкем жылып.
Шатқалдан үйге қайтсам сол сұлумен,
Қарайтын көз қиықпен жеңгем күліп.
Өскенде тал-қайыңның бәрі қаулап,
Жатқанмын саясына барып аунап.
Жайнаған жаз кезінде іргедегі,
Қайтушы ем Қарасудан балық аулап.
Біреулер кетпесін деп үнсіз өтіп,
Айғайтас шекараны тұр күзетіп.
Бір көрген жандар сені сағынады,
Тәңірім жаратпаған құнсыз етіп.
Сөз қылып, көркін анау көкшіл талдың,
Демегін шындықты айтпай көп бұлтардың.
Төсінде Шалкөденің ізі қалған,
Райымбек мінген жүйрік көк тұлпардың!
Райымбек
(Баллада)
Жау тиіп, іргелі елге қамсыз жатқан,
Қайғылы хабар жетті жан сыздатқан.
Сол сәтте қол жинады Райымбек,
Болмас, – деп жоңғарларға жалғыз шапқан.
Аспайды жұрт қолдаса неге ойдағым,
Бұл менің атажұртым, көне аймағым, –
Деді де сайлап, сауыт-саймандарын,
Жаратты Райымбек Көкойнағын.
Болған соң ақыл-ойы бастар ісі,
Қалайша қарсы тұрсын басқа кісі.
Жасқанбай жауға ұмтылған Райымбекті,
Албанның қолдап кетті жас-кәрісі.
Қалдырып жау қолына қаншама үйін,
Қазақтар жапа шекті барша қиын.
Осы сәт Райымбектің ақыл-ойы,
Арман не елді еңіретпей ашса түйін.
Тың тыңдап тұрды-дағы тасада ептеп,
«Қарсылық бола қоймас аса көп деп».
Қарулы қалың қалмақ кіріп келді,
Жеріне Жетісудың баса-көктеп.
Өсетін жеміс-жидек самсап ырғын,
Жерге кеп қалмақ қолы салды қырғын.
Осындай опасыздық салдарынан,
Қаншама ойға-қырға қашты тұрғын.
Өрекпіп таудың жолын жау жүр торып,
Кетті, рас, кең далаға қан-жын толып.
Кеудесін оққа тосқан жас батырдың,
Денесі жараланды дал-дұл болып.
Кеңірек жаймасын деп жат құшағын,
Қарулы жасақ құрған, атты шағын.
Ат ойлап жауға шапқан Райымбек,
Қалмақтың талай мәрте қақты шаңын.
Ар санап бұғып жүріп жан сақтауды,
Түсірді сабасына асқақ жауды.
Райымбек қолынан қожыраған,
Тұс-тұсқа қашты қалмақ тастап тауды.
Екенін азаттықтың жалпы құнды,
Ел сезіп, қолдап кетті батыр ұлды.
Қазақтың сардарынан тайсақтаған,
Қалмақтар қоғадай боп жапырылды.
Тарихта көз жіберсең арғы-бергі,
Қақсатқан соғыс аз ба, қан ғып елді?
Жоңғар жоқ, ескерткіштей қалмақ тілді,
Байынқол, Нарынқолдай қалды белгі.
Қуатым – ана тілім
Қазағым, қайда жүрсең біл тіліңді,
Айтады ана тілсіз кім түбіңді?
Қайсыбір қандастарым шүлдірлессе,
Жүрегім біз сұққандай мың тілінді.
Қуатым – ана тілім ақ сүт берген,
Жан емен сен бар кезде қаңсып көрген.
Өлеңде топқа түссем, өзіңсің ғой,
Әперген маған орын ашып төрден.
Қалса егер, жалғыз сәтке қалғып тілім,
Дей бергін ауа жетпей, қарлықты үнім.
Сен барда терезем тең, еңсем биік,
Қасында тұрсам-дағы қай мықтының!
Ардағым, ана тілім – жан мерейім,
(Жүзіңнен әрқашан да таң көрейін).
Сен болсаң көш бастаушым келешекке,
Соңыңнан көзім жазбай, мәңгі ерейін.
Төбемде тұрса сенің жанып нұрың,
Демеймін сөз сөйлеуден жалықты ұлың!
Түсінгін ардақ тұтқан ана тілім,
Екенін жан сырымның анық мұның!
