 Р.Ниязбек
«Қағанат»
Өлеңдер
Алматы: «ҚазАқпарат», 2010
– 356 бет 
Ақын Рафаэль Ниязбектің «Қағанат» атты жыр жинағы ұлт тәуелсіздігі мен ел дамуындағы іргелі өзгерістерді, замана шындығы мен уақыт тынысын, елдік пен ерлік қасиеттерді, адамшылық жол мен имандылық иірімдерін кең көлемде жырлайды
Әсіресе ақынның ел-жер жайлы толғамды толғаныстары, еліміздің тәуелсіздігі туралы тебіреністі ойлары жан жүректен қозғалып, қалам қуаты, шабыт шалқары көркемдік категорияларымен, мәдени-рухани һәм эстетикалық құндылықтармен табиғи астасып, жаңа арна, өзгеше ағыс құрайды
Қоғамдық құбылыстар, кезеңдік көріністер, уақыт тынысы да ақындық қуаттан нәр алып, айрықша екпін, өзгеше өрнек, ерекше серпінге ие болады
Лирикалық кейіпкер өмір мұраты мен мәніне терең ден қояды
Адам әлеміне, жүрек-таразыға жиі жүгінеді
Нәтижесі белгілі, ақындық өнер қашанда шындыққа сыйым­ды ақиқат жайттарды қозғап, қоғам назарын, адам мұратын соған бағыттайды
Бұл тұста іргелі ізденіс пен тақырып айрықша мәнге ие болады.
Ақын мұраты мен тақырып аясы көп жайтты аңғартса керек
Әр алуан тақырып, атап айтқанда арғы-бергі кезең көріністері, тарих пен таным, тұлға мен тағдыр, айнала әлем, қоршаған орта, адам мұраты мен еңбегі, жастық пен достық сырлары, табиғат таңғажайыптары ой мен сөз жүйесіне, сыр мен сезім тұтастығына айналады
Ақын қайсыбір тақырыпты қозғаса да көңіл көрігінде қорытып, талғам таразысына тартып, елдік мүдде мұраттарын алға шығарады
Адамдық іс, адамшылық жол, жасампаздық мұраттар хақында кемел ой қорытады
Ұлт пен ұрпаққа қатысты маңызды ойлар қозғайды
Ақиқатқа табан тіресек, ақын Р.Ниязбектің адамдық һәм азаматтық-қайраткерлік қырлары өлең-жырларында елдік мүддемен, өршіл рухпен берік байланысқанын, қоғамдық құбылыстардың қайсыбір тұстарын да көз бен көңілден таса етпей, жан жүректен қозғап, шындық жүзіне тура қарайтынын анық аңғарар едік
Бұдан, әрине, көркемдік таным арналары, ой нәрі мен сөз қуаты, бояу ажары мен дыбыс сыңғыры жарасымды келісім құрайды
Айталық, «Аласамын, халқымнан» өлеңі ел мен жер жайлы, замана шындықтары төңірегіндегі келелі ойларды қозғайды
Атамекен, ар-намыс, тарих пен таным, тағдыр туралы ойлары мен толғаныстары іргелі ізденіс, шынайы көзқарас пен айқын қолтаңба жемісі екені анық
Өлеңнің тұтас табиғатынан ақын өмірі, жастық ке­зеңдері, қиын да күрделі уақыт бедері кеше, бүгін бай­ланыстары арқылы көрсетіледі
Ақын кезекті тұста:
Тамырымды қуалап,
Аққан емес салқын қан.
Заман талай айныса да жолынан,
Айнып әсте көргенім жоқ салтымнан.
Алла жарылқап,
Алатау боп кетсем де,
Құдай қолдап,
Қаратау боп кетсем де,
Аласамын, халқымнан, – деп қалың көппен бірге екенін, елге қызмет ету – қарыз-парыз, сауапты істер қатарына жататынын бүкпесіз баяндайды
Адамдық істі ардақтап, адамгершілік жолын асқақтатып, имандылық иірімдерін басты ұстаным ететіні танылып тұрады
Өлеңнің өн бойынан ел-жерді мадақ тұту, ар-намысты ту ету, өжеттік пен өршіл рухты асқақтату сенімі берік, сезімі жоғары елдік мұраттар асқақ көрінеді
Отан-Ана орны, атамекен мәні, адамдық әлем иірімдері терең
Ел-жер қадірі мен қасиеті, азаматтық мұрат-міндет биік пафоспен беріліп, идеялық түйіні қазіргі кезең шындықтарымен үйлесім-үндестікте сипат алады
Ақын мұраты асқақ: ел-жерді – қымбат қазына санайды
Адам – қоғамның құрамдас бөлігі, қозғаушы күші
Тарих пен таным, тағдырлы тұлғалар табиғаты мен тағылымы – ұлт пен ұрпақтың тұғырлы тірегі
Осы реттен алғанда, ақындық өнер, отты өлеңнің өрісті өрнектері – адам мен оның еңбегін асқақтатып, мадақ сезіммен бедерлі де бейнелі жеткізеді.
Бұдан басқа – «Ата қазақ», «Өмір-кітап», «Көкбөрі жыр ішімде жатыр ұлып», «Ел іші» сынды өлеңдер ақын мұратын айқындаумен бірге ұлттық құндылықтарды, ұрпақ қамын, тәлім-тәрбие иірімдерін кеңінен көрсетеді.
«Қабырғалы,
Қазақ болып мақтанам туғаныма» деген асқақ мұрат, перзенттік парыз, асыл сезім де танылады
Отанға, ел-жерге адалдығы айқын аңғарылады
Мұның бәрінен, әрине ақынның ұлттық мұрат-мүддеге негізделген асқақ даусы, өршіл рухы, сыр-сезімнің көл-көсір мейірімі мен шапағаты төгіліп тұрады
Ақындық кредо, көркемдік мақсат – елдік мүдде мен ерлік рухтың шежіресіне негізделеді
Ұлт пен ұрпақ қамы, келелі келешек көкжиегі – ақынның көркемдік-эстетикалық көзқарасына, идеялық нысаны мен өзіндік ұстанымына табан тірейді
Ақиқат жайттар өршіл рухпен кең өріс алады.
Жыр кітабындағы – «Бір кеменің үстінде» атты топтамаға енген «Арал құрып барады», «Арал мұңы», «Арал қызы», «Теңіз қайда», «Құлаған зымырандар», «Айдын көлдің азасы», «Киіктердің көз жасы», «Ана қасіреті» сынды туындылар – Арал қасиеті мен қасіретін, ұлт пен ұрпақ қамын, тарих пен тағдыр тауқыметін жан-жақты ашады
Ақын Арал мен адамдар тағдырын қатар көрсетіп, кеше мен бүгін байланысын, қоғамдық құбылыстар сырын, кезеңдік көріністер мәнін көркем де келісті жырлайды
Адам мен оның еңбегін, қайраты мен төзімін ақиқат жайттармен байланыстырып, ортақ тұстарын тартымды жеткізеді
Ақын бастапқы бөлікте:
Арал құрып барады,
Кім кінәлі?
Жауап таппай мен соған жүрмін әлі.
Адамдар-ай,
Аралды қолдан беріп,
Жүрсіңдер ме арқалап мың күнәні?
Күннен-күнге барады құрып, семіп…
Енді мәңгі естілмес, мүмкін, әні.
Келесі кезекте:
Барып көрші
Қазіргі Арал қандай?
Үзік-үзік өзек боп жаралғандай.
Алақандай айдыны мөлт-мөлт етіп,
Тәңіріге жалынып қарағандай, – деп Арал тарихы мен тағдырын, кешегісі мен бүгі­нін қатар көрсетеді
Адам мен Арал, табиғат пен тағдыр арақатынасын, арғы-бергі тарих тағылымын сәй­кестікте суреттейді
Арал һәм табиғат – поэзия өзегі, нысаны ғана емес, айнала-әлемнің құдірет-киесі, қуатты арсенал, белесті биік ретінде көрініс береді.
Кітаптың басым бөлігін – елдік мұрат пен ерлік қасиеттер, тәуелсіздік тұғыры мен жасампаздық жолдың сырлы шежірелері құрайды
Жыр кітабына енген – «Қазақ елі», «Қазақ десек», «Тәуелсіздіктің тарысы», «Адамдардың ұяты», «Жаһандану», «Қазақ атқа қонса», «Ақиқаттың ескенде ақ самалы», «Біз – алыппыз» сынды өлеңдер тақырыптық ерекшеліктерімен бірге халықтық қасиетімізді, ел-жердің құдіретін, адам қайраты мен еңбегін терең танытады
Мәселен, «Қазақ атқа қонса…» өлеңінде:
Қару кезеп, түсіңді суытқаның –
Өзіңді-өзің бөрідей ұлытқаның.
Қазақ атқа қонбайды,
Атқа қонса,
Күнің қараң боларын ұмытпағын.
Немесе:
Біз – алыппыз,
Түзде –
Сыпырылған жыланнан
Қаудыраған қабықпыз.
Жау кезіксе атынан
Түсіре алмаймыз анық – біз.
Үйде –
Лапылдатып жантақ жаққандай
Бір-бір алау жарықпыз, – деп халық пен тарихты, тағдыр мен тауқыметті қатар көрсетеді
Елдік мүдде, батырлық болмыс, уақыт бедері айқындалады
Ақын өз кезегінде арғы-бергі кезеңдердің ащы шындықтарын алға тартып, ұлт пен ұрпақтың қасиеті мен қасіретін қатар көрсетеді
Кешегі тарих та, бүгінгі шындық та сабақтастықта өріс алып, азаттық пен намыс, перзенттік парыз-қарыз сынды құбылыстармен табиғи астасып, ақиқат жайттарды, өмірдің өрнекті тұстарын, тағылымды үрдістерін тақырыптық ізденістермен байытып, көркемдік арналармен, реалистік дәлдікпен жүйелі жеткізеді.
«Ел іші» өлеңі кеше-бүгін байланысын, балалық пен жастықтың сырларын, адамдар арасындағы қарым-қатынасты, адалдық пен арамдық сыр-сипаттарын салыстыру арқылы нақты, нанымды ашады
Ел мен жер, адам мен еңбек, тарих пен тағдыр қатар көрініс беріп, өмір сыры, уақыт тынысы кеңінен ашылады
Елдік мүдде, ұрпақ қамы кеңінен қозғалады
Ақын әлемінен елдік мүдде, ертеңгі күннің қамы, келелі келешек көкжиегі бар бояу-нақышымен, көркемдік келісімімен, сыр-сипаттарымен сабақтастық құрайды.
Өмір шындығының бір қыры, мың сыры – «Ана қасіреті» өлеңінен көрінеді
Ақын әйел-ана аманаты мен махаббатын, сағынышы мен сүйіспеншілігін, тіпті мұң-шерін де боямасыз, бүкпесіз білдіреді:
Жатырына суырған құм байланып,
Жалғыз мен бе сорлаған тумай қалып.
Қалай туам –
Құлаған зымыраннан
Аспан асты жатқанда уға айналып.
Арманымды жүрсем де алға асырып,
Келем әлі жете алмай таңға асырып.
Қалай туам –
Құлаған зымыраннан
Туғандарым жатса өліп талға асылып.
Немесе:
Қасиеті тұрса артып көргенді елдің,
Өмірінің шырағы сөнген бе ердің.
Тумайды деп жазғырма мені, ағайын,
Санын қайтем көбейтіп өлгендердің.
Тарғыл тағдыр қызығын бұлдағанда,
Не істеймін булығып тулағанда.
Туған бойда у ішкен ұрпақтардан,
Тумағандар бақытты бұл заманда.
Ақиқатында, ақынның әйел-ана қасиеті мен қасіретін – қоғамдық құбылыстардан, құлаған зымы­раннан, адам әлеміндегі өзгерістерден көреді
Отан мен отбасындағы ортақ қасірет – қоғамда, адамдар арасында орын алғанына өкініш білдіреді
Өмірдегі өзекті мәселелердің өлең-өнерден көрініс беруі, сөз жоқ, ақын жанын жаралап, мазалағаны анық
Ақын оны өмір­мен байланыстырады
Адам әлеміне, тұрмысына енеді
Ортақ қасіреттің зардапты, зиянды қыр-сырын ашады.
Жыр жинағындағы – «Адамдар», «Ақсақалы жоқ елде» атты өлеңдер қоғамдық құбылыстар мен өмір мұратын, адам әлемі мен еңбегін, сыр-сипаттарын кең көлемде ашады
Алғашқы өлеңде:
Жазық дала болса егер атырабы,
Мертігеді неге елдің арғымағы?!
Адамдарда мейірім болса егерде,
Қалтырай ма жанымның жапырағы, – десе, келесі өлеңде:
Тағдыр кімнің алдына тор құрмаған,
Қарттар қайда тонға орап тоңдырмаған.
Ақсақалы жоқ елдің кеудесінде,
Дариясы ақылдың толқымаған, – деп адамдар арасындағы артық-кем тұстар көрсетіліп, қарт-ақсақалдың орын-үлесі айқындалады
Екі өлең де адам мұраты мен еңбегін, өмір-тұрмыстағы ерекшелік қырларын кеңінен көрсетеді
Адам әлемі, ақсақал орны, өмір тағылымы кеше-бүгін байланысы арқылы көрсетіледі
Тарих тағылымы, тағдыр талқысы да қатар көрінеді
Ақын арғы-бергі кезең көріністерін салыстыру-салғастыру негізінде уақыт бедері мен өлшемін негізгі назарға алады
Ұлт пен ұрпақ сабақтастығына мән береді
Өлең мұраты – өмір өрнектері мен өнегесін кең көлемде көрсетумен де мәнді болып табылады.
Кітапқа енген – «Қазақ елі», «Қазақ десек» сынды өлеңдер тарих пен танымды, халық пен нарықты, ел мен ерді қатар көрсетіп, оны қазіргі кезең шындықтармен байланыс-сабақтастықта жырлайды
Елдік-ерлік сырлары, адами мұрат-мүдде мен заманауи үрдістер де тиісінше көрініс тауып, көркемдік парадигмасы кең өріс алады
Ақын мұраты, өлең өнегесі – ұлт пен ұрпақ сабақтастығын, даму үрдістерін кеңінен көрсету
Елдік мүдде мен ерлік рухты мадақ сезіммен, жан жүректен асқақтатуға келіп саяды
Жыр жинағының алтын өзегі, күретамыры да осы.
Ақынның өлең-жырлары арасында елдік мүддеге, ерлік рухқа адалдық айқын
Ар-намысты ту ету мұраты жіті танылады
Өмірге құштарлық, өнерге сүйіспеншілік сезімі де жоғары екендігі сәт сайын сезіліп тұрады:
Ізгілікті көп көрген ізетті елде,
Қаңтарылып тұра ма кісі өткелде.
Отанымның кім бұзсын тыныштығын,
Менің сардар жүрегім күзеткенде…
Туған елдің жүргенде қамын ойлап,
Кімдер қызық көрмеді бағын тойлап.
Бауыржанның өр рухы
Кімнен қорқам,
Буырқанып тұрғанда қанымда ойнап.
Шындық іздеп, түн қатып сабылғанда,
Тауым қайтып, жігерім шағылған ба.
Атқа қонғым келеді ұран салып,
Ата ерлікті аңсап бір сағынғанда.
Көңілімді бұл заман түлеткенде,
Атқа ақырып қонар ем жүректі елде.
Бірақ ерлік бұл күнде кімге дәрі,
Жұрт ұсақтап, ерліктің күні өткенде.
Кітаптың біраз бөлігін арнау өлеңдер («Астанадағы Бауыржан ескерткіші», «Туған елдің төріндесің», «Мұқағалидың рухы сөйлегенде», «Аламанға ат қостым», «Талғар таудың сыйласаң бір биігін», «Замананың шыңғырған бір биігі», «Ақ сәуленің ішінен сені көрем»), келесі тұсын ұлттық рухқа толы жырлар құрайды («Абай жаққан бір сәуле», «Қазақ рухы», «Хан Кененің мылтығы», «Әулие қарттар барында», «Көк бөрі жыры», «Шындық», «Қара жерге халық ие», «Ерлер барда…»)
Біздіңше, аталған өлең-жырлар арғы-бергі кезеңнің шындық сырларын, тарих пен танымның тоғысын, танымал тұлғалардың есімі мен еңбегін терең ашады
Ақын мұраты мен көзқарас эволюциясынан ел-жерге сағыныш, өмірге құштарлық, өнерге сүйіспеншілік кеңінен көрініс табады
Тақырыпқа еркін ену, адам мұраты мен еңбегін асқақтату, жанр жүйесі мен көркемдік таным арналарын жіті танып, өзгеше екпінмен, соны серпінмен жеткізу мүмкіндіктері мол
Өзіндік ізденіс, шындық сырлары да көптеп кездеседі
Бастысы, әрине шығармашылық мақсатын, көркемдік-эстетикалық нысанасын қалың көпке, оқырманға бүкпесіз жеткізеді
Көркемдік-идеялық мұраттарын да көзқарас эволюциясы, қолтаңбадағы айқындығымен көрсетеді
Қысқасы, жыр жинағының тұтас табиғатынан, ақындық өнердің өзекті арналарынан алуан ізденіс іздері, көркемдік мұраттар мен стильдік ерекшеліктер кеңінен көрініс береді
Ақын мұраты мен жан жүрек сырларынан тақырыптық ерекшеліктер, көркемдік-стильдік ізденістер, ой-сөз жүйесі, бейнелілік нақыштар, поэтикалық тілдің ойнақы, ұтымды үлгілері көптеп кездеседі
Өмірдің өзінен өрілген, шындыққа сыйымды жайттарды арқау еткені танылып тұрады
Әсіресе адам мен оның еңбегін, қоғамдағы орын-үлесін азаматтық тұрғыдан да, ақындық қуатпен де айқын, шыншыл сипатта жырлай алғаны анық
Бұдан байқалатыны, ақындық өнердің траекториясы айқын әрі кең ауқымды екендігіне көз жетеді
Ақынның интеллектуалдық әлеуеті жоғарылығы, қалам қуаты мен шабыт шалқары жан жүректен берілетіндігі де танылып тұрады
Ол, әсіресе қоғам, адам, өмір, уақыт төңірегіндегі толғам-толғаныстарға толы өзекті тақырыптардан, ұлтаралық келісім мен толеранттылық, әлемдік һәм елдік, бірлік пен татулық, отбасылық құндылықтарға қатысты маңызды мәселелерден айқын аңғарылады.
Көрнекті қаламгер, Шешен Республикасының ең жоғары «Ұлт намысы» орденінің иегері, Шешенстан Мемлекеттік және І.Жансүгіров атындағы сыйлықтардың лауреаты Рафаэль Ниязбектің ақындық өнерінен: елшіл-қоғамшыл қасиеттер, азаматтық-қайраткерлік көзқарастар, ұлттық мұрат-мүддеге негізделген азатшыл жүректің, тәуелсіздік мұраттарының, айқын қолтаңба мен берік ұстанымның бедерлі белгілері, көркемдік таным арналарының сыр-сезімдері терең танылады.
Атап өтер жайт: ақынның өлең-жырларында азаттық идеясы, тәуелсіздік мұраттары, ұлт пен ұрпақтың мүддесі, дәстүр мен дін өнегесі, тарих пен танымның терең иірімдері, тәлім-тәрбие арналары, сыр-сезімнің шынайы үлгі-өрнектері көптеп кездеседі
Ел-жер, ата-ана, Тараз-Талас өңірі, ауыл мен оның адамдары, өмір-өзен, тарих пен таным, тұлға мен тағдыр, ар-намыс, елдік пен ерлік, халық пен нарық, уақыт пен кеңістік хақындағы тақырыптар да тиісінше кең көлемде қозғалады
Ақындық өнердің көркемдік кеңістігінен, ақыл-парасат парадигмасынан кеңдік пен тереңдік танылса, көзқарас пен қолтаңбадан азатшыл-жаңашыл үрдіс, азаматтық әуен, қайраткерлік келбет, айшықты-нақышты бейнелілік, кемел интуиция, реалистік дәлдік, поэ­ти­калық өрнек, мың сан арналы ізденіс иірімдері молы­нан ұшырасады
Мұның бәрінен, сөз жоқ, ақын­дық өнердің айбыны мен айдыны, көркемдік көкжиегінің шексіз-шетсіз кеңістігі, ұлт мұраты мен кемел келешектің бедерлі бейнесі бар қырынан самаладай жарқырап көрінеді
Ақын мұраты қалам қуаты мен шабыт қайнарынан бастау алып, жан жү­ректен қозғалып, көңіл толқынының толғам-тол­ға­ныстарымен табиғи астасып, алуан ізденіс, мың сан бояу, көркемдік таным арналары сыр-сезім тұтас­ты­ғы­мен, айшықты-нақышты бейнелілікпен, тілдік-стиль­дік ерекшеліктерімен, екпін мен серпінге толы сипаттарымен нақты да нанымды, шынайы да шебер, жүйелі жеткізіледі
Ақын кредосы мен поэзия парадигмасы да осы.
Жинақтап айтқанда, ақын Р.Ниязбектің «Қаға­нат» атты жыр кітабы елдік мүдде мен ерлік рухтың ше­­жіресін жан-жақты жырлағандықтан, ҚР Мемле­кет­­тік сыйлығына лайықты туынды деуге әбден болады.
Рақымжан ТҰРЫСБЕК,
филология ғылымдарының докторы,
профессор
