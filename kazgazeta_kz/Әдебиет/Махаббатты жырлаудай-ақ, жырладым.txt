Бағдат МҮБӘРАК
ТАҒДЫР
Қасымның әні, Қасымның жыры,
Арманда кеткен асылдың ұлы.
Дауылдан кейін қоя ма деп ем,
Дауасыз екен ғасырдың мұңы.
Қарағайлы өңір, қарқара мекен,
Қайғыңда ептеп тарқаған екен.
Қарызы жоқ қой, ақынның ұлтқа,
Арызын қалай арқалап өтем?!
Өлеңнен мүсін соға алған жасын,
Өзегін өртеп, сол армандасын.
Өлімге басын ел үшін тігіп,
Өмірге мәңгі оралған Қасым!
Шағылып тауы, сағы сынбаған,
Бойдағы оқты ауырсынбаған.
Құрыштан құйған қарудан гөрі,
Қауіпті бізге қауырсын қалам.
Дәруіштің күнін мен кешіп келем,
Дәуренім барда белдесіп көрем.
Талдысай менен Кеңсайдай шығар,
Талбесік пенен жербесік деген.
Құрдымға кетіп құмға сіңбесе,
Қаңғыртқан қоғам тұлғасын кеше.
Қара өлең саған жан бітер еді,
Қара орман жақтан, бір Қасым келсе.
Құласаң, солай заңғардан құла,
Жетесің түбі армандарыңа.
Қасым да өтті-ау, ғасыр да өтті-ау,
Не дейсің енді, жалғанға мына?!
Көш
Әжемнің көзбен көріп ертектерін,
Ай көрдім,
Шолпан көрдім,
Айман көрдім.
«Тәтем-ау» деп, айтатын еркектерін,
Әкем-ау, Алматыға қайдан келдім?
Құзға біткен армандап еңілікті,
Қызғанышпен етекте қурадым ба?
Азығы халал болған тегі мықты,
Жазығы жылқы жылы туғаным ба?
Сатқынмен табақтаспай,
Тамырласпай,
Ұлтшыл,
Кекшіл,
Ұрда-жық,
У тілді едім.
Шыр айналған ғұмырда бағымды ашпай,
Шыңғырып кермеде тұр рухым менің.
Елемесе…
Егер де елесеңдер,
Ойламаңдар,
Тым ерке өскен ұл-ау.
Арқаның бөлтірігі демесеңдер,
Арқардың қатысы жоқ көшке мынау.
Ұлттық рухты қойып, руға жақын,
Мақтамен бауыздаған майдан құрсын.
Ақпанда сәби болып туған ақын,
Қақпанға көп түсерін қайдан білсін.
Сенде еді ғой Қызыларай, терек-шынар,
Мейірімге қайтейін тұл қаланы.
Сахарада сандалту керек шығар,
Сарыарқаға сыймаған бұл баланы.
Көрмегенді көрсетіп жүрген аяқ,
Алматыда алақан жайған адам.
«Жас жүрегім саусағын күнде жаяд»
Ұнамай ма?
Кет! – десе
Қайда барам?
***
Бәрі де есте түртулі,
Қайран жастық, сағынам сол шіркінді.
Ғашық болып қалар ма екем біреуге,
Мына көктем, біртүрлі.
Қандай тағдыр қол бұлғап тұр, белгісіз,
Не істе дейсіз, енді Сіз?!
Кем-кетікке көзді жұма салатын,
Келіншектер, кейбір қызға бергісіз.
Құстың ерте келгеніме қалаға,
Қыстың келте болғаны да жаман, ә.?
Миды қойшы ойлағанын істейді,
Жүрек оған бара ма?!
Махаббатты жырлаудай-ақ, жырладым,
Маржандай-тын, мұңдарым мен сырларым.
Біздің сезім, сондай, мөлдір сезім ғой,
Ал не дейсіз, сырғалым?
Өзі қысқа ғұмырды да көп көрген,
Уақыт-ай, текке өлген.
Майдандастар, сендер де сақ болыңдар,
Бәрі шығад, көктемнен!
Муза
Үзіліп түскен үлбір ме дедім,
Қарақат – меңді, бүлдірген – ерін.
Сезбейсің рақат жүзіңді көріп,
Дуалы ауызда тіл күрмелгенін.
Балқытты бойды саусағың сырғып,
Қараптан-қарап, қаусадым сұмдық.
Көзіңнен тұнық-өзімді көрдім,
Мөлдірдің жүрген кәусарын сүңгіп.
Сымбатты жансыз ер оңа ме екен?
Сеңсеңім болса сені орап өтем.
Қаңтарда бұлай құласам саған,
Маусымда Құдай, не болады екем.
Аңсарым ауған – гүл көрмей далмын,
Сол кешке сәулем білгендей бардым.
Үмітке бола бір жұлдыз ақты,
Арманымды айтып үлгермей қалдым.
Хафиздің саған бергісіз жыры,
Әспеттеу деме енді Сіз мұны.
Шаһарға бір мең татитын болса,
Менде де мең бар – белгісіз құны.
Жалыны іспеттес жанары оттардың,
Шарпыған өртке қарап оқталдым.
Жігері мықты жігітпін деуші ем,
Жүрегі жасық бала боп қалдым.

Қиялдағы ару
Секілді екенбіз көктем, күз,
Бір жылып, бір суып кеткенбіз.
Сені іздеп сабылып жүрмін ғой,
Мен үшін нақақ жас төккен қыз.
Әйтеуір жоқ емес бармыз біз,
Тоғыса алмаған тағдырмыз.
Қосылсақ аққудай сыңармыз,
Немесе мәңгілік жалғызбыз.
Өмірге өлердей құмармыз,
Егіліп емендей сынармыз.
Мүмкін біз бір жерде кездесіп,
Таныса алмаған шығармыз.
Жібектей мінезің ұяңдау,
Қиялдау, өзіңді жиі алдау,
Жарыққа шыққаны өлең боп,
Қалыпқа сені ойлап сыя алмау.
Сағымға айналып сәттерім,
Дерексіз жырға мол дәптерім,
Айтпайын деп едім, айтқыздың,
Қыпша бел, күлім көз, тәтті ерін.
***
Амал қанша, армандас,
Біздің үміт, бір үзілсе жалғанбас.
Қара жерді түбі қаққа бөледі,
Ғашықтардың жанарынан тамған жас.
Дерт екенін жаңа ұқтым,
Байыбына жатыр дейсің барып кім?
Құсалыға қапас екен, жарық күн,
Жаным, саған жалынудан, жалықтым!
Қызғалдақтай қарағым,
Сарғалдақтай сарғайып көп қарадым.
Үп еткізсем сағыныштың самалын,
Үзе ме деп қорқам сүйрік сағағын.
Қинайтыны сол жаным,
Қалай көрем, көз алдымда солғанын.
Қызғанған соң көлеңкеңнен қайтейін,
Қызғыш құсап келеді екен қорғағың.
Жару үшін сен бүршік,
Қауызыңа бір тамшы жас қонды ыршып.
Қанша маңғаз болсаң-дағы гүлім-ау,
Еңкейтуге жетер сені мөлдір шық.
Күдер үзіп қамықтым,
Күрең жырды кермесінен ағыттым.
Ұмыта алмай, күйзелгенім болмаса,
Жаным, саған жалынудан, жалықтым!

ПӘК
Боялмаған – ерін,
Оянбаған – сезім.
Шықтың ғұмырындай,
Мөлдіреген кезің.
Қарғалдаққа – сыңар,
Қол жетпейтін – шынар.
Қарабасты деген,
Қалқам осы шығар.
Аққу мойын – білек,
Ауырмаған – жүрек.
Неткен мінсіз – мүсін,
Мінезі де – жібек.
Аспандағы – Айсың,
Соған ғана – сайсың.
Күндіз – сағынбайсың,
Түнде – жыламайсың.
Қай өлеңнің – бағы,
Қай сазгердің – әні?
Құралайдың – лағы,
Құлпынайдың – дәмі.
Ажары – атқан таңдай,
Сөзі шіркін – балдай.
Тәкәппарсың қандай,
Тәп-тәттісің сондай.
Орындалмай қалған,
Адамнан көп – арман.
Өмір әттең – жалған,
Не білесің, қарғам?
***
Балауса,
Балғын мінез,
Балдырған қыз,
Сен кетіп, бұл қалада қалдым жалғыз.
Кемеріне шығарып тастаса да,
Керемет сый күтеміз тағдырдан біз.
Қапқандай аңқамды кеп қыздың демі,
Жұпарың қандай ғажап, күздің желі.
Көңілі салқын тартқан келіншектей,
Жағалаудан соғады сыздың лебі.
Қазан ұрды Балқашқа қар жаумады,
Аққу арман адыра қалды-ау, бәрі.
Сыңары шағалаға айналған соң,
Байғұстың келмей жүр ғой самғауға әлі.
Кілкіп ап сүт сезімнің қаймағын біз,
Жолықпай баяғыдан қайда жүрміз?
Түнде куә болғаны аз болғандай,
Тереземнен қарайды Ай да күндіз.
Сұңғақ бой,
Сүйрік мүсін,
Сүмбіл бұрым,
Өзіне тартатындай Күннің нұрын.
Не деген табиғи бұл әдемілік,
Иіскегендей боламын қырдың гүлін.
Құсадан баса алмаушы ем қара жерді,
Құлпыртып жібердің ғой бар әлемді.
Өзегім де доғарды өртенуді,
Өмірім де өзгеріп сала берді.
От құшақ іздеген соң таңғы ызғардан,
Боласың ғашығыңды сәл қызғанған.
Сен де тоңып жүрсің-ау…
Қайтем енді,
Мен де оңып жүргем жоқ, жалғыз қарғам.
Балқаш
