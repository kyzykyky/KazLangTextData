Бұ күнге де жетті ел, кемел халық,
Жолына оның боз марқа бердім шалып.
Абыройдың көз жетпес мұнарына,
Жеткізді ақыр Елбасым бедел салып.
Көпұлтты елім қуаншы, қуан қазақ,
Болмас еді қазақ боп туа алмасақ.
Әнұранды бірігіп шырқа, шалқыт,
Жараспайды қолға көк Ту алмасақ.
Ғарышқа асық көрмеген жаттан құрғап,
Өз баласын жайдан-жай аттандырмақ.
Күмәнді ойға берілмей күллі ел болып,
Амандығын тілейік хақтан сұрап.
«Білетін ұл ғарыштың жайын жетік,
Алдырмаңдар ағайын, уайымға түк!»
Әубәкіров Тоқтарың солай десе,
Айбының ол – Айдының Айымбетов.
Қиял жетпес қияға бет түзе бер,
Қуаттанса бітпес не, тектің егер.
Жолда қалар Айға да, жұлдыздарға,
Дұғай сәлем халқыңнан жеткізе гөр.
Жағдайлары жақсы деп шындықты жай,
Бастарына берді де бірлік шырай.
Ұлы жолда мәңгілік ел болуға,
Өре ұмтылды дерсің де жүнжіп тұрмай.
Елең етер ниеттес күллі түркі,
Үміттерін үкілеп бірлік ғұрпы.
Айымбетов Айдынды – қазақ ұлын,
Төрт күллі әлем түп-түгел білді жұрты.
Жан шақ келмей жағалай жарысқанда,
Алып ұрған шағың бұл алысқанда.
Осы емес пе, қатары елу елдің,
Желбіресе көк Туың ғарыштан да.
Келген болсаң таратшы, өкпеңді үйіп,
Жүзеге асар айтылған көптен жиі.
Ұл туа алған қазағым болғай еді,
Сенің асқақ рухың көктен биік.
Тәуелсіздік, мың тағзым, қай күнде алда,
Құшағыңды ғарыш – көк, жайдың ба алдан.
Қабыл болсын, Елбасы, ел тілегі,
Аман орал, жол болсын, Айдын – арман!
Таңатар ДӘРЕЛҰЛЫ
Атырау облысы
Құрманғазы ауданы
