Тамырсыз тастың өзі тарихты қойнына алып жатыр
Өткен күннің белгісі, бабалар жүрген жолдың ізі бар ол таста
Қазақ даласының әрбір тасы мен тауында, төбесі мен қыратында ұлттың үлгі боларлық істері қашалған
Соны көретін көз, сезетін зерек ой, түйсік қана керек

Сайын сахарада адам көзі тоймас, алты құрлықты алты мәрте айналсаң да таппайтын тамылжыған табиғат бар
Қыз бұрымындай сырғып аққан өзендер, ит мұрны батпас ну тоғай, аспанмен таласқан тау, үнемі құлақ түбіңде ысқырып тұратын жел, қаңбағы қаңғып жүрген шөл, қыздың айнамкөзіндей мөлдіреген көл, төбесінде арқар ғана ойнайтын құз бен жар, қарасаң көзің талатын боздала, бір-бірінен аумайтын, арасына кірсең адасып кететін құм, бәрі-бәрі қазақ топырағында, қазақтың иелігінде жатыр.
Салт пен дәстүрге, ырым мен тыйымға, сенім мен нанымға қазақтан бай халық жоқ шығар жер бетінде
Қазақтың бүткіл саналы өмірі салт-дәстүрден тұрады
Адам дүние есігін ашққанан бастап, жамбасы қара жерге тигенге дейінгі аралықтағы сенім мен нанымды жисаңыз, үлкен бір энциклопедиялық жинақ шығары сөзсіз
Мұның бәрі көшпелі өмір салтын ұстанған заманда санаға сіңген, өмір салтына айналған, уақыттың өзі тудырған дүниелер
Оны біреу ойдан шығарып, аспаннан алған жоқ
Қазақ ислам дінін реформалаған халық
Байқайсыз ба, біз өз салт-дәсүрімізді ислам дінімен бітеқайнатып жібергенбіз
Мұның өзінен қазақтың даналығы, даралығы көрініп тұрған жоқ па?
«Батыстың цивилизациясына ереміз деп, канализациясына түсіп кеттік»
Жаңылмасам, айтыста айтлған тіркес
Рас сөз
Біз өзгенің қаңсығын таңсық танып, оны аузымызды ашып, көзімізді жұмып қабылдап жатырмыз
Шындығында, оның бәрі қазақтың осыған дейін ұстанған өмір салтына жетпейді
Жете де алмайды
Өйткені өркениет біреулер айтып жүргендей батыстан емес, шығыстан басталған
Ал шығыстың шынары қазақ жұрты өзгелер жалаңбұт шауып жүргенде тасқа қашап тарихын жазған.
Мұның бәрін неге айтып отырмыз? Жақында Астанада белгілі фотожурналист, «Алматы Ақшамы» газетінің тілшісі, Елбасының қолынан «Алғыс хатын» алған алтын жігіт Самат Құсайыновтың «Сайын дала, салт-дәстүр сыр шертеді суретте» атты фотокөрмесі ашылды
Айта кететін дүние, Саматтың шығармашылығын насихаттап, оны арқа жұртына таныстырып жатқан «Мемлекеттік тілді дамыту» Президенттік қоры.
Саматтың әрбір суретінде ұлттың ұлылығы көрінеді
Біз жоғарыда сөз еткен табиғаттың тылсымын, салт-сананың сырын әрбір суреттен көруге болады
Үкілі кәмшат, бүрмелі көйлек киген алмадай қыздар, ат жаратқан ардақты ұлдар, құс баптап, аң салған алпамсадай азаматтар, киіз басып, кілем тоқыған, он саусағынын өнер тамған аналар, асылып жатқан қазан-қазан ет, желідей байлаулы, құлыны қасында жүгіріп жүрген бие, атырапты шаңға көміп шауып келе жатқан жылқы, маңғаз басын әнтек бұрып, күйіс қайырып тұрған түйе, далада қойтастай болып жайылып жатқан отар-отар қой, жайлауда мамыражай тірлік кешіп жатқан ел, қысқасы, қазақы дүниенің бәрі Саматтың көзінен сырт қалмаған

Оның әрбір суретін әлемнің әр түпкіріне апарып, «міне, біздің қазақ осындай» деп ұялмай көрсетуге тұрарлық
Қазақстанды білмей, танымай тұрып теріс ойда жүрген елдер Саматтың суреттерінен кейін сайын сахараны көруге, топырағын басуға, ауасымен тыныстауға ынтық болары сөзсіз
Өйткені оның суреттерінде қазақтың бүкіл тыныс-тіршілігі, жайсаңдығы мен жайдары мінезі жатыр
Жақсылығы тұнып тұр
Ал жақсылыққа әркімнің-ақ іңкәр болатыны өтірік емес.
Ұлтын сүйетін адам ұлы дүниеге жасауға тырысады
Серікбайдың баласы Самат ұлы даланың ұлылығын ұлықтауға ұмтылыпты
Осының өзі қуантады…
Ержан АЙТӨРЕҰЛЫ
