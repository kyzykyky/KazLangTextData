Бізге бейбіт өмір сыйлаған Ұлы Отан соғысының ардагерлері алдында біз мәңгі қарыздармыз
Олардың жасаған ерлігі ертеңгі ұрпаққа да аманат
Ер есімі– ел есінде деуші еді ғой
Сондай ержүрек батырларымыздың бірі Қайыр Жақановты жұртшылық жақсы танымаса да, оның жасаған ерлігін сөз етпеуге болмас
Ол 1920 жылы Атырау облысы, Қызылқоға ауданының Тайсойған ауылында дүниеге келді
Ойыл ауданындағы «Қызыл Жұлдыз» колхозының ауқымына кірген 17-ауылсоветте 5-кластық білім алды
Содан соң сол кезде Қазақстандағы Ембі мұнай өндірісінің орталығы болған Доссорға барып, жүргізушілік курсына түсіп, оны 1939 жылы бітірді
Автомашина жүргізуші куәлігін алып, бірден өндіріске жұмысқа кірісіп кетті
Ал 1940 жылы әскер қатарына шақырылып, Ұлы Отан соғысына қатысты
Соғыстан оралған соң, мұнай өнеркәсібі саласында зейнетке шыққанға дейін еңбек етті
Сөйтіп, 2011 жылдың қаңтар айының 10-ында өмірден озды
Оның соғыстың сұрапыл жылдары жайлы көзі тірісінде айтқан естеліктерін зайыбы Зылиха Жақанова жазып алған екен
Соны назарларыңызға ұсынып отырмыз.
«1940 жылы қазан айының 24-інде Хабаровск аймағының ­Миянский ауданына әскери қызметімді өтеуге кеттім
Соғыстың басталуы­на 1 ай қалғанда бізді жабық вагондарға мінгізіп, батысқа қарай аттандырды
Негізі, неміс-фашист шапқыншылығының боларын жоғары жақтағы әскери басшылық алдын ала білген болар.
Біздің әскери эшелон Саратов қа­ласына жеткенде, соғыстың бастал­ға­нын естідік
Сол жерде вокзалда радио­дан хабарлады
Маусымның 22-сі күні соған дейін жабулы күйінде келген вагондардың бәрі ашылып, солдаттар сыртқа шығарылды
Сонда ғана бізбен бірге офицер-командирлерді де, сержанттарды да, қажетті машиналардың бәрін де алып келе жатқанын білдік
Мен де машинаға мініп, нұсқау берген жаққа қарай жүре бердім.
Содан маусымның 27-сінде соғысқа кірдім
Украинаның Львов және Житомир деген қалаларында кескілескен ұрыс басталып та кетті, екі жақтан көп шығын болды
Арттан солдаттарды әкеліп, майдан шебін ұстаған әскери күштердің қатарын толықтырып жатты
Бірақ сонда да шақ келмейтін еді
Біз берілмеуге тырысып бағып, тыным табатын бір минут та уақыт таппай, қарсы шабуыл­даумен болдық
Бірақ соғыстың алғашқы кезеңінде жаудың екпіні де, тегеуріні де қатты еді.
Жау Қызыл Армияны күйрету үшін  барын салып бақты
Сол 1941 жылы ма, әлде 1942 жылы ма екен, әйтеуір, қоршауға түсіп қалдық
Мұны бізге командирлеріміз айтты
Солдаттар қайда барарын білмей, шұбырып жүрді
Командирлер бәрін жинап: «Біз қоршауда қалдық, енді сендерді өзіміздің Қызыл Армия жаққа алып шығамыз, бізге еріңдер» деді
Содан жақын маңдағы орманға жеттік
«Күндіз жа­тамыз, түнде жүреміз
Қалың орман, ұшы-қиыры жоқ, біріңді-бірің ұстап жүріңдер» деді
Содан 17 күн жүріп, қоршаудан шық­тық
Қоршауда көп адам болды
Соның төрттен бірі аман-есен шықты.
«Қоршаудан шыққандарды ата­мыз» деді
Бәрін қарап, тек­се­ріп жатты
Маған да кезек келді
«Шешін» деді
Шешіндім
«Етігіңді шеш» деді
Шештім
Етігімнің ұлтарағының астынан комсомол билетімді алдым
Комсомол билетімді алып шығарғанда, жүздері жылып кетті
Мені сол бойда босатып, басқа солдаттарға қосты
Сол жерде бір түн, бір күн ұйықтаппын
Ертеңіне әрқайсымызды әскери мамандығымыз бойынша бөліп, қайтадан майданға жіберді
Мені өзімнің мамандығыма сай машинамен алғы шепке қойды
Сол шайқаста машинам жанып кетіп, өзім аман қалдым
Содан мені жаяу әскерге қосты
Сонымен, 1943 жылы жазда Курск доғасы шайқасына қатыстым
Сол бір сұрапыл шайқастан соң коммунистік партия қатарына қабылдандым.
1943 жылы бұйрық бойынша жаңа әскери мамандықты игеріп, зеңбіректің көздеушісі болдым
Менің алдымда біздің жаяу әскердің жолын бөгеген жаудың арнайы бекінісін жою міндеті тұрды
Берілген тапсырманы орындап, 5 дзотты қиратып, істен шығардым
Командирлерім келіп құттықтап, алғыс айтты.
Осы тапсырманы ойдағыдай орындағаным үшін мені «Қызыл Жұл­дыз» орденімен марапаттады
Барлығы көз алдымда
Курск доға­сын­дағы шайқас барысында екі қолым­ жараланды
Ол кезде  Отан үшін жанымызды беруге даяр едік
Жарам жазылып, тәуір болған соң, басқа әскери бөлімшеге мамандығым бойынша ауыстырды
1944 жылы Днепр көпірінің үстінде үлкен шайқас болды
Ол кезде мен Америкадан әкелінген брондалған машинаны айдағанмын
Жалпы соғыста қандай машина берілсе де,  тез меңгеріп алдым.
Польшаны азат етуге де қатыстым
Соғыс аяқталып, жеңіске жетер алдында бұрынғы немістің қаласы Кенисберг­те, қазіргі Калининградта болдық
Мамырдың 8-і күні түнде Жеңіс ­туралы қуанышты хабар естіп, көшеге шығып, бір-бірімізді құттықтадық
«Сақ болыңдар, ауылда әке-шешелерің, тума-туысқандарың күтіп отыр
Күтпеген жерден дұшпан­дар­дың көзіне түсіп, мерт болып қалу­ла­рың мүмкін
Сақтық керек» деп ескертті командиріміз
Әрине, Жеңіске жеткенімізді естігенде, көзімізге жас үйірілді
Отан үшін жау қолынан қаза тапқан қазақ солдаттарының ерлігін ұмыту мүмкін емес еді.

Зылиха ЖАҚАНОВА,
зейнеткер
