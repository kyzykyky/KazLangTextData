Немесе ақын, белгілі журналист Құлтас Достановтың «Дала даты» кітабы хақында
«Айда аяқ, жылда жілік жоқ» дегендей, желдей есіп, жұлдыздай аққан есіл өмір зымырап барады
1985 жылы ҚазМУ-дың журналистика факультетіне түсіп, қалың дүрмектің ортасында балауса жырларын оқып, құлдыраңдап жүрген Құлтас та бүгінде ғұмырдың елу жылдық белесіне аяқ басыпты
Университет бітіргеннен бергі табаны күректей 23 жыл бекер өтпепті
Оның куәсі – қолдарыңыздағы «Дала даты» кітабы
Кітапты парақтағанда байқағанымыз – бала шақтан кеудеде қоздаған көрікті ойлар, тұлабойды түртпектеп маза бермеген тұмса өнер ақыры өз биігін тауып шығыпты.
Иә, мына бір-бірін қиып жеп жатқан алакүлік дүниеде қуанышпен қатар қасірет те ырғын екенін ақын Құлтас қолына қалам ұстағаннан бері шама-шарқынша тынбай жырлап келеді.
…Ырысыңды жат-жұрттық
пақыр-надан,
Айдың күні аманда тақырлаған…
Байлығың мен барыңды үптеп жатыр,
Қазағым-ау, нең қалды сатылмаған?! –
десе, енді бірде:
…Менің мәнсіз заманым…
У мен заһар – самалың,
Сансырады сана мың.
Дәрменсізбін, шаламын,
Мәжүнімін даланың… – деп, бүгінгі қоғамдағы қаулап шыққан ұсақ мінез, күйкі құлық, обырлық, бойкүйездік, сатқындыққа жаны түршігіп, осы бір келеңсіз тұстарға уытты жырларын аямай төгеді.
Қалай дегенмен де, туған жер, бабалар рухы, ақ шариғат, әз махаббат, сағым көмкерген самиян дала – Құлтастың талайдан бері талмай жырлап келе жатқан жеңсік тақырыптары.
«Палуанға оңы мен солы бірдей» дегендей, Құлтас кейде өлең-жырды қоя тұрып, публицистика мен өзекті мәселелерге қалам тербейді
Оның әсіресе, еліміздің саяси, әлеуметтік ахуалдарын сараптаған толғаныстарында уытты ойлар, буырқанған қимылдар, қазының майындай жүрекке «шық» ете түсетін айшықты әсер, терең иірімдер жатады.
Сөз арасында айта кетер басты жайт, Құлтас студент кезінен еліміздің ғана емес, әлемдік спорт додаларының бірде-біреуін қағыс қалдырған емес
Ол өз спорт саңлақтарымызбен қатар, дүниежүзілік аренадағы жойқындардың да жан алып, жан беріскен тартыстарын оқырмандарға әлемдік кеңістіктегі дүбірлі сайыстармен сабақтастырып, әсерлі баяндайды
Бұл жерде Құлтастың халықаралық спорт шолушысы дәрежесіндегі әмбебап білгірлігін, деректерді әдемі ойнатып бере білу тәсілдерін, өрнекті тіл машығын айтпай кетуге болмайды.
Қарымды қаламгер өзінің осы кітабындағы оқырманға айтар түйін сөзінде: «Дат дегеніміз – дара пікір, оймақтай ой, айрықша тұжырым, жеке көзқарас, шыңғырған шындық, өткір ақиқат
Дат-тар жолдар мен тайғақ кешулер… Айналып келгенде, өміріміз қаншалықты қиын-қияпат болса да, ол Жаратқан Иеміздің әрбіреуімізге бұйыртқан жалғыз мәрте сыйы екендігін оқырманға ұғындыруға талпындым
Қиындықсыз – жеңістің қадірі болмайды
Менің өмірден түйген тоқтамым осы» деп қалың көпшілікке жан сырын жайып салады.
Иә, біз өмір сүріп отырған кезеңде де талай дүрдің санасын сартап қылып, миын ашытқан тіршілік құпиялары әлі де жетерлік
Сол құпияларға қапысыз құлақ түрген жұлдызшы-балгердей, жұмыр жердің ақ жұлындай тартылған иір-иір жолдарымен ақын Құлтас Достанов та лекіте жортып барады…
Жұмабай Құлиев
