Кәкімбек досыммен соңғы рет 2013 жылдың 26-қараша күні, қайтыс боларынан бір күн бұрын кездестім
Ол былай болды
Кәкең Алматыға 25-қараша күні Мұхтар Әуезов атындағы Қазақ академиялық драма театрында Фазыл Кәріпжанов ағамыздың туғанына 100 жыл толуына өткізілген еске алу жиынына Астанадан арнайы келіп, бірінші болып сөз сөйледі
Мен сырқатыма байланысты бара алмадым
Оның салиқалы, терең мағыналы ой өрбіткенін еске алу кешіне қатысқан азаматтар бүгінге дейін айтып жүр. 
Ертеңіне, 26-қараша күні сағат 12.00-де ол менің үйіме келді
Қуана қарсы алдым
Көріспегенімізге біраз болған, сағынысып қалыппыз
Біздің үйде Кәкімбек өзінің ескі жолдасы Қасым Мұхаметқалиевтың баласы Асқармен кездесті
Ол жігіт шешесі Қанапия Неталиеваның тапсыруымен Кәкімбекке сәлем беруге құштар болып жүрген
Екеуін таныстырдым
Олар бірін-бірі өте жылы қабыл алды
Асқардың әкесі Қасым Қазақстан Коммунистік партиясының Орталық Комитетінде, ұзақ жылдар Алматы облыстық партия комитетінің саяси ағарту үйінің жетекшісі қызметтерін атқарған
Ол да Жұмабай Шаяхметов, Масымхан Бейсебаев, Фазыл Кәріпжанов, Мұхаметжан Әбдіқалықов, Жұмабек Тәшенов, Әбсемет Қазақбаев, Елубай Тайбеков, Жақыпбек Жанғазин сияқты елге қадірлі болған партия, кеңес қайраткерлері туралы газет-журналдарда мақалалар, бірнеше кітаптар жазған
Кәкімбек екеуі кездесіп, бір-біріне кітаптарын сыйлайтын
Қасым бұдан үш жыл бұрын қайтыс болды
Уақытында үйіне барып, көңіл айта алмадым деп Кәкең өкінетін
Қасымның жұбайы Қанапия Жақияқызы «біз Салықовқа дер кезінде хабар бере алмадық, Оразай ағаң арқылы сол кісімен таныс, әкең ол кісіні үлкен зиялы азамат деп мақтан ететін» депті
Асқар маған өзін Кәкімбекпен таныстыруды үнемі өтінетін
Сол күні Асқарды «маған кел, Салықовқа сәлем бер» деп шақырдым
Ол уақытында келіп бір-бірімен танысып, жақсы әңгімелесті
Асқардың шешесі «Кәкең біздің үйден келіп дәм татсын» деп сәлем айтып жіберген екен, оған Кәкімбек «Келесі келгенімде барармын» деп уәде берді.
Біздің үйде екі сағаттан артық отырдық
Өте жақсы, ашық пікір­лестік
Асқар Кәкімбекпен таныс­қа­нына қатты қуанды, әкесінің осындай қайраткер азаматпен жолдас бол­ғанына мәз болды
Кәкімбек Асқар мен оның анасына «Фазыл аға» және өзі құрастырған Манаш Қозыбаевтың «Жырым менің, сырым менің» атты өлеңдер жинағын сыйлады
Бұл Кәкімбектің ақырғы қолтаңбасы болар
Содан кейін Асқар екеуміз Кәкімбекті Құрманғазы мен Ш.Уәлиханов көшелерінің қиылысында, Ғалымдар үйінің алдында күтіп тұрған қызы Майра мен күйеу баласы Маратқа жеткізіп салдық
Кәкімбек пен Асқар суретке түсті
Мен машинада отырдым
Бұл – Кәкімбектің тірі күнінде түскен ең соңғы суреті боларын кім білген… Сонымен менің асыл досым Кәкімбекпен ең соңғы кездесіп, дәмдес болуым осылай болды.
Бір түннен кейін, 27-қараша күні қызы Майраның үйінде таңертең шай ішіп отырып қайтыс болғаны жайлы хабар алдым
Осылайша бір тәулікке жетпес уақыттың ішінде асыл досымнан айырылып қалдым ғой
Енді Кәкеңнің жатар жері жайлы, топырағы торқа болып, нұры пейіштің төрінде шалқуын жаратқаннан тілегеннен басқа қолымнан келер ештеңе жоқ…
Қайран дүние-ай! Данышпан Абай атамыздың «Мен өзі тірімін дейін десем –тірі де емеспін, өлімін десем –өлі де емеспін» дегеніндей, Кәкең де менің қайғы-қасіретімді ұлғайтып, бақилыққа аттанып кетті.
Біз Кәкімбек Салықов екеуміз Коммунистік партияның солдаты кезімізден таныспыз
Ол менің туған жерім Жезқазғанда, мен Алматыда партияның белсенді қызметкерлері едік
Жақсы сыйластық, бірімізді-біріміз түсіне білдік
Отбасымызбен араластық
Жұбайларымыз да, жақын туыстарымыз да бізді қолдады
Ол қарапайым, тәкаппарлығы, менмендігі жоқ, сыйласқанды сыйлай білетін жан еді.
Мысыр елінің «Фәнилік ғұмырды бақиға лайықты болатындай етіп өнегелі, ғибратты өткізу –әрбір пендеге сын» деген қанатты сөзіне Кәкеңнің өмірі дәлел
Кәкімбек Салықов бұл сыннан абыроймен, зор мәртебемен өткен азамат
Фәнилік ғұмырында ар-ожданына ешбір дақ түсірмей, мейлінше биік парасатты зиялы тұлға ретінде ғұмыр кешкеніне мен куәмін
Оның абыройлы еңбек етіп, мағыналы өмір сүріп, артында сәулелі із қалдырған мемлекет-қоғам қайраткері, қазақтың дарынды ақыны екенін ерекше мақтанышпен айта аламыз
Ол тіршіліктің қай саласынан да, тіршіліктің барлық талаптарынан да жоғары бағаның иегері болғандығына ешкімнің дауы жоқ болар.
Кәкімбек өлген жоқ
Данышпан Абайдың «Адам өлген күні өлмейді, ұмытылған күні өледі» дегені қазақ елінің Кәкімбектей тұлғаларына арналған ғой
Осыған ешбір күмәнсіз сенейік
Қазақ елі тұрғанда, өсіп-өніп жатқан ұрпақтары мен дос-жарандары барда Салықов ұмытылмайды, мәңгі жасайды
Ол қазақ елінің тарихында өзіне лайықты орнын алған адам
Бүгіннен бастап ол тарихи тұлға!
Қазақ елінің басшысы Нұрсұлтан Назарбаев Кәкімбектің отбасы мен туған-туыстарына көңіл айту жеделхатында Салықовтың есімі ұмытылмайтынын, ал халқымыз оның шығармаларынан әрдайым рухани нәр алатынын арнайы атап өтуі –осының кепілі
Нұрекеңе рахмет, ризамыз.
Менің естелігімнің мақсаты Салықовтың мемлекеттік-қоғамдық қайраткерлігі мен ақындығы жайлы сөз қозғау емес
Айтайын дегенім екеуміздің достығымыз, отбасы­ларымыздың сыйластығы жайында
Кәкеңнің қызметкерлігі мен ақындығы жайлы жазылып жүр, осы естелік кітапта да бар, алдағы уақытта да әлі сөз жоқ жазылады, талай мерейтойлар өтеді
Оған қатыса алмаспын, басқалар қатысады
Мен олардан реті келсе менің атымнан да Кәкең жайлы бірер жылы сөз айтуларын өтінемін.
Әрине, бізді достастырған партия қызметі мен Кәкеңнің менің Жезқазғаныма деген құрметі
Өзінің «Жезқазғанға алғысым» өлеңінде:
«Мен сенің ақын-кенші түлегіңмін,
Сол үшін мың-мың алғыс айтамын» деген өлең жолдары осының айғағы
Бұл ретте Қарағанды облысыныңәкімі Бауыржан Әбдешевтің «Кәкімбектің Жезқазған қаласы мен Ұлытау өңіріне деген іңкәр көңілі ерекше зор еді» деуі тағы бір дәлел.
Оның Қаныш Имантайұлы Сәт­баевты пір тұтатындығы да бізді, жұбайым Қанышқызы Шәмшия­бану екеумізді Кәкімбекпен тіпті жа­қындастырып жіберді
Ол «Жезқаз­ғаным – Қаныштың жан жүрегі» өлеңінде:
«Мен кенші-ақын,
Қаныш ізін дәл бастым,
Арманы еді-ау ол саналы бар
жастың» дей келе,
«…Қаныш – Кеңгір, Қаныш– кен,
Қаныш – қала
Естен кетпес жақында да,
алыста да.
Жезқазғандық жігітпін деп қуанам
Қуат берген бойда ар-намысқа да» деп ағынан жарылады.
1995 жылы Қазақстан Ғылым акаде­миясының президенті Кенжеғали Сағадиевтің және жеке азаматтардың (құрылтайшылардың) ұсынысы бойын­ша Халықаралық Қ.И.Сәтбаев қоры құрылып, оның президенті болып Кәкімбек сайланды да, жазушы Медеу Сәрсеке екеуі Қанекеңнің 100 жылдық мерейтойына қызу кірісіп кетті
Осы жылдары Кәкең біздерге бұрынғыдан да жақын болды
Сол кезде жиі қатынастық, Шәрипа шешейдің де (Қанекеңнің бәйбішесі) қолынан дәм татты.
Халықаралық қордың ұйымдас­тыруына арналған жиналыстың атына Қазақстан Республикасының Президенті Нұрсұлтан Назарбаев төмендегі құттықтауын жіберді:
«Участникам собрания международного фонда К.И.САТПАЕВА
От всей души приветствую создание Международного фонда славного сына нашего народа Каныша Имантаевича Сатпаева.
В нашей стране имя этого выдающегося ученого, первого академика, основателя и первого Президента Академии наук Казахстана, большого мыслителя и крупного государственного деятеля заслуженно окружено ореолом подлинной славы и огромного народного признания.
К какой бы сфере ни обращалась научная и общественная мысль К.И.Сатпаева, повсюду он распространял передовые идеи, вносил мощный импульс таланта и энергии, одухотворенности и организованности.
Казахстанцы всегда будут помнить огромный вклад К.И.Сатпаева в создание многоотраслевой экономики республики, становление собственной научной школы
Отрадно, что фонд его имени ставит своей целью именно эти ответственные задачи и будет способствовать решению социально-экономических, экологических, научных проблем, развитию культуры, образования, литературы и искусства.
Непреходящее значение имеет и такое направление деятельности фонда, как воспитание подрастающего поколения на примере высокого гуманизма Каныша Имантаевича, его замечательных духовных качества.
Убежден, что фонд будет в полной мере способствовать также развитию международных связей Казахстана, контактов с научными и общественными организациями и в конце века достойно отметит 100-летие великого ученого.
Вместе со всеми последователями К.И.Сатпаева, к числу которых отношу и себя, передаю участникам фонда пожелания успехов в решении благородных задач.
Президент
Республики Казахстан
Нурсултан НАЗАРБАЕВ».
Кәкімбек Елбасының қолдауын басшылыққа алып, қордың жұмысын жақсы ұйымдастырды
Өзінің Қанекеңнің тарихтағы орнын, адами келбетін насихаттаудағы істерін бұрыннан да кеңейтті
Медеу Сәрсеке екеуі тиісті құзырлы мекемелермен бірге Сәтбаевтың 100 жылдық мерейтойының Қазақстан, Ресеймен қатар, басқа да республикаларда, тіпті Парижде ойдағыдай, жоғары дәрежеде, абыройлы өтуіне аянбай еңбек етті, барлық атқарылған шаралардың басы-қасында болды
Қанекеңді шын пір тұтатынын тағы да дәлелдеп, аруағын риза ете білді.
«Құдай берген бір бақыт осы шығар,
Сәтбаевтың бәріміз шәкіртіміз» деп жырлады.
Кәкімбек Салықов, Қуаныш Ахметов (тау-кен инженері), Нұрперзент Домбай (журналист) –бұл үш азамат та Ұлытау өңірінің тумасы емес, бірақ осы елдің тарихы мен азаматтарын дәріптеп, насихаттауда орасан зор еңбек етті
Біздер – Жезқазған, Қарсақбай, Байқоңыр, барша Ұлытау елінің азаматтары оларға шексіз ризашылығымызды білдіреміз
Әсіресе Қаныш Имантайұлы туралы пікірлерін, зор құрметін ашық жазды, шығармаларының басты кейіпкері етті
Бұл тақырыпты жазуға менің шамам жетпейді
Менің жазушылық, ақындық қабілетім жоқ
Осы азаматтарға шынайы көңілден рахмет айтқым келеді, ризашылығым мол
Соның бірі Кәкімбектің Елбасына арнаған «Ағалар үшін Президентке алғысым» өлеңі:
– Сәкен, Евней, Қаныштың,
Аттары аспанда жарқ етті.
Шашқандай ақ сәуле жаны ұшқын,
Нұрсұлтан жойды ескі тәлкекті.
Қос ғалым, ақиық ақынның
Қуғында болғанын айтты ашық.
Тілегін ақтады халқымның,
Үш ұлын ұрпаққа қайтарып.
Қаныш пен Сәкеннің есімі,
Елдіктің еңсесін көтерді.
Дес келіп жас басшы шешімі,
Өкініш өксігі өтелді.
Мың алғыс айтамын, Нұреке!
Үш жұлдыз, үш дүлдүл атынан.
Әр ісің тапсын зор береке,
Әлемдік жарысқа шақырған!– дегеніне қуана қосыламын.
Осының бәрі біздерді тіпті жақын­датты, достығымызды нығайтты
Мен Мәскеуге барсам Салықовтардың үйіне уақыт тауып баруға тырысатынмын
Орталық партия комитетінде міндетті түрде кездесеміз, сырласамыз
Ол Жезқазған, Мәскеу, Нүкістен Алматыға келсе маған жолықпай кетпейтін.
Кәкімбек менің отбасым мен жақындарыма қамқоршы да бола білді
Менің Жезқазғанда тұратын Қатира апамның туған інісіндей болды
Мен шешемнен 3 жасымда, әкемнен 12 жасымда жетім қалдым
Қатира апамның маған жетімдік көрсетпей, оқудан қол үздірмей, қанаттыға қақтырмай, тұмсықтыға шоқтырмай, Алматыға алып келіп тәрбиелегенін білетін Кәкең апама арнап бірнеше өлең де жазды, қамқоршы да бола білді.
2002 жылдың қаңтар айында асыл жарым Шәмшиябану фәни өмірден бақилыққа аттанды
Осыдан кейін менің отбасымды өлім шыр айналдырды
Сұм ажал сол жылдың тамыз айында сүйікті қызым Райханымды, 2003 жылдың сәуір айында үлкен ұлым Ғазизді, 2008 жылдың мамыр айында кіші ұлым Ержанымды алды
Сөйтіп тағдыр мені ешқашан орны толмас қайғы-қасіретке ұшыратып боздатты ғой…
Жаратқаннан «мені ал да, құлын­дарымды сақтай гөр» деген тілегім қабылданбады…
Енді міне бұған адал, айнымас, сырлас досымның қазасы қосылып отыр
Бұл дүние шіркінге не деуге болады, бірде масайратып арқадан қақса, бірде аһ ұрғызып жағадан алады екен
Кәкімбектің өлімі осының дәлелі ғой.
Ұлы Абайдың «Ішім толған у мен дерт» дегені менің басымда
Бүгіндері менің сыртым бүтін, ішім түтін, өрт пен жалын бойым­ды билеп алған
Ішкенім ірің, жегенім желім тәрізді болды… Жанымды жеген қайғыдан бордай босап, еңселі бойым бүгілді
Балаларымның артында қалғаным жүрегімді кеміріп, сыздатты
Бұл жараның тіршілігімде жазылмайтынын білемін, ойласам жаралы жанымды қоярға жер таппаймын
Қайғының қара орманында қанша қасірет жатқанын өзім ғана білемін.
Қазағымның «Өтпейтін өмір жоқ, сынбайтын темір жоқ» деген нақылын місе тұтып отырмыз
«Тағдыр етсе Алла, не көрмейді пенде» дегенін мойындап, екінші ұлым Еркеш екеуміз ағайындар мен достарымыздың ақыл, көмегімен шама-шарқымыз келгенше тірі адамның міндеттерін атқарып келеміз
Шәмшияның, балалардың қабірлерінің бастарына ескерткіш тастар қойдық
Қабір басындағы Ғазиздің тасындағы «Жаны таза, көкірегі таза еді», Райханның тасындағы «Қауызы жаңа ашылған гүлдей еді», Ержанның тасындағы «Көрген қызығы аз еді, дүние­ден періште қалпында өтті» деген естелік сөздердің мәтінін жазған Кәкімбек болатын
Алматы қаласы әкімшілігінің «Ш.Қ.Сәтбаеваны мәңгілік есте қалдыру туралы» шешімін алып өзіміз тұрған үйдің қабырғасына мемориалдық тақта орнаттық.
Ш.Қ.Сәтбаеваның жеке тектік құжат­тарын (топтамаларды) мемле­кет­тік сақтауға Қазақстан Республикасы Орталық мемлекеттік мұрағатына өткіздік
Ғазиздің, Райханның құ­жаттарын Қазақстан Рес­публикасы Президенті мұрағатына тапсырдық.
Олар менің, яғни әкесі Оразай Батырбековтің мұрағатына қосылып, жаңа отбасылық нөмірі 39-НЛ қоры құрылды
Олардың дайындап кеткен ғылыми ең­бектерін, олар туралы естеліктер жинағын, демеушілер тауып баспадан шығардық.
Қазақстан Республикасының Ұлттық кітапханасына Ш.Қ.Сәтбаева­ның жиырма кітабын, бес томдық шығармалар жинағын және ғылыми мақалалары жарияланған он бес кітапты тапсырдық.
Осы шаруалардың орындалуына Кәкімбек ақылын айтып, қолынан келгенін аяған жоқ
Біздер ризамыз
Күллі Батырбековтер мен Сәтбаевтар әулеті риза болып, ризашылықтарын үнемі айтып жүреді
Біздерге, басқаларға істеген жақсылықтары, қамқоршылықтары Алла жар болып, алдынан қайтсын.
Менің асыл жұбайым Шәмшия­банудың өмірдің парқын, кісіліктің нарқын пайымдай білетін, азаматын ардақтауда қапысы жоқ жар екенін, басқа да жан жадыратар тамаша қасиеттеріне тәнті болып, Кәкімбек «Жанымның жақсы көрген адамдары» атты кітабында Шәмшияның 70 жасқа толуына арнап «Сәулелі әулет жұлдызы» атты толғау жыр жазды
Сол жырдан үзінді:
Асыл мінез – арулардың байлығы,
Үнсіз кешер қуаныш пен қайғыны.
Шәмшиябану – күнім бол –
деп жан анаң,
Есіміңді сен туғанда жайды үні.
Қасиеттілік, ізгілік пен тазалық,
Нәзік жаның тұнып тұрған саз анық.
Сәтбай бабаң аруағы дем беріп,
Имантай атаң бой шарпыды назы анық.
Қыз көңілден түрлі елес өтетін,
Ана сыры мұңдасуға жететін.
Қаныш аға ара-тұра жол жүрсе,
Сүйіп, құшып, мауқын басып кететін.
Тәбделіне сұм тағдырдың бағыныш,
Төзімділік – көзің көрген анық іс.
Жастай сені терең ойға телміртті,
Алыстағы әке салған сағыныш…
Жарық дүниеден озған жан­ның қазасы оның жары мен балалары,туған-туыстары, достары мен жақын жолдастарының қай-қайсысына да ауыр болатыны белгілі жай ғой
Соның ішінде, әсіресе перзентінен айы­рылуы туған әке мен шешеге ауыр екені хақ
Сөйтіп, мен жеті жыл уақыттың ішінде отбасымның төрт адамынан, сүйген жар, үш перзентімнен айырылдым
Сол кездегі менің көңілге жұбаныш етерім, елімнің, достарымның жандары елжірей отырып айтқан сөздері болды
Солардың ішінде, әсіресе ақын інім, досым, халқымыздың мақтанышы, үлкен азамат Кәкімбек Салықовтың төмендегі сөздерінің орны бөлек болды:
Жазамын-ау, тағы да мен мұңлы өлең,
Қаныш аға, кетті асыл немерең.
Ұлы өтті… Ғазиз өтті өмірден –
Оразайға опат берді сұр белең.
Шәмшия өтті… арттағыны жебеген,
Райхан кетті… алтын қызы көбеген.
Аз уақытта Қаратаудай қаптаған,
Азаматқа ауыртпалық не деген…
Өзендер де мұзын бұзып дүрлікті,
Бүршік жарған тал шыбыққа тіл бітті.
Бар жоқтауын айтып жатыр тіршілік,
Бол, Ореке, сынып кетпес шын мықты.
Шағын сөзге бар айтарым сыймады,
Осы болсын тағдыр құрық жиғаны.
Топырағы торқа болсын Ғазиздің,
Серік болсын деп тілейік иманы.
Бұл жырдың менің жан-қайғымды жеңілдетуге айырықша орны болған­дығын әманда алғыс сөзімен еске алып отырам
«Жүрегіңді жүзге тілген мұңыңды, Мың бір дастан емдей алмас дәл бүгін… бар жоқтауын айтып жатыр тіршілік…» деген қайран сезімтал ақын інімнің сөзі-ау деп, мені жаны қалмай аяп, «Бір мен емес қайысты дос, ағайын» деп елдің атынан айтып тұрғаны ғой
Ризамын Кәкеңе
Рахметімді уақытында айттым
Ол да риза болды.
1959 жылы Қаныш Имантайұлы 60 жасқа толды
«Адамға бір мерейтой жетеді, менің 50 жылдық мерейтойым тойланды, сол жетеді» деп ресми тойлау­дан бас тартты, басшылардың үгітіне көнбеді
Бірақ отбасында тойладық
Шәмшия әкейге сыйлау үшін Қамбар есімді шеберге қазақи домбыра жасатты
Екеуміз Қанекеңді құттықтап барып, домбыраны сыйладық
Қанекең домбыраны қолына алып, бабына келтіріп шертіп, ыңылдап ән орындады да, «тап осындай Қамбар шебер жасаған домбыраны кеше Шәкен Айманов сыйға тартты
Ал мына домбыра сендердің үйлеріңде тұрсын, барғанда өзім тартып, ән айтамын» деп домбыраны бізге қайтып берді
Тілегі орындалды
Домбыра үйіміздің аса қадірлі бір дүниесіне айналды
Кейін Шәмшия «Мына папамның домбырасын папамның да, домбыраның да қадіріне білетін Кәкімбекке сыйла» деп аманат артты
Оның аманатын орындап Кәкімбек пен Мәриям Астанаға көшерде шығарып салу рәсімінде домбыраны тапсырдым
Осы оқиғаға байланыс­ты нәзік жанды ақын Кәкімбек шексіз риза болып, «Домбырасы Қаныштың» атты өлеңін жазды.
Қоңыр күмбір домбырасын дананың,
Көрген сәтте жайнап кетті жанарым.
Өз қолынан талай ұстап тартып ем,
Шәрипадай асыл ару ананың.
Тапсырысы Шәмшиябану жарымның,
Бітер шақта көрер қызық, жарық күн:
«Кәкеңе бер домбырасын папамның
Ақын білер қасиет, құтын дарынның».
Деген сөзін сыйлап табыс етемін,
Күмбір қақсын шартарапқа
жетер үн, –
Деп Орекең домбыраны сыйлады,
Үзбей жалғар әсем әннің жетегін.
Асыл мұра қалған белгі дүлдүлден,
Қандай жақсы
Сөйлесерлік тіл білген.
Қаныш аға жарқын кезін көріп ем,
«Бүркітбайды» шырқап шалқып
тың жүрген.
Тереңдетіп тыңдаған жан санасын,
Салушы еді-ау ол «Көзімнің қарасын».
Кел домбыра, менің бақыт құсым бол,
Әнге орауға атам қазақ баласын.
Жігер бітсін жүректегі нөсерге,
Бұдан артық көңіл, шіркін, өсер ме?
Мәриям-ау, бұл домбыра құт болды,
Алматыдан Астанаға көшерде.
Менің тағы бір қуанышым, досым Кәкімбек пен жұбайым Шәмшия­банудың бірін-бірі жоғары бағалағандығы
Кәкімбек «Даналық­тың жалғасы туралы» («Егемен Қазақстан», 2012 ж
11-сәуір) мақала­сында «Ш.Сәтбаева әкесінің даналық жолын жалғастыра білді
Оған бес томдық шығармалар жинағына енген еңбектері айқын дәлел» деп ағынан жарылады.
Шәмшия Кәкімбекті өте жоғары бағалаушы еді
Кейбір адамдар түсінбестік жасап, «Қаныш қоры қор болды» дегендей жаңсақ пікір айта бастағанда Шәмшия: «Ол азамат папамның еңбегін насихаттауда қыруар еңбек атқарып келеді
Қорды Салықовтың басқарғаны өте дұрыс болды
Ол жан-жақты талантты, адами қасиеті мол, адамгершілігі зор азамат
Жезқазғанға оның да сіңірген еңбегінің дәріптелгені керек» деді
Өзінің бір мақаласында жазғанындай Италияның XV ғасырдағы ғалым-философы, гуманист ғалымы Валп Лоренуаның «Өзіне өзі пайдасы тимеген данышпанның данышпандығы құр әурешілік» дегені дұрыс
Ал кей адамдардың айтып жүргендері бос бекершілік» деп ренжіді
«Бәріміз Кәкімбекке тек рахмет айтып, қолдауымыз керек» деді.
Олар Мәскеуде тұрғанда мен қызметіме байланысты Мәскеуге, Орталық партия комитетіне жиі барып тұрдым
Кәкімбек онда өте дәрежелі, лауазымы биік қызметте болатын
Орталық партия комитетінің инспекторы
Бұл қызмет облыстың, өлкелік, Республикалық партия комитеттерінің бірінші хатшылары немесе сол қызметке баратын коммунистерге бұйыратын
Осы қызметті Кәкімбек Салықов терең білімпаздық, іскерлікпен атқарды
Басшылардың да, басқа жауапты қызметкердің де алдында Кәкеңнің абыройы жоғары болғанын мен үлкен қуанышпен айта аламын
Өкініштісі, Қазақстанға келе алмай, Өзбекстанға баруға мәжбүр болғаны
Қуанышымыз ол жақтан оның елге үлкен абыроймен оралғаны.
Ендігі айтарым, Мәриям екеуінің тамаша өнегелі отбасын құрып, ұл-қыз тәрбиелегені
Бұл тұрғыдан да олардың үлгі болар ерекшеліктері жетерлік
Қазақтың ақын қызы Фариза Оңғарсынова «Өз басым ер-азаматқа алған жарына қарап баға беремін» дейді
Мен осыған келісемін
Біздер Кәкімбектің Мәриямды таңдағанын ақылдылығының, көрегендігінің кепілі деп білеміз.Кәкімбектің өзі де мақтан тұтып, «менің өлеңдерімнің ең бірінші редакторы, цензоршысы, әрі оқырманы аяулы да адал жарым Мәриям» деп мақтаныш сезіммен айтып отыратын.
Аяулы құрбым Мәриям! Жаратушы «қайғыны да қайыспайтын ерге беремін» деген екен
Сол қайыспайтын ердің бірі Сізсіз! Сізде ғажап күш, тамаша адами қасиеттер бар
Енді сіз ұзақ жасап, денсаулығыңыз ойдағыдай болып, отбастарыңыздан құт-береке кетпей, Кәкімбек көре алмай кеткен ұрпақ­та­рыңыздың қуаныштарының басы-қа­сында болып, оларға Кәкімбектің өнегелі қасиет­терінің тарағанының куәгері бола беріңіз.
Қазақ халқының айтулы азаматы, адал перзенті, білікті басшы, іскер мемлекет-қоғам, мәдениет қайраткері, дарынды ақыны елінің жүрегінен мәңгі сақталып, тарихи тұлға ретінде қазақ тарихында тиісті орнын алатынына ешбір күмәнсізбіз
Осындай тұлғамызды бағалай, ардақтай білейік, қадірлі ағайын!
Оразай БАТЫРБЕКОВ
