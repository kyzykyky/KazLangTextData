Нұрлан ҚАЛҚА
АСТАНАДА
Көктем-ару жаныма шуақ құйып,
Бозторғайдың үнiне құлақ түрiп.
Мен келемiн Астана көшесiмен,
Сылдыр-сылдыр ағады бұлақ күлiп.
Көктем-ару бойымды балқытады,
Сезiмдерге бөлейдi жақұт таңы.
Жусан иісi келгендей әлдеқайдан,
Көңiлiмдi көтерiп шалқытады.
Көктем-ару қырларда түрленедi,
Қыз-жiгiттер алуан гүл тередi.
Беткейлердi жауқазын өрнектейдi,
Туған жерiм ғажайып түрге енедi.
АРМЫСЫҢ, АЛАТАУ
Армысың Алатау, асыл арым,
Сенде қалды ақ арман, жастық шағым.
Самайыма ақ қырау қонақтапты,
Жауқазындай бір кезде ашылғанын.
Армысың, Алатау, арман-дәйім,
Жүрегімде бүршігін жайған қайың.
…Тіршіліктің қамытын сілкіп тастап,
Аунап-қаунап қайтуды армандаймын.
ҚУЛЫҚ ТАУЫМ
Қулық тауым!
Бөктеріңде мен өстім,
Қарағайлар досым болып, кеңестім.
Суың – балдай,
ауаң – тымық,
шөп – шүйгін,
Ержеткен соң «тез ұмыттым» демеспін.
Қулық тауым!
Сай-салаң мен белесің,
Сағынғанда көз алдыма келесің.
Ұзынбұлақ барсаң,
Қыржол қол бұлғар,
Астанада түсіме жиі енесің!
РАЙЫМБЕК БАТЫР
І
Қырандайын шүйілген,
Жауға тиген бүйірден.
Зәре-құтын қашырып,
Басына бұлт үйірген.
Ойрантөбе басында,
Қалың қолы қасында:
Қорын ханды жусатты,
Алмас қылыш қолында.
Айналып бейне жасынға,
Көкойнақ пырақ астында.
Қаһарлана тіл қатты:
– Сасық қалмақ басынба!
Секер хан басы шабылды,
Қалмақ сол сәт «аһ» ұрды.
– Райымбек! – десті сарбаздар,
Ұраннан тау-тас жаңғырды.
Шебін бұзып қалмақтың,
Басын шапты Барақтың.
Арыс хан қашты Қытайға,
Қоймаған елді жалмап тым.
Ағанас хан да оңбады,
Қор болды қашып, сорлады.
Қазаққа қарсы тұруға,
Еш қауқары болмады.
Райымбек батыр атанды,
Елінен алғыс, бата алды.
…Тау жайлаған ел-жұртым,
«Райымбек» елі аталды.
ІІ
Әз бабам – елдің ұраны,
Ерлігің – мәңгі жыр-әнім.
Хангелді батыр ұрпағы,
Түкенің тұма бұлағы.
Қаһарман бабам, әз бабам,
Тарихты шертсем аздаған.
Тәуелсіз ел ғой қазағым,
Жоңғарға мұны жазбаған.
Жеңіп бердің жоңғарды,
Жер бетінен жоғалды.
Асыл туған жампозым,
Өзің салған жол қалды.
Көріпкел бабам, киелі,
Рухың қолдап жүреді.
Алмасып жылдар жатса да,
Ұрпағың басын иеді.
ІІІ
Әулие бабам, арысым,
Түн қаттың намыс, ар үшін.
Бел шешпей жаумен шайқастың,
Ар үшін, қазақ қамы үшін.
Әулие бабам, абызым,
Ұраным болған – жалғызым.
…Қанымен келген бабамның,
Бақытты өмір, бар қызық.
Әулие бабам, асылым,
Тұяғы едің асылдың.
Рухың жебеп жүрсін деп,
Әруағыңа мен бас ұрдым.
Әулие бабам, асылым!
ҚАЗАҚПЫН
«Мен қазақпын…» 
 Жұбан Молдағалиев
Байтақ жердiң мұрагерi – қазақпын,
Он жыл болды бодандықтан азатпын.
Туған тiлiм, салт-дәстүрiм өшкен жоқ,
Көрсе-дағы алуан түрiн азаптың.
Жәбiр көрген ұлтқа қорған – қазақпын,
(Аш болғанға аң ауладым, қаз аттым).
Тiлiм нанды бөлiп бердiм кiм болсын,
Келген жанның тегiн сұрап, қазбаппын.
Ат жалында көшiп-қонған – қазақпын,
Бәлкiм содан тасқа түскен аз хатым.
Қисса-дастан тарап жатты ауызша,
Мұң-зарымды домбырамда маздаттым.
Тарихымды қашап жазған – қазақпын,
(«Күлтегiндi» құртып ала жаздаппын).
Баға жетпес шежiресiн түркiнiң,
Елордаға алып келдiк бәз қалпы.
Хас дұшпанға бас имеген – қазақпын,
Тас атқанға қазы-қарта асаттым.
Отан десе қасық қаны қалғанша,
Алысатын қайсар жүрек жасақпын.
Тәуелсiздiк туын тiккен – қазақпын,
Егемендiк бар бақыты қазақтың.
Дiнiм, Дiлiм, Баба Рухын тiрiлтiп,
Астанадай ғажап қала жасаттым.
Тыныштықтың тамырымын – қазақпын,
(Зобалаңды бастан кешкен – Қазақ тың).
Ағылшын да, басқа тiл де түк емес,
Жырларымды тек қазақша жазбақпын.
ТАУ ҰЛЫ
Еңсемдi езiп кеттi қалың қайғы,
Алуан ойлар лықсып бағынбайды.
Жарқылдап жүретiн ең арамызда,
Орта жолда қайтейiн бағың тайды.
Көзiме жас iркiлiп, тамшылайды,
Болмысыңды ұғатын жан жылайды.
Қыршын кеттiң, Мақсұт-ау, күрсiнемiн,
Өн-бойымды мұң-нала қамшылайды.
Күлiмдеген нұр-бейнең жанарымда,
Кәусарына өмiрдiң қана алдың ба?
Төрiне сен шықтың ба жұмақ үйдiң,
Жамандығың жоқ едi жан алдында.
Мұңлы кейпiң қалыпты жүрегiмде,
Шындық көрмей өмiрден жүдедiң бе?
Сен асығып кеттiң-ау, таяз жандар
Бұл жалғанды қия алмай жүргенiнде.
«Тау ұлымын!» дейтiнсiң жайраң қағып,
Туған жердi жыр еттiң қайран қалып.
«Ұлытау!» деп ән салдың ортамызда,
(Қайтқан едiк ауылда сайран салып).
Жалғандыққа шыдамай қаның қызған,
Талай мәрте ауырған жаның сыздап.
Жезқазғандық бауырың боп шығатын,
Тек қарындас таптың сен қалың қыздан.
Қадiр тұтқан тасты да тау ұлысың,
Саған ыстық қары мен жауыны тым.
…Iздеп бiр күн келетiн сияқтысың,
Тауға кеттiң сейiлге, тау ұлысың.
АСЫДА ТУЫЛЫППЫН
Шiлде айы,
Асыда туылыппын,
Тұрғанда таң нұрына жуынып Күн.
Киiз үйде кiндiгiм кесiлiптi,
Табиғат шуағына жылыныппын.
Көтерiлген жар салып ебелек дүр,
«Сүйiншiлеп» кезiптi көбелек қыр.
Өлеңдетiп ат қойған ақын ата*,
Содан берi жүр менi жетелеп жыр.
Бесiк жыры жайлауда басталыпты,
Қонақтар шалғын-көпшiк жастаныпты.
Тау мен тасты домбыра үнi тербеп,
Ақ пейiл бұлт көзiнен жас тамыпты.
Хан жайлауда өтiптi шiлдехана,
(Содан болар мен үшiн Шiлде хан, ә!)
Ақын ата ақ бата берген жырмен,
Болсын деген тiлеумен Тiлге пана.
Бұл хикая авторы асыл анам,
(Өзiн сөккен пендеге тас ұрмаған).
…Ақын ата есiмi ұмыт қапты,
Өкiнiштi, тасқа жыр басылмаған.
АҚЫНДАРҒА
Шындық жайды айтуыма хақым бар,
Өлеңменен емделетiн халқым бар.
Бiзбен күлiп, бiзбен жылап, мұң бөлiс,
Жанымызға үңiлiңдер, ақындар!
Жырлар керек жасындайын жарқылдар,
Керек емес ұран сөздер, ақылдар.
Қуаныш пен қайғымызға ортақтас,
Жүректердi жылытыңдар, ақындар!
*Әбдіраш
