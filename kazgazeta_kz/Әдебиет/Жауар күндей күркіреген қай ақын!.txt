Кеудеңді қуаныш кернегенде көп нәрсені ұмытып кетесің де, көңіліңді мұң торлап, күйік шалғанда дүние-жалғанның тарылып жүре берері бар
Ондайда ойраны шыққан ой-жүйеңді жөнге келтірудің қамын күйттейсің
Сол пиғылмен кітап сөреңді ақтарасың
Жоқ, мәймөңкелемей, шындығын айтсақ, ондайда екінің бірі емес, мыңның бірі жанға медет болмайды
Өйткені жүйке ширыққан, сезім жалаңаштанған, алдау-арбау, өтірік көлгірсуден жүрек шайлыққан
Мынау сол көлгірсуден құралған құрақ-құрақ жайдақ дүние
Сұрқы қашқан, сүреңі кеткен… Мұндайда ақындардың ақыны Мұқағали қолыңа түссе сәлден кейін-ақ сабаңа түсіп, қарапайым да қарадүрсін өмірге қайта ғашық болып, дүр сілкініп шыға келесің! Өзегіңнен өлімтік-өкінішті суырып алар өзге ақын аз.
Қара да тұр, қайтесің, қара да тұр,
Бұлаң еткен бұл сурет қалады ақыр.
Жалаң аяқ…
балтыры жалт-жұлт етіп,
Ғайып болып жастығым бара жатыр!..
Оқи түсесің
Еңсең тіктеледі
Жаның жаңғырады
Тіршіліктің Мұқағали айтқан жылт еткен бір жарық сәулесі үшін, әлі өліп-өшіп бітпеген шындық үшін, бір бүйірде бұйыққан тұма сұлулық, пәктік үшін өмір сүргің келіп кетеді
Арқаңдағы ауыр жүкті аударып тастап, кеудеңді кере бір дем алып, алға аттайсың.
…Осы сәт, қолыма Мұқағали ілікпеді
Бейтаныс бір ақынның кітабын орта тұстан ашып оқи бергем
Не дейді?.
Қалай-қалай көсіледі?! Шындықты қалай шырқыратып жазады? Ау, мына өлеңнің басынан аяғына дейін иі бір босамайды ғой!.
Баурап бара жатқан қай қасиеті?.
Қазақы қарапайымдылығы қандай!..
…Байшұбар сынды қотырмын,
Тасыған судай нөпірмін.
Басылып қалған көңілді,
Басынан сипап отырмын.
Соңғы екі жолды тағы бір қайталап оқып, суреткерлігіне риза болып, «рас-ау!» деп мырс еттім де, алай-дүлей өлеңдерді құмарлана оқи бердім (Айтпақшы, сол «мырс» етумен әлгі төбемдегі ауыр бұлттан береке кете бастағанын байқарсыз).
Бұл немене?
Нәубет пе, әлде науқан ба?
Жоғарыға көз ғып ұстар қалқан ба?
…Өсіп кетті,
Көшіп кетті талайлар,
Тойынды да, Торғай сенің арқаңда!
…Нұрға бөлеп туған жердің тұғырын,
Шұғыласын шашар әлі ұлы Күн.
Тыныққанмен, ұмытқан жоқ бұл Дала,
Амангелді тұлпарының дүбірін!
Бұл торғайлық ақынның «Торғайды таратқанда» деп аталатын өлеңінен алынған шумақтар
Туған жерінің төл перзенті бұл тақырыпқа бірнеше өлең жазыпты
Бәрі де сүйекті, кесек жырлар
Бір тарихты, бір кезеңді арқалап алған алғыр шумақтар! Бір дәуірдің кеселін кесіп айту кім көрінгеннің қолынан келе беріп пе?!
Кең өлке төсі дария, етегі гүл,
Көгерткен көсегесін жетелі ұл.
Тегінде аты Торғай болғанменен,
Кілең бір қырандардың мекені бұл! – ақынның «Торғай туралы толғауы» осылай басталады
Облысын жауып, жұртын тентіретіп жіберсе де, дала көкжалының сағы сынып, жүні жығылмауын қарасайшы
Амангелдісін, Ахаңы мен Жахаңын, Ыбырайы мен Ғафуын алдыңа тартса, Торғайдың қырандардың мекені екеніне қалай шәк келтірерсің? Он жерден жабылса да, ол жердің жалауы жығылар ма?! Бәрібір Торғай аты атала бермей ме? Рас-өтірігін қайдам, Алатаудан ұшқан ата қыран Мұқағалидың өзі «Сіз мықтысыз ба, Ғафу мықты ма?» дегенде: «Алла сақтасын! Ғафаңдардың алапаты артық емес пе?!» деген сөз бар ғой!.
Әне, ақынның айтқыштығы, мұқалмайтын рухы, шыншылдығы, қасқайған қайсарлығы, азаматтығы! Екі жол өлеңнің көтеріп тұрған жүгін аңдайсыз ба?
Ал «Сәлем саған, Арқалығы»:
Торғайлықтар үшін сен – бас қаласың,
Торғайлықтар үшін сен – астанасың.
Аңсап келсе – сусындар саяжайсың,
Шаршап келсе – тынығар баспанасың.
Тұрса болды жер мықты, аспан аман,
Керегі жоқ бақыттың басқа маған.
Астанадан бастаймын бүгінімді,
Ертеңіме тағы да бастау алам! – деп аяқталады
Табанын туған жерге басып, арқасын ата-бабасының аруағына сүйеген азамат-ақын ғана осылай ірі сөйлер болса керек
Мұндай жырларды оқыған кім болмасын жігерленіп, сонау тереңде тығылып жатқан қазақы қайраты бас көтеріп, қазақ жерінің қай қиырында жүрсе де алшаң басып шыға келмес пе?! Әркімнің өз Арқалығы, өз Торғайы бар кеудесінде
Қазақ даласының қай өңірі жалаңтөс батыр, ел бағы үшін туа салған ғажайып өнерпаздан кенде! Құдайға шүкір, мақтан тұтар серкелеріміз, еңсемізді түсіртпес еңселілеріміз бар ғой! Ақынның Торғай туралы толғаныстары әркімді атқа қайта қондырғандай, шар қайраққа салып жігеріңді қайта жанып, қайрап шығарғандай!..
Әшейінде, әлдекімді мақтағанда «Ол туған жерінің әр тасын, әр тал шөбін жырлады» деп жатамыз ғой
Жырлаған да шығар
Бірақ қалай жырлады?.
Ал мына кітап авторы былай жырлайды:
…Қыз төсіндей бұлтиып,
Егіз өскен қос төбе.
Түк айтпайсың бұртиып,
Өміріңнен ештеңе.
Қос төбенің басына
Қоныс тепкен екі дің,
Көңіліме сен неге
Тастай болып бекідің?
Осы бір сәтті өлеңін тәп-тәтті ғып сәтімен жалғастырып келеді де, өлеңнің қайырмасындай ғып, қайта қайырады:
…Қос төбенің басына
Қоныс тепкен екі дің,
Көңіліме сен неге
Тас түйін боп бекідің?!
Міне, туған жердің әр тасы, әр пұшпағы адал перзенттің көңілінде осылай тас түйін боп бекиді
Тас түйін!.
Ол ұмытылмайды, ол ескірмейді, көнермейді
Сол күйінде көкіректе бірге жасап, бірге кетеді! Әрі сурет, әрі көркемдік, әрі шындық.
Тіпті құрдастарына наз айтса да, ол туған жерін аялай айтады:
Мая тастар мүлгіген…
Түске енеді нар құздар.
Бола алмаған бажалар,
Бұйырмаған балдыздар, – деп туған жер төсінде құлын-тайдай ойнақтап, асыр салған асыл күндерді еске алып өтеді де, туған жерге құрметті көлденең тартуға тура көшеді:
…Әзілдеуші ең осылай,
Көптігіңе бөсуші ең.
Екі діңді досым-ай,
Тастап кеттің не үшін сен?!
Мақұл көрер қай атаң,
О, құдайдың ермегі?!
Байсақал мен Маятас
Тастайтұғын жер ме еді?!
Ақынның бұл уәжіне кім жүгінбес
Қай қазақтың баласы туған жерін сағынбайды, туған жерінің өзен-көлін аңсамайды? Кеткені «кетейін» деп кетпейді, амалсыз кетеді, күнкөрістің қамымен немесе ортаның, қоғамның ықпалымен, күйкі тіршіліктің күйбеңімен кетеді
Әйтпесе, айналайын туған жерден кім кетеді
Кетіп алады да сағынады, сол отырғандар отыра берсе екен дейді
Олардың да ірге көтере бастағанына қиналады, өкінеді
Өзі қала алмады, енді өзгелер кете бастады
Бұл жағдай жүректі шымырлатады
Сағынып келгенде балалық шағыңның куәгерлері алдыңнан шыққаны бір бақыт емес пе еді? Ақын осыны айтса, бұл өмірдің тағы бір шындығы емей немене?
Ойпырм-о-о-й, мына бір өлеңінің екпіні үй жыққандай ғой:
Тойларың құтты болсын екі қасқа,
Жөндерің екеуіңнің екі басқа.
Болғанмен,
Түлеуің бір, тілеуің бір,
Тәңірім асылық айтсам, тілім тасқа!
Төрде отырған Бақтыгерей Ысқақ, Серікбай Оспанов сияқты қос ақын, жерлес ағаларының мерейтойында оқығаны
Төгіліп тұрған, оқи бергің келетін өлең екен:
…Мен жүрмін көріп мұнда қағажау көп,
Мамандай білімі бар, қағазы жоқ.
Басымнан сыйпайтұғын дана да жоқ,
Арқамнан қағатұғын аға да жоқ.
Мұңымды сендерге емей, кімге шағам?
Келеді жалғыз жүріп кімге шамам?
Үйірден бүйір кеттім,
Қиыр кеттім,
Жайымды жаны жұтаң білмес адам…
Несіне қымсынамын, сызыламын,
Көңілдің алам кейде бұзып әнін.
Елеусіз қалар ма еңдер елде жүрсең,
Сендердің тағдырыңа қызығамын.
Міне, тағы да маңдайы жарқырап, шынайылық алдан шықты
Орталыққа барған ортаңқол ақындардың талайының тасы өрге домалап, ауылда қалған адуын ақынның талайы танылмай қалғаны өтірік пе?
Ұзақ мыжып кетсем, мақаламды қуатынан айырып, әлсіретіп алатынымды сеземін
Сосын да қысқартыңқырап қайырғым келеді
Тек, тал түсте тап болған қазақтың ақтаңгер ақыны шығармаларының тағы бір ақжарма тұсын алдарыңызға жайып, ақтара кетейін
Ол – әйел, дәлірек айтсақ, оның өзінің әйелі туралы өлеңдері
Жалпы еркектердің, оның ішінде ақын-еркектердің әйелдеріне шындықты айта қоюы қиын екенін еске ұстай отырып, өлеңге кезек берейікші
Алдын ала айтсақ, ақын бұл жолы да өлеңін де, өзін де, өмірді де алдамайды:
Жігіттіктің еппен тастап құрығын,
Танысудың жасап жүрген ырымын,
Саған салсам,
Қалқам, сенің көзіңмен
Қызға құмар көп жігіттің бірімін.
Маған салсаң, сырым осы,
Ал түсін:
Сүймек емен әншейін бір салт үшін.
Сен мен үшін, сенесің бе, өмірде
Екеу де емес, үшеу де емес,
Жалқысың!
Жарына арнаған жақұттай жырларының бірін ақын:
Сорлы сол – сұлу тілін таба алмаған,
Байғұс сол – бір әйелге жаға алмаған.
Ел менен жерге қожа бола алмайды,
Алдымен қатынға бай бола алмаған, – деп түйіндейді.
Ал шындық керек болса! Сері болсаң, сал болсаң өзіңнің сұлу әйеліңе жақ, соның тілін тауып, жанарын жарқыратып, бақыттан басын айналдырып қой! Түзде шәпкеңді желкеңе киіп, әркімге қожыраңдағанша, алдымен қатыныңды билеп ал! Күнде көзіміз көріп, іштей қынжылып жүретін осы көріністі осылай ойсыратып айта алған кім бар?
Көшкен жоқ қой өмірімнің көктемі,
Өшкен жоқ қой жалын атқан от-демі.
Жаным, әсте жазықсыздан жазғырма,
Сұлуларға көп қарайсың деп мені, – деп қояды тағы бір шындықтың шетін шығарып, ақын көңіл­дің сұлулыққа сұқтанбай тұра алмасын жасырмай.
Мұқағали Мақатаев туралы Әбіш Кекілбаевтің естелігінде: «Қарлығашым, келдің бе?» атты жинағынан бір нашар өлең кез қылмадым» дейтіні бар емес пе? Мынау ақын да сондай ақын
Өлеңді ширыққан шеберлікпен шыңға шығарады
Сол шыңын тұғыр етеді.Сол шыңға ойын ұялатады
Жырын сұлу бастап, сұлу аяқтайды
Көп ақынның оған не таланты, не тегеуріні, не мінезі жетпей жатпай ма?
Мықтылығының сыры көп шығар, біз байқаған – адалдығы, шыншылдығы
Аласапыран дауыл күйінде бастаған жырын сол қалпы аяғына дейін алып шығатын ақындық қуаты
Басы-көзіңе қарамайтын, қағынған қара нөсер сияқты төгіп салады
Бітті! Қазақтың қара өлеңінің киесі бойына дарыған ақын болды
Қоғамнан қаймығып, ортадан жасқанып тартынбай, бұлтаққа салмай жазу үшін де батыр болу керек-ау
Мына өлеңдерді оқи отырып: «Шын ақын болу үшін алдымен батыр болу керек екен…» деген ойға бөгелесің
Жауына жүрегі бомба болып жарылған Қасым да, тағдыр желінің өтінде ақ көңілі ақ жалаудай желбіреп, аруана бауыр дүниені аңсаған Төлеген де, таудан ұшқан мұзбалақ Мұқағали да, таудың тәңір түсер жерін дөп басқан Ғафу да алдымен батыр болған екен ғой!..
Мынау сабырмен сөйлеуге сыймайтын ақын кім болды? Бұған дейін қазақ поэзиясы көгінде неге жұлдызы жарқырап көрінбеген? Бұл – өткен жылдары алпыс жылдығын ауыл-үйі арасында ың-шыңсыз тойлаған Әбжан Әбілтаев деген ағамыз екен
Қазақтың белгілі ақындары томдарын ақтарып-төңкеріп көріңіз, әлгіндей жырларды жиі жолықтыра алмайсыз
Көбінің өлеңдерінен аттары мен атақтары озып кеткен
Өмір бойы қаламыңды қизалап, ақ қағаздан бас көтермесең де қазақы сөз қолданыс, қазақы мақам, қазақ сөзінің ғажайып жарасымды үндестігі, ұлтымыздың мінсіз мінезі мен жарасымды әзіл-қалжыңы, риясыз пейілі, әл-қуаты қармағыңызға іліге бермейді
Жетпіс жыл өзгенің жетегінде жүріп, өзгенің тілінде шүлдірлеген елде ақындардың көбі әлі қазақ сөзінің шын құпиясын игере алмай, өгей тілдің әуенімен өлеңдетіп жүр
Салдыр-сұлдыр, салдыр-сұлдыр… Салынған суретте сыр жоқ немесе сырда сезім жоқ… Ал мынадай талантты ақынның кең танымал болмауы өкінішті
Мықты біткеннің ғана туындылары жарық көретін орталық басылымдардан көз жазған күніміз жоқ сияқты еді… Неге мұндай жырларды қайта-қайта көлденең тартып, үсті-үстіне төпеп жарияламаған, неге төрден жауар күндей күркіретіп өлең оқытпаған? Кең танылып, қалың оқырманның осындай шыншыл да, қуатты, көркем де келісті жырларымен қауышуына кім, не бөгет болған? Өртке тигендей өлеңінің қадірін білер әдеби орта болмаған ба, жасында қанатын қомдаған қыранның томағасын сыпырар ағалары-жағалары болмаған ба?
Бәлкім… танымал боламын деп орталыққа келсе өлеңі де омақасып, орға жығылар ма еді? Ақ алмастай өлеңін кір шалдырмағанына қарағанда, келмегені дұрыс та болған сияқты
Өлеңін конкурста ұтуға бейімдеп, қаламақы-сыйақы алуға ыңғайламаған-дағы
Ақындығын күнкөрістің құралына айналдырмағаны, «қара жұмысқа» салмағаны, «заказбен» жыр жазып зықысы шықпағаны айдан анық байқалады
Өтірігі өршіген мына заманда шынайы өнерді өрге шығару оңай шаруа емес
Киелі өлең-құсын үкілеп, әлдилеп оқшау жүрді ме екен?.
Не де болса, мынадай өршіл де шыншыл өлеңдерді алдырмай-шалдырмай шуақты күйінде оқырманына алып келген ақын – шын ақын
Ақ сауытын киініп, лашын құстай түйіліп алпысына өлеңін қызғыштай қорып, шаң қондырмай, кір жұқтырмай ала келуге күш-қуаты мен жігері, ерлігі жетіпті
Қылаң еткен манағы бір ой қайта төңіректеді: шамасы, ақын болу үшін алдымен батыр болу керек болды-ау… Шалкиіз, Қазтуған, Доспамбет, Махамбет! Қайсысы осал еді?!
***
…Терезеден далаға қарасам, аспан түнеріп, жел ұйтқи соғып, қылаңдаған қар ұшқындарын әрі-бері қуалап, қатты бір боранның басталғалы тұрғанынан хабар беріп тұр екен
«Басталсын!» дедім іштей: «Құдайдың күні! Қазақ баласы қашан даланың боранынан бұғып, шаруасынан қалған? Өмірдің де күні бірде ашық, бірде боран»
Жер тарпыған тарпаң тұлпарға мініп, қалың боранның қойнына қойып кеткім келді
Демек, көңіл кірден тазарды
Рахмет саған, Әбжан ақын, Әбжан аға!.
Әбжан Әбілтаевтің «Дүние жалған» деп аталатын жыр жинағын кітап сөремнің жоғарғы жағындағы Мұқағали, Қадырлар тұратын тұсына қарай қадірлеп орналастырдым.
Серік ЖЕТПІСҚАЛИЕВ, 
Қазақстан Жазушылар одағының мүшесі
КӨКШЕТАУ
