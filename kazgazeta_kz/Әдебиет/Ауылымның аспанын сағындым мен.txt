Шалқар Қаныкейұлы
Әр жырымның барсың 
сен тамырында…
Кәдімгі қары Алматы
Ақпан
Ақ түн,
Исі аңқыған алма жүз, ақ тамақтың.
Дәл былай жазбасам да болар ма еді,
Сонда кімнің үмітін ақтамақпын.
Қаланың шығысы арай, батысы үміт,
Ақпанның күндерінен аты суық.
Өңімде құс өлеңді жазып алып,
Түсімде жүрем саған хат ұшырып.
Мезгілді күттім күнде көз байланар,
Ал түнде бізді аңдыған сөз қайда бар.
Алматы сен келгенде мейірленіп,
Ақпаны да арайлы жазға айналар.
Қандай бақыт өзіңмен бірге жүріп…
Күнде осындай түс көрем тым беріліп.
Көрпе емес, күй жамылып қанып ұйықтап,
Оянғанша көзіңнен күн көрініп.
* * *
Сенен хат келмегелі ғасыр өтті,
Ғасыр өтті қаншама қасіретті.
Бар сенген түннің жалғыз серігі мен,
Қаламымды қалтқысыз досым еттім.
Күй сыйласам деуші едім саған баста,
Сезімімді суарып ақ алмасқа.
Хат жазудан қолым бір босамайды,
Не келеді қолымнан одан басқа.
Одан басқа қолымнан не келеді,
Досым маған, кім білсін жебегені:
«Жаз, жаза түс! Әдемі жауап болып,
Жан қалқаң өзі келер» деген еді.
Сол сөзіне досымның әлі сенем,
Оралардай өзің боп таныс өлең…
Ауа райын бағумен мезгіл ақты,
Хат жаңбырша жауардай тағы сенен.
Сені көрмей жанымды жылытқан ба алау,
Жанып жатыр қанша хат-жыртқан жалау.
Алматы
Алтыншы ақпан
Қар жауып тұр,
Айтшы жаным, сенен бе, бұлттан ба анау?!
БІРЖАН САЛҒАН
Шанағынан бұлт аусын, жел аңырап,
Домбыраны қолыңа ал, теңе кұлақ.
Сал Біржан салған әндей аспанға өрлеп,
Кеңістікте ақпайды неге бұлақ.
Жаныңды сейілтетін мұң мен шаңнан,
Жаралған түндер толғап, күнде аңсаудан.
Мазасыз болашақтың арманы еді,
Бір әнім болса деген Біржан салған.
Көкте болсаң, құлама жерге қарай,
Жүзсе де аққу біткен көл жағалай.
Ерке ақын көмейіне еркін сыйған,
Ой-хой, сайын далам-ай, кең далам-ай,
Жүрегімді тербеші, ой тербеші,
Бірде төмен зулашы, қайта өрлеші.
Сол бір әннің жұлдызын жандырады,
Домбырамның басылса қай пернесі?!
* * *
Алыс жүрсем сағынам, жетсем – бөтен,
Бұл қаладан қазір-ақ кетсем… кетем!..
деп жиналып жатыр ем, сағыныш кеп
Алды оятып ұйқымнан, жексенбі екен.
Жайлап асып жетіпті таң қырқаны,
Міне, осылай жолымнан қалдым тағы.
Қыс кешеулеп келгенмен, көңілімнің
Кең даласын тым ерте қар қымтады.
Бәрі бір көктем иә қыс дегені,
Қар жауады немесе құс келеді.
Бұл Үрімжі – ұйқысы қашқан қала,
Көзі ілінсе қым-қуыт түс көреді.
Терезелер тербеліп түні бойы,
Саған, маған айтпайды мұң, үрейін.
Жазғаны-ай, қырау салған сұраулардың,
Тек түсінбей өтуге тілін, ойын.
Желтоқсаным желімен үйірген қар,
Кешіге ме, қайтеді биыл қаңтар?
Жын айтады өлеңнің тас табыты,
Шын айтады: Үрімжі үйімнен тар.
Кетемін деп қоямын, жол ұқсам да,
Қай күні басталады жорық сонда.
Түсімді сағыныш-жан саған айтпай,
Түс көріп жатқандарға жорытсам ба?!
* * *
Қою бір көлеңкеге толады өңір,
Кештің өңі күрең не қара қоңыр.
Бүгін ұлы күн ерте батқаңдай ма,
Бізді ап қашып қайда өзі барады өмір?
Жайымен барса барсын өмір-екен,
Дегенмен, мына кештің жөні бөтен.
Бояған кеңістікті сағынышпен,
Көктің де көңіл күйі көрім екен.
Өзіңе хат жазбадым және маздап,
Өкпең де бар шығар-ау маған аздап.
Ауылымның аспанын сағындым мен,
Жұлдыздары тұратын тама жаздап.
Оятар домбырасын шертіп ақ таң,
Толғауы тоқсан түрлі толқын атқан.
Құс жолы секілді аспан дариясы,
Егізтөбе көгінде еркін аққан.
Сағыныштан сыздаған беу, жүрегім,
Табады ғой деуші едім сол бір емін.
Ауылыма қаладан аспан жақын,
Бұған енді не десем сендіремін?..
* * *
Толқындар таласа кеп сағым өрді,
Сағымы – сағым емес, сабын өңді!
Ал Шалқар, жат теңіздің жағасында,
Туған көл, өзеніңді сағын енді.
Санаңды сергітпесе желің де өгей,
Сызылып қалды самал неге үрлемей.
Көркемдік көріністе емес – жүрегіңде,
Кеңдігің көлемде емес – көңілде ғой.
Дәрия дүрліккенмен толқын атып,
Шаптырмас дүлдүл ойды арқыратып.
Не қайыр төтеп тұрған жауыныңнан,
Өтпесе ептеп мені қалтыратьп.
Езуін мына теңіз жатыр жимай,
Жағамда жыр жазған деп ақын Ли Бай.
Несі жөн сонша шексіз айдыныңның,
Оған бір пұшпағының атын қимай.
Қорғаны ұлы атанып болған ұя,
Еліндей тасып толған көл-дәрия.
Сарғайып сағынар ма ол да мендей,
Алтайды бір көргенде сол қария.

Сөз
Оң қабағым тартқан ғой бәсе менің,
Жолың болсын беу, сәби, жас өлеңім.
Қара жолды шаң ұшқан сағынарсың,
Тық-тық басып мезгілдің тас еденін.
Жас өлеңге оңай ма босаға аттау,
Ой желісі жел сөзден босамапты-ау.
Біреуге өнер көршінің күлігіне,
Қой торысын өзінің қоса мақтау.
Жайшылықта бәрі оның моп-момақан,
Моп-момақан сияқты тоқ балапан.
Оны қойшы, қанатты асыл сөзді
Ой құсы деп үйретіп кеткен атам.
Сөз боп ұшқан сиқырлы бұл құсты мен,
Көріп қалған секілді ем бұлт үстінен.
Мына жұрттың мақтаған мың бояуы,
Сезіледі маған тек бір түсті рең.
Ойға батқан сайын да көшім баяу,
Мұхиттардан өтердей кешіп жаяу.
Әр жырымның барсың сен тамырында,
Жарқ-жұрқ етіп тұрмасаң кешір, бояу!
ҚҰС-ҚАЛАМ
Жүректі ерітетін сөзі күндей,
Сезімі айнашымның сезіміндей –
Бір құс бар ана-жерді аңсап келген,
Күнде ұшқан зеңгір көкті көзіне ілмей.
Бұл өзі аңыз емес, мені ұққан жан,
Мазасыз арман еді ерікті алған.
Мен бір кез қайғырғанда сол жалғыз құс,
Қолыма қалам болып қонып алған.
Білмеймін таңданды ма сонда ғалам,
Сен маған бітпепсің-ау, сорға, қалам!
Бүгін де құс-қаламда тыным бар ма,
Саусақтан өлең болып сорғалаған.
Тынбайтын нысанаға жетіп алмай,
Әйтеуір, жанарының оты бардай.
Мен кейде күй кешемін құлағыма,
Ғайыптың құсы өлең оқығандай.
Ол маған қарамайды үріккендей,
Береді көкірегімді үміт керней.
Тасырлар тас атса да тасалардан,
Құс-қалам самғар еді ырық бермей.
Қайғының қақ айырып қара түнін,
Жалғыз дала бар мұңын шаға-тұғын.
Дауылдар соққан сайын, білесіз бе,
Қанатын тіпті биік қағатынын.
Өткеннен сезінгенім, байқағаным,
Талайдың жазып кетем айтар әнін.
Кірерде жер ананың құшағына,
Көгіне құс-қаламды қайтарамын!..
