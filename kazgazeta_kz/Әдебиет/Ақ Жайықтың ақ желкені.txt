Сонау ХХ ғасырдың алғашқы жартысында әдебиет әлеміне араласып, өнерге, өлеңге құштар жандарды сырлы жырларымен тамсантқан Абдолла ақын әр кеш сайын достарымен қоштасарда мойылдай мөлдір жанары мұңға тола жасаурап: «Келер күн келер екен не дайындап» дейді екен

Біз де қазір ағыл-тегіл ақпарат ағынын санамыздан өткізе сала ендігі лек не айтар, не жазар екен деп елеңдеп отыратын күй кештік

Шүкір, бұл күндері ұлт намысын шар болатқа қайрап, ұранын ұстап, елдің сөзін айтатындар жетерлік
Солардың бірі де, бірегейі де – қазақтың қайсар қызы, ақын Ақұштап Бақтыгереева.
Қазақтың Қадырының сөзімен айтсақ, «Ақ қыз, ақ ана, ақ әже», «Ақ Жайық», «Ақ желең», «Ақ шағала, Ақұштап».
Ақұштап ақынның шығармашылығының қыр-сыры туралы жарты ғасыр қалам тербеген кезінде аз айтылған жоқ

Ақұштап ақынның азапты да рахатты сапары Ақ Жайықтың аядай ғана Ақсоғым ауылынан басталған екен.
«Құстарың ерке көлдегі, Тербеді желің құрақты
Құйын да тентек сендегі, Балалық шағым сияқты
Іздерім қайда құмдағы, Су алып қайтқан құдықтан
Алқызыл гүлдер қырдағы, Бантигім шығар ұмытқан» деп төгілдірген сырын «Сыбдыры таныс талыңның, Сырлас жел, самал, дауылың
Оралмас балғын шағымның, Белгісі сенсің ауылым» деп түйіндейді.
Алақандай Ақсоғымнан басталған ақындық жол Ақұштапты Алатаудың ақбас шыңына шығарды
Сол екі арада ақын қаламын құрғатпастан оқырманына ондаған жыр жинақтарын беріп, ерліктің ерен үлгісін көрсетіп, елдің сөзін сөйлейтін сарабдал сөз зергеріне айналды.
Шынайы ақынды қоғамнан, өмірден бөліп алуға болмайды
Өйткені ол – дәуір жыршысы
Елдің, жердің, ұлттың тілі.
Ақұштап ақын қандай қоғамда өмір сүрмесін елінің, жерінің, ұлтының жыршысы болды, болып та келеді, бола да бермек.
Ақынның бір ғана өлеңін тілге тиек етсек, ана рухымен сырласа отырып, бүгінгі қоғамның бетпердесін сыпырады:
Ол жақта қалай, апа, жылы ма екен,
Бар пенде бір Алланың құлы ма екен?
Онда да бірі – пысық, бірі – момын.
Бірі – қу, біреу, тіпті, ұры ма екен?
Ол жақта жасыл көктем гүлдер көп пе?
Күнәсін кешіре алмай жүрген көп пе?
Тіріде пара бергіш жылмақайлар,
Ол жаққа барып әлі үлгермеп пе?
Бізде, апа, жақындар аз басына ма-ай,
Анасын бала кетті асырамай.
Жетпеді қара суға зейнетақым,
Сіздерде зәмзәм судың бәсі қалай? – дейді ақын.
Бұлай айту тек Ақұштап ақынның қолынан келсе керек.
Содан да болар Ақұштап ақын:
Тынбаспын, сірә жырлаудан,
Туған жер – анам айналған,
Депутатыңмын туғаннан,
Дауыссыз, даусыз сайланған, – дейді.
Тағы бір өлеңінде:
Өтетін бұл өлкеде тойлар ғажап,
Көл-көсір той жасамау жайлауға жат.
Ғасырлап мұнай атқан бұл өлкенің,
Ұрпағы неге кедей
Ойлан, қазақ! – деп бүгінгі күннің көкейтесті мәселесін өлеңіне өзек етеді.
Ақұштап ақынның 1986 жылғы қанды оқиғаны Жұбан рухымен сырласа отыра бейнелеуі оның шынайы халықтың адамы екенін көрсетеді.
Ақиық ақынның сол кездегі елдің бірінші басшысымен кездесуін:
Біреулер бастық көрсе қуанатын,
Біреулер жалпылдайды сұрап атын.
Бір кезде жазушылар мінбесіне,
Барады көтеріліп Жұбан ақын, – деп оқырманының да тұла бойын тітіркендіріп мінбеге бірге алып шығады.
Қазақша акцент, толқыған қатал үнмен,
«Замандаспыз» деді оған қатар жүрген.
Желтоқсанның көргенше он алтысын,
Бір күн бұрын батсамшы батар күнмен.
…Ұрпағыма халім бар не дер енді,
Қорладыңдар бұл қазақ деген елді.
Қыздарымды сүйретіп бұрымынан,
Ит таласын деп пе едім немеремді.
…Кетті залды ақынның өртеп демі,
Әлі есімде біреулер селт етпеді.
37 қуғынын көрген сорлы,
Қол соғудан сескеніп, жер тепкені.
Жұбан – бөрі, өзгелер – қояндардай,
Колбин жүзі сәл қанға боялғандай.
Зал гуілдеп, бір кезде жер солқ етті,
Ұйқысынан бар қазақ оянғандай, – деп өлең ұлт тағдырымен астасып аяқталады.
Бұл өлеңнің бәсі өткен ғасырдағы Міржақып Дулатовтың ұлт намысына шоқ түсірген «Оян, қазақ» деген өлеңінен әсте кем емес дер едік
«Ұлтым» деп жанайқайымен бүкіл қазақ даласын дүр сілкінткен қос ақында табиғи үндестік бар.
Осы орайда халқымыздың біртуар перзенті, әйгілі қаламгер Әбіш Кекілбайұлының «Ақұштап Бақтыгереева – ең қажетті бағытта, ең қиын майданда шайқас салып жүрген ержүрек суреткер» деген сөзі еске түседі.
Ақұштап – лирик ақын
Ақұштаптың аналық жүрегінен туған жауқазын жырлары ұлттық әдебиетіміздің жауһарына айналғанына уақыт куә
Бұл орайда көрнекті ақын, Мемлекеттік сыйлықтың иегері Есенғали Раушановтың «Ақұштап – шынтуайтына келгенде, кешегі Қарашаш ана, қыз Құртқа, Гүлбаршын, Домалақ ене, ақын Саралардың заңды жалғасы» деген уәжін келтірсек те болады.
Мемлекеттік деп аталатын сыйлықтың Ақұштап ақынға да берілер уақыты келген сыңайлы
«Ана сыры» атты өлеңдер мен балладалар жинағы мұндай мәртебелі атаққа әбден лайық деп білеміз.
Закария СИСЕНҒАЛИ,
ақын, Қазақстан Журналистер
одағының мүшесі
Батыс Қазақстан облысы
Жаңақала ауданы
