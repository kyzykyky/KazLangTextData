Жазушы – адам жан-дүниесінің рухани емшісі, адамзаттың елшісі, заманалар шежірешісі, қоғам тынысын тамыршыдай тап басып, ыстығы  мен суығын, күнгейі мен көлеңкесін нәзік жүрегінен өткізіп, ойда қорытып барып қорғасындай салмақты өмір шындығын қауырсын қаламымен қағазға түсіріп,  мәңгіліктің еншісіне ескерткіш етіп қалдырар құдіретті тұлға
Тек  тылсым таланттың тәжін киген таңдаулылар тым көп емес
Олар кімдер дегенде, алпысыншы жылдардың Әуезовтен арна тартқан, Әлімқұловқа ұласып, Әбдіковке жалғасқан классиктер легі тіл ұшына оралады
Ал одан кейін ше? Тоқсаныншы жылдары тас бүркенген жұмбақ тылсымның саңылауынан сығалай, сан шытырман сырдың шалғайына жармасып,  бүгінге дейін әдебиеттегі өз орнын, өз биігін айқындап үлгерген тұлғалардың атын атап, түсін түстеп тұрып тізіп беруге тура келгенде, шүкір, ауыз толтырып айтар аймаңдайлардан кенде емес екенбіз
Солардың бірі – өзіндік ой өрнегімен танылып жүрген жазушы Гүлзат Шойбекова.
Біз Гүлзат екеуміз мектепте оқып жүрген кезімізде таныстық
Бізді таныстырған әдебиетке жақындық еді
Ол оныншыда, мен тоғызыншыда оқып жүрген кезім
Аудандық «Коммунизм жолы» (қазіргі «Жаңақорған тынысы») газетінде жастар шығармашылығына байқау жарияланып, екеуміз үздік атандық
Содан кейін үзбей хабарласып тұрдық
Мен кенттегі №163 орта мектебінде, ол Сунақатадағы №194 білім ордасында оқыды
Орталыққа келген сайын екеуміздің жұбымыз жазылмайды
ҚазМУ-дің журналистика факультетінде де бірге оқыдық
Одан кейінгі жолымыз екіге айырылды
Аралдың екі жағалауы сынды
Мен ауылда қалдым
Ол Алматыда
Содан бері 25 жыл зымырап өте шығыпты
Жазу-сызуға құмарлық деген бар да, сол жолға бүтіндей ғұмырын арнап, бүкіл қызығын, қуанышын, арман-дертін құрбан ету бар
Онсыз бойда бүршік жарған таланттың тамыры суалып, жеміс бермеуі мүмкін
Яғни маңдайға біткенді сол маңдайдың тамшылаған терімен мәймілдете суарып, сұлу сөзден маржан терген бейнеткеш бағбанға оның мол жемісі бұйырары анық
Гүлзат – нақ осындай еңбекқорлықты серік еткен, сөйтіп сол еңбегі арқылы мақсатына жеткен, екеуміз баяғыда, бала күнімізде серт еткен сиқырлы әлемнен сыбағасын еншілеп, өз сүрлеуін тауып үлгерген жан
Оның бүгінге дейін алған асу, жеткен жетістіктеріне көз жеткізу үшін шығармашылығы туралы жан-жақты білген жөн.
* * *
Гүлзат еңбек жолын «Арай-Заря» журналы мен «Қазақ әдебиеті» газетінде тілші болып бастап, «Алатау» және «Қазақстан» ұлттық арналарында, «Қазақтелефильм», Дүниежүзі қазақтары қауымдастығы «Аманат» студиясында редактор қызметін атқарған
Әңгімелері «Арман қанатында», «Нарық нақыштары», түрікше «Kazak edebiyatinda hikaуe», «Huzun Kusagi» ұжымдық жинақтарға енген
«Тоты аралының тұрғыны», «Өмір сүру ережесі», «Ей, менің Құла бестім!», балаларға арналған «Тұғрылханның көк туы» прозалық кітаптарының авторы
Татар жазушыларының әңгімелерін ана тілімізге аударған «Татар әңгімелері» кітабы жарық көрген
2002 жылы Қазақстан Жастар одағы сыйлығының иегері, 2013 жылы Балаларға арналған Халықаралық «Дарабоз» әдеби бәйгесінің І орын жеңімпазы атанды
Жекелеген әңгімелері бірнеше шетел тілдеріне аударылған.
Біз бүгін жазушының кемелденген, жан-жақты толысқан қалам қуатының қайнары – «Ей, менің Құла бестім!» деп аталатын жинағына топтастырылған туындыларына қысқаша тоқталмақпыз.
«Үш бала» хикаятын алайық
Ата-ана, ағайын-туғаннан тұлдай айрылып, барар жер, басар тауы қалмай, қырғыннан тірі қалған жалғыз бозінгенге мінгесіп, ­Тибет асып, Үндістанға өтетін өрімдей үш баланың бір ай жолда бір-біріне таяныш болып талай тар жол тайғақ кешулерден аман өтіп, жалғанның жарығына жармасқан жандалбаса үміттерін ұлы күшпен желеп-жебеп, аждаһа ажалдың аузынан аман алып қалған Жаратушының шеберлігіне шынайы оқиғалар арқылы көз жеткізген жазушының шеберлігінің де осал еместігін іштей мойындайсың.
«Кішкене ауытқығанымыз болмаса, бағытымыз дұрыс екен
Әлденіп алсақ, көзге түспей тұрғанда жүрелік, – деді Абдулсаттар асықтыра.
Үшеуі ішкен-жегендерін апыл-ғұпыл жинастырып, суыт жүріп кетті»
Кітапты парақтаған сайын үш баланың басынан өткендеріне жүрегің езіле отырып, ана сүті аузынан кеппеген көкөрімдердің қандай да тығырықтан жол тапқан ақылдылықтарына, тапқыр­лық­тарына, тым көнбіс, тым тәубе­шіл тәуе­келшілдіктеріне қайран қаласың
Бүгінгі жастары жиырмадан асса да ақылы кірмей, ата-ананың мойнында аяқтары салбырап отыра беруге бар бозөкпелердің еркетотай қылығына налисың
Сондайларға мына шығарма керемет үлгі.
* * *
Биыл жазушы туған еліне арнайылап ат басын бұрды
Байкенже, Сунақата ауылдарының мәдениет үйлерінде өткен кездесуге Гүлзаттың өзімен бірге әріптес-замандастары санатында белгілі кинорежиссер, Қазақстан ­кинематографистер одағының мүшесі, «Қара бала», «Күлпаш», «Үт», «Дәмелі» көркем фильмдерінің қоюшы-режиссері, Қазақ ұлттық өнер академиясының Кино және театр факультетінің аға оқытушысы Кенжебай Дүйсенбайұлы және белгілі телережиссер, Қазақстан Республикасының Мәдениет қайраткері, Бауыржан Момышұлы атындағы ­«Намыс» төсбелгісінің иегері Ботагөз Исмайылова арнайы келіп қатысты
Кеш қонақтары әріптестері туралы өздерінің жүрекжарды лебіздерімен бөлісіп, бүгінде докторлық зерттеулердің өзекті тақырыбына айналған жазушы прозасындағы жаңашылдыққа тоқталып, оған алдағы уақытта зор шығармашылық табыс тіледі
Кеш барысында Гүлзаттың рухани сіңлісі бола білген мәдениет жанашыры, бүгінде аудандық Білім бөлімі кітапханалар жүйесінің әдіскері Ақтұйғын Жүсіпова, №193 орта мектеп директоры ­Таубай Төрениязов, ел ағасы Сматулла Рахматуллаұлы және ел анасы Ақжібек Әбенова ыстық ықылас-тілектерін жеткізді
Шара барысында әсем әннен шашу шашылды
Кешті өз дәрежесінде ұйымдастыруға белсене жұмыс жасаған Байкенже және Сунақата мәдениет үйі директорлары Базаркүл Әлиева мен Тұрсынбек Қалымбетовтің таудай еңбегі ақталды деуге болады.
Жазушы да туған халқымен ақтарыла сыр бөлісіп, соңғы жинағы «Ей, менің Құла бестім» кітабын оқырмандар қолына таратып берді.
* * *
Талант та бір иесіне берілген бақ құсы
Оны ұшырып алмай, баптай білген де бар, бабын таппақ түгілі қара ниеттің қан жоса қаруы етіп зұлымдықтың жолына жұмсағандар да бар
Осының бәрі таланттың иесі мен киесіне байланысты
Ол кісіге әр кейіпте келеді
Біздің бүгінгі кейіпкеріміздің киесі – Құла бесті
Жазушының жаны мен арын безбенге салып, саралап, салмақтап, ұдайы жауапқа тартып отыратын ­айыптаушы да, жала мен налаға ұрынған күнде жан-дәрмен ақтап алуға ұмтылар қорғаушысы да сол Құла бесті
Бүгінге дейінгі ғұмыры баянды ма, баянсыз ба, беймәлім, тек ол осы ғайып ерені – көңіл дөненімен бақытты.
«Ей, менің Құла бестім! Менімен бала жастан бірге өстің
Түсімде
Өңімде бір көруге ынтызар еттің
Кімсің сен? Періштемісің, пәк жолға бағыттаған? Қасиетті бабаларымның әруағымысың, тазалықты ту етіп шырылдаған? Әлде өз рухымбысың тәніммен бір қапаста бұғауланған?»… «…Көңіл көзімді көктемге, шырылдаған жанымды шуаққа бөлейтін қайран да менің Құла бестім-ау, сағыныштан шарқ ұрып жер дүниеге сыймай барамын
Тоя алар емеспін сенің әлдиіңе, жия алар емеспін есімді, тыйылар да емес ынтызар көңіл көз жасы
Қайдасың сен, Құла бестім?!».
Жазушы қара орманы – қосағы және екі перзентімен бақытты ғұмыр кешіп жатқан Алматы шаһарына бет түзеді
Астындағы жеңіл көлігі оқтай ­зулап келеді
Бірте-бірте артта қалып бара жатқан ауылдан ұзай берген қаламгер алтын ұяға айналған, ата-анасы мәңгілік қоныс тапқан киелі мекеніне, сайын даласына қимастықпен жалтақ-жалтақ қарағыштай берді.
Баян ҮСЕЙІНОВА,
Қазақстан Журналистер 
одағының мүшесі
Қызылорда облысы
Жаңақорған ауданы
