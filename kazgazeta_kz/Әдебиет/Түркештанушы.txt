Әлімғазы Дәулетхан­ның ғылыми шығармашылығы хақында
Қазақ жеріндегі мемлекеттілік тарихын зерттегенде, Түркеш қағандығының тарихын айналып өте алмаймыз
Бір қуанатынымыз, ұлттық тарихнамада жеткілікті зерттеле қоймаса да Түркеш қағанатының тарихы және оның қағандарының қызметі Қытай деректерін түпнұсқадан оқи алатын зерттеушілеріміз тарапынан біршама тыңғылықты зерттелген
Оларды атағанда алдымен ауызға алатынымыз, Қытайда өмір сүріп, жұмыс жасаған профессор Нығмет Мыңжан және кезінде ол жақтан елімізге оралып, денсаулықтың қиыншылықтарын жеңе отырып, ғылыми шығармашылықпен белсенді айналысқан Әлімғазы Дәулетхан бауырымыз дер едік. 
Бүгінде түркештер тарихын зерттеуде едәуір жетістікке қол жеткізуімізге тарихшы Әлімғазы Дәулетханның айтарлықтай үлесі бар екенін ежелгі тарихты зерттеушілер мойындайды деп ойлаймыз
Ол қытай тілін және әдебиетін жақсы меңгергендіктен көптеген тың деректерді айналымға қосып, кезінде Түргеш қағанатының тарихынан арнайы диссертациялық жұмысын өзіміздің Ш.Уәлиханов атындағы тарих және этнология институтында қорғап, жеке монографиялық еңбегін де жарыққа шығарды
Бұл диссертациялық еңбектің және одан кейінгі зерттеушінің жаңа еңбектерінің бүгінгі күні қазақ халқының этникалық тарихын және ежелгі мемлекеттер тарихын зерттеудегі құндылығын атап көрсеткен жөн
Бұл жалғыз біздің ғана пікіріміз емес.
Сондықтан да орта ғасырлар тарихын зерттеуде белгілі маман,тарих ғылымдарының докторы, профессор ­Зардыхан Қинаятұлы Алматыдан 2011 жылы жарық көрген Әлімғазы Дәулетханның «Ежелгі және орта ғасырлардағы түркілер: тарихи зерттеулер» атты ғылыми еңбектер топтамасына жазған алғы сөзінде: «Ә.Дәулетхан қарап тексеру, талдап қорыту тәжірибесі жетіліп келе жатқан, тарихта өзіндік ой-өрісі, қолтаңбасы бар зерттеуші
Қолданған материалдары жан-жақты
Оның әрбір еңбегі тарихтың көкпар алаңына тұтқиылдан келіп қосылған жаңбыр іспетті
Тарихтан көп күткен жұртқа осындай жаңбыр қажет-ақ!» деп көркем теңеулермен әдіптелген, ұнамды баға берген еді (қараңыз: «Ежелгі және орта ғасырдағы түркілер: тарихи зерттеулер», Алматы, 2011
7б.).
Түркеш қағанатын зерттеуде Әлімғазы Дәулетхан алғаш оның өмір сүрген тарихи кезеңдерін нақтылай түсумен бастайды
Бұл біздің заманымыздың 692-766 жылдары
Сонымен бірге автор Түркеш қағанатының құрылуының алғышарттарын, оның қарсаңындағы Орталық Азиядағы геосаяси жағдайларды, Түркеш қағанатының қалыптасу ерекшеліктерін және оның этникалық құрамы мен этноаумағын өзара тығыз байланыста және жүйелі түрде қарастырды
Автор Түркеш қағанатының әлеуметтік саяси жағдайы және осы қағанаттың шаруашылығы мен мәдениетін жан-жақты қарастырды
Мұндағы Әлімғазы Дәулетханның ең үлкен еңбегі түркештер тарихын қазақ тарихының тікелей этно-саяси бастауларының бірі ретінде қарастыруында деп ойлаймыз
Ол Түркеш қағанаты орныққан Жетісу аймағын жергілікті тайпалардың мемлекеттік бірлестігі ретінде қарастыра келіп былай деп жазған еді: «Сайып келгенде, Қазақстан даласын ғасырлар бойы мекендеген түрік ру-ұлыстарына ұйытқы болған Он тайпа елі осы құтты мекеннің иесі екені, Түркеш қағанатын құрып ғасырға жуық дәурендегені тарихи шындық болып саналады
Жетісу мен Ыстықкөлдің, Қаратау мен Сыр бойының ежелгі тұрғындары болған «Он оқ будун», оның қағанат құрған белді тайпасы – түркештерді тарихтың тоқтаусыз, жедел даму үрдісіндегі ең маңызды әрі этникалық бірігу, кірігу басталған шешуші дәуірдің белсенді ұйытқы этносы ретінде алып, отандық тарихтан лайықты орын берілуі, оқу бағдарламаларына енгізілуі керек деп қараймыз» (108 б.).
Әлімғазы Дәулетхан айтып отырған Он оқ елінің Бес түрік дулу, Бес нушбе деген атпен тарих сахнасына шыққаны белгілі
Түркештердің күшті қағандарының бірі Сақал кезінде 14 тайпа қағаны деген атпен мәлім болғанын білеміз
Әлімғазы оған мұндай бағаның берілуін былай түсіндіреді: «Он төрт тайпа дегені 5 дулат, 5 нушбеге қалың қарлұқ пен Мұқы тархан, Думожы тайпаларының тұтас аумағы мен Түркеш қағандығы иелігі ретінде мойындауы болып табылады» (аталған кітап, 34-35 б.б.)
Әлімғазы Дәулетхан нақты деректердің негізінде түркештерге бағынған жиырма бір тайпаны санап береді
Сонымен бірге автордың басқа орта ғасырды зерттеуші тарихшылардан бір ерекшелігі түркештер құрамына енген тайпаларды кейінгі Алаш қауымдастығын құраған тайпалық бірлестіктермен тарихи сабақтастықта қарастыруға күш салуында деп ойлаймыз
Мұның өзі түркештердің қазақ тарихының этникалық негізін салған автохтонды тайпалар бірлестігінен тұрғанын дәлелдей түседі
Әлімғазы Дәулетхан мысал үшін түркештерге бағынған тайпалар құрамын ескі тарихи жазбалар мен шежірелерден төмендегіше оқиды: «Ысты – (Ше шы ти) Тон шор ұлысы – Бұратола өзені аңғарында…» «Түркеш – Алаш шор (Ту ши шы хе ло шы) ұлысы – Іле өзенінің ортаңғы және төменгі аңғарының терістік бетінде…» «Жаныс – Шопан чор (Шу нишы Шубан) – ұлысы – Қарашәр мен Жұлдыз өзені аңғарында…» (аталған еңбек, 33 бет).
Мұндай деректерді қазақ тарихымен байланыстыра қараудың бастауында Қытайда өмір сүрген тарихшы, профессор Нығмет Мыңжанның тұрғаны белгілі
Ол жоғарыдағы мәліметтерден түркеш, ысты, жаныс дегендердің тайпа аттары болып табылатынын, ал Алаш, Шопан, Тон дегендердің тайпа бастықтары болып табылатыны туралы болжамды алғаш айтқан еді
Сонымен бірге тарихымызда әлі күнге дейін жұмбақ болып отырған бес тайпалы Нүшбелердің құрамынан да Әлімғазы Дәулетхан қазақ тайпаларының этникалық бастауларын іздестіреді
Мысалы, ол Бес нүшбені құраған касо тайпасының Батыс Түрік қағанатының шығысындағы Чуйо, Чымы, Бесенелермен көрші болғанын атап көрсетеді.
Жалпы тарихымызда Алаш атауына байланысты әлі күнге дейін нақты тұжырым жасалмағаны белгілі
Осы тұрғыдан қарастырғанда, түркештердің құрамында Алаш Шор деген тарихи тұлға басқарған ұлыстың жетекші ұлыс болғаны тарихшыларымыздың назарын аударуы тиіс
Егер кейіннен «бүкіл халыққа ұран болған Алаш кім?» деген сауалға жауап іздер болсақ, орта ғасырларда екі ірі Алаш атты тарихи тұлғаларға кезігер едік
Олардың алғашқысы Әлімғазы Дәулетхан атап көрсетіп отырған Алаш Шор болса, екіншісі көшпелі өзбек ұлысында XIV ғасырда өмір сүрген Алаш баһадүр болып табылады
Егер қазақ пір тұтқан Алаш кейінгі Алаш баһадүр деп мойындар болсақ, бұл тарихи тұлғаның есімінің арғы түркеш Алаштан туындап жатқаны бәрібір күдік тудыра қоймас деп ойлаймыз
Әрине, VII-VIII ғасырлардағы түркештерді кейінгі қазақтардың өзі еді деп айтсақ, тарихты дөрекілікпен бұрмалар едік
Бірақ түркештердің байырғы түріктердің бір бөлігі болып табылатынын және олардан шыққан ру-тайпаларының кейінгі қазақтың Алаш қауымдастығын (Үш сан Алашты және Алты сан Алашты) құраған ру-тайпаларының бабалары екендерін мойындауға міндеттіміз
Осы тұрғыдан алғанда, Әлімғазы Дәулетхан араб тарихшысы Эл-Идрисидің түркештерді «нағыз түрік», «шын түрік» деп атағанына назар аударады
Олай болса, ежелгі үйсіндердің және батыс түріктерінің этникалық жалғастығы болып табылатын түркештердің қазақ халқының этникалық тарихында шешуші орны бар екенінде күмән жоқ.
Түркештердің тарихи деректер­ден сары және қара түркештерге бөлін­гендігі белгілі
Сары түркештер негізінен алғанда билікте болған рулар одағы болса, ал қаралар жергілікті дулу (дулат) одағына кірген рулар еді
Біздіңше, кейініректе қаралар тобын құраған тайпалар (қаракесек, төртқара, қарасақал, қарақыпшақ, қарақаңлы және т.б.) тарихтың белгілі бір кезеңінде қаратүргештердің тайпалық одағында болған рулар мен ру тармақтарынан бөлініп шыққан
Осының нақты көрінісі кейініректе Алты ата Әлімді құраған ірі шөмекей тайпасының о баста Шөмекен деген атаумен түргештер одағында болуы, ал түргештердің Бес Нүшбе батыс бірлестігіне сары қаңлылар мен қара қаңлылардың бағынышты болулары дер едік
Мұндай тарихи сабақтастықтың қазақтың тарихи тамырларын анықтауға алып барары сөзсіз.
Олай болса, Әлімғазы Дәулетхан соңына түсіп зерттеген түркештердің жергілікті (автохтонды) тайпа екенімен келісе отырып, олардың кейінгі қазақ халқын құраған рулар мен тайпалардың біразының бастауында тұрғанын тағы да мойындауға тура келеді
Осы орайда зерттеушілердің біразының және дәстүрлі қазақ шежіресінің Он оқ елін билеген сары түркештерді сары үйсіндер деп те жазатынын айтпауға болмайды
Шындығында да, ойлап қарасақ, Жетісу аймағында берік орныққан ежелгі үйсін этнонимін кейінгі тарихқа жеткізген жалпы тарихымызда сары үйсіндердің жалайырлар мен қоңыраттар тәрізді ерекше құрметке ие болуы, олардың арғы бабаларының билікке жақын болуымен байланыстылығын аңғарта түседі деген ойдамыз
Бұл айтылғандардан шығатын тағы бір қисынды логикалық қорытынды: түргеш тайпалық одағы кейінгі қазақ ру-тайпаларын ежелгі үйсіндер және байырғы қаңлылар тәрізді біздің заманымыздан бұрын қалыптасқан тайпалармен этникалық жалғастыққа апаратын «алтын көпір» болып табылады.
Әлімғазы Дәулетханның түркеш­­­тану­ға қосқан тағы бір үлкен үлесі – бүгінгі тарихымызға аса қажетті түркеш қағандарының мұрагерлік шежіресін нақтылап беруінде деп ойлаймыз
Ол құрастырған кестеде Өжелі(Үшелік) Қытайша Ужило, Сақал (Са Ге) Өжелінің үлкен ұлы, Сұлұқ (Сұлу), Тоқсан (Сұлұқтың ұлы), Науа (Эр Вей), Баға тархан, Құтлұқ тәрізді 8 қағанның аты-жөні алғашқы атақ дәрежесі және олардың қаған атанғаннан кейінгі жаңа есімі, қаған ретінде салтанат құрған жылдары нақты берілген.
Бұларға қосымша зерттеуші аты белгісіз, дәрежесі Тегін және Ата Бойла ел Шор деген жанама есімдермен белгілі болған түркештің тағы екі қағандарының билік жасаған жылдарын анықтап, тарихи айналымға қосты
Осылайша зерттеуші түркештанудағы тарихи тұлғалардың өмір сүрген кезеңдерін және халық пен мемлекетке сіңірген еңбегін нақтылай түсуде айтарлықтай үлкен жұмыстар атқарды
Біздің ойымызша, осы айтылғандардың өзі-ақ тарихымызға қосылған сүбелі үлес
Әлімғазы Дәулетханның Түркеш қағанатының қоғамдық құрылысын және мәдениетін зерттеуде де нақты жұмыстар атқарғаны белгілі.
Әлімғазы Дәулетханның тағы бір жетістігі деп ежелгі Орталық Азияға белгілі рулар мен тайпалар этнонимдерінің астарын айқындау бағытындағы зерттеулерін айтар едік
Осы орайда оның тарихи әдебиетте көп орын ала тұрса да, мән-мағыналары толық айқындалмаған Табғаш, Чин-машин, Қытай, Қарақытай тәрізді тарихи ұғымдарға қатысты өзіндік тың пікірлер білдіруі дер едік
Мұның өзі көбесі сөгілмей жатқан қалың мұз қыртысына қақырата сына қағумен бірдей болды десек асыра айта қоймаспыз
Алда мұндай күрделі этнонимдерді белсенді түрде зерттейтін тарихшылардың жаңа ұрпағын дайындап жатырмыз
Оларға аманшылық болса, Ә.Дәулетхан бастап берген осындай игі істердің бағдаршам болары сөзсіз.
Зерттеуші-ғалымның тарихты күмәнді болжамдардан тазарту әрекеті оның ежелгі үйсіндердің Чығу (Чигу) қаласының тарихи орындарын анықтауда әділдікке шақырған зерттеулерінде де айқын көрініс берді
Оның жазбаларынан аңғаратынымыз, ежелгі үйсіндер астанасы қайда орналасса да ол біздің байырғы бабаларымыздікі
Алайда ғасырлар қойнауындағы тылсым қатпарларда жасырынған тарихи шындыққа үстірт болжамдар емес, шынайы ізденістер ғана жеткізеді
Шындығында да тарихымыздағы мұндай даулы мәселелердің ақ-қарасын ерте ме, кеш пе анықтауға тиіспіз
Мұны бүгінде біз жасай алмасақ, оны келешек жаңа ұрпақтар бәрібір жасайды
Алайда әр ұрпақтың өзіне тиісті міндеттерді шешкені жөн ғой
Қалай десек те, осындай игілікті жұмысты қолға алғандарға, бүгінде жетпіс деген алып қырқаның биігіне алқынбай көтерілген Әлімғазы Дәулетханның еңбектері жолашар болатынына сенім зор.
Талас ОМАРБЕКОВ,
әл-Фараби атындағы Қазақ ұлттық университеті Қазақcтан ­тари­­хы кафедрасының меңгерушісі, тарих ғылымдарының докторы, профессор
