Алматыдағы Ұлттық кітапханада жазушы, көсемсөзші, ғалым Бейбіт ­Қойшы­баев­­тың жақында «Рух БГ» баспасынан жарық көрген «Түнектен оралған есімдер» атты төрт томдық жинағының тұсаукесер рәсімі өтті. 
Шараны Қазақстан Республикасы Ұлттық ғылым академиясының кор­респондент-мүшесі, Ш.Уәлиханов атындағы Тарих және этнология институтының директоры, тарих ғылымының докторы, профессор Хангелді Әбжанов пен «Арыс» баспасының директоры, филология ғылымының докторы Ғарифолла Әнес жүргізіп отырды
Олар кеңестік дәуірдегі билеуші партия қайта құру саясатын жария етісімен тарихтағы «ақтаңдақтарды» зерттеумен шұғылдана бастаған Бейбіт Қойшыбаевтың содан бергі отыз шақты жыл ішінде елеулі іс тындырғанын атап айтты
Оқырманға ұсынылып отырған аталмыш төрт томдықтың мәні мен маңызын әңгімелей келіп, оның тарих үшін зор бағалы еңбек екеніне назар аударды
Ал автор өз сөзінде зерттеулерін қайта құру жылдары шаңырақ көтерген «Әділет» тарихи-ағарту қоғамы идеяларымен байланыстыра жүргізгенін, ізденістерін тереңдете келе, жекелеген қайраткерлер жайын­да түрлі деректі туындылар, Алаш қозғалысы жөнінде кең тынысты «Алаш жолы» рисәләсін жазғанын әңгімеледі
Жиынға қатысқан қоғам қайраткерлері, тарихшылар, қуғын-сүргін құрбандарының ұрпақтары жазушы Б.Қойшыбаевтың халқымыздың басына түскен қайғылы да күрделі кезең шындығын ашудағы елеулі жұмыстарына ризашылықтарын білдірді
Ардагерлер Саят Ілиясұлы Жансүгіров, Клара Асылбекқызы Сейітова, Әли Оразұлы ­Жандосов, Марат Садықұлы Нұрпейісов, сондай-ақ тарихшы-ғалым Әлімғазы Дәулетхан, қоғам қайраткерлері Молдағали Матқан, Болат Дүйсенбі, журналистер Көлбай Адырбекұлы, Ермек Зәңгіров, дәрігер Кәмел Құлмағамбетов, оқытушы Аманбай Ахметов, басқа да қатысушылар қаламгердің зерттеулері жайындағы ойларын ортаға салды, жастар өкілдері өз пікірлерін айтты, патриоттық тақырыптағы өлеңдерін оқыды.
Балжан ХАБДИНА
