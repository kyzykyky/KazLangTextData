Тіліміз өз тарихында небір тар жол, тайғақ кешулерді басынан өткерді
Кеңес Одағы кезінде, тіпті Тәуелсіздікке қол жеткізер тұста да тіліміздің өз тұғырына қона алмай, қиын күндерді басынан кешкені белгілі
Қасиетті Тәуелсіздігіміздің келуімен тіліміздің де іргесі бүтінделіп, ол мемлекеттік тіл дәрежесінде қоғамның барлық саласында көрініс табуда
Алайда Қазақстанда өмір сүріп жатқан әрбір азамат мемлекеттік тілге өзінің туған тіліндей құрметпен қарауды үйренді ме?
Бұл сұраққа келгенде күмілжіп қалатынымыз рас
Кейде кейбір мекемелердегі мемлекеттік тілдің жағдайы мәз болмай тұрғанын көргенде де, осындай сауал көкейіңнен кетпей қоятыны бар
Мемлекеттік тілдің тағдыры елдің тағдырындай жауапты емес пе? Осыны түйсігімізбен сезіп, терең толғаныспен пайымдай білсек қана айтарлықтай нәтижелерге қол жеткізуге болады
Әрине, мемлекеттік тілдің қолданыс аясы кеңейіп келе жатыр деген мекемелердің өзінде орашолақтық байқалып қалады
Мұны айтасыз, кей-кейде ісқағаздардағы қателіктердің өріп жүретіні де қынжылтады
Сонда мұндай жағдайлар аудармашылардың, тіл мамандарының мемлекеттік тілге салғырт қарауынан болып отыр деп айта аламыз ба?
Меніңше, мемлекеттік тілге келгенде үнемі және әрдайым сергек қарауды үйренуіміз керек
Қазақ тілінде толтырылған құжат сауатты жазылса, көше бойындағы жарнама мәтіндері сауатты берілсе, қоғамдық көлік, көпшілік орындардағы ақпараттық парақшалар, қабырға жазулары талапқа сай болса, тілдің жағдайы едәуір жақсара түсер еді
Мемлекеттік тілдің өркен жайып кете алмай отырғандығының тағы себебі ретінде өз қаракөздеріміздің ана тілін біле тұра қазақша сөйлеуге ынтасының болмауын айтар едік
Мұндай мысалдарды өмірден аз кездестірмейміз
Қазақ тілін біліп тұрса да, өзге тілде сөйлеуді ар көрмей, ең алдымен өзге тілге ыңғайланып, өтініш-тілектерін білдіріп жататындарға не деуге болады? Бұл олардың бойындағы ұлттық рухтарының қаншалықты дәрежеде екендіктерін айғақтап тұрған жоқ па? Ұлттық рухы төмен, қасиетті Ана тілі бар бола тұра, сол тілді біле тұра сөйлемеу барып тұрған әбестік
«Қазақ қазақпен қазақша сөйлессін» деген Елбасының ұлағатты пікірін ескермегендік.
Тіл көсегесінің көгеруіне ең алдымен өзіміз мүдделілік танытуымыз керек
Содан кейін ғана барып өзгелерден талап етуімізге болады
Бірақ қалай дегенмен, тіл халықтың ішінен шыққан асылы ғой
Қазақ тілін баршамыз терең біліп алмайынша, тілдің қадір-қасиеті артып кете алмасы анық.
Маржан ӘБІШЕВА 
Жамбыл облысы
