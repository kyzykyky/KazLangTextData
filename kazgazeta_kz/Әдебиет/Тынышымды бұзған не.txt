Новелла
Айман Сұлтанова, 1996 жылы 22 қыркүйекте Ақтөбе қаласында дүниеге келген
№28 орта мектептің түлегі, «Алтын белгі» иегері
Бүгінгі таңда Л.Н.Гумилев атындағы Еуразия ұлттық университетінің филология факультетінде білім алуда.3-курс студенті.
Тыныштық, мен сені жақсы көремін
Білемін, шын мәнінде сенің үнсіз философияңды ешкім түсінбейді, кейде мен де, мәселе онда емес.
Мен сенімен танысқанда бес жаста едім
Мойындаймын, сенен қатты қорқатынмын
Сенің үніңді өшіру үшін не істемедім… көк жәшік пен үнтаспаның дауысын «шарықтау шегіне» дейін жеткіздім, анамның «есікті ешкімге ашпа» дегеніне қарамастан, қайыр сұрай соққан сығандарды да үйге кіргізіп жіберетінмін
Сенің кесірің: оңбай таяқ жедім
Сығандар да келмейтін болды
Жә, басыңды ауыртпайын.
Уақыт өтіп жатты, бірақ сен мазалауыңды қоймадың
Бұрын ата-анам жұмысқа кеткен кезде ғана келетінсің, кейін үйдегілердің барына да қарамадың
Әйтеуір, қойшы, достастық
Дос-тас-тық…Достарым кеудеме тасты тыққан кезде, сол тасты сен шығарып беруші ең… Көз жасы боп аққан мұңдарым, күндей жарқыратқан қуанышты сәттерім, тірі жан білмейтін сырларым бәрі саған аян.
Мен де сенің тіліңді түсіне бастадым
Қалай жұрт «меңіреу тыныштық» дейді?! Әлде сенің жанайқайыңды мен ғана естимін бе?..
Түн
Өңім бе, әлде түсім бе, білмеймін…шамасы өң де емес, түс те емес
«Ұйықтау» миссиясын орындамақшы боп, әжемнің жасаған мақпал көрпесін жамылдым, көзімді тастай етіп жұмып алдым: сан алуан симметриялы фигуралар, жұлдыздар… Көзім енді іліне бергенде, сырттан құлынның кісінеген дауысы естілді
Қорыққанымнан, атып тұрдым
Жүрек соғысы жиілей түсті
Мүмкін анасын таба алмай жүрген құлын шығар… Кенет қала үйінің жетінші қабатында тұратындығым есіме сап ете түсті
Қайдағы құлын?! Қала көшесінің бойында құлынның жүргенін қайдан көрдің?..
Қорқынышымды санама бағындырып, «тәуекел етіп, тас жұттым» да далаға шығуға бел будым
Қолыма төсек үстінде жатқан ұялы телефонды ұстаттым.
Жан-жағыма қарайлап, ақырын адымдай бастадым
Қырсық шалғандай, подъездің іші де тас қараңғы
Қара түнекті телефонның жарығымен жеңдім
Сыртқа шығатын есікке жақындаған сайын, бойымдағы қорқыныш одан әрі үдеп, ойымды сан-саққа жүгіртті
Басылған әр қадамнан соң құрғырдың да даусы қаттырақ шығып, құлақ етімді жеп барады, санамның саңылауын бітеп тастайтындай бір…
Әупірімдеп есікке де жеттім
Ішімнен кәлимамды айттым да, есікті аштым.Тыныштық… тыныштық өксіп жылап жатыр екен.
Бала күнгі көңілімнің сыр пернелерін дөп басқан ескі досымды көргеніме бір жағынан қуандым
Кейін өз-өзіме жиіркенішпен қарадым
Себебі, қуанышымнан эгоистік көзқарасты байқадым: мен оны өз игілігімді іске асырмаққа пайдаланып, жалғыздығымнан құтқарушы ретінде ғана қараппын
Ал шын мәнінде оның кіршіксіз адалдықпен ұсынған достығына лайық емес антұрған екендігімді енді ұқтым
Алдыма көз жасын көл ғып келгенде ғана түсіндім.
Жан әлемімді жұлқылап жатқан ұяттың күйретіп бара жатса да, түк болмаған кейіп танытып, жанына жақындадым
«Кеш, кеш, мені» деп айтқым келген
Бірақ намысқойлығым ұстап…Жұбатқым келген
Бірақ қалай? Мен тіпті дос жұбатуды да білмеймін
Күйзеліс күйге, рухани дағдарысқа ұшырағанда, ол менімен бірге болды
Енді кезек ауысқанда, жылы сөзбен жебеуге жарамай қалғаным…
Кенет Тыныштық маған қарай оқтай атылды да, ғайып болды
Көкірегіме тыныштық орнады
Кешірген сияқты…
