Жуырда «Дәстүр» баспасынан белгілі қаламгер Зәкір Асабаевтың «Ешкім білмейтін айла» атты жаңа кітабы жарық көрді
Туындыға автордың қаламынан шыққан сықақ әңгімелері, эсселері, естеліктері мен очерктері, мақалалары топтастырылған.
Өмірде кездеспей тұрмайтын түрлі келеңсіздіктер, кейбір адамдардың жағымсыз іс-әрекеттері, мінез-құлықтарын арқау еткен сықақ әңгімелер кейіпкерлердің өткір де уытты тілімен көркем жеткізілген
Автордың образдарды сомдау шеберлігі, оқиғаны өрбіту тәсілдері оқырманын бірден баурап алады
Әңгімелердің өн бойынан қазақы қалжың, тапқырлық, шешендік сынды ұлттық мінездің көріністері байқалып отырады
Кітаптың екінші бөліміне жазушының соңғы жылдарда елге танымал өнер, әдебиет, қоғам қайраткерлерінің өмірі, еңбегі, өнегелі жақтарын қамтитын эссе, естелік, мақалалар еніп отыр
Өзіндік мән, бет-бағдар, қолтаңбасы бар автордың кез келген туындысынан тәлім-тәрбие, тағылымдық мән-мағына шынайы рәуіште көрініс береді
Мұндай жазбалары «Әбу Сәрсенбаевтың шапағаты», «Абзал аға Әнуар Тұрдалин, «Айбергеновтың апайы», «Ахмет Жұбановтың «Қарлығашы», «Невский орденінің кавалері», «Баукеңе күтпеген сыйлық жасайық» және т.б
тақырыптарымен өрілген
Қазақ баспасөз саласында алпыс жылға жуық уақыттан бері қалам тербеп келе жатқан белгілі жазушы Зәкір Асабаевтың кезекті туындысы төл руханиятымызға келіп қосылған сүбелі үлес деп бағалаймыз.
