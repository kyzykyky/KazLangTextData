Алматыдағы «Достық» үйінде Алматы қаласы әкімдігі мен «Ел-шежіре» қоғамдық қорының бірлесіп ұйымдастыруымен «Қазақ хандығының 550 жылдығы: тарихы, идеясы және сабақтастығы» атты конференция өтті.
Конференцияға мемлекеттік органдардың өкілдері, мәслихат депутаттары, елімізге белгілі тарихшы ғалымдар, қоғам қайраткерлері, Қазақстан халқы Ассамблеясының мүшелері, БАҚ өкілдері қатысты.
Аталған конференцияны Алматы қаласы әкімінің орынбасары Зәуреш Аманжолова құттықтау сөзбен ашып, қазақ халқының тарихы тереңде жатқанына тоқталды.
«Тарихымызды зерделеу – өте маңызды мәселе
Бүгінде 1465 жылы құрылған Қазақ хандығына 550 жыл толып отырғаны бар­шамызға белгілі
Бұл еліміз үшін қуанышты сәт, қуанышты кезең
Елбасы әрдайым ұрпақтар сабақтастығына, ұлттық құндылықтарға, соның ішінде тарихқа орасан зор мән беріп келеді
Былтыр Мемлекет басшысының Қазақ хандығының 550 жылдықты мемлекеттік деңгейде атап өту туралы Жарлығы шықты
Демек, бүгінгі тәуелсіз Қазақстанның шежіресі тереңде жатыр
Мұны ұлы ғұламалардың, тарихшылардың да жазбалары айшықтап отыр» деді З.Аманжолова.
Белгілі тарихшы Мәмбет Қойгелді мем­лекеттік идеологияның тарихы жөнінде ой қозғап, «Қазақ қоғамындағы мемлекеттілік: идея және практика» тақырыбында баяндама жасады
Қазақ хандығының мемлекеттік идеологиясы әр кезеңде қалай қалыптасқанына жеке-жеке тоқталып, айшықтап берді
«Мемлекеттілік идея­сын бірнеше кезеңге бөлсек, Жошы ұлысына қарайтын Керей мен Жәнібек негізін қалаған хандық династиялық билік болған
XV-XVI ғасырларда Алтын Ордада империядан жеке-жеке ел болып, бөлініп шығып, Түркістанды астана еткен
Қазақтардың Жоңғарлармен үш ғасыр бетпе-бет келуі бұл тарихтағы ең ауыр кезең
Міне, осы ұзаққа созылған шайқастар қазаққа ұлттық сенім, мемлекеттік ұстаным, ұлттық және мемлекеттік бірегейлік қалыптастырды
Халықтың барлық әлеуметтік топтары күш бірік­тіріп, өздерін жойылып кету қау­пінен сақтап қалды
Жоңғарлар ауызбірліктің жоқтығынан жеңіліп қалды» деді М.Қойгелді.
Ал Мұхаммед Хайдар Дулатидің «Тарихи Рашиди» еңбегін ағыл­шын тіліне аударған тарихшы, Үндістанның Индира Ганди атын­дағы Ұлттық өнер орталығының профессоры Мансура Хайдар Орталық Азия тарихын зерттеп жүргеніне 50 жыл болғанын атап өтті
«Қазақ халқының тарихы мені өте қатты қызықтырады
Соңғы 20 жыл көлемінде Қазақ­стан туралы материалдар жазып, жинақ­тап жүрмін
Қазақ тарихын зерттеу үшін әлі де көп еңбектену қажет, сол үшін де бүгінгі кон­ференцияға қатысуға қуана келістім» деді үнді ғалымы М.Хайдар.
Шара барысында тарих ғылымы­ның докторлары Саттар Мажитов, Берекет Кәрібаев, Талас Омарбеков, Мұхтар Қожа, Меруерт Әбусейітова және өзге де ғалымдар конференция тақырыбына байланысты ой өрбітті.
Шара аясында «Ұлттық мұрат, ұлттық идея – Мәңгілік ел» атты көрме көпшілік назарына ұсынылды.
Жиын соңында ғалымдардың айтқан ой-пікірлері негізге алынып, тиісті орындарға ұсыныс-хат жолданды
Олардың арасында Қазақ хандығы тарихына арналған түрлі жанрдағы деректі фильмдер түсіру, Қазақ хандығына байланысты жазылған еңбектерді әлеуметтік маңызы бар әдебиет түрлері не­гізінде кітап етіп шығару, респуб­лика көлемінде тарихи-өлкетану мұражайларында Қазақ хандығына арналған көшпелі көрмелер ұйым­дастыру, Қазақ мемлекеттілігі мен Қазақ хандығының тарихына арналған курстар дайындап, жоғары оқу орындарының оқу бағ­дарламасына енгізу мәселелері қарастырылған.
Бағдагүл Балаубаева
АЛМАТЫ
