«Туған жердің – түтіні де ыстық» деседі
Қазалы ауданының құрметті азаматы, аудандық мәслихат депутаты, танымал кәсіпкер Бекқали Бекбауыловтың туған жері Ұялы мекеніне деген перзенттік сағынышын сезгенде осынау даналық сөздің мән – мағынасын терең түйсінгендей болдым
Олай болмағанда ше?!.
Осынау есімі көпке жақсы танымал, қашанда игі істердің басы-қасында жүретін, тарыққанды қолтығынан демеп, жабыр­қағанға жанашыр болудан әсте тартынбайтын жомарт пейілді азаматтың ата қонысына, қасиетті туған жеріне арналған ыстық сезімі кімді болса да тебірентпей қоймас еді
Кезінде Ұялы деген атына заты сай құсы жыртылып-айрылатын, толқыны жағалауды ұрған, шалқар теңізінде кеме жүзіп, балығы тайдай тулап, бақасы қойдай шулаған, балық зауыты, ірі өндіріс орындары, іргелі білім ордасы бар, сан ұлттың өкілдері қоныстанған іргелі қоныстың жылдар өте қаңыраған иесіз далаға айналарын, айдыны кеуіп кенезесі кепкен қу тақырға айналарын кім болжапты?!
Алайда шындығы солай.
Құрғаған теңізбен бірге Ұялының да жүрегі тоқтады
Тоқтағаны емес пе, бір кездері атағы шартарапқа мәшһүр болған құтты қоныс құлазып бос қалды
Бар тіршілігі балық аулау кәсіпшілігінен біржолата қол үзген Ұялы халқы көзінен жасы шұбырып, жан-жаққа тарыдай шашырап кетті
Соңдарына қарай-қарай, ет-жүрегімен зар илеп амалсыздан көшуге мәжбүр болды
Қазіргі таңда Ұялының бұрынғы тұрғындарын еліміздің бірқатар өңірінен кездестіресіз
Десе де, солардың қай-қайсысының да көкейінен туған жері, киелі қонысы Ұялыға деген сағыныштары бір сәтке де арылған емес
Бас қосқан жерде ұялылықтардың кешегі айрандай ұйыған бақытты шағы естелік ретінде айтылып, қылқаламмен сурет болып салынды
Жыр болып төгіліп, ән қанатында көкке қалықтады.
Солардың бірі – Бекқали Бек­бауылов­­тың сөзіне жазылған , сазгер ініміз Бектұрған Жібекәлінің мына «Теңіз перзенті» әні:
Тулаған теңіз айналып шөлге,
Тауысты тағат-төзімді.
Ұялым менің, ұлыңмын сенің.
Сағындым, аңсап өзіңді.
Қайырмасы:
Ұялым менің, ғажап ең, керім,
Үзіліп үміт, таусылды сенім.
Өксиді жаным, ұшқанда бағың,
Атар ма қайта, ағарып таңың?!
Құрғаған айдын, зарымсың-қайғым,
Шер кернеп, кеуде, сезімді.
Иесіз өңір, құлазып өмір,
Батырды мұңға көңілді.
Көгалды жерім, киелі белім,
Сөгілді қалай іргеміз?
Кетсек те жырақ, санада бірақ,
Өзіңмен мәңгі біргеміз.
Жанқожа батыр ауылдық ­мәде­ниет үйінің қызметкері Қаршыға ­Қалым­бетовтың орындауындағы осынау әсем де сыршыл әуен тыңдарманын бірден баурап алатыны анық
Осы ретте әнді өңдеп, әрлеген Руслан Құлмырзаевтың да кәсіби шеберлігін атап кету ләзім
Ән басталған сәттен көз алдыңызға теңіздің шалқыған кезеңі мен теңіз перзентінің мұңға толы сағыныш кернеген бейнесі қылаң береді
«Ұялым менің, ұлыңмын сенің» деп езіле еміренгенде қосыла егілесің
Жан дүниеңді өксік кернеп өзіңнің атақонысың, туған жеріңнің сәні кетпеуін, мауқыңды басар ауылыңның мұндай кепті басынан кешпеуін Алла тағаладан жалбарына тілейсің, іштей мың мәрте шүкіршілік жасайсың
Ал сезім пернесінде басқан, сөзі мен сазы, орындаушысы тұтастай жымдасқан әннің:
«Көгалды белім, киелі жерім,
Сөгілді қалай іргеміз?!
Кетсек те жырақ, санада бірақ,
Өзіңмен мәңгі біргеміз!» деген тұсына келген де жанарыңды еріксіз жас ­жуады
Осылайша туған жер құдіретіне тағзым жасап, қадір-қасиетін онан әрі терең түйсінесің
Толқи тұрып дәл осындай тыңдарман жанын баураған әсем де тағлымға толы әндер көбейсе, мынау қым – қуыт тіршілікте адамгершілік, иман­дылық, отансүйгіштік сезім ешқашан ортаймас еді деген қортындыға тоқталасың.
Жұмабек Табынбаев, 
Қазақстан Журналистер одағы сыйлығының лауераты
Қызылорда облысы
