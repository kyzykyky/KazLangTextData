Атырау облысына қарасты Құрманғазы ауданының орталығы Ганюшкин ауылының атауы өзгерді.Енді бұл мекен «Құрманғазы ауылы» деп аталатын болды
Тиісінше, Ганюшкин ауылдық округі «Құрманғазы ауылдық округі»деп ауыстырылады.
Осыған орай аудан орталы­ғын­дағы С.Көшекбаев атындағы мә­дениет үйінде салтанатты шара өтті
Кеш шымылдығы Болатбек Нұр­байұлы­ның орын­дауындағы «Бай­тақ елім – қазағым» әнімен ашылды.
Кеш барысында аудан әкімі ­Бибоз Шаяхметов ауыл тұрғындарын мерейлі мерекелерімен құттықтады.
– Ганюшкин селосы облыстық әділет басқармасында Құрманғазы ауылдық округі мен Құрманғазы ауылы болып тіркелді
Осы тарихи сәт күйші бабамыздың есімін мәңгі сақтау мақсатында жасалып отырған шаралардың бірі, – дей келе, ­аудан басшысы салтанатты шара барысында бірлескен шешімнің көшірмесін ұрпаққа естелік болсын деп, аудандық мұражайдың басшысы Гауһар Таумановаға табыс етті.
Әрмен қарай сөз кезегі округ әкімі Мұрабек Мұғалімге берілді.
– Тәуелсіздіктің арқасында талай асыл мұраларымыз, ел есінде қалған батыр-жырауларымыздың аттары, тарихи есімдер ортамызға оралып жатыр
Ганюшкин ауылының атын өзгерту де көптен бері сөз болып жүрген еді, енді, міне, Елбасымыздың «Болашаққа бағдар: рухани жаң­ғыру» бағдарламалық мақаласы ая­сында жүзеге асты
Елді мекеннің атауын өзгерту қолданыстағы заң­намаға сәйкес «Серпер» газетіне жарияланды
2017 жылдың 30 қазан күні өткен қоғамдастық жиынында көпшілік дауыспен «Құрманғазы» есімі таңдалды
Ол облыс әкімдігі мен облыстық мәслихаттың бі­ріккен ХХІ сессиясында қолдау тауып, шешім шықты
Құрманғазы ауда­нының 90 жылдығымен тұспа-тұс келіп жатқан салтанатты сәтте облыстық мәслихат пен ономас­тикалық комиссияға құрман­ғазы­лықтар атынан алғысымды білдіремін, – деді М.Мұғалім.
Салтанатты шара Қадыржан ­Ха­сановтың орындауындағы «Құрман­ғазы – құтты мекен» әнімен тәмамдалды.
Айта кетейік, Ганюшкин ауылдық округінің жаңа атауы 27 ақпандағы облыс әкімінің №40, облыстық мәслихаттың №197-VI шешімдеріне сәйкес өзгеріп, 3 сәуірде облыстық әділет басқармасында №4087 санмен мемлекеттік тіркелді.
Тағы бір айта кетерлігі, Киров ауылдық округі Жаңаталап, Дәшін ауылы Хиуаз атын иемденді
Атаулар халықтың тарапынан үлкен қолдау тапты
Аудан көлемінде әлі де Сафон, Кудряшов атты округ орталықтары мен Гоголь, Энгельс, Гагарин атты мектептер бар
Бұл үрдіс соларға да жұғысты болса дейміз.
Кезінде бұл мәселе «Ана тілі» газетінде көтерілген болатын
Белгілі өлкетанушы Молдияр Серікбайұлы құзырлы мекеме басшыларына хат жолдап, газет бетінде де өз ой-пікірін қалың көпшілікке жеткізген еді.
Қанат ҒҰМАРОВ
Атырау облысы
Құрманғазы ауданы
