Қазақ ел болғалы пешенесіне тарту етілген кең-байтақ керегелі мекенін иемденіп, өз тәуелсіздігін қорғап, ер етігін, ат ауыздығын шешпей ғұмыр кешті
Кең даламыздың төсін емген сақ, ғұннан бергі ата-бабаларымыздың мемлекет құруы, оның іргесін берік ұстау үшін ұлы күрестері Тәуелсіздік деген қасиетті ұғымның ізгі мұраттары екені сөзсіз
Міне, содан да ел ұғымы халқымыз үшін киелі де қастерлі
Ата-бабамыздың «Елінен безген оңбайды, көлінен безген қонбайды», «Отан – елдің анасы, Ел – ердің анасы»,  «Ел мен жер егіз», «Жат елдің қаршығасынан, өз еліңнің қарғасы артық», «Ерден аспақ болса да, Елден аспақ жоқ»  деген мақал-мәтелдерінен-ақ  ел қазақ үшін қашан да асыл ұғым болғанын аңғаруға болады
Тәуелсіздік тізгіні қолға тигелі Қазақ елі әлемде өз орнын ойып тұрып алды
Елбасы Нұрсұлтан Әбішұлы Назарбаев салиқалы саясатының  арқасында алынбастай көрінген талай асулардан аман-есен өтіп келетініміз рас.
Міне, жуықта Елбасы Атырауда бол­ған са­парында еліміздің атауын уақыт өте келе «Қазақ елі» деп өзгерту керекті­гін айтқан болатын
Қазақ елі деп атауы жөнін­дегі ұсынысын еңбектеген баладан ең­кейген қарияға дейін қуана қарсы алып жатқаны сол ұлттық қадір-қасие­тімізді әлі де ардақтап ұстанып келе жатқанымыздың бір көрінісі. Бүгінде көк байрағы желбіреген, шаңырағы биік, іргесі бекем, халқы тату-тәтті елге айналған мемлекетіміздің атауы «Қазақ елі» деп аталуы, меніңше, заңды құбылыс
Мем­лекет басшысы өз сөзінде Орталық Азияның басқа елдеріндегі сияқты бізде де «стан» жалғауы бар екенін, бірақ шетел халқы небәрі 2 миллион халқы бар атауында «стан» жалғауы жоқ Моңғолияға қызығушылық танытып отырғанын да тілге тиек еткен болатын
Бұндай ұсы­нысты естіген дүйім жұрт жуықта Мемле­кет басшысының Жолдауында сөз етілген «Мәңгілік Ел» ұғымының алғашқы қадамы осы болар деп қуанғаны рас
Иә, шынтуайтына келгенде, «Қазақстан Республикасы» деген сөздің өзіне мән берсек, «стан» жалғауы да «Республика» деген сөз де бірін-бірі қайталаған ұғымдар ғой
Бұдан гөрі «Қазақ елі» құлаққа әлдеқайда жағымды естіледі
Ел ұғымын қастерлеген дана халқымыз, тіпті Мемлекет басшысын Елбасы, астанамызды Елорда деп атайды
Бұдан біз ел ұғымының мағынасы тереңде жатқанын ұғынамыз
Елбасының сара саясаты да Қазақ елін Мәңгілік ел етуге бағытталатыны айдай анық
Сондықтан Қазақ елі атауы барша қауым атынан қолдау тауып, Қазақ елі – Мәңгілік ел болатынына кәміл сенеміз.
Ақбота ИСЛӘМБЕК
