Мариям қайта-қайта күрсініп, алыста қалған күндерді шарқ ұрып іздегендей болады
Уақыттың шапшаңдығы мен қадірін жұмыр басты пенде кеш ұғатындай
Адамға мүмкіндік өмірде бір-екі рет беріле ме, қайтеді? Бірақ одан да аңдаусызда айырылып қалып жатады, сосын өкінеді
Тағдыр бүкіл жақсылықты есепсіз қия берердей көреді
Қызыққа толы сезімнің әсте тойымсыз болатыны несі екен
Ақырында жан мен тән қартайған соң, бәрін де ұмытып, азап шеккен сәттер мен бақытты күндерді аңсаудың өзі тәтті арман екен
«Шіркін, екі ғұмыр сүретіндей сезілген албырт мезгіл де өтті, түлкі бұлаң күндер де ұстатпай кетті» деп тірлігінің мазмұнды, мәнді тұстарына ой жүгіртті
Көңіліне медет етіп тоқтаған, кәрілікті әбден мойындаған жүрек қалай оңтайланса да құрия күшпен шаңша шашылатын тәрізді
Жан тәннен адасардай қорқынышты сезім кейде көңіл құлазуын молайта түседі
Сөйтсе де ұмытылмас тәтті оқиғаларға ойын дөптеп жанына медет тапқандай болады
Бірақ  бәрі де аз, бәрі де жеткіліксіз сияқты.
Шапаннан тараған шапағат
«Ұлылардың кішіпейіл жүрегі кең болады екен-ау» деп сан мәрте қайталаудан тынбады
Дерті сәл тыныштаған сәтте өмірге құлшынуы артып Жаратушыдан әлі де болса рақым күтті
Пенде өмірден өтерде ең жақсы көретіндерін қанағатпен еске алады деуші еді
Мариям дастарқан үстінде:
– Апыр-ай, қазақ қызы бұйырмады ма, жолдасың орыс қой, – деп Мұхаңа өзімсіне сауал тастаған
Ұлы Мұхаңның езуінде күлкі тұрып: «Әр ұлттың да адалы мен наданы бар
Сондықтан кім-кім де өзіне теңдес табуға талпынады» деген
Мариямды құшақ жая құрметтеп: «Өзің орыстың перзенті болсаң да қазақтың қарашаңырағының отын түтетіп отырсың ғой
Орыста: «Тапқан анаң емес, баққан анаң» деген сөз бар
Ал қазақта: «Кімнің жерін жерлесең, соның суын сула» деседі
Демек, жүрек әмірі күшті, әркім бақытын әр жолдан табады
Қадірін білгенді, құрмет тұтады» дегені Мариямның түйсігіне түйіліп қалғандай еді
Біраздан соң Мұхаң:
– Әр ойдың да асыл орны, өзіндік өлшемі бар
Шындық бүркемеленбесе ой ажары ашыла түседі
Ондайда қара сөзден гөрі өлең, әннің орны бөлек
Оны өзің де білесің
Ақмолада өнерпаз шаңырағын көтеріп өндіріп өлең жазып, ән шырқап, қазақ мәдениетін менше сүй деген бейнетің елеулі ғой
Бірақ сол шығармашылықтың бақыты да, соры да бар, ол әркімнің пешенесіне қалай жазылады, көре алмаушың қай тұстан мін табады, бәрі тағдырдың ісі, – деп оған өзінің аса құрметпен қарайтынын шынайы тілекпен жеткізген
Мұхтар Әуезов өз дастарқаны басында осылайша ­Мариям Жагорқызына әр сөзін қорғасындай салмақтап, бүкпесіз ой тарқатқан
Көсіле сөйлеп отырып: «Жыр алыбы Жамбыл, асқақ, өрелі ақын Қасым Мәскеудегі 1936 жылғы онкүндікте қазақ халқының бірегей әдебиеті мен өнерін айдай әлемге танытып жазушының жоғары бағаланғанына Мариямның жүрегі толқыған
Құрметке сусайтын шығармашылық адамдары көбіне бала мінезді көрінеді екен
Кішінің де, үлкеннің де жүрегі жақсы сөз аңсайтынын Мариям сонда шындап ұққан.
Әлгінде қазақ қызына үйленбедің бе дегеніне Мариям аздап өкінді
Өйткені Валентина Николаевна Мұ­хаңның қас-қабағына қарап, ыммен ұғатын тәрізді
«Ерін сүйген жүрек, елін де, халқын да сүйері анық» деп ­Мариям іштей толқыды да ойын жалғады: «Мұха, ел ішінде өнер де, небір ғаламат қаймағы бұзылмаған асыл да жетерлік
Иманжүсіп, Қажымұқанның әр минуты жырға бергісіз өшпес тірлігі, мәңгілік өнегесі бар ғой
Соны халыққа насихаттасақ арман бар ма?».
– Е, оның дұрыс, елге барып, халықтың әңгімесін бір естігенде ойың кемелдене түседі
Анау Сұлтанмахмұт Торайғыровтың ақындық сара жолы орыстың Александр Блогымен тең емес деп ешкім айта алмас…
Мұхаңмен әңгіме-дүкен құрған сол сәтін Мариям мезгілдің дүниеде ештеңемен теңдесі жоқ тартқан сыйы­на бағалап еді
Сәулелі сәттер мен ұмытылмас кезеңдердің несін айтасың
Оны ойлағанның өзі бақыт екен-ау
Мариям әлгінде ғана дүниеден озамын-ау деген құлазыған қайғыдан бір уақ арылғандай серпіліп төсектен басын көтерді
Балаларын қасына шақырды, жегідей жеген дертті жеңгендей қайраттанып:
– Сол сапарда Мұхаң иығыма шапан жауып еді
Киелі, ұлы адамның ықыласы үрім-бұтағыңды көркейтер деген-ді
Сендердің жапырақтарың жайылып, көсегелерің көгерсін, – деп жанындағы шапанды иығына желбегей жамылып отырып ол: «Қырғыз достарымның сыйлаған шапаны, сыйды сыйлы адамға арнаса жарасады
Мариям қарашаңырағыңа құт дарысын» деген Мұхтардың сондағы үні құлағымда қоңыраулап тұр, – деді
Сосын қызы Мүслимаға аманат етіп тапсырып:
– Осы шапанды шаң жуытпай сақта, – деп көмейі құрғақсып, үні үздіге берген.
Ұлы жазушының шын ықылас-ниетпен ескерткіш ретінде ұсынған шапаны бүгінде Мүслима төрінде ең құнды мүлік боп сақтаулы
Мариямның ұрпағы өсіп, бүгінде артынан ерген ұрпақтары немересі мен шөбересі адал еңбекпен күн кешуде
Адамның адамға құяр сәулесі, оның ішінде ұлылардың жарығы кейінгі ғұмырға алтын арқау болып, асыл ойды ұрпақтан-ұрпаққа жалғай береді дегеннің куәсі осындай-ақ болса керек…
Мариямның өсиеті
Арманға ешкім жеткен жоқ, армансыз пенде өткен жоқ
Бірақ мақсатыңды орындауға талпыну шарт
Ол үшін үлкен жүрек, болаттай берік төзім керек
Оны Дүйсен екеуінің ғашықтық кезеңі айқын танытқан шығар
Қара қарғадай күңгірт топ түсінбестен дүрлікті; бәрі көрді, адал сезім, сүйіспеншілік бірлікті
Адал махаббат ақын етеді адамды, ғашық қос жүрек «билеп» тұрар ғаламды
Сорлы Дүйсен (Дудар) ғашықтық зарын аз шекті ме? Енді жалғызсырап жүрмін, жаныма кел» деп шақырар ма? Көп ұзамай оған да барамын
Сыбырлай сөйлеп, бозала таңға сүйсіне қарап, кеудесін көтерген Мариям жан-жағына тіктеп сүйенішке қойған жастыққа қайта құлады
Бұл 1953 жыл еді.
– Ырысалды? – деді
Үлкен қызы ертеңгілік ас дайындау қамында жүр екен
Естімеді.
– Мүслима? – деді
Төсек-орын, үй-ішін жинастырып жүрген қызы анасының жанына жетіп келді.
– Отыр!
– Ана, бірдеңе айтасың ба?
– Өтініш, тілегім көп емес
Бірақ орындауға қиналарсың
Үкімет тәртібі сенімді шытынатты
Қайтеміз, заман-зауал, ел қатарлы түтін түтетіп отырғанға шүкіршілік, – деді де, Мариям күрсініп ауыр демалды
Ойлана отырып өлең жолдарын ағытты:
Білемін, бұл дүниеде көп жүрмеспін,
Құрыштай алтын кеудем тек
жүрмесін.
Балалар сендерге айтар өсиетім,
Мариядан бала жоқ қой деп,
жүрмесін.
Елудің келді жасым сегізіне.
Жоқ еді еш жамандық негізімде.
Сертіме қадір алла жеткізбей-ақ,
Тәубасыз, таупиықсыз дегіздің бе?
– деді де Мариям жүзіндегі екіой­лылықты, сенімсіздікті байқатты
Онысы да заңды еді
Орыстың отбасында дүниеге келіп, қазақтың діні мен діліне ештеңе теңгермей, орыс тілін «ұмытып», қазақ тіліне жетіктігін әркім әртүрлі түсінетін-ді
Онысы мұсылмандыққа, имандылыққа шын ғашықтығынан екенін ойсыздардың кейбірі шала ұғынатын-ды
Мансаптың уын ішкендер арам өлуге бар, адамды түсінуге жоқ
Қызмет тәкаппарлығы – жегі құрт, сенімді улаудан басқа не бітіреді? Халықтық тәрбиені өтірік күліп, пұшпақтап құртып жатқанын Мариямның білгені қашан
Сосын да балалардың болашағын болжап, құдайға құлшылықтық анық ойын айтқаны еді
Орамалын түзеп тартты да, Мүслимаға қимай қарап отырып:
Тоқташы, шіркін, кеудем мені
қыспа?
Жүректен әлсіз кесел шыққан нұсқа.
Мүскенжан, саған айтар өсиетім,
Сайраш пен Сапарыңды қолыңа ұста! – деп күрсіне демалды
Албырт жас кезіндегі жігерлілік пен елгезектік қайда, өне бойын әлсіздік жайлап алғандай еді
Жанына батқан дертін де сездірмеуге тырысып, Мүслимаға қарады да: «Мүскен, жаныма жақы­ны­рақ отыршы
Айтайын дегенім, мойнымда парыз бар
Өтінемін, соны жеңілдет» деді.
– Айтыңыз, апа?
Сөзін ықыластана тыңдап, іліп әкеткен қызына ақырындап қарады да, ақырғы тілегін сыртқа шығарғандай болып:
– Қызым, маңдайыңды шаждаға тигіз
Намаз сабағын жазып берем, тездетіп үйрен
Өзіңе жеңілдік аласың, оның үстіне аруақтар қолдап, қорғайды
Мен не істесем – соны қайталап, аят сабағын жазған қағазды оң жағыңа қойып, намаз оқы
Дін – тірлігіңнің ажары, оны орындағанның назары сынық болмайды.
– Қалай орындаймын, жүрек­сі­немін.
– Мойындасаң, бәрін де жеңесің
Алдымен таң намазы неше сабақ еке­нін жазып ал
Сосын намаздыгер, намазшам, құптан сабағын жат­тай­сың
И-и, қызым-ай, орыс оқуы­нан қиын болып па? Мен коммунистердің қатал тегеурініне, елдің бейпіл ауыздыларының қаңқуына қарамай, мұсылман дінін қалай мойындап шыққан бейнетімді сендер білмейсіңдер
«Орыс әйеліне дін жараспас» деп кекетіп, мұқатушылар жанымды шабақтайтын
Жұрт не демейді, ауыз өздерінікі
Менің ендігі арманым: о дүниеде тыныш болсын десеңдер, балаларым, сендер намаз сабағын үйреніп, бастарыңды шаждаға тигізсеңдер – армансызбын.
Мүслима сол кезде жиырма бес жаста еді
Балалары бар, зайыбы Егінбай милиция қызметін атқарып жүрді
Ал партиялық идеологияның дінмен жұлдызы қарсы
Бірақ Мариям Жагорқызының атақ-даңқы Одаққа танымал
Сондықтан оның отбасындағы оқиғаларды коммунистер жетік біле бермейді
Білсе де жария етуге жасқанады
Мариям бұл кезде дерті жанға батып, Алланың ажалын күтіп, өзін о дүниелікке дайындап жүрген кезі-тін
Бірде ойлы көкшіл көзін қадап, әйелге тән сыпайылық пен биязылықты білдіріп:
– Мұсылман дініне алғаш кіргізген Дүйсен еді
Сұм ажал екеумізді екі айырды
Дударым түсіме жиі енеді
Сондағы сөзі: «Жарықты қимаймын, Мариям
Хамкенің қабағын шыттыр ма?! Білемін сен де жарық таңды қимай жүрген шығарсың: мені жалғызсырады деп ойламайсың-ау
Түсінемін, тірлік қымбат… Бірақ көп кешікпе дейтін тәрізді
Жазық маңдайы, өткір көзі, зерделі келбет, сүйкімді мінезі… Әр сөзін ақылға салып айтатыны  түс емес, өңім тәрізді екенін айтайын, – деді де Мариям алыста қалған жастық өмірінің парақтарын ақтарғандай болып біраз үнсіз қалды.
Ғашықтықтың құдіреті қандай
Екеуі ағайын-туыстан қашып-пысып қамыстан күрке жасап алып, сонда-ақ өздерін үйлі-баранды, отбасылы сезінді
Дүйсен қайтыс болған әйелінің емшектегі Хамзесін Мариямның бауырына салды
Қыз денесі елжіреп, омырауынан сүт шықты
Құдай қосқан жар сезінген сол минуттарда қаскүнемдер көл жағасындағы қамысқа өрт қойған
Бас паналар жер қалмады
Содан Мариям қазақша кимешек киіп, кең көйлегінен омырауын жасырып, бала емізіп тұрған
Оның қасындағы жаны тырнағының ұшына іліккен бейкүнә Дүйсенді көріп, аяған ағайындардың бірі:
– Тоқтатыңдар дүлейлікті! Ақылға жүгініңдер
Дініңді, тіліңді қабылдаған бейкүнәларды аяңдар
Оңбағырлар адамдық керек, иттік жараспайды, – деді.
Ғашықтық сезімнің алған бағы­тынан қайтпайтын бірбеткейлігін ел сезінді… Сүю сезімі жоқтық – адамдық емес, оған қастық – Құдай алдында күнә.
Осы кезде оның ойын Ырысалды бөлді
«Шай дайын, апа» деді
Ана жүрегі елжіреп, оны да қасына ша­қырып алды
– Балаларым, мен о дүниелік болысымен-ақ жуып арулап, оң жаққа қойдырыңдар
Намазымды шығарсын
Мыңшұңқырға, Жантай қажының қорымына жерлесін
Құрман атам екі сөзінің бірінде Мәкенім ырыс, несібенің құты деуші еді
Есіл, Нұраның ағынды суын дұғамен тоқтататын әулие Анас намазымды шығаруға жазса еді, – деді
Молда мұсылмандық шаруаны тыңғылықты атқарғасын Үкіметке хабарласыңдар
Мені негізі орыс деп тақтайға шегелеп жүрмесін.
Өмірді қимай, аһылап-уһілеп жасыған жоқ
Алланың жазмышына қарсылығы жоқтығын білдірді
Қазақ салтымен жұмсақ үнмен кеңесін айтты, тұрмыс-тірлігіндегі жай-күйін пысықтады
Өмірді, жарық күнді қадірлеу керектігін айтты
Сабырлы қалыппен тыңдап отырған ұлдары мен қыздарына: «Моңғол шежіресінде келіннің үш күйеуі болады деседі
Алғашқы күйеуі – алтын елі; екінші күйеуі – ар-намысы, соңғы күйеуі – алған жары
Алтын еліне болаттай берілсе, адамдығымен аты шығады
Адал атын сақтаса, алған жары қайда бармақ?»  деді тағы да.
Мариям Жагорқызы «үш күйеуі» алдында да кіршіксіз тазалығымен дүниеден өтіп, Жантай қажының қорымына – ДүйсенҮкенұлының ата-бабаларының зиратына жерленді… «Өзге өзіңді сыйласын десең, ана тіліңді құрмет тұт
Сөйтсең ақ сүтін берген анаңның алдындағы парызыңнан құтыласың
Дініңе адалдығыңды санаңнан шығарма, Аллаңа адал бол
Сонда ғана жүрегің лас-қоқымнан арылады» дегені есте Мариямның
Ұрпағына күдіксіз ана сенімін бүгін де кір шалған жоқ
Мариямның барлық немере-шөберелері қазақша оқып, білім алды… Ділі, тіліне адалдықпен замандастарының бетіне ұялмастан қарай алады
Тарих бетінде 770 ауыл құрап, 550 187 қазақ мекен еткен Ақмола өңіріне 1900 жылға дейін ­патша әмірімен отарлау мақсатында 1 мил­лионға жуық орыстар келіп қо­ныс­танса, солардың бірі Егор Рекин шаңырағындағы ұлдар мен қыздардың мұсылман дінін қабылдап, қазақ атанғанына тағзым етесің
Орыс боп туып, қазақ тілін, дінін меңгеріп, имандылығын адамдығына жарастырып, аз ғұмырын аңыз етіп өмірден өткен Мариям ана үлгісі кейбір мәңгүрттеріміздің жанына жарық түсірсе, кәнекей, – деп ой түйесің
Оның «Дударай» әні әлем аспанына шырқай басталғанда: «Хрущевтің Ресей патшалығы қазақ жерін отарлауды жүздеген жылдар бойы дұрыстап жүргізе алмады, мен тың игеруді дәлелдеп мыңдаған орыстарды, өзге орыстілді халықтарды орналастырып теп-тез игердім»  деп бөскені бар-ды
Қазақ ұлтын киіз қазық болса жерге сіңіріп жіберердей жаулықтың дүлей күші тамырынан жұлынды… Небір жәуміттер жер қапты
Керісінше, Мариям сықылды арлылар ұрпақтардың жүрегінен өшкен жоқ
Жан жұлдызы Жарқырап тұр… Мариям басы жерге жеткенше қазақтың: «Ымыраны бұзған жаманның ісі» дегенді санасынан шығармай арына күңгірт-көлеңке түсірген жоқ
Қазақтың байтақ даласы киелі деп түсінді.
ЖАГОРДЫҢ ЖАНЫ
Жарықтық Есіл, Нұра өзендерінің құйқалы өңірі тоқшылық берекесі болған ғой
Сосын да жағалай ел қонған ғой
Пенде көңілін сұлу табиғатына аударып жоқшылықты аңдатпауға әсер еткен
Бабалардан қалған сөз: «Өзен жағалағанның өзегі талмас» дейтінді ұқтырған
Атақты Асан қайғы: « Ішіме сыйсаң ішіп кетер едім, қанжығама сыйсаң бөктеріп кетер едім» деп тамсануы тегін болмаса керек
Бүгінде өңір жүдесе дәрменсіздік пен енжарлықтың кесірі, басшылықтың ақыл-ойының кемдігі
Өйткені өзен салалары суға жарымай қалған
Іркіліп ағатын сиыр тілді толқындар көзден бұл-бұл ұшқан-ды
Жә, жер тарихы, ел тарихы ұрпақтан-ұрпаққа жалғасып қалың жұрттың жадында
Ерте, ертеде 1870 жылдары Ресей патшалығының қысымымен жер ауып келген Егор Рекин еркіндігім қайырлы болғай деп Нұра өзені бойындағы «Қазоты» көлінің жағасына орналасып ұрпағын балықшылық кәсіппен асырай бастайды
Бұл өңірді Алтай, Қарпық, Темеш рулары мекен етіп отырған
Күнкөрістері мал өсіру болған
Еліне елеулі, халқына қалаулы Қоспан өңірдегі Ащыкөл, Тұщыкөлді ертедегі аталарынан бергі жылдарға дейін иелік еткен
Қоспан бас сауғалап келген Егорды жатсынбай жұрттың қатарына қосып аралас, құраластықты бастайды
Ежелгі меймандос, қонақжайлық салтымен басына үй тігіп, алдына мал салып береді
Табы бірдің тәңірісі бір деп есептейді
Егор мұндай қайырымдылықты қуана қарсы алып, бірінікі жетпесе  екіншісімен қолда бар дүние, мүліктерін тіршілік үшін бөлісіп пайдаланады
Ой-тілектері біте қайнаса бастайды
Құдай алдындағы қайырымдылық қарызын адалдықпен ақтауға іштей ант еткен де болар
Қазақтар болса Егор дегенге тілі келіңкіремей, есімін Жагор атандырады
Егор қазақтардың адалдығын, қамқорын түсініп бар ынтасымен тілін, әдет-ғұрпын жалықпай үйрене бастайды
Патшалы Ресейдің зорлық-зомбылығынан қашып келген әйелі екеуі осы халықтың қолында туып, қолында өскендей, тел қозының сыңарындай үпірлі-шүпірлі болады
Қазақ жерінде дүниеге келген төрт қызы, қазақ балаларымен ой­нап-күліп тілдері қазақша шығады
Ұлдары да қазақ тілін, дәстүрін жас­тайынан қалыптастырады
Өйткені әке, шешенің өздері көбіне қазақша сөйлесіп, көрші, көлеммен араласында орысша айтпайтын-ды
Тілін білді, жергілікті халықтың бабын тапты, жылдар өтіп жатты
Орыстың мақалындағы: «Тапқан анаң емес, баққан анаң» деген сипаттан адамдар сыйласа келе жанын танып, ұғысады
Әсіресе, балғын жас­тар бірін-бірі қимас досқа айналады
Талай жиын, тойларды бірігіп өткізіп, ән шырқалып, домбыра тартылып жатқанда Егордың отбасындағылар тезінен үйреніп, алғырлықпен ұғынып өнерге де бейімделе бастайды
Егор замандастарына: «Менің сүйегім орыс, жаным, қаным қазаққа айналды» деуінің де жөні бар
Кенже қызы Мариям бала кезінен қазақ тіліне, өнеріне ерекше дарындылығын таныта бастайды.

Қазақтың ақиық ақындарының бірі Қалижан Бекхожиннің «Жагор қызы» поэмасындағы: «Телміріп тыңдаушы еді, таңдай қағып, ауылдың аспанында ән өрлесе» деуі «Дударай» әнінің құдіреті еді
Қандай да жиын-тойдың, сәні де, мәні де Мариямның алғыр ойы, өміршең өнерінің нәтижесі болса керек
Ал өмірінің соңғы жылдарында Егор бір жиында Сәкенді көріп: «Сұлулығы әлемдік екен» деп тамсаныпты деседі
Мариямның өнерін қазақ елі аңыз ете бастағанда оның Құдай қосқан жары Дүйсен Үкенұлының да серілігі, ерлігі, өнердегі алғырлығы замандастарынан кем болмаса керек
Дүйсен «Ащыкөл» өңірін мекен еткен
Дүйсен мен Мариямның некелесуіне жолдас-жоралары тілекші болса да, дінді бұзуға болмайды деген қарсылық кездеспей қалмайды
Егор да қызының бір орыс жігітіне тұрмысқа шығуын қалайды
Тегеурін қатты, қазақ салтымен бел құда боп қойған Ыдырыс бастаған топ Дүйсен мен Мариямды сойылға жығады
Махаббат пен қорқынышқа тоғыса төгілген қайғының ұшқыны Мариямның сүйген жігітіне арнаған «Дудар-ай» әні ашудың асау толқынын жуасытқандай дүниеге келеді
Бұл әнді атақты «Қанатталды» әнінің авторы Сәтмағамбет Ахметов орындағанда қаскөйдің де дәті шыдамай аяушылық сезім білдірсе керек
Ел оқиғаларын жақсы білетін мұғалім Өміртай Сыздықов:
– Алдымен Тұщыкөл туралы айтсам, Ащыкөл, Тұщыкөлдің арасы бір, өлеңнің өзегі болған жолдарда қарттардың айтуынша, кейбір жылдары қар қалың түссе су тасып екі көл бір-біріне қосылып кетеді екен
Дүйсеннің орыс қызына үйленуіне қарсылық болғаннан кейін екеуі Тұщыкөлдің маңайындағы ну қамыс арасында паналап жүрген
Дүйсеннің бірінші әйелі баладан қайтыс болып, қырқынан шықпаған сәби Мариямның қойнында болады
Дүйсеннің құрбы-құрдастары тамақ апарып тұрған
Біраздан соң ауылдың азаматы Бекқожа Бекежановтың үйіне жасырынып келіп, Дүйсен мен Мариям паналайды
Содан ел ақылдылары мәмлеге келіп некелесуіне рұқсат береді
Бірі орыс, бірі қазақ алғашқы рет шаңырағын көтереді
Мариямның ерлігі Дүй­сеннің бірінші әйелінен қалған сәбиін бауырына басып өсіреді
Бұл шамамен 1905 жылдар екен
Ақынша айтқанда: «Сөйлеп қыз қазақ тілін өз тіліндей, ауылда өзгелікті өсті білмей» деген Мариям халықты сүйсең тілін біл, дінін үйрен, мәдениеті мен өне­рін жатта, бар жақсылығын ала біл дейді екен
Қайран ән, қайран күлкі ұзағынан сүйсіндірмей Дүйсен өмірден озды
Мариямның төрт бір­дей ағасы дүниежүзілік соғысқа кетті
Қайғы жұтып қалған ­Мариям өзінің шерін тарқатқысы келіп: «Ақ сәулем» әнін кейде көзіне жас үйіріп отырып толғайтын еді
Дүйсен ағамыздың жерленген жері осы ауыл­дың шет жағында, – деді де Өміртай сөзін жалғады: « Дүйсенге де ескерткіш керек,ұлттар достығының дәнекері еді ғой
Мариямға ескерткіш қойылды
Тарихта аты қалды
Айта кетерлігі, соғыс басталған жылы Тұщыкөлдің суы тартылып қалды
Көл ортасындағы аядай жерде екі тас көрінді
Бір ғажабы осы екі тастың арасында бір киік қыстап шықты
1942 жылы өзенге су түсіп көл қалпына келді, табиғаттың осындай құпия сыры есімізде қалды
Өңірдің бас­тан өткен жақсылығы да, қайғысы да жетерлік
Кейде жүйкем босап тағдырға налимын, ұлым мен қызым қалада оқитын еді, елге қысқы демалыста келемін деп жаяулап шығып боранда үсіп өлді
Мариямның «Дудар-ай» әні қазақ еліне танымал болып, Алматыдан оралған бойда Мариям Үлебайды сауық кешіне шақырып: «Қайғысыз пенде жоқ, қуанышымыз көбейіп, мұң-шерімізді жеңілдете берелік, менің атымды шығаруға еңбек сіңірдің, –деп астына ат мінгізіп, үстіне шапан жапты
Мариямның ауылдастары бүгінде бірнеше ұлт тату-тәтті өмір сүруде
Осында туып-өскен Петр Александрович Галийдің әкесі Шурикпен дос болдым, той-томалақта қазақша ән айтып, той басқарып жүретін еді
Бірде көрші совхозға тойға бардық
Екеуміз қатар отырғанбыз, сөзден сөз шығып отырған бір азамат, қасыңда көккөз отыр ғой, басы жарық емес шығар деп сөз бастай бергенде Шурик күліп: «Басым жарық болса айран құйып ішейін деп пе едің» дегенде, жұрт қыран күлкіге батқаны бар-ды
Кішкентай ауылымызда Сейдахмет деген ініміздің әйелі Ирина неміс қызы, Аманжол деген ініміздің әйелі Вера орыс қызы
Мариямның бір бауырласы Петр Гайлин қазақша орта мектеп бітірген
Әйелі Райхан, балалары Әлмира, ­Ранат, Гүлмира бәрі де қазақ мектебін бітірген
Сейдахметтің зайыбы Ирина ұлы Қайрат, егіз балалары Әлішер, Әлгиді өсіріп, қазақша тәрбиелеп отыр
Тар жерде табысқан көңілдер, кең жерде сыйластықтың биігіне жеткен… Соны түсінген елді көріп: «Егордың жаны, қаны Мариям: «Дударды айтып едім жас шағымда, ол заман өтіп кеткен бір сағымда
Ел қамын ойлар кезім егделеніп, Дударға бір басайын мен тағы да» деген үн ауыл аспанында әлі өшкен жоқ
Ұрпақ жалғастырып жатыр
Табиғаттың құпия бір құдіретіндей екі егіз көлдің қақ ортасында аттың жалындай боп жатқан Қоспан түбегі деген жер бар
Егордың замандасы, сырласы, сыйласы болған Қоспан 90-нан аса өмір сүрген екен
О, кісі: «Жасымның ұзақтығы халқыма жасаған қайырым, мол мейірімім, елді, адамдарды ерекше құрметтеуім» депті деседі
Соның бір ұрпағы Серік Оспанов: «Ол кісіден бес ағайындымыз,ең кенжесі мен.Үлкен ағайым Қайыржан, оның он баласы бар
Дүйсен де аталарымызға жатады
Бірақ басында дұрыс белгі жоқ, елде бір мұрағат ашуға болар еді, билік онша көңіл бөлмейді
Дауылпаз ақын Сәкен Сейфуллин бағалаған, құрмет тұтқан, дәмдес болған Мариям мен Дүйсен өмірі ұрпаққа жалғаса берсе дейміз
Ел өнершілері Сәтмағамбет, Үлебай, Әкімжан, Қоспан сынды аталарымыз мұраларын жинастырса деген үмітіміз бар
Биліктен қолдаушы болса, іліп әкететін ұрпақтары бар
Мариямның соғыс жылдарында шығарған «Отан үшін туған» әнін өзі бабымен айтады екен
Қазірде Егордың белінен тараған қыздары және Мариямның ұрпақтары жетпістен асады
Бәрі де қазақша білім алып, тірлікте өздерінің орнын тауып, Қорғалжын ауданы, Ақмола өңірінде өмір сүріп жатыр
Ел мұғалімі Өміртай Сыздықов: «Егор замандастарына: «қазақтың кімнің жерін жерлесең, соның суын сула дегеніндей сүйегім орыс, жаным да, қаным да қазақ
Себебі осы өңірдің ауасын жұтамын, азығынан қаныма, жаныма нәр-ем аламын, өлсем осы жердің топырағын жамыламын, тату, достарым тірлігімде бірге, өлсем солар жоқтайды» деген екен
Біз ұрпағын көрсек құрмет тұтып, Жагордың жаны дейміз
Ел тарихымыздың ұмытылмайтын парақтары ғой…
Табыл ҚҰЛЫЯС, жазушы
