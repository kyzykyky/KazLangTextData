Ұлан-байтақ қазақ жерінде әр ауылдың өзіндік тарихы, өзіндік келбеті бар
Ақтөбе облысының Ырғыз ауданындағы Құмтоғай ауылы кешегі кеңес дәуірінде де, бүгінгі нарықтық экономика тұсында да қазақы дәстүрдің қаймағын бұзбай, жарасымды тірлікті сақтауымен сүйсінтіп келеді
Ауылға қарай жолымыз түскен әр сапардан шабыттанып оралатынымыз рас
Құмтоғай ауылы кешегі «Шымкент – Самара» жолынан, бүгінгі «Батыс Қытай – Батыс Еуропа» автокөлік дәлізінен жиырма бес шақырым қашықтықта орналасқан
Қазіргі таңда халықтың тұрмыс жағдайы жақсы, еңсесі жоғары, ертеңгі күнге сенімі мықты, басқа жаққа үдере көшуден ада
Селолық округ аумағында бір орта, екі негізгі мектептер, бір балабақша, бүлдіршіндер тәрбиесімен шұғылданатын екі шағын орталық, дәрігерлік амбулаториясы мен екі фельдшерлік бекет, басқа да әлеуметтік нысандар жұмыс істейді
Ауыл шаруашылығы саласында екі жауапкершілігі шектеулі серіктестік, жиырма шаруа қожалығы жұмысын бір жүйеге қойған
Құмтоғайлықтар меншігінде елу мыңнан астам қой-ешкі, бес мың екі жүзге жуық ірі қара, екі мыңдай жылқы бар екен
Бұл жолғы сапар реті ауылдың бір көшесі Ораз би есімімен аталуына байланысты орайласты
Ең алдымен, бұл кісі кім, соны айтсақ.
1856-1917 жылдар аралығында ғұмыр кешкен бабамыз Алаш қозғалысының белсенді өкілдері санатында тарихта қалды
От ауызды, орақ тілді тұлға елді бірлікке шақыруда елеулі істер тындырған
Ахмет Байтұрсыновтың ақыл-кеңесімен мектептер ашып, сауаттандыру ісіне еңбек сіңірген ол 1917 жылы I жал­пықазақ съезіне қатысып, биік мінберден сөз сөйлейді
Өкініштісі, сол жылғы желтоқсанда Орынбор қаласында шақырылған II съезге бара жатқан жолда бесінші мүшеліне енді ғана толған азамат кенеттен қазаға ұшырайды
Жиынды ашқан Әлихан Бөкейхановтың ауыр жағдайды хабарлап тұрып: «Жиылысты марқұм Оразға дұға қылып басталық», – деуі де біраз жағдайды аңғартады.
Даңқты тұлға денесі Шалқар ауданы Ақтоғай селолық округінің аумағында Шуылдақ өзенінің жағасында биік төбеге қойылған
Марқұмды жерлеуге Ақтөбе, Қызылорда, Торғай облыстарынан екі мыңдай адам келіпті
Шартарапқа хабар беріліп, сонша адамды күткендіктен мәйітті мұзға орап, сегіз күн сақтаған делінеді.
Ораз би Тәтеұлы туралы Сәкеннің әйгілі «Тар жол, тайғақ кешу» романында жазылды
Қазақ КСР прокуроры болып табан аудармай он сегіз жыл қызмет істеген Өтеген Сейітов «Өмір өткелдерінде» атты кітабында Тәтеден өрбіген ағайынды Ораз бен Оразбайдың шапағатын сүйсіне еске алады
Белгілі ақын Әкімәлі Қаржауовтың «Ораз бидің қазасына» деген толғауы бар
Әліби Жангелдин мен Әбілхан Қастеевке көмекшілік қызмет атқарған, Қазақ КСР Жоғарғы Кеңесі төралқасында Марапат бөліміне жетекшілік еткен ағамыз Ізгілік Нұрмағамбетұлы республикалық «Ана тілі» газетінің 2009 жылдың 11-17 маусымдағы №23 санында құнды деректерге толы «Бақыты асқан би еді» атты материал жариялады.
Қолымызға түскен деректер негізінде осы жолдар авторының «Алаштың ойлы Оразы» деген тақырыппен көлемді мақаласы облыстық «Ақтөбе», Шалқар аудандық «Шалқар», Ырғыз аудандық «Ырғыз» газеттерінде шықты
Мақала жарыққа шыққан соң баба ұрпақтарынан жиырмаға тарта адам қол қойып, Ақтөбе қаласының, Шалқар, Ырғыз аудандарының әкімдіктері мен мәслихаттарына хат жолдайды
Ондағы мақсат даңқты би, кемел ойлы қайраткер есімін халық жадына оралту шараларын ұйымдастыру болатын
Мәселеге, ең алдымен ырғыздықтар үн қосты
Аудан әкімі Мейірхан Дуанбеков, аудандық мәслихат хатшысы Мырзалы Өтемұратов активпен кеңесіп, Құмтоғай ауылында еске алу шараларын өткізуді мақұл көреді
Құмтоғай селолық округіне қарасты Құмтоғай, Қарасай, Қарақұдық ауылдарында Ораз би Тәтеұлы шыққан Қаракесек руынан ондаған отбасы тұрады
Міне, селолық округ орталығын аралап келеміз
Кең, таза көшелер, көлденең жатқан тал көрмейсің, қоқыстар ауылдан аулақ алаңқайға шығарылып тасталады
Үйлердің, әлеуметтік қызмет ғимараттарының сырты ақталған
Тарихтан мәлім, Ұлы Отан соғысынан қажыған жұрт есін жия алмай жатқанда – 1948 жылы бір ғана Ырғыз ауданының 23 азаматына «Социалистік Еңбек Ері» атағы беріледі
Солардың алтауы осы Құмтоғай өңірінде тұрып, жұмыс істеген
Социалистік Еңбек Ері, кезінде КСРО Жоғарғы Кеңесінің Ұлттар палатасына екі мәрте депутат болып сайланған Өтеу Құдайбергеновке облыс орталығы – Ақтөбе қаласында кең де үлкен көшелердің бірі берілді
Қалған бесеуі – Сағынбай Көшкінбаевтың, Жалпы Ордабаевтың, Алмат Рысбаевтың, Оразбай Жұмабаевтың, Қызтуған Шегебаевтың есімдерімен Құмтоғайдың көшелері аталған
Осы әдемі тізімді Ораз Тәтеұлы толықтырғалы тұр
Жарасымды, жан сүйсінер іс деп осыны айтсақ болады.
Салтанатты қызықтауға Алматыдан, Ақтөбеден, облыстың бірнеше аудандарынан баба ұрпақтары жиналған
Қонақтарды қабылдау-шығарып салу, көшедегі ескерткіш-тақтаның ашылуы, мәдениет үйіндегі салтанатты жиналыс, аудан өнерпаздарының концерті, «Тойхана» ғимаратындағы ас – бәрі-бәрі де у-шусыз, абыржымай әдемі өткізілді
Ауылдың үлкен-кішісі өз міндеттерін бөлісіп алған
Аудан әкімінің орынбасары Көптілеу Қосаяқовтың, селолық округ әкімі Еркін Жүсіповтің, «Алтын-Әсел» ЖШС директоры, аудандық мәслихат депутаты Хамит Өтеуовтің өзара түсіністікпен қимылдауына риза болдық
Бабаның Алматыдан әдейі ат арытып келген ұрпақтары Жақсыберген Үмбеткерейұлы, Ықылас Сәтпағанбетұлы, Ақтөбеден келген ақын, облыстық екі газетті біріктірген «Шамшырақ-Ақтөбе» ЖШС директоры Мейірхан Ақдәулетұлы, баба туралы материалдарды жинақтап, банкте есепшот ашу, басқа да шаралардың басы-қасында жүрген ұрпақтары Мейірхан Қартин, Серік Тұрекешов және басқалары ауылдықтардың ұйымшылдығына, қызмет көрсету мәдениетінің жоғарылығына ризашылықтарын жасыра алмады.
Осы орайда айта кетерлік бір жайт, Хамит Өтеуов – осы өңірдің перзенті, әңгімеміздің басында сөз еткен Социалистік Еңбек Ері, КСРО Жоғарғы Кеңесінің депутаты Өтеу Құдайбергеновтің бел баласы
Кеңес дәуірінде Калинин кеңшарында бас зоотехник болып жүрген жерінен жаңадан ашылған «Құмтоғай» кеңшарына директор болып тағайындалды
Халық арасында «жігіттің кім екенін білгің келсе, қолына билік бер, ол өткір ұстара тәрізді, ұстай алмаса өз қолын өзі тіліп түседі» деген тәмсіл бар
Кейіпкеріміз алғашқы күннен-ақ іскерлігімен тектінің тұяғы екенін көрсетті, жаңа шаруашылық көп ұзамай таңдаулылар санатына қосылды, жаһан далада сәні келіскен мекен пайда болды
«Алып» деп жүрген КСРО күйреді, ауыл­шаруашылық құрылымдары талан-таражға түсті
Осындай сын кезеңде Хамит Өтеуұлы жігітке тән мәрттік танытты
Ауылдастарының басын қосып, байсалды қалпымен ортақ серіктестікке бірігуге шақырды, келіспеген жағдайда пайына тиесілі малды, техниканы алып, өз алдына шаруа қожалығын құру жөнінде кеңес берді
Солай болды да
Қазір Х.Өтеуовтің «Алтын-Әсел» серіктестігі – облыс бойынша таңдаулы құрылымдардың бірі
Ырғыз ауданында игілікті істердің бастауында келе жатыр, қандай шараға да демеушілік көрсетеді
Басшының тікелей қолға алуымен ауылда спорт алаңы салынды
Өзінің жеке қаржысына Ұлы Отан соғысында қаза тапқан жерлестерге ескерткіш орнатып, тақталарға боздақтардың аты-жөнін жаздырды
Ауылдан шыққан Социалистік Еңбек Ерлерінің әрқайсысына ескерткіш-тақта жасалды, оған Батырдың бейнесі көшірілген, қысқаша өмірбаяндық деректері ойылып жазылған
Әрине, Хамит ағамыздың Ақтөбеде немесе өзге үлкен қалалардың бірінде хан сара­йындай әсем коттедж салдырып, ауылдағы шаруаны сырттан қадағалап отыруына болар еді
Бірақ оны атамекенді иесіз қалдыруға ары жіберген жоқ
Қазір зайыбы Айсұлу екеуі Қарақұдық ауылында шаруаға бас-көз болып отыр
Ақырын жүріп, анық басатын, ақырып-жекірмей-ақ білместігіңді санаңа жеткізе қоятын директордың алдында етегін елпі, жеңін желпі қып жүре беруге ауылдағылар да қысылады
Тіпті қыстаулар жанында былтырғы шөп іскірттерінен қалғаны сол текшелеулі күйде тұр­ғанын көріп сүйсіндік
Шаруақорлық деп осыны айтады.
Хамит Өтеуұлы еңбегі лайықты бағасын алып келеді
Ол – Ырғыз аудандық мәслихатының депутаты, «Ақтөбе облысының Жыл адамы» атағының иегері, кәсіпкерлер арасында республикалық «Парыз» сыйлығының иегері.
Енді әңгімеміздің негізгі арқауы Ораз би Тәте­ұлы­на оралайық
Бұдан бұрынғы мақаламызда Ораз бидің Жұмағали, Наурызғали деген ұлдары болғанын жазып едік
Асқа келген ұрпақтары Жұмағали­дың 1922 жылы қайтыс болғанын, Наурызғали 1937 жылғы қуғын-сүргінде жоқ болғанын, соңғысынан ұрпақ қалмағанын айтты
Жұмағалидың бірінші әйелінен – Райхан, одан Сәлима туады
Екінші әйелінен – Салтанат, Дәуіт
Салтанаттан – Бекетай, Нұрия
Дәуіттен – туған сегіз баланың үшеуі қазір көзі тірі, олар – Галина (Ғафура), Анар, Кеңес
Галинадан екі жас үлкен Әуез бұл күнде өмірде жоқ, одан Инабат, Айдана қалды
Әуездің немересі, мектептің 7-сыныбын оқып бітірген Ғалым асқа қатысушылар алдында мәнерлеп өлең оқыды
Галина – Марат Оспанов атындағы Батыс Қазақстан мемлекеттік медицина академиясында курс жетекшісі, медицина ғылымдарының кандидаты, доцент
Құмтоғайда баба аруағына тәу етіп тұрып, мешітке кілем жайды
Баласы Шоқан жоғары оқу орнында оқиды, биыл екінші курсқа көшті
Ораз бабаның Жұмағалиұлынан туған Дәуіт немере болады ғой, сол Дәуіттің Кеңесінен екі қыз – Ләззат пен Фарида, Анарынан Тамирлан дүниеге келген, яғни бұлар – Ораз Тәтеұлының шөпшектері
Салтанаттың қызы Нұрия ас дастарқанында толқып тұрып, сөз сөйледі
Құмтоғай ауылында бұл шара қатысқандар есінде ұзақ уақыт сақталардай іс болды.
Жанғабыл ҚАБАҚБАЕВ,
Ақтөбе облыстық тілдерді
дамыту басқармасының жауапты қызметкері
Ақтөбе облысы
