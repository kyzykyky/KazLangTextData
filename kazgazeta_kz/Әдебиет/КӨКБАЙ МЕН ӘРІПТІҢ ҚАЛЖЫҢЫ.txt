Екі ақын – Көкбай Жаңатаев пен Әріп Тәңірбергенов Семейден қайтып келе жатады
Жол бойындағы Белтерек бекетіне келіп, Сопы деген кісінің үйіне түсіпті
Сойылған қой еті піскенше қонақтарға шай әкеліп, дастарқанға түннен қалған тоңазыған майлы ет қойылыпты
Екі ақын да қыртысы қалың етке баса қоймай, атқосшысы жас жігітке: «Сен же!» деген раймен қарай беріпті
Көкбай атқосшыға қарап, бірауыз өлең айтыпты:
Арғы атақ аты шыққан
Мамай батыр,
Батырлықпен ту байлап,
тіккен шатыр.
Әкең Дулат қарада аты шыққан,
Мына май сені көріп қалай жатыр?
Сонда дастарқан басындағылар ду күлісіпті
Әріп Көкбайға қарап:
– Көке, осы өлеңді былай түзетсек қайтер еді, – деп өлеңдете жөнеліпті:
«Арғы атақ аты шыққан
Мамай батыр,
Арық ет ашыққанда балдай татыр.
Әкең Дулат бір тайды жеке жеген,
Мына май сені көріп қалай жатыр?».
***
Әріп Тәңірбергенов ауырып жатқанда, көңілін сұрап Көкбай Жаңатаев келеді де, тосыннан:
Халіңді келіп едім білейін деп,
Азырақ әзіл айтып күлейін деп,
Сен-дағы асыл туған адам едің
Жатырмысың о дүниеге
жүрейін деп? –
дегенде Әріп жастықтан басын көтеріп алып, ойланбастан:
Көңілімді сұрай келген
Көкбаймысың?
Өліп кетсем, сен мені жоқтаймысың?
Немесе ісім менің қате болса,
Еріп барып артымнан соттаймысың?
Шырағым, бүгін тірі жүргеніңмен,
Түбінде о дүниеге соқпаймысың?
Мен-дағы топты жарған
жүйрік едім…
Көкбай-ау, осыменен
тоқтаймысың! –
деп жастыққа қисая кетіпті.
