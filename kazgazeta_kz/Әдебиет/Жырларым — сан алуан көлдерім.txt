Айтбай Сәулебек еңбек жолын құрылысшы болып бастаған
Ол 1982 жылы С.М.Киров атындағы Қазақ мемлекеттік университетінің журналистика факультетін бітірген (қазіргі әл-Фараби атындағы ҚазҰУ)
Қарағанды облыстық телерадио комитетінде аға редактор, облыстық «Орталық Қазақстан» газетінде бөлім меңгерушісі, редактор, облыстық «Орталық Қазақстан» газетінде бөлім меңгеруші, «Лениншіл жас» (қазіргі «Жас Алаш»), «Қазақ елі» газеттерінде меншікті тілші, ал республикалық тәуелсіз «Азия транзит» газеті мен журналында бас редактор қызметтерін атқарған.
2008 жылдан бастап «Нұр-медиа» холдингіне қарасты «Дала мен Қала» газетінің Қарағанды облысы бойынша меншікті тілшісі.
Айтбай Сәулебек Қазақстан Журналистер одағының, Қарағанды облысы әкімінің «Алтын сұңқар» және «Алтын жолақ» сыйлықтарының лауреаты
7 кітаптың авторы
Ол 2008 жылы Мемлекет басшысының Жарлығымен «Астана – 10 жыл» мерекелік медалімен марапатталса, 2009 жылы Қазақстан Республикасы Президентінің бұқаралық ақпарат құралдары саласындағы сыйлығын иеленді.
Сол бір қыз
Қайғырғанмен, пайда не, өкінгенмен,
Нәзік сезім арқылы жетілген ем.
Шаршаған соң жүзе алмай жүргендеймін,
Шексіз-шетсіз теңіздің бетінде мен.
Жынданғанмен, пайда не, мұңданғанмен,
Бұл өмірдің сыйынан құр қалғанмен.
Басқалардай күн көру қажет шығар,
Әлде сен де, арманым, ұрланған ба ең?
Төтеп берсін тағдырдың сындарына,
Өмір бойы батсын деп мұңдарына.
Жүрегімнің сәулесін ұрлап кеткен,
Сол бір қызды сөйлетем жырларымда.
Шарабыңды, қарағым, ысыр кейін,
Жасымайын, еңсемді түсірмейін.
Махаббаттан өртенген жүрегіммен
Сол бір қыздың бейнесін мүсіндейін.
Бойтұмар
Көкшіл сия –
Көк дәптерді мазалап,
Көңілімдегі ой-құдығын қазады-ақ.
Қос қарашық –
Мөлт-мөлт еткен қос бұлақ,
Қос қиғаш қас –
Желкілдеген қос құрақ.
Сенің нәзік,
ерке күлкің сәт сайын,
Тұратындай жүрегімді тазалап.
Жазығым сол,
көргім келер сәт сайын,
аулақ кетсең, ешбір кінә тақпайын.
Өз қолыңмен кесте орамал тігіп бер,
Өле-өлгенше бойтұмар ғып сақтайын,
сақтайын…
Аяулыма
Ақылды ең ғой,
сабырлықпен,
төзіммен,
Мұң-қайғымды оқып көрші
көзімнен:
Сені тіпті кінәлағым келмейді,
Бәрі-бәрі мына менің өзімнен.
Сезімтал ең,
жүрегіңмен сезінген,
Мұң-қайғымды оқып көрші
көзімнен:
Түсінуді қажет етпей қойсаң да
Сорлы жүрек безінген жоқ,
безінген.
Ойшылдығын сезінетін сөзіңнен,
Мұң-қайғымды оқып көрші
көзімнен:
Жазылмайтын жара салып кетсең де
Құйттай кеудем езілген жоқ,
езілген.
Адал ең ғой,
шыншылдығың сезілген,
Мұң-қайғымды оқып көрші
көзімнен:
Сағынғанда өміріме нәр алам,
Жүректегі ең аяулы сезімнен.
Аманат
Күлкің қандай әдемі,
Күлкіңді мен ұнатам,
Атып келе жатқандай
Қосақталып бұла таң.
Күле алмаймын мен сендей
Күлемін деп, Құдай-ай,
Өзімді-өзім жылатам,
Өзімді-өзім жұбатам.
Көзің қандай әдемі,
Көзіңді мен өбейін,
Қорықпасаң сәби ғып
Жыр-бесікке бөлейін.
Маған сені кез еткен
Тағдырыма не дейін,
Жүректегі сезіммен
Сені желеп, жебейін.
Ғашықтық деп аталған,
Дертке ұрындым, асқындым.
Баяғы әуен емеспін,
Тіпті басқа, басқа үнмін.
Тыныш толқын емеспін
Таудан асқан тасқынмын,
Өмірімді уыстап
Бір өзіңе тапсырдым…
Сұлулық
Әні де әсем, тұлғасы, өзі де әсем,
Мөлдіреген ботадай көзі де әсем.
Қызыл тілде шама жоқ суреттеуге,
Әттең, әттең… бұлайша сөз қылмас ем.
Бейне бір жайнап гүл сияқты,
Лебізі жарқыраған нұр сияқты,
Жүрегі неткен жұмсақ,
Неткен нәзік,
Шапағын шашып тұрған Күн сияқты.
Қызыл тіл!
Сайра, сайра, сал күшіңді,
Кейіннен мол аларсың алғысыңды.
Жұмыр бас, Сұлулыққа ізет білдір,
Қоя тұр тірлік дейтін тартысыңды.
Сұлулық келеді әне,
Қарсы алыңдар,
Маңайға қуансын деп жар салыңдар.
Ей, пенде! Сұлулықтан әулие емессің,
Ғалымың, академик, маршалың бар.
Өзім де бір сұлуға елтіп қалдым,
Ойымды талай жерге ертіп бардым.
Жүректің ең бір нәзік сезім-жібін,
Еріксіз байқаусызда шертіп қалдым.
Бебеулеп, құлазып тұр көңіл жылап,
Сұлудан сөз күтеді қонымдырақ.
Алдында Сұлулықтың санам отыр,
Тағдырдан махаббат пен өмір сұрап.
Қызғаныш
Күдік-у билеп сананы,
Жүрегім бүгін жаралы.
Махаббат-сезім бұрылып,
Артына мың-сан қарады.
Қайтейін, толмай көңілің,
Ұнамас, бәлкім, өмірім.
Қайда да жүрсең аман бол,
Еркін де ерке елігім!
Қауіптің бұлты төбеден
Төнсе де іздеп келер ем.
Сүйгендігімнен мен сені –
Бәйшешек гүлге теңегем.
Қалмады төзім, қауқар да,
Жарқ етсең, мұңым тарқар ма?
Аймаңдай, ару аққу ең –
Сыңарсыз қалған шалқарда.
Күдік-у бойға тарады,
Жүрегім бүгін жаралы.
Өзіңді сүйген сал-сезім –
Қол бұлғап кетіп барады…
Табысу
Жазбап ем жырды
Өмірім тоза бастады,
Көңілім көлдей шалқымады да,
таспады.
О, Музам менің,
сағындым,
Сүйе алмадым –
Бір өзіңнен басқаны.
О, жырым, кешір,
жазбадым, сені қинадым,
Алтын деп жүрсем,
Қола боп шықты жиғаным.
Қайта кеп таптың
Жалқауланған ақынды
Ырзамын, саған ырзамын!
Жырымсыз өткен
күндерім менің күн емес,
Жырымсыз өткен
түндерім менің түн емес.
О, Музам менің,
жанымда жүрсең жадырап
Өмірім менің жүдемес.
Қанаттану
Мелшиген таудың тасына барып соғылғам,
адасып жүріп жолымнан.
Басыма қонған бақыттың құсы ертеде-ақ
жұлқынып жүріп,
босанып кетті қолымнан.
Кінәлі емес,
достарым түгіл, жауым да,
өкпем жоқ тіпті
боранға, желге,  жауынға.
Ешкім де емес,
ешнәрсе де емес соқтырған,
Кінәлі өзім,
шыдай алмаған дауылға.
Әлсіз боп неге
дүниеге келдім екем мен,
Айта алман, досым,
парызым бар деп өтелген.
Мың жерден, мейлі,
жаралы адам болғанмен
Өмір-өзенді төтелеп кешіп өтем мен.
Ауырмасын
Кет,
жолама,
ауру,
кет, кет менен,
Жас желектей енді-енді көктеп келем.
Толқындармен алысып жыр-теңізде
Арманына аңсаған жетпек кемем.
Аулақ жүргін,
ауру,
кет, кет, менен.
Келер, бәлкім, қор еткің есіл жырды,
Мазалама, қақпағын есігімді.
Шоқандайын жұлдыздан айырылған соң
Сенің атың санамнан өшірілді.
Таланттардың еліртпес көші кімді,
Сен шайқадың жыр толы бесігімді.
Сұлтанмахмұт, Мұқаңдар ерте кетті,
Бола алмаймын сол үшін кешірімді.
Кет, кет, ауру!
Қақпа енді есігімді.
Рахмет, сенің көңіліңе, ауылдасым,
Кешегіден әзірше тәуір басым.
Ақыныңның арманы, тілегі бұл:
«Еш адамның баласы ауырмасын!».
Кеткенің бе?
Шыныменен қайрылмай кеткенің бе?
Өкпем өшіп, соңыңнан жеткенімде.
Әлде мүлдем байқамай қалдым ба екен,
Махаббаттың жылыстап өткенін де.
Жыларымды білмедім, күлерімді,
Естігенде ең соңғы тілегіңді.
Сол сөздерің жаныштап жатыр әлі,
Менің нәзік, бейкүнә жүрегімді.
Саған еріп кеткендей бар арманым,
Тұрдым үнсіз, соңыңнан бара алмадым.
Ұқтым сонда аққудай пәк жаныңның
Сұлулық пен қайғыдан жаралғанын.
Шыдай алмай, сезімнің ұшқындары
Жыр-кеудеме еніп ап, сыпсыңдады.
… Ал сәлден соң пыр-пырлап ұшып жатты,
Шаттығыма жиналған құстың бәрі…
Арнау
Ей, менің қатыгез тағдырым!
Есіріп барасың, абайла,
Қайғы-мұң берем деп талайға.
Өз сорын, өз жауын кім жеңсе,
Бәйгені соған бер, жарай ма?
Ей, менің бақытты күндерім!
Сәулеңді шашасың маңайға,
Алдыңды, артыңды абайла.
Әлсіз боп үн қата алмасам,
Аяма, тастап кет, жарай ма?
Ей, менің жастығым – жалыным!
Сезіммен жанымды өртеңдер,
Махаббат жыры дер ертеңгі ел.
Аққудай сәндене жүзетін,
Жырларым – сан алуан желкендер.
Ей, менің аяулы сезімім!
Сен сөнсең, менің де сөнгенім,
Әлі де аз халқыма бергенім.
Әсемдік әлемін сыйғызған
Жырларым – сан алуан көлдерім.
Өзгеріс
Көзіме бір көрінген елес пе едің?
Биік шың боп кеткен бе белестерім?
Киіктің лағындай киелім-ау,
Мен тұлпардың тұяғы емес пе едім?
Жолым басқа арнаға бұрылған ба?
Қу тағдырдың қақпаны құрылған ба?
Сені әрдайым жолығып көрген сайын
Теңіздейін толқиды жырым қанда…
Өмір басқа арнаға бұрылған ба?..
Қырық күн –
қырық жыр
Күткеніме бүгін, міне, қырық күн,
Қырық күнде қырық түрлі сыр ұқтым.
Қырық күнде бар болғаны, ұят-ай,
Телефонды күзетумен жүріппін,
Күткеніме – бүгін тура қырық күн!
Қырық күнде ұйқым қанша бұзылды,
Мүмкін біреу жеңіл-ау дер тұзымды.
Нәзік жаным көтере алмай налыды,
Бөлмедегі шыбын салған ызыңды.
Тап-таза еді,
Көңіл шіркін лайланды,
Бір-ақ сөзден жұмыр басым айналды.
Сенің жұп боп келгеніңді естіген,
Құйттай жүрек өкінішке байланды.
Қырық күнгі үміт жібі қырқылды,
Қырық күнгі сенім туы жыртылды.
Түнерулі көңілімнің түбіне
Ащы өксіктей ашыған бір сыр тұнды.
Қайтем енді, кімге барып шағынам?
Сені іздеумен әрлі-берлі сабылам.
Өзіңменен біреу отыр мәз болып,
Ал мен болсам, бір көруге сағынам.
Енді қайттім, кімге барып шағынам?
Амал қанша, сүйгеніммен ынтығып,
Сағат сайын келем саған ұмтылып.
Есіміңді естігенде көшеден
Қайран жүрек тулайды-ау бір бұлқынып.
Қонақүйдің қаншама өттім тұсынан,
Өзді-өзімнен ұялам да қысылам.
Қырық күнді бір сұлуға сыйладым,
Қырық жырды болашаққа ұсынам.
Қайрау
Құрып кетсін, кетсінші құрып бәрі,
Тағдыр! Қайда барасың бұрып тағы?!
Өзімді емес, аяймын жүрегімді,
Азаптағы – тот басқан құлыптағы.
Дүниеңе о бастан құмар емен,
Ей, тағдырым! Қинай бер – тұра берем!
Қыл мойнымда қылыштай жүре берер,
Өлгенімше жарқылдап тұмар-өлең!
Жалғыз едім,
Ерке едім,
Еркін едім,
Өлең – досым,
Өмірім,
Көркім менің!
Ей, тағдырым! Қайтейін ұқпадың-ау,
Жауыздықты күйдірер өртің едім.
Пенделіктің кетсінші құрып бәрі,
Тағдыр! Қайда барасың бұрып тағы?!
Өзімді емес, аяймын жүрегімді –
Үнсіз жатқан тот басып құлыптағы.
Аңсау
Жанымды менің ұғатын адам
Болмады-ау,
Жұтатын менде әлі де талай
Сор бар-ау.
Жүрегім менің селт еткен емес
Сенсеңіз,
Көңілім менің ешнәрсеге де
Толмады-ау.
Жабырқау жүрем,
Жанымды бөлеп мұңға бір,
Кездеспей келем аяусыз, қатты сынға бір.
Тартоғайдағы жетпейді-ау, шіркін, жусанға
Базарлардағы сатылатын гүл қазір.
Көңілсіз жүрем,
Беріліп терең сырға бір,
Сыр айтатындай жиекте жатқан бір қабір.
Санама менің сәулесін төккен әсем жыр,
Жанымды рахат сезімге бөлеп жүр қазір.
Ұйқысы қашып, ой қуып жүрсе бір дарын,
Қалыпты өшіп, бықсумен әбден бір жалын.
Жанымды менің ұқпаса досым өкінбен,
Аялап, аман өсірсем деймін жыр-бағын.
