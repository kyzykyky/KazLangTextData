Азаматхан ӘМІРТАЙ,
Қазақстан софтверлік компаниялар
қауымдастығының президенті
Қазақстан әлемдік ғаламтор жүйесіне қосылғалы бері «Қазнет» саласы қарқынды дамып, қолданыс ауқымы кеңею үстінде
Бұл ана тіліміздің де беделі жылдан-жылға артып келе жатқандығының айғағы. 
«Қазнеттегі» ақпараттардың өзектілігі, мағлұматтардың көптігі, ғаламтор пайдаланушылар санының сапалылығы және материалдардың оқырманға қызықтылығы ерекше екенін алдымен айту керек
Бүгінде қазақтілді сайттардың саны бұрынғымен салыстырғанда едәуір көбейді
Бірақ олардың бәрі контент, яғни ғаламтор пайдаланушылардың қатарын көбейтуге атсалысып жатыр деп айтуға әлі ерте
Азаматтарымыз белгілі бір блогқа немесе сайтқа материал жазғаннан гөрі оны «Фейсбук» әлеуметтік желісіне пікір ретінде жаза салғанды жеңіл санайды
Бұған қарап, әлеуметтік желілерден асып ғаламтордың мүмкіндіктерін пайдалана алмай отырған адамдардың көптігін байқауға болады
Демек, біз біріншіден, ақпараттық сауаттылықты арттыру бағытында әлі де көп жұмыстар атқаруымыз керек.
Жалпы ғаламтор желілерін пайдаланатын қазақ және орыстілді аудитория арасында ерекшеліктер бар
Мәселен, қазақ тіліндегі қолданушылар кем дегенде қос тілді, кейде үш тілдегі (ағылшын, қытай) ақпаратты тұтынады
Сондықтан қазақша ақпаратты басқа тілдегі дереккөздерімен салыстыра отырып оқи алады
Ал орыстілді ақпарат пайдаланушылары қазақ тіліндегі ресурстарды пайдалануға келгенде шорқақтық танытады
Себебі қазақ тілін білмейді
Бұл олқылықтың орнын толтыру үшін өзге ұлттардың мемлекеттік тілде ақпарат кеңістігін пайдалану дәрежесін өсіре білуіміз керек
Бұл ана тіліміздің қолданысын жаңа деңгейлерге көтеретіні сөзсіз.
Сонымен қатар бүгінде Қазақстан ақпарат кеңістігіндегі көптеген сайттар мемлекеттік тілмен қатар ресми тілде де ақпарат ұсынады
Бір өкініштісі, қазақ тіліндегі материалдардың көбінесе аударма және кейбір жағдайларда қателерге жол беріліп жататындықтан пайдаланушы орыс тіліндегі сайттарға ауысып кетеді
Сондықтан қазақ тілінде ұсынылатын ақпараттардың сапасына ерекше мән беретін кез келді
Әйтпесе, ол тек аударма тілі ретінде қызмет етсе, негізгі ақпарат көзіне қашан айналмақ? Бұл да ойланатын мәселе
Қазақша ақпарат түпнұсқа емес, көшірме, аударма деген ұғымды да өзіміз енгіздік
Сондықтан қазақшасы тұрса да, орысшаға өтіп кететін қолданушыларды еш кінәлай алмайсыз
Керісінше, сол кінәларды енді барынша түзеудің жолын қарастыруымыз керек.
Қазір қазақтілді сапалы ресурстардың көшін «WikiBilim» қоғамдық қорының жобалары бастап тұр
Оның ішінде, әрине, «Қазақша Уикипедиа» жобасының орны бөлек
Бұдан бөлек «www.kitap.kz» – «Қазақстанның ашық кітапханасы» және кітапхана аясында жұмыс істейтін  «Қазақ тілінің әмбебап онлайн сөздігі» тәрізді жобалар қазақ интернетінде кеңінен қолданылып келеді
Сонымен бірге әлемдегі 64 тілге аударма қызметін жасайтын «Google Translate» аударма жүйесін қазақ тілін енгізу мәселесі де қаралу үстінде
Оған қажет ең бірінші шарт қазақ тіліндегі пайдаланушылар санының көп болуы
Бұл үшін қарапайым интернет пайдаланушылар өздері білетін тілдерден, мысалы, ағылшын тілінен қазақшаға немесе орыс тілінен қазақшаға қатесіз аударылған мәтіндерді көп жүктеулері керек.Ендігі мәселе сол деңгейге қол жеткізіп, ана тілімізді әлемдік аударма жүйесіне қосу.
