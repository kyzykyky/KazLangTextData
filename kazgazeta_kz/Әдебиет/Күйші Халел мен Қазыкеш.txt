Ойды ой қозғайды деген рас
Бірде Нарын құмындағы Айбас, Мыңтөбе елді мекендерінде жүрген сапарымызда Исатай аудандық Мәслихатының хатшысы, көнекөз қарттардың әңгімесін тыңдап өскен Жұмажан Қадимов ағамыз белгілі өнертанушы, қарымды қаламгер Өтепберген Әлімгереевке атақты күйші Жаңбырбай, сондай-ақ есімдері ұмытыла бастаған Серкебай, Қабылан тәрізді күй жампоздары туралы айтқан әңгімесін естігенмін
Забурын округіндегі Манашта Илмұхан Құрмашев деген күйші болған екен
Бұл талант туралы кезінде Фариза Оңғарсынова мен ардагер журналист Шөпенғали Дәуенов жазған болатын

Ал қаламгер С.Ибраимның «Сыр перне» атты кітабында Құрманғазының шәкірттері, кейінгі ізбасарлары туралы деректер келтіріледі
Сонымен қатар Кердері Игібай, Тесік тамақ Сабыр, Төлеген Аршанов, Өтеш, Әру, Жәкіш, Махат тәрізді бүгінде есімдері жұрт жадынан шыға бастаған таланттар мен күні кешеге дейін арамызда жүрген, бірінің қадіріне жетіп, бірінің қадіріне жетпеген дүлдүл домбырашылар жөнінде де жазылған.
Бүгінде есімі ескерусіз қалып, жадымыздан шығып бара жатқан күйшінің бірі – Соқыр Халел
Оның көзін көргендердің айтуынша, Халелдей Нарын топырағында күй құдіретін перне сырына қосқан, шеберлігімен дараланған тұлғалар сирек кездеседі екен
Ол ХІХ ғасырдың екінші жартысында дүниеге келіп, 1940 жылдардың бас кезіне дейін өмір сүріпті
Отызыншы жылдардағы аштық, саяси-қуғын сүргін зобалаңы, одан кейінгі Ұлы Отан соғысы жылдарындағы елдегі ауыр жағдай күйшіні өзіне көрсетілер құрмет пен қамқорлықтан шеттетіп тастаған сияқты
Соның бір мысалы, Халел соғыс жылдарында Бөкей ордасы жағынан жол жүріп келе жатып, екінді кезінде құмдағы Тұщықұдық жеріне жетеді
Ауыл жүдеу, Халел келді деп бұрынғыдай құрақ ұшып қарсы алатын заман емес
Ол шеткі қараша үйге келіп, «Құдайы қонақпын» деп қонуға рұқсат сұрайды
Бұл Мұхтар Есжанов деген кісінің үйі еді
Мұхтардың ұлы Қазыкешке сол жолы күйші Халел батасын беріпті, оған сәл кейін тоқталамыз.
Иіссу апаның ері Мұхтар мен қайынағасы Кенжеғали соғыстан оралмады
Кейін сов­хоз орталығы Чапаевқа көшті
Ұлы Қазыкеш жастайынан өнерге бейім болды, елуінші жылдардың ортасында Бүкілодақтық өнер байқауларына қатысып, жүлделі орындарды иеленді
Домбыраны шебер тартатын, сырнай және басқа саз аспаптарында ойнайтын, ән әуенін жазатын сазгерлігі де бар еді
Ол Чапаев кеңшарының орталығындағы Аққыстау халық театрының құрылуына зор үлес қосқан өнерпаз екенін айтуға тиіспіз
«Қазақстан-Атырау» телеарнасы режиссер Ботагөз Қарабалаева мен редактор Балауса Халелова «Жайық – жауһарлары» атты бағдарламаға орай түсірген деректі туындыда Қазыкеш Мұхтаровтың өнер жолы туралы да қамтығаны болашақ ұрпақ үшін атқарылған игі іс деп айта аламыз
Аталған театрдың 45 жылдығына орай ауданнан құрылған арнайы топ мүшелері – аудан әкімінің орынбасары Мәди Өтеғалиев, сол кездегі ауыл әкімі Мүтиғолла Насиханов бастап белгілі өнер иесі Нариман Үлкенбаевпен кездесуге бардық
Өкініштісі сол, Нариман ағамыз өзі алғаш өнер сахнасына шыққан, кейін режиссері болған халық театрының мерейтойын көре алмай дүниеден озды
Осынау ғажап өнер иесінен соңғы сұхбат алған мен екенмін
Сол жолы кездесуге келген бізді Шолпан апамыз күтіп алды, төргі бөлмеде Нариман ағамен ұзақ әңгімелестік
Тек театр жөнінде ғана емес, сол кезеңдегі өнер адамдары туралы мол дерек, мағұлмат алдық
Ол әсіресе Қазыкеш Мұхтаровқа ерекше тоқталды, кей шығармаларды орындағанда музыкант ретінде оның алдына шығатындар аз екенін айтты
Есірдің «Ақжармасын», Қауеннің «Сәнәуін», Дәулеткерейдің «Құдашасын» нақышына келтіріп орындайтын дейді көзкөргендер.
Жалпы өнер жолы қиын жол, оның өз киесі бар екенін ұмытпаған абзал
2000 жылдардың бас кезінде Сәт әулие ұрпақтарын телехабарға түсіру үшін Астрахань облысына барғанда Сәт бабаның үлкен баласы Мыңсейіт атаның ұрпағының бірі Ғали-Асқар ағамыз әрбір қонған өнер аруақ екенін есте сақтау керектігін айтқан болатын
Атадан қасиет өзіне жастай қонып бала кезде көп қиындық көріпті, кеңес үкіметі болғанымен сол кезде үлкендер туысы Пазылды шақырыпты
Ол кісі жағдайы қиын баланы атаның зиратына апару керек деп, Сәт ата басына арнайы ескерткіш жасатып, оны түйеге теңдеп Астраханнан Нарын құмындағы Айбасқа барғанын әңгімелеп берді
Қазыкеш те тылсым дүниенің қиын сәттерін де бастан кешкен тәрізді
Сал-серілікпен үйінен ерте кетіп, кеш келеді, үй шаруасы жайына қалады… Сондай бір сәтте үй ішіндегі әңгімеде оған біреуі ренжіп, «осы біздің Қазыкешке қонған қайдағы өнер?» деп деп қалыпты
Сонда пеш түбінде отырған анасы Иіссу елең етіп: «Қазыкеш өнерлі болмағанда, кім өнерлі болады?!» деп әңгімесін бастаған екен.
Ұлы Отан соғысы басталып, ері Мұхтар майданға аттанғанда жалғыз ұлы мен екі қызын асырап-сақтап, азын-аулақ шаруасымен күн көріп отырған Иіссу апаның үйіне күн ұясына еңкейген кезде арып-ашып, жол азабын тартқан бір үлкен кісі келеді
Амандық сұрасып, өзінің құдайы қонақ екенін, жол жүріп шаршап-шалдығып келе жатқанын айтады
Үй тұрмысы қандай қиын болса да үй иесі басқа үйге түсіңіз деуге дәті бармай, қонағына қолда барымен дастарқан жаяды, киім-кешегін жуып береді, кетерінде жол азығын салып, үлкен көрегендік, сауапты іс жасаған екен
Жолаушы мейірімді, тәрбиелі қазақ әйеліне «Алла разы болсын!» деп алғысын жаудырады
Сосын үйдегі ер баланы қасына шақырып алып, «Саған менің өнерімді берсін, айналайын!» деп ауызына түкіріп, батасын береді
Бейтаныс мейман үй иесіне: «Менің атым соқыр Халел» деп қоштасып жолға шығады.
«Нарын құмындағы атақты домбырашы соқыр Халел аузына түкірсе, Қазыкеш өнерлі болмай, кім өнерлі болсын!» деп Иіссу ана сөзін аяқтаған екен
Сонда «Халел кім?» деп сұраған үйдегілерге «оны жұрттың бәрі таниды» депті
Заманында жұрттың бәрі Соқыр Халелді, күйші Халелді білетін, арада қаншама жылдар өтті, енді ондай талант ұмытылып барады
Тіпті қай жерде жерленгенін дөп басып айтатын да ешкім болмауы мүмкін
Сондықтан іздеушісі болмай, елеусіз қалған өнер иелерін зерттеуге мән бергеніміз жөн.
Ержан ШЕРУЕНОВ,
«Қазақстан» РТК-ның Атырау 
облыстық филиалының қызметкері
