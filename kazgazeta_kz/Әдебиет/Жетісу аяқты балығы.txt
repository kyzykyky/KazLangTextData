Жетісу аяқты балығы бұрыштістілер тобына жататын ежелден тіршілік етіп келе жатқан ерекше пішінді құйрықты қосмекенді жануар
Оны кейде орысша атауынан тікелей көшірме аударма түрінде «Жетісу бақатісі» деп те атайды
Оны осылай атау мүлде дұрыс емес, өйткені оны жергілікті тұрғындар ежелден-ақ «Жетісу аяқты балығы» деп атаған.
Жетісу аяқты балығының ересектерінің денесінің ұзындығы 15-18 сантиметр болса, ал құйрығының ұзындығы 18-20 сантиметрдей, орташа салмағы 20-25 грамм
Басы жалпақ, тұмсығы доғалданып келген
Тұлға пішіні де жалпақ, екі бүйірінде 11-13 қабырғааралық жолақтары айқын байқалады
Құйрығы екі бүйірінен қысыңқы, оның арқа тұсында ұзына бойы орналасқан тері қатпарлы жалы болады
Жонарқасының түсі сары-қоңырқай, қоңырқай-сұр
Немесе жасыл-сұр әрі көпшілігінде дақты болып келеді
Аяқтары жақсы жетілген: алдыңғы аяқтарында – 4, ал артқы аяқтарында – 5 саусағы болады
Ымыртта және түнгі мезгілде сазды-шалшықты жерлер арқылы бір өзеннен екінші өзенге жорғалап өте алады.
Жетісу аяқты балығының өкпесі нашар дамығандықтан көпшілік уақытын таза шағын өзендерде, бұлақ-қайнар суында өткізіп, күн көзіне көп шыға бермейді
Көкек айынан бастап қыркүйек айының бірінші жартысына дейін түнгі мезгілде және ымыртта белсенді тіршілік етіп қорегін аулайды
Күндіз өзен, бұлақ жағалауындағы тастың астына немесе жағалаудағы таса жерлерге тығылып, көзге көп түсе бермейді
Ал дернәсілдері күндіз де белсенді тіршілік ете береді.
Бұл жануар қыста қатпайтын қайнар, бастау суының түбіндегі тастардың тасаларына немесе су түбіндегі мүктердің арасына тығылып тіршілігін жалғастырады
Оның негізгі қоректері – судағы жылғалықтар, ұсақ шаяндар, өрмекшілер, су қоңыздары, құрттар және олардың дернәсілдері
Жетісу аяқты балығының дернәсілдері күрделі өзгерістерді басынан өткізіп барып, үш жылдан соң ғана ересектеріне айналады
Дернәсілдерінің сыртқы желбезектері болады
Ол 4-5 жылдан соң жыныстық тұрғыдан жетіліп, сырттай ұрықтанады.
Жетісу аяқты балығы Қазақстанның Жетісу Алатауында ғана кездесетін релик әрі эндемик құйрықты қосмекенді
Ертерек кезде ол Жетісу Алатауының батыс, орталық және солтүстік өңірлерінде біршама кеңінен таралған
Соңғы жылдары оның таралу аумағы, сондай-ақ саны да азайғандығы байқалады
Қазіргі кезде ол Жетісу Алатауының Мыңшұңқыр, Тоқсанбай, Қоянбай тау жоталарындағы шағын өзендерде, бастауларда, бұлақтарда және сазды-шалшықты жерлерде сақталған
Мұндағы себеп соңғы жылдардағы ауа райының қуаңшылдығы, тіршілік ететін табиғи орта жағдайларының өзгеруі, орманды алқаптардың бейберекет қырқылуы, гидрологиялық режімнің бұзылуы және адамның іс-әрекеттері тікелей әсер еткен
Ерте кездерде емдік мақсатта жетісу аяқты балығын аулап, оны кептіріп ұнтаққа айналдырып шетелге жасырын сату жағдайлары болған.
Жетісу аяқты балығы шағын аумаққа таралғандықтан және санының күрт азайып бара жатқандығына байланыс­ты Халықаралық Табиғат Қорғау Одағының (ХТҚО) және Қазақстанның Қызыл кітабына (2010) тіркелген қатаң қорғауды қажет ететін түр болып саналады
Ол Алматы облысы, Сарқан ауданының аумағындағы ұйымдастырылған Жоғарғы Көксу табиғи зоологиялық қорықшасында қорғауға алынған
Дегенмен де, жетісу аяқты балығын сақтап қалу үшін, оның санын қалпына келтіру үшін және қатаң түрде қорғау мақсатында маман ғалымдар ол тіршілік ететін алқапта арнайы табиғи қорық ұйымдастыруды ұсынады
Сонымен қатар жергілікті тұрғындар арасында жетісу аяқты балығын қорғау туралы үгіт-насихат жұмыстарын кеңінен жүргізіп, әлі де терең зерттей түсу қажет.
Рысбай Сәтімбеков,
Қазақ мемлекеттік қыздар педагогикалық университетінің ұстазы
