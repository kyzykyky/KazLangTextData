Ана тіліміздің, шырайлы да шұрайлы қазақ тілінің сонау 1922-ші жылы тұңғыш рет мемлекеттік мәртебе алып, мерейі өскенін біреу білсе, енді біреу біле бермейді
Бұл – халқымыздың әлі де болса, жығыла қоймаған кезі: еліміз Қазан төңкерісі мен ағайынды «ақ пен қызылға» алалаған азамат соғысының тозағынан есін енді-енді жия бастаған
Алаш арыстары жаңа Үкіметпен арадағы уағдаластықта қандастарын оятып, туған қазағының санасындағы тұманды сейілтіп, еңсесін тіктеуге жандарын салуда еді. 
Қызылордада тап сол жылы Кеңес­тердің Бүкілқазақтық бірінші сьезі өтіп, онда мемлекеттік тіл мәселесі де жан-жақты сөз болды
«Оқулықтар мен әдістеме құралдарының жетіспейтіні» де баса айтылды
Осы бір олқылық тәуелсіздік алған жылдары да қайта-қайта көтеріліп, тіпті «Тілдер туралы» Заңның орындалмауының негізгі себептерінің бірі ретінде алдымызды орай берген.
Қазір «оқулықтар мен әдістеме құрал­дары жетіспейді» деп жалған жанашырлықпен дабыра жасаудың еш қисыны жоқ
Соңғы жылдары ол олқы­лықтың орны әбден толғандай
Бірақ санның сапаға ауысуы созылып бара жатқанын мойындауға мәжбүрміз.
Ең өкініштісі, жергілікті жерлерде Астанадан нұсқау түспейінше, алақан­да­рын жайып, бейқам отырғандар әлі де баршылық
Тіл жанашырларын ынталандыру шараларын қолға алмақ түгілі, маңдайшадағы сақау жазуларын түзей алмайтындарға не деуге болады?! Ал заңда да, нұсқауда да қапы жоқ
Ал Елбасы «қазақ қазақпен қазақша сөйлессін» дегелі қашан!
Осылайша ағымыздан жарылуға Қа­зақстан Республикасының Парла­менті Сенатының қабырғасында туып, Терминкомның мақұлдауымен жақында жарық көрген «Заңнамада жиі қолданылатын сөздер мен сөз тіркестері» атты екі томдық жинақ себеп болды
Кітапқа негізінен 1996-2013 жылдар аралығында Қазақстан Республикасының Парламенті қабылдаған заңдардан, Мемлекет басшысының Жарлықтары мен Өкімдерінен, республика Үкіметінің қаулыларынан және өзге де нормативтік-құқықтық актілерден іріктеліп алынған сөздер мен сөз тіркестері енгізілген.
– Заң жобаларын және өзге де нор­мативтік-құқықтық актілердің алғашқы нұсқаларын дайындайтын мамандар, заңгерлер мен аудармашылар тарапынан заңнамада жиі қолданылатын сөздер мен сөз тіркестерінің сөздігін әзірлеу туралы ұсыныстар біраздан бері айтылып жүр еді, – дейді аталмыш сөздікті құрастырып, оның жалпы редакциясын басқарған республикаға белгілі аудармашы әрі қаламгер, Қазақстан Респуб­ликасы Парламенті Сенаты Аппараты Редакциялық-баспа бөлімінің меңгерушісі Кеңесбек Мыңжасарұлы Демеш.
– Тіл мамандары мен жанашыр­ларының осы орынды тілек-талаптарын ескере отырып, екі кітаптан тұратын қазақша-орысша; орысша-қазақша сөздікті әзірледік
Басты мақсат – заң­на­мада қолданылатын сөздер мен сөз тіркестерін біріздендіру еді
Жұмы­сымыздың қорытындысын Қазақстан Республикасы Үкіметінің жанындағы терминология және Мәдениет және ақпарат министрлігінің жанындағы сараптама комиссиялары мақұлдады.
Бұл екі томдық еңбек мазмұндық жағынан заңнама мен құқық қорғау салаларын кең қамтып, пайдалануға мейлінше қолайлы етіп басылыпты
Мәселен, сөздікте тыныс белгілері ұтымды қолданыла отырып, оқырманға әрбір сөз бен сөз тіркесінің жасалымы тайға таңба басқандай көрсетіледі
Айталық, кітапта «формирование» сөзінің аудармасын «қалыптастыру; құралым» деп екі сөзбен нүктелі үтір арқылы ұсыну оның қазақша екі мағынасы бар екенін көрсетеді
Оның бірінші бөлігінде бір нәрсені (дағдыны, қасиетті, т.б.) қалыптастыру мағынасында айтылса, екінші бөлігінде құрылымдық бөлік ұғымында (әскери құралым – воинское формирование) қолданылады.
Сол сияқты синониммен берілген сөздер үтірмен ажыратылады (құрғақ­шылық, қуаңшылық – засуха)
Мән-мәтінге сәйкес қолданылуына қарай жалғауы өзгеретін сөздер де (құратын, құрылатын – учреждаемый) үтір арқылы берілген
Сөздікте ұшырасатын «станса (станция) – станция, кәбіл (кабель) – кабель, құрауыш (компонент) – компонент тү­ріндегі қолданыстарда бірінші сөз терминком бекіткен немесе кейінгі жылдары қолданылып жүрген баламаны, ал жақша ішіндегі сөз ресми құжаттарда әлі де қолданыстан шыға қоймаған ұғымды білдіреді.
Кітаптың кейбір тұсында, әлбетте бірқатар сөздер мен сөз тіркестері бұрын жарық көрген сөздіктердегі әліпбилік, аудармалық беріліммен бірдей болуы мүмкін
Оның да жөні бар
Себебі олардағы және бұл кітаптағы терминдер Қазақстан Республикасының заңдарынан, басқа да нормативтік-құқықтық актілерінен әліпбилік ретпен алынған, яғни дереккөздері негізінен ортақ
Сөздіктің соңындағы пайдаланылған әдебиеттердің тізімі соны көрсетеді
Бұл кітаптардың «жұмыс барысында өздеріне едәуір септігі тигенін» құрастырушы ретінде К.Демеш әділ атап көрсетеді.
Әрине, сөздіктің оқырманмен еш «тұтықпай тілдесуінде» оны құрас­тырушының тәжірибесі мен біліктілігінің орны ерекше екені түсінікті
Бұл орайда журналист, заңгер Кеңесбек Демештің аударма саласының белгілі маманы екенін қаламгер қауым жақсы біледі
Кезінде саяси және ресми ақпарат аудармасының көшбасшысы болған Қазақ телеграф агентігінде шыңдалған ол еліміз егемендік алған кезден бері ана тіліміздің мемлекеттік мәртебесін орнықтыруға аянбай атсалысып келе жатқан азаматтардың бірі
К.Демештің Алматы қалалық Тіл басқармасының басшысы ретінде Мемлекеттік тілді енгізу, қала атауларын тәуелсіздік талаптарына сәйкестендіру жолында елеулі еңбек сіңіргені баршаға мәлім
Абылай ханның қала төріне шығып, батыр аталарымыздың Алматыға оралуы да сол тұста басталғанын қалалықтар біледі
Ол талай жыл Орталық және жергілікті мемлекеттік органдарда жауапты қызметтер атқара отырып, өзі жас­тайынан араласып, ерте төселген сүйікті ісін жемісті жалғастыруға жақсы мүмкіндік алды
Мұны айтып отырған себебіміз, осынау мол тәжірибенің сөздіктің сәтті шығуына пайдасын тигізгені анық
Жинақтағы Кеңесбектің өзі аударып, Мемлекеттік терминология комиссиясы бекіткен «регистр – тізгі», «заграждение – қоршалым» және т.б
сөздер соның бір парасы.
Сөздік нормативтік-құқықтық актілердің жобаларын әзірлеумен айналысатын мамандарға, заңгерлерге, аудармашыларға, ғалымдарға, студенттерге, қалың оқырманға арналған
Аталған еңбек нормативтік-құқықтық актілерде сөздер мен сөз тіркестерінің қолданылуын бір ізге салып, қазақ тілінің толыққанды заңнама тілі ретінде орныға түсуіне септігін тигізері анық.
«Қазығұрт» баспасында басылып шыққан жинақты әзірлеуге қатысқан аударма саласының білікті мамандары О.Жолдыбай, Е.Нарбаев, М.Басшыбаев, Ж.Жұмбергенов, Қ.Исмаилова, Г.Салықова, Е.Адаев, И.Оңғарбаев, М.Әшім, П.Сапарбекованың атқарған еңбектерін де атай кеткеніміз орынды
Олай болса, оқырманмен жүздесуі енді ғана басталған сөздіктің сапары сәтті жалғасын табуына қашан да тілектеспіз.
Болат Жүнісбеков,
журналист-жазушы
