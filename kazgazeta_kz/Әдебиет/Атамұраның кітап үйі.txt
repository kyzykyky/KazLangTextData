Жуырда Астана қаласында «Атамұра» корпорациясының екінші кітап үйі ашылды
Бұл «Абай» деп аталған алғашқы кітап үйінің жалғасы іспетті. 
Тұсаукесер шарасында сөз алған «Атамұра» кор­порациясының президенті, бас­пагер-ғалым Рақымғали Құл-Мұхаммед: «Заман талабы қалай өзгерсе де, кітапқа деген қызы­ғушылық пен сұраныс бола береді
Осыны ескеріп, «Атамұра» корпорациясы бас шаһардан екінші кітап үйін ашып отыр
Қазақтың бас ақынының есімін ұлықтап тұрған кітап үйі Ә.Бөкейханов көшесінде орналасқан
Ал Сығанақ көшесінде жаңадан ашылған кітап үйін Алаш ардақтыларының құрметіне «Алаш» деп атадық
Жалпы, Қазақстан бойынша «Атамұра» корпорациясының барлық облыс орталықтарында кітап үйлері бар
Біз әу бастан халқымыздың әдет-ғұрпы мен салт-санасына, яғни атамұрасына қатысты кітаптарды шығаруға басымдық беріп келеміз
Бұл бағыттағы жұмыстар алдағы уақытта да жалғаса береді» деді.
Бұдан кейін корпорация президенті журналистерге кітап үйінің сөрелерінде тұрған туындыларды таныстырды
Мұнда келушілер назарына «Қазақтың салт-дәстүрі» атты бірнеше тілде жарық көрген кітап ұсынылды
Кітаптағы түсініктер мен анық­тамалар шетелдіктер үшін қысқа әрі түсінікті тілде әліпби реті бойын­ша берілген
Ал қазақ тіліндегі нұсқасы толық жазылған
Қазақ, ағылшын, орыс тілдерінде басылып шыққан «Қазақтың дастарқаны», «Қазақтың гүлдері» деген кітаптар оқырман үшін қызықты бола түспек
Тұсаукесер шарасында Р.Құл-Мұхаммед «Алаш» кітап үйінде жаңа оқу жылына қажетті барлық оқулық түр-түрімен тұрғанын тілге тиек етті.
Баспагер кітап шығару мен тарату саласында қордаланған мәселелер бар екенін және оны «Атамұра» корпорациясы шешуге талпынып жатқанын айтты.
– Қазіргі кезде ақын-жазушылар шығарған кітаптарын тарата алмай қиналады
Осының алдын алу үшін біз кез келген ақын-жазушыға кітап үйлеріміз арқылы туындыларын тарату мүмкіндігін ұсынып отырмыз
Егер, қандай да бір кітап аса жоғары сұранысқа ие болатын болса, оқырмандар сол кітапты қайта-қайта сұрап жатса, біз сол туындының ав-торына хабарласуды, оған қаламақы төлеуді, кітабын шығаруды және таратуды өз мойнымызға аламыз, – деді Р.Құл-Мұхаммед.
Айта кетейік, бүгінде «Атамұра кі­тап­­ханасы» деген сериямен шыққан кітаптар 200-ден асты
Бұл серия халқымыздың классик жазушыларының туындыларын насихаттап келеді
«Атамұра мектеп кітапханасы» сериясы балаларға арналған шығармаларды жинақтаса, «Менің алғашқы кітапшам» серия­сымен кішкентай бүлдіршіндерге арналған ертегілер басылады екен.
Осы орайда корпорация жаңа жо­баларды жүзеге асырғаны һәм баспа өнімдерін жоғары сапаға көтер­гені, әлеуметтік-гуманитарлық бағдар­ламаларға белсенді қатысқаны үшін бірнеше халықаралық және отандық марапаттарға ие болды
Олардың қатарында Мемлекет басшысының «Құрмет» дипломы, «Елдің үздік баспасы» аталымы бойынша «Алтын жұлдыз», Өндіріске ықпал ету ассоциациясының Алтын медалі (Париж), Халықаралық алтын жұлдыз (Женева), «Хрусталь рыцары» дипломы (Мальта) сыйлықтары бар.
Өмірбек Қуаныш
Астана
