Асқар Жақсылықұлы Жайлашев 1964 жылы Атырау облысының Махамбет ауылында мұғалімдер отбасында дүниеге келген
Батыс Қазақстан ауылшаруашылығы институтына түсіп, инженер-механик мамандығын алған соң, Махамбет ауданының ауылшаруашылығы кәсіпорындарында еңбек етеді
1990 жылдан бастап Атырау облысының Жылыой ауданының Ішкі істер, Қаржы полициясы саласында әртүрлі лауазымда қызметтер атқарады
2005 жылы подполковник шенімен отставкіге шықты
Сонда да еңбектен қол үзбей өмірінің соңына дейін Атырау қаласындағы «Жалтур» ЖШС-ның бас директоры қызметінде болды
Аяусыз ажал кемеліне келген жігіт ағасын өткен жылдың соңында арамыздан алып кетті.
Асқар қолы қалт еткен сәттері өлең де жазатын
Бірақ мұны­сын көп адамға байқата бермейтін
Біз төменде ардақты азаматтың шабытты сәтте ақ қағаз бетіне қондыр­ған бір­қатар жыр жолдарын жұртшылық назарына ұсынып отырмыз.
Тоғызыншы ауылда
Тоғызыншы ауыл ата-баба жатқан жері,
Қызарып күннің өзі батқан
Өмірге кеп, азамат боп өсіп өнген,
Әкеміздің осы өңірде қатқан белі.
Бұл жерде жатыр бабам Мүсірәлі,
Жүрегім соны сезіп бұлқынады.
Кезінде даңқы асып, болыс болған,
Әттең, тарих ұмыт қылған, кім кінәлі?
Нарын құмы, Қаңбақтыда туған дара,
Өнер қуған, ел билеген, болған пана.
Жайық бетке ел көшіріп, ауыл құрып,
Отызында орда бұзар қылған шаруа.
Әкесі шынжыр баулы Берді ақсақал,
Өсе ме сусыз, нәрсіз бақшада тал.
Аллаһ берген бойына қасиетті,
Дарытқан ұрпағына бұл текті шал.
Шешесі Марал әжем аруақты,
Жауменен айқасуға ол жарапты.
Қарындасы батырдың танысаңыз,
Аты шулы Қаратоқай Құлбарақты.
Бұл ауылдың әңгімесі ұзақ сонар,
Өзіндік тарихы бар басқа қонар.
Бабамыздан тараған ұрпақтардың,
Ұлағаты, үлгісіне көңіл толар.
Үлкен ұлы бабамнын Досжан аға,
Білім алған Орынборда, ол бір дана.
Ел басқарған, халқына қамқор болған,
«Ақсұңқар» деп ел-жұртынан алған баға.
Орысшаға жетік болып, ерте піскен,
Ұлық болған әділдікпен көзге түскен.
Законын екі жұрттың бірдей біліп,
Әлсіздерге араша боп көмектескен.
Ғұбайдолла Бердиевті кім біледі?
Мүсірәлі немересі, қыр түлегі.
Ақ патшаның заманында Ресей асып,
Қазандағы университет бітіреді.
Қатар жүрген марқасқамен Халел сынды,
Озық оймен үйірінде болған құнды.
Халқы үшін қызмет еткен жарық жұлдыз,
Жалт етті де, ерте өмірден озып тынды.
Зиялылық тұлғасына бек жарасқан,
Қысқа өмірі Ғұбекеңнің ғұмыр дастан.
Алаш Орда партиясын құрған кезде,
Алғашқы боп іргетасын ол қаласқан.
Ғұбайдолла інісі Жайлаш атам,
Әкесі Есқалидан қалған тұтам.
Мұрасын ата, аға жасырам деп,
Ғұмыр кешкен кеңесінде өте жұтаң.
Одан қалған Жақсылық менің әкем,
Үлкен-кіші сыйлап оны дейді «тәтем».
Аға ұрпақтан көзі тірі осы ақсақал,
Ұйытқысы боп әулеттің отыр бекем.
Сағыныш
Ләззатжан, аппақ жүрегім,
Қасыма ерген тірегім.
Алысқа кетіп кенеттен,
Жалғызсырап жүр едім.
Тағдырдың ісі, не шара,
Қиналған жанның бірі едім.
Ләззатжан, сенсіз кім едім?
Қапысыз жүріп, білмедім.
Шалдығып мына ауруға,
Тығырыққа мені тіредің.
Сауығып келсең тезірек,
Сол-ақ ғой менің тілегім.
Ләззатжан, қиын білемін,
Сағынтады қос түлегің.
Солардың ойлап тағдырын,
Жабырқайды сенің жүрегің.
Мені де қинап осылар,
Тұңғиық ойға кіремін.
Әкені аңсау
Осынау орта жастан асқан кезде,
Ұрпақ сүйіп, әке ізін басқан кезде,
Бұл фәнимен әкеміз қош айтысып,
Қимас көңіл толтырды жасты көзге.
Қасиетін әкеміздің еске алғызып,
Туындатты қара өлеңнен «дастан-тізбе»,
Беймәлімдеу сырларын ашқан бізге!
Әкеміз шежірелі дара тұлға,
Мұрағатын қалдырған қыз бен ұлға,
Бар өмірін білім үшін сарп еткенде,
Бұл да өзі түсінгенге терең сыр ма?
Арманын әкеміздің жеткізе алмай,
Жүргендейміз тірлікте құрдан-құрға,
Осы бізді батырар қалың мұңға.
Жасынан қиындықты көрген пенде,
Малынып еңбек еткен маңдай терге,
Жетім қалған атадан жас өренге,
Не қалады бәріне көнбегенге.
Қиындықты тайсалмай, тік көтеріп,
Ұмтылған ылғи-дағы тау мен өрге.
Бас иемін әкемдей қайсар ерге!
Әкеміз сыйлап өтті туысқанын,
Ақ ниетпен жағалап, жуысқанын,
Дарқан көңілі өзіне, бек жарасқан,
Аямаған ешкімнен дәмін, нанын.
Өмірінің соңғы шағы туса-дағы,
Сұрап, біліп жатқаны туыс халін,
Түсіндік пе дүние-ай мұның мәнін?
Бұл өлең әкеге арнап жазылған-ды,
Сағыныш түрткілеген мен бір жанды.
Әкемнің жақсылығы жай таптырмай,
Шабытым бойымдағы буырқанды.
Жаннатта болса екен жаны дейміз,
Пендесіне Аллаһтың тілек барды,
Ұрпағынан артындағы жүрекжарды!
Асқар ЖАЙЛАШЕВ
Атырау облысы
