Қазақ  топырағындағы Кант
Жастай тері төгілді,
Жақсылыққа жегілді.
Жұртқа Кантты танытып,
Жазды сосын Гегельді.
(Тақырыптың тұздығы)
Бүгінгі қазақ ғылымында өзі де, сөзі де орнықты, әр ісінен тиянақтылық танылып тұратын тұғырлы тұлғалар баршылық
Әсіресе кемел жасқа жетіп, ақсақалдықтың ауылына еркін енген, соған қарамастан ширақтығымен ерекшеленетін, санасы сергек аға буын өкілдері кейінгі ұрпаққа үнемі үлгі болып келеді
Орнымен сөйлейді, өрісті өнегесін көрсетеді
Талай белестен абыроймен өткен ардақты ағалардың әлі күнге дейін сынын бұзбай, сипатын өзгертпей бабында келе жатқанына әрі қызығасың, әрі қайран қаласың
Оларды өзі айналысатын ғылым саласының көш басында тұратындығы үшін де құрмет тұтасың
Ұлт болып ұлықтайтын сондай азаматтардың бірі және бірегейі – Қазақстан Ұлттық ғылым академиясының академигі, философия ғылымының докторы, профессор Жабайхан Әбділдин.
Ол – біздің еліміздегі өте танымал ғалымның бірі
Тек қазақ жұртына ғана емес, бірқатар мемлекеттерге ғылыми еңбектері кең таралған
Әлемдік философияның бүгінгі серкелері ­назар аударатындай жаңалығы мол дүниелерді көптеп ұсынған ғалым
Жер-жаһанға танымал болатындай реті бар
Қазақ топырағында аса етене емес философияның классикалық бағыттарын зерттеуге жас күнінен ден қойды
Мәскеу мемлекеттік университетінің аспирантурасын бітіріп, «Нақты ұғымның гносеологиялық рөлі» деп аталатын кандидаттық диссертациясын қорғады
Жиырма беске жаңа толған қазақтың жас ғалымы үшін бұл үлкен жетістік еді
Ғылым академиясының құрылғанына он екі-ақ жыл өткен бастапқы кезеңде ұлттық ғылымның тегеурінді жастармен толығуы қоғамдағы елеулі жаңалық болатын.
Отыз бес жасында философия ғылымы­ның докторы атанды
Жазған еңбегіңді жіліктеп тұрып талдайтын кеңестік кезеңде мұндай биікке жету оңай емес-ті
Ол кездің талабы бойынша, жүзден жүйрік, мыңнан тұлпар болып танылып, қатарыңнан қара үзіп шығуың керек
Ғылыми жұмыстары диалектикалық логиканың проблемаларын жан-жақты зерделеуге арналды
Бұл жалпы жұрттың тісі бата бермейтін күрделі ілім саласы екенін көзі қарақты жандар жақсы біледі
Жас философ ғылымның нағыз майталмандары ғана несібесін теретін осы салаға түрен салды.
Ғылымдағы алғашқы темірқазығы болған нақты ұғым мәселесін бар қырынан қарастырды
Бұл тақырыпқа арнап бірнеше еңбектер топтамасын жариялады
«Нақты ұғымның танымдағы рөлі», «Гегель ұғымның нақтылығы ­туралы», «Гегельдің нақтылық принципі жөніндегі түсінігі», «Нақты ұғым логи­калық пайымның фор­масы ретінде», «Абстрактіліктен нақты­лыққа өрлеу», т.б
мақалалары осы мәсе­лені біліктілікпен талдағандығымен құнды.
Нақты ұғымды зерттеген соң нақты­лық оған үнемі серік болды
Сөзі сал­мақты, ісі тиянақты, жауапкершілігі жоғары философ ғалым басқару жұмыс­тарына да бейімділігін көрсетті
Қазақстан Ғылым академиясының Философия және құқық институтының директорлығына тағайындалды
Кейіннен Қоғамдық ғы­лымдар бөлімшесінің академик-хат­шысы қызметін атқарды
Ғылым акаде­миясының вице-президенті ретінде бұл саланы ұйымдастыру ісіне өлшеусіз үлес қосты.
Ол мемлекет пен қоғам жұмысына белсене араласып, Тәуелсіз Қазақстанның дамуына аянбай атсалысты
Қазақстанның Жоғарғы Кеңесіне де, Парламент Сенатына да депутат болды
Сенаттың Халықаралық істер, қорғаныс және қауіпсіздік коми­тетінің төрағасы ретінде еліміздегі заң шығару органының қалыптасуына зор еңбек сіңірді
Президент Әкімшілігінде қызмет істеп, басқару жүйесі мектебінде жас әріптестеріне тәжірибесін үйретті.
Ерен еңбегіне сай лайықты марапаттан қай кезде де кенде болған жоқ
Қоғамдық ғылымдар саласындағы үздік ғылыми жұмыстар үшін берілетін Шоқан Уәлиханов атындағы сыйлықты иеленді
Өз саласындағы жоғары жетістіктері үшін Қазақстанның Мемлекеттік сыйлығын алды
Кейіннен оған Қазақстан ­Прези­денті­нің Бейбітшілік және рухани татулық сыйлығы берілді
«Еңбек Қызыл ту», «Құрмет белгісі», «Достық», ІІ дәрежелі «Барыс» ордендерімен марапатталды.
Жабайхан Әбділдиннің аты аталғанда әлемге әйгілі философтар Иммануил Кант пен Георг Вильгельм Фридрих Гегельдің аты қоса айтылады
Ол осы екі ғұламаның мұрасына айрықша ден қойды
Барлық ғылыми еңбектерін солардың шығармаларын зерделеуге арнады
Өмір құбылыстары мен рухани құндылықтарды талдап-түсіндіргенде білімі түпсіз тұңғиық, дана тұлғалардың теңдессіз еңбектеріне сүйенді
«Жас философтардың арасында, мәселен, Мүбәрактың Жабайханы сол кездің өзінде қазақ топырағындағы Кант атана бастаған», – деп академик Зейнолла Қабдолов жазғандай, ұлы ойшылдардың ұлағаты оқымысты ғалымның рухани өміріне азық болды.
Қазіргі күні терең білім игеріп, кемел жасқа келгенімен Жабайхан Мүбәракұлын да тығырыққа тірейтін сауалдар жетіп артылады
Сондайда ол өзінің әйгілі ақылшыларына жүгінеді
Ақылшылары дегеніміз – Аристотель, Платон, Гегель, Кант… Өзіміздің ұлы Абай, ғұлама Шоқан, дана Әуезов… Солармен армансыз сырласады
Кітаптарын қайта ақтарады
Сан рет оқыған дүниелері
Жарты ғасырдан астам уақыт бойы қолынан тастамай келе жатқан құндылықтары
Олардың әр сөзі санасында әбден жатталған десе де болады
Бірақ әр үңілген сайын тап бүгін оқығандай әсер қалдыратынын қайтерсің
Қайта қараған сайын өзге қыры ашыла түседі
Ұлылықтың шегі жоқ екен! Жабайхан Мүбәракұлы қалың елді білімге баулыса, ғибратты ғұламалар Жәкеңнің өзіне ілім үйретеді
Сол данышпандарыңыз академиктің ат үркетін атағына қарамайды, даналық сабақтарын сәт сайын санаға сіңіреді
Сөйтіп, сексен бестегі Жабайхан аға отыздағы Шоқаннан адамтану мен қоғамтанудың қағидаларын, ұлттану мен жұрттанудың үрдістерін өмір бойы үйреніп келеді.
Ең бастысы, ол «қазақ топырағындағы Кант» бола тұра, ілім-білімге сусындау­ды ешқашан тоқтатпайды
Ұлылардан үйренгенін кейінгі буынның зердесіне құюға тырысады
Сөйтіп, Жабайхан Әбділдиннің білім алу – білім беру процесі бір сәтке де толастаған емес.
Жыр әлемінен –  ой әлеміне
Атырды да ақ таңды,
Арманына аттанды.
Ақындықты қойды да,
Ақыл кенін ақтарды.
(Тақырыптың тұздығы)
Жабайхан Мүбәракұлы о бастан екі тілде еркін жазатын ғалым болып қалыптасты
Мақалалары бұрынғы одақтың беделді ғылыми басылымдарында жиі жарық көріп тұрды
Кезінде атасы Жәкеңнің әкесін таныс орысының үйіне тұрғызып, орысша оқытыпты
Әкесі орысшаға жүйрік болған соң біздің кейіпкеріміз де бұл тілді өте жетік меңгерді
Ал оның атасы болыс болған деседі
Болыстардың бәрі де орысшаға өте икемді келетіні бесенеден белгілі.
Жәкеңнің философияға келу тарихы да қызық
«Хабар» агенттігінің «Көзқарас» бағдарламасының жүргізушісі Ирак Елекеевтің: «Қанша мамандықтың ішінен философияны қалай таңдадыңыз өзі?», – деген сауалына академик: «Шынымды айтайын, мектепте оқып жүргенде мен фило­софия дегеннің не екенін де білген жоқпын», – деп жауап берді
Шынды­ғында, ол бала күнінде физиканы өте жақсы көріпті
Сондықтан келешекте физик болсам деген ой кеудесінде бүр жарады
Бірақ оған қоса, тағы бір құмарлығы бой көрсетіп келе жатады
Ұғымтал ұлан 7-кластан бастап Абайдың шығармаларын қызыға оқиды
Өлеңдерін санасына сіңі­реді
Поэмаларының сюжеттерінен сыр іздейді
Аудармаларының мінсіздігіне таңға­лады
Қарасөздерін оқып, ойға беріледі
Қысқасы, ұлағатты ұл Абаймен жақсылап «ауырады».
Енді оның физикадан гөрі поэзияға аңсары көбірек ауды
Сабақты үздік оқитын физик-лирик елді аузына қаратқан ақын болғысы келді
Сосын ептеп өлең жазуды дағдыға айналдырады
Тек жазып қана қойған жоқ, нағыз оқыған кәсіби ақын атанудың қамын қарастыра бастады
Жұрттан сұрастырып көрсе, ол үшін не журналистика не филология факультетіне түсуің керек екен
«Сонымен физик болам ба, әлде әдебиетші болам ба деп жүрген жүрген кезім еді
Сол жылы университетте философия-экономика факультеті ашылып, бірінші рет студент қабылдайтын болыпты
Жарнамада жақшаның ішіне «ғалым тәрбиелейді» деп көрсетіліпті
Қазақ ежелден ғалымды жақсы көреді
«Білім-ғылым инемен құдық қазғандай» деп әжелеріміз айтып отыратын
Бұдан соң мен «философия деген не екен» деп іздене бастадым», – дейді өзі
Сол ізденгеннен мол ізденді
Оның ендігі өмір жолы тек қана философиямен байланысты болды
Ақыры, тынымсыз ізденіс оны өзі таңдаған ғылым саласының шырқау биігіне дейін алып шықты.
Мектепте тарихшы мұғалімінен пәлсапаның мән-жайын сұрағанда, ұстазы: «Философия деген үлкен ғылым
Тарихта Аристотель, Сократ, Платон деген ғұламалар болған
Мына біздің Абайдың өзі үлкен философ», – депті
Бұл талабы таудай өрен үшін іздегенге сұраған еді
Өндіртіп өлең жазып жүрген ұланға сүйікті ақынын философ деген соң, одан сайын құлшына түспей ме?! Әрі ақын, әрі философ болса, несі бар?!
Сөйтіп, ол ой әлеміне жыр әлемінен келді
Көп оқып, үздіксіз ізденген соң бірте-бірте өлеңі азайып, ойы қоюлана түсті
Кейде ойлаймыз, философия факультеті сол жылы ашылмай, бірер жыл кеш құрылғанда Жабайхан ағамыз журфактың немесе филфактың жігерлі студенті атанып, өз заманында жалындатып жыр жазып жүруі де мүмкін еді-ау
Шайырлықтың жолына шындап түскенде қандай ақын болар екен?! Кез келген шумағы ылғи бір философиялық иірімге толы, анау-мынау адам түсінбейтін, өресі биік өлеңдер жазатын салиқалы сөз зергері атанатын шығар
Әйтеуір жұмбағы мол философия оны адуынды ақындықтың ауылынан алыстатып әкетті
Ақын болмағанмен, поэзияны зерделей білетін ойлы оқымыстыға айналды
Абайды қайта-қайта оқыды, астары мен қатпарына барынша үңілді
Басқа ақындардың да жан дүниесіне терең бойлады
Өлең өре білетін ғалым өлеңтануды мүлде жатсына қойған жоқ.
Әйгілі философтың өмірлік берік ұстанымы бар
Ол үшін философия қоғамдағы ең қастерлі құндылықтың бірі
Әлемдегі ұлылардың бәрі осы ғылымның бесігінде тербелген
Оның тұжырымдауы бойынша, «Ақылсыз, ойсыз дүниеде ешнәрсе жасалмайды
Сондықтан қазаққа алдымен ой керек
Ол ой ел мүддесімен үндес болуы қажет».
Жабайхан Әбділдин – тәуелсіз елдің құндылықтарын қадірлейтін ғалым
Ол үнемі жас ұрпақты отаншылдыққа бау­лиды
Сөзі сенімді, пікірі пәрменді, тұжырымы тиянақты болып шығады
Жайшылықта күнде айтылып жүрген әңгіме Жәкеңнің таным таразысына салған кезде өзгеше сипат алады
Ол кез келген мәселеге мүлде басқаша қырынан келеді
Бір сұхбатында «Тәуелсіздікті тек атқан таңмен, шыққан күнмен ғана салыстыруға болады», – деді
Қатардағы біреу айтса, салмағы сезіле қояр ма еді… Дуалы ауыздан шыққан соң түрлене түскендей әсер қалдырады.
Ғылымға адам әртүрлі жолмен келеді
Біреу кәсіп іздейді, біреу нәсіп іздейді
Біреу кездейсоқ келеді, тағы біреу жанкештілікпен жылжып, өлермендікпен өршелене қадам басады
Ал ­Жабайхан Әбділдин – өз саласына асқақ арманымен, шын ниетімен, зор ынта-ықыласымен, жүрек қалауымен келген ғалым
«Менің бала кезімде бүкіл жұртты аузына қаратқан радио тек ғалымдар туралы ғана айтатын», – дейді ол
Демек, оның жан дүниесін ғылымға деген құштарлық билеп алған.
Қазіргі алдыңғы қатарлы елдердің қатарына қосылу жөніндегі биік мақ­сатымызға да өз ұстанымы тұрғы­сынан көзқарас танытады
«Бұл орайда да ғы­лымсыз ешнәрсе шешілмейді
Жұрттың жасаған дүниесін алып келе бермей, өзіміз өндіруіміз керек», – деген тұжырымға табан тірейді.
Жабайхан аға бүгінгі қоғамы­мыз­дың ұстынына айналған рухани құндылықтарды да ұмытпайды
Бар­ша­мыздың бірлігімізді сетінетпей ұстап, ұйыстырып тұратын белгілі бір қа­сиеттер бар
Сондықтан кейіпкеріміздің тұрымдауынша, ұлт адамына «Ақыл, адам­гершілік, кісілік сезім керек
Осы үшеуін­сіз қиын».
Мұны балалықтан даналыққа дейін ой тербеген әйгілі философтың өмірлік ұстанымы десе де болғандай.
Бес арыстың бағасы
Ойқастаса қаламы,
 Орындалар талабы.
Он миллион қазақты,
Ойландыра алады.
(Тақырыптың тұздығы)
Жабайхан Мүбәракұлының өмірдегі және ғылымдағы қызметі бұрынғы алып жүйенің көбесі сөгіліп, жұрт жаңаруға бет алған кезеңге тұспа-тұс келді
Қоғамның даму заңдылықтарын жетік білетін философ ғалымдар осы сәтте өз көзқарасын жан-жақты танытты
Олардың қай-қайсысы да ел үшін сын болған күрделі мезгілде ауқымды міндет арқалады.
Осы кезде біздің кейіпкеріміз де қоғам­да­ғы өрелі өзгерістерден ұлт мүддесін іздеп, азаматтық тұрғыдан үн қатты
Бел­гілі ғалымның ұлттық ұстанымға табан тіреген «Тарихсыз халық тұл», «ХХ ғасыр Қазақстан ғылымына не берді?», «Қазаққа алдымен ой керек», «Ой мұхиты» атты рухани-танымдық мақалалары жаңа сананы қалыптастыруға елеулі үлес қосты
Бұл жарияланымдардың бәрінде бағдарламалық мұраттар мен тиянақты тұжырымдар көрініс тапты
Себебі тәуелсіздікке бағыт алған жылдарда қазақ халқының алдына қандай міндеттер қойылуға тиіс екенін ойы озық ғалымдар күн ілгері аңғарған-ды
Сондықтан ­Жабайхан аға бұл кезде қашаннан ғылымына серік болып келе жатқан Кант пен Гегельді қоя тұрып, ұлт ұпайын түгелдеуге кірісті
Қоя тұрды дегеніміз әншейін сөз ғана, қоғамның жалпы даму заңдылықтарын зерделеу үшін бәрібір сол данышпандардың еңбектеріне қайтып айналып соға беретіні анық-ты.
Қазақ философы өз мақалаларында қазақ әдебиетін жақсы білетінін де үнемі танытып отырады
Ол ұлт тарихында айрықша орны бар ұлы ағартушылардың мұрасын қоғамдық ойдың қозғаушы күші ретінде қарастырды
Бұл тақырыпқа арнап, бірнеше ғылыми монография жазды
Ғалымның «Абай мұрасын игере білейік», «Абай ұлы ойшыл, гуманист ретінде», «Абай туралы сөз», «Шыңғыс Айтматовтың «Кассандра таңбасы» романы», «М.Әуезов – ұлы ойшыл және гуманист» атты мақалалары әдебиетті рухани құндылық ретінде зерделегенімен ерекшеленеді.
Абайға әдебиетшінің көзімен үңілу бір басқа да, философтың көзімен қарағанның жөні бөлек
Әдебиеттанушы сөздің астарын көбірек қаузаса, философ ойдың қатпарын терең қопарады
Алғашқысы ой түбінде жатқан сөзге мейлінше зер салса, соңғысы сөз түбінде жатқан ойға барынша қадалады
Санасы сергек, зердесі ерек Жабайхан Әбділдин осы екі қасиетті де бойына тоғыстыра алған сияқты көрінеді бізге
Сөздің сиқырын да аңғарады, ойдың орамын да қалт жібермейді
Өзі о бас­тан аса жүйрік екі тілдің қайсысы оң жамбасқа келіп қалса, бірден соған көшеді де, кең далада құйғытқан тұлпардай көсіле жөнеледі
Сондайда Жамбыл атамның кезінде бүтіндей бір жүйенің билеушісіне арнаған «Ақылдың кені – данышпан» деген әйгілі тіркесі Жабайхан ағамыз секілді бүгінгі ғибратты ғалымдардың табиғатын танытады екен-ау деген ой келеді.
Ел еңсесін тіктеген соң ­Жабайхан Әбділдин мемлекеттіліктің негізгі қағи­даттары, қоғамдағы адамның рөлі, кісілік келбеті, құндылықтардың қажеттілігі туралы салмақты тұжырым­дарын жариялап, жұртқа ұдайы ой салды
Нақтылық ұғымына терең бойлаған ғалым бұл дүниелерінде нақты мәселені ғана тілге тиек етеді
Көпсөзділікке ұрыну оның әдетінде жоқ
«Қазақ елі қайткенде өзгелермен терезесін теңестіре алады? Ұлтымыздың сапасы қайткенде артады?» деген сауалдардың төңірегінде үнемі толғанады
Осы тұрғыдан алғанда, «Мемлекет және адам», «Мемлекет тірегі – кісілік», «Хакім боп өмір кешу», «Ой әлемінен сөз», «Уақыт және мәдениет», «Тағылым мен тағзым» атты танымдық еңбектері – оның ғалымдық көзқарасын ғана емес, азаматтық ұстанымын да айқындаған дүниелер.
Елең-алаң тұста қазақ әдебиетінің тари­хындағы ақтаңдақтарды зерттеу оңай­лықпен жүзеге аспағаны белгілі
­Алдымен Алаш арыстарының шығармаларын зерттеп, бағалайтын және оларды ақтау мәселесімен айналысатын арнайы ­комиссия құрылды
Сол комиссияны басқару академик Жабайхан Әбділдиннің еншісіне бұйырыпты
Біраз уақыт жұмыс жүргізген топ Шәкәрім Құдайбердіұлы, Ахмет Байтұрсынұлы, Міржақып ­Дулатов, Мағжан Жұмабаев және Жүсіпбек Аймауытовтың мұрағатта сақталған дүние­лерін қайта зерделеп, жаңа таным сүзгісінен өткізді
1989 жылы комиссияның қорытындысы жарияланғанға дейін қыруар жұмыс атқарылды
Кейіпкеріміздің қазақ рухания­тының жай-жапсарын жетік білетіндігі, қоғамдық ортадағы абырой-беделі, сабырлы да салмақты мінезі мәселенің дер кезінде жөнімен шешілуіне септігін тигізді.
Бұл турасында кезінде ­академик ­Зейнолла Қабдолов: «Академик Әбділдин­нің кешегі алмағайып, аумалы-төкпелі аласапыран тұста… арманда кеткен әде­биет ардагерлерін ақтау комиссиясын бас­қарып, сол комиссия мүшелерімен бірге «өлгенімізді тірілтіп, өшкенімізді жандыруы», – туған халқымыз бен төл тарихымыздың алдындағы азаматтық ерлігі
Бұл үшін оған біз қалай риза болмайық! Бұған бүгін «тұлпардың тұяғы» туған күн деп, жер басып жүрген тірілер түгіл, жер астында жатқан сол бес арыстың аруақтары да тебірене толқып, бір-бір ­аунап түскен шығар», –деп жазды.
Сөйтіп, мұралары ұзақ жылдар бойы қапасқа қамалған бес арыс лайықты бағасын алды
Әрине, бұл ақтаңдақтардың қалпына келуін, арыстардың ақталуын уақыттың өзі талап еткен ақжолтай кезең болатын
Бұрынғы одақтан бөлінген елдердің бірқатары шығармаларына ­тыйым салынған қаламгерлерін бірден-ақ санатқа қосып, қоғамдық ойдың айналымына түсірген сәт еді
Сондықтан біздің комиссиядағы елге танымал азаматтар мәселені жан-жақты қарап, осы тарихи миссияны абыроймен орындап шықты.
Жабайхан аға қазір де елді іргелендіру жөніндегі қадамдарға лайықты үн қосып отырады
Қазақ жұртының болашағы ­туралы жобаларға қатысты өз пікір-пайым­да­рын айтады
Мемлекеттік деңгей­дегі бағдарламалардың мақсаты мен міндет­те­ріне терең талдау жасайды
Мұның халық­қа берер пайдасын атап көрсетуді де ұмытпайды.
Ойшыл, елшіл, қоғамшыл Жабайхан Мү­бәракұлын осындай ширақтыққа же­те­­лейтін күш – сананың сергектігі деп білеміз.
Ұлттанудың ұйтқысы
Аға сыйлау – салтымыз,
Ардақтайды халқымыз.
Ал бүгінде ол біздің,
Арқа сүйер Кантымыз!
(Тақырыптың тұздығы)
Ол қарым-қабілетінің арқасында өз саласы бойынша биік белестерге көтерілді
Қоғамдық қызметте де танымал тұлғаға айналды
Жабайхан аға кеңестік кезеңде ғылым мен техника саласындағы Лениндік және КСРО Мемлекеттік сыйлықтары жөніндегі комитеттің мүшесі болды
Сондықтан бұрынғы одақтың ең ірі ­марапатына ұсынылғандардың тағдырын шешетін алқалы жиынға жиі шақырылды
Мұндай құр­метке ие болған қазақстандық­тар аса көп емес-ті
Олар ғылыми ортаның ең таң­­даулы өкілдерінің ішінен іріктеп ұсынылатын.
Тегінде, гуманитарлық ғылым саласында халықаралық деңгейде танылу екінің бірінің маңдайына жазыла бер­мейді
Өз еліңде дараланып, өзге елдерге ғылыми жаңалықтарыңды таныстыру үшін білім-білігің аса жоғары болуы шарт
Бұл жағынан Жабайхан Әбділдиннің бағы бар
Академиктің әріптесі, философия ғылымының докторы, профессор Мұрат Сәбит ғалым туралы мақаласында «Қазақ философиясының туын көте­ріп, үнін әлемге естіртіп, әлемдік фило­софияның ішкі арнасы болып табылатын диалектикалық логиканың тарихы мен өзекті мәселелерін қозғап, бүкіл жер жүзінің озық ойшылдарымен сұхбаттасып, ой жарыстырып, әлемдік философиялық ой майданында үзбей атой салып жүрген алыбымыз осы Жабайхан Мүбәракұлы Әбділдин десек, артық айтқандық болмас», – деп ағынан жарылып жазды.
Белгілі ғалым Мұрат ағамыз Ж.М.Әбділ­дин­нің бес жылда бір өтетін Бүкіл­әлемдік философия конгресінің дәс­түрлі жиындарына үзбей қатысып келе жатқан бірден‑бір қазақ философы екенін айтады
Ол 1968 жылы Венада өткен XIV мәжіліске отыз бес жасында барыпты
Содан бері әлемнің қай түпкірінде өтсе де, бұл басқосудан қалыс қалған емес
Мұның өзі әлемдік деңгейде танылған қазақ ғалымына деген шынайы қадір-құрметтің көрінісі
Сексеннің бесеуіне жеткен сүйегі асыл ағамыздың әлі де талай конгреске жолы түсетініне күмәніміз жоқ.
Ғылыми еңбегін жұрт жұмыла оқи­тын кейбір ғалымдар көп алдында шешіліп сөйлей алмайды
Керісінше, зерт­теушілердің бір тобы елді елең еткізерліктей еңбек жазбағанымен, мінберге шықса қамшы салдырмайды
Жабайхан ағамыз қалам қарымы жағынан да, сөз саптауы жағынан да үнемі әріптестеріне үлгі болып келеді
Көркем жазады, әсерлі сөйлейді
Аудиторияны бірден өзіне қаратып, үйіріп әкетеді
Жан сарайыңды ашады, қиялыңды қозғайды, санаңды оятады, ойға жетелейді
Ол сөйлеп тұрғанда, әңгімесінің жүйелілігіне қарап, жылдар бойы ғылыми ойлауға әбден машықтанғанын бірден аңғарасың
Сондайда ол бала кезіндегі арманын іске асырып, ақын немесе журналист болғанда бұл саланың да дүлдүлі атанатынына күмән келтірмейсің.
Дүлдүл демекші… Бірде Астанадағы ұлттық академиялық кітапханада қазақ пен қырғыздың мәдени қарым-қатынастарына арналған жиын өтті
Сол басқосуда академик Жабайхан Әбділдин сөз алды
Қашанғы әдетінше өз ойын байыппен баяндаған ол қырғыз ғана емес, қазақ үшінде қадірлі құндылық болып саналатын «Манас» эпосы туралы шешіліп бір сөйледі дейсің
Одан соң қысқа ғұмырында қазақ пен қырғыздың мол мұрасын жан-жақты зерттеп үлгерген Шоқанға ойысты
Әлемдік деңгейде танылған шоң Шыңғысты да қалыс қалдырмады
Жиылған жұрт философ ғалымның асқан біліктілігіне, егіз елдің құндылықтарын жақсы білетініне риза болып, ұзақ қол соқты
Біз сол кеште оның әдебиет мәселелеріне де өте жетік екеніне көз жеткіздік.
Бір сұхбатында ұлттық идеяның мән-мәнісін сұраған журналиске: «Біз алдымен ұлттық идеяның табиғатын түсініп алуымыз керек
Ол – ұлттың болмысы, психологиялық өзіндік ерекшелігі
Ұлт бар жерде ол да бар
Ұлтпен бірге өмір сүреді, жойылмайды, құбылып өзгермейді
Менің түсінігімде ұлттық идея табиғи түрде пайда болады
Ол – ұлттың өмір сүруі, тілегі, ниеті, ойы», – деп ­жауап берді
Ұлттану үрдістері Жабайхан Әбділдин зерттеулерінде өзгеше қырынан көрінеді
Мәселеге байыппен үңіледі, салқындылықпен саралайды, тереңнен толғайды
Ұлтты ұрандатпай-ақ ұнатуға, жалаулатпай-ақ жақсы көруге болатынын жайлап ұқтырады.
Тіршіліктің жағымды-жағымсыз құбы­лыстарына да асқан сабырмен зер салады
Абай айтқандай, сол сабырды сақтайтын сауытының – салмақты мінезінің арқасында мән-жайға байсалды баға береді
Мәселен, жұрт «қайшылық» деген сөзді сан-саққа жүгіртіп, астарынан алуан түрлі сыр іздеп жатса, философ Әбділдин: «Өмірде түрлі қайшылықтар болады
Қайшылық деген жаман нәрсе емес, одан қорқуға болмайды
Ол дамыған елде, дамыған ғылымда міндетті түрде болатын жағдай», – деп басалқылық танытады.
Жабайхан Әбділдинді академиктер әулетінің көшбасшысы деуге болады
Інісі, танымал физик Мейірхан Әбділдин де Ұлттық ғылым академиясының академигі атанды
Былтыр бұл әулетке үшінші академик қосылды
Әкесінің жолын қуған философ ғалым Раушан Әбділдина Ұлттық академияның толық мүшелігіне сайланды
Раушан Жабайханқызы – ілгеріде КСРО Ғылым академиясы Философия институтының аспирантурасын бітіріп, Ресей Ғылым академиясының академигі В.А.Лекторскийдің жетекшілігімен кандидаттық диссертациясын қорғаған-ды
Кейін еліміздегі Философия және саясаттану институтында «Адамның, оның бостандығы мен даралығының мәдени-тарихи процесс контексіндегі эволюциясы» деген тақырыпта докторлық диссертациясын қорғап шықты
Қазір М.В.Ломоносов атындағы Мәскеу мемлекеттік универси­теті Қазақстан филиалының әлеуметтік-гума­нитарлық пәндер кафедрасын бас­қа­рады
Философ Раушанның зерттеулері де әде­биет әлеміне жат емес
Ол да Л.Толстой, Ш.Уәлиханов, Ш.Айтматов сынды шы­ғар­машылық алыптарының филосо­фия­лық көзқарастарына тереңірек үңілді.
Ғалымның ең сәтті жаңалығы – оның өмірге әкелген перзенті деген байырғы қағидаға жүгінсек, Раушан – Жабайхан ағаның әрі ұрпағы әрі шәкірті әрі ғылыми ғұмырнамасының жалғасы.
О баста нақты ұғымды бекер зерттемеген шығар, кейіпкеріміздің бүкіл болмысы осы атауға керемет үйлесіп тұратын секілді
Нақтылық формуласы сөзі де, ісі де нақтылықтың нағыз өлшеміндей көрінетін Жабайхан Мүбәракұлының өмір салтына айналып кеткелі қашан?!
Бауыржан ОМАРҰЛЫ
