Бүгінде сексеннің сеңгіріне аяқ басып, ауыл-аймаққа абыз ана атанған Зәуре Махамбетова кезінде Сыр өңірінің ажарлы ару қыздарының бірі болған
Мақтааралдың Қарақыр ауылына келін болып түсіп, жарты ғасырға жуық шәкірт тәрбиелеген ұстаздың, ардақты ананың өмір жолы өнегеге толы. 
Ұлағатты ұстаздар әулеті саналған Датқаевтар шаңырағының түтінін түзу ұшырып, тәлімі мен тәрбиесін бойына сіңіріп, күні бүгінге дейін қара қазанын оттан түсірген емес
Әйел адамның бақыты арқа сүйер азаматы мен бауырын жылытар балалары емес пе
Осыны санасына мықтап сіңірген Зәуре апа ағайын-туысқа – мейірбан, абысын-ажынға – сыйлы, жарына – адал, балаларына – аяулы ана, шәкірттеріне ұла­ғатты ұстаз бола білді.
Өмірлік серігі, марқұм Мәлік Датқаев та халық ағарту саласына еңбегі сіңген білікті ұстаз еді
Көнекөз қариялардың айтуынша, Мәлік ата кісілігі мен кішілігі мол, талапты, алдына қойған мақсатына табандылықпен жете білген азамат болыпты
Әкелерінің сол ізгі қасиеттері бес перзентінің бойынан табылады десек, қателеспейміз.
Зәуре апа жарынан жиырма то­ғыз жасында көз жазып қалса да, ба­ла­ларын жетектеп жүріп жет­кізді
Алтын асықтай бес ұлына асқар тау­дай отағасының есімін ардақтап, ұлық­тауды үйретті
Оларға әкелерінің орнын жоқтатпауға тырысты
Араларында небәрі екі жас айырмашылығы бар ұлдарын қатарынан қалдырмауды ойлап, ұстаздық етті
Ара-арасында дүкенде сауда жасады, мақта да терді
Қазақ жесірі мен жетімін жылатпаған дана халық қой
Ер-азаматынан ерте айырылған Зәуреге қайынжұрты қам­қор­лығын аямады
Әсіресе, қайнысы Әбдіхалықты балалары ерекше құр­мет тұтады
Қанатымен су сепкен қарлығаштай болған «мырзағасы» мыр­залық танытып, ұлдарын оқытуға, аяқтандыруға зор көмегін тигізіпті.
Сол кездері дүкен меңгерушісі болып қызмет еткен қайынағасы Зәурені сатушы етіп жұмысқа алады
Қиындықта жанына демеу болған жандардың жақсылықтары есіне түсті ме, әлде студент кезінде дүниеден озған Қуатын сағынды ма, кейуана иегі кемсең қағып, үнсіз қалды
Нұры тая бастаған жанарынан төгілген жас жүзіндегі әжім жолдарын қуалады.
Демалыссыз, тынымсыз еңбек еткен қиын шақтарды бастан кешкеннің әсері ме, денсаулығы да сыр бере бастағанын байқаған ол сатушылықты қойып, мектепке қайта оралады
Зейнеткерлікке шыққалы бері тұңғышы Мараттың қолында тұрады
Зәуре апа үшін басқа балалары бір бөлек те, Мараты – біртөбе
«Келін енесінің то­пы­­рағынан жаралады» деген рас
Келіні Гүлсім ене тәрбиесін көрген, сыпайы
Зәуре апа еңбек еткен мектепте оқытушы
Немересі Саматтың келіншегі Лаура да сол мектепте мұғалім
Тұңғыш немересі Гүлжан әже жолын жалғастырып, Шымкент қаласындағы іргелі білім орда­ларының бірінде ұстаздық етуде.
Аузынан шүкірі түспеген Зәуре апа балаларының өмірден өз орындарын тапқанына дән риза
Жүрегінде ізгілік, жүзінде мейірім шуағы ұялаған еңбекқор жандардың ошағын үлгілі отбасы деуге негіз бар
Отағасының жаққан отын өшірмей, шаңырағын шайқалтпай, бес баласын білімді азамат етіп тәрбиелеумен бірге жастайынан еңбекке баулыды.
Үлкен ұлы Марат – кәсіпкер
Оның иелігіндегі «Самат-2» шаруа қожалығы өз қаржысына зығырмай шығаратын цех ашып, ауылдағы сегіз адамды жұмыспен қамтыған
Алдағы кезде көрпе-төсек дайындайтын шағын зауыт ашпақшы
Жетісай қаласында тұратын екінші ұлы Болат та кәсіпкер
Ал Мұраты ата-анасының жолын қуып, ұстаз­дықты таңдады
Ж.Тұяқбаев атын­дағы жалпы орта мектебінде бейнелеу өнерінен дәріс береді
Кенжесі Қанат сауда саласында
Қазір оның да жекеменшік дүкені бар
Бақытты ана 16 немере мен 6 шөберенің шаттығына бөленіп отыр.
Ақмарал НАЗАРОВА
Оңтүстік Қазақстан облысы
Мақтаарал ауданы
