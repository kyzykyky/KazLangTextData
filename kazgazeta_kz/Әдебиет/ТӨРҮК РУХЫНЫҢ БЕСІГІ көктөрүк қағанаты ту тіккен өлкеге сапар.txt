Аманқос МЕКТЕП-ТЕГІ, филология ғылымдарының кандидаты, әл-Фараби атындағы ҚазҰУ-дің доценті
(Соңы
Басы өткен сандарда)
 “Айтар сөзiм болса, мәңгi тасқа жаздым…” 
(“Күлтегiн”, кiшi жазу, 11).
 
Дана Тонұқұқ 
Бұл сапар барысында біздің Моңғолия туралы түсінігіміз мүлдем өзгерді
Әсіресе, Моңғолия табиғаты мен халқының салт-дәстүрін көзбен көру зор әсер етті
Шілденің 18-інде Қарақорымнан Ұланбатыр бағытына жолға шықтық
Төңіректі тұман басып, нөсер төгіп-төгіп өтті де, жол бойы майда жаңбыр баяу себездеді де тұрды
Баян-Өлгий мен Ұланбатыр аралығын көлікпен екі мың шақырым көктей жүріп өткенде көсілген кең дала төсінде жер қайысқан төрт түлік малды көріп қайран қалдық
Моңғол малшылары жайлауда күн батареясынан электр қуатын алып, спутниктік антенна арқылы дөңгеленген дүниедегі жаңалықты теледидардан тамашалап отыр
Даңғыл жолмен зырылдап сағат 17-де Ұланбатырға келіп кірдік
Қаланың орталығындағы “Дипломат” қонақүйінен орын алдық
Жуынып-шайынып, жақсылап демалдық.
Ертеңгілік бізге Досан Баймолданың Ұланбатырда тұратын бажасы, полиция подполковнигі Бақыт Айыпұлы және балдызы Бұлбұл Абдулкерімқызы келді
Олар біздердің жоспарымызбен танысқан соң, Тонұқұқ ескерткішін көрсетуге қуана-қуана жолсерік болуға келісті
Бұлбұл Абдулкерімқызы: “Сіздердің жолдарыңыз жеңіл екен, себебі, үш күн бұрын Ұланбатырда сел жүріп – 8, Гоби Алтайында – 18 адам қаза болды
Соның салдарынан екі-үш күн бойы қалада қозғалыс тоқтап қалды”, – деді
Бақыт Айыпұлы: “Қазақстаннан келген талай қонақты қарсы алдым
Олардың көбі сөзбен тау тұрғызатын азаматтар екені қынжылтады
Берекемізбен, сана-салтымызбен баймыз
Біз бабамыздың сара жолымен жүріп келеміз
Сіздердің мақсаттарыңыз баба тарихын жаңғырту, мәдени мұраны зерделеу, Білге қағандардың басына тәу ету дегенге қатты әсерлендім
Моңғолдар “Ақ тілеулі адам ақ жауын әкеледі” деп ырымдайды
Сондықтан сіздердің бұл қадамдарыңызға сәттілік тілеймін
Мынау ағып жатқан өзеннің аты – Толы (Туул гол)
Ал мына таулар керей Тұғырыл хан ту тіккен Боғда тауының сілемдері”, – деп маңайдағы тарихи жерлерді Тонұқұқ бабамызға жеткенше таныстырумен болды
   
Кейінгі жылдары мәдени мұраға мемлекеттік көзқарас түбегейлі өзгергендей
Қазақстан ғылым мен мәдениет қайраткерлерінің Моңғолия аумағынан ата мұрасын іздеуге аттанғаны, талай мәрте бұқаралық ақпарат құралдарын шулатып, жарнамалағаны көпшіліктің жадынан ұмытыла қоймаған болар
Өкініштісі, барғандардың нақты ештеңе бітірмегені, мемлекеттің қыруар қаржысының желге ұшқаны
Моңғолия аумағындағы мәдени қазынамызды тарихи құндылық ретінде сол қалпында сақтау мен күтіп-баптау, мұражай ашу, ғылыми зерттеу мен қайта жаңғырту сияқты іргелі істер жасаудың орнына барғандар тойлатып, думандатып, жиналыс өткізуден аса алмаған
Біз мыңдаған жылдық бағзы жәдігерлеріміздің қамқорлыққа зәру аянышты күйін көргенде ата-баба әруағы алдында қазақ мемлекетінің тиісті құзырлы орындарының жауапсыздығы мен кәсіби біліксіздігі жерге қаратты
“Бұл біздің тарихымызға қатысты ескерткіш” – деп, мемлекеттік мүдделік танытып, қамқорлыққа алуды мәртебе санап, қаржы салудың орнына, барған зерттеушілердің ыңғайы келсе, ата-баба мұрасын үптеп кетуге дайын тұратын әрекетін естігенде намысымызға тиді
Тіпті, қазақ елінен келген ғалымның “құлпытасты миллион теңгеге сатып алмаққа саудаласқанын” Орқұн мұражайының күзетшісі Баточирден естігенде жағамызды ұстадық
Әлбетте, ол ғалымның құлпытас жәдігерді өз жанқалтасынан ақша шығарып сатып алуы екіталай
Демек, оның артында сүйенген құзырлы мемлекеттік мекеме бар

Көпвекторлық саясат ұстанған еліміз алыс-жақын шет мемлекеттермен дипломатиялық, сауда-саттық қарым-қатынас орнату үшін экономика саласында өзара көмек қолын созып келеді
Елімізде жүргізілген “Мәдени мұра” бағдарламасының аясында талай оң істердің атқарылғанын жоққа шығаруға болмас
Алайда шекарадан тыс жерлердегі, әсіресе, Моңғолия аумағындағы арғы ата-бабамыздың асыл мұрасын қорғауға қаржы салуға қимауымыз елдігімізге сын, мемлекеттігімізге мін
Бұл біле білгенге төрүк ұлысын ел қылған, мемлекет қатарына қосқан, шекарасын бекіткен, төрүктің өсіп-өніп, өрісі Еуразия құрлығына тарауына “қызыл қанын төгіп, қара терін ағызған” алып қағандарымыздың мәңгі тыныстаған қасиетті мекені
Сондай дана тұлғаның бірегейі Тонұқұқ абыздың құрметіне қойылған тасбітік ұстын Ұланбатырдан 50 шақырым жерде орналасқан екен
Түрік Үкіметі Тонұқұққа мұражай ашып, мемлекеттік күтімге алған, қызметкерлері мен күзетшісіне айына 100 мың төгрүк жалақы төлеп отырғанын естігенде қатты толқыдық
Бұл ретте Түркияның күллі төрүк тектес ұлт пен ұлыстар алдында бағзы мәдени мұрамызды қорғауға қосқан үлесі мен отаншылдық сезімді қозғайтын рухының биік тұрғанын мойындауға тиіспіз
Ал “төрүктану ғылымының орталығы біз боламыз” деп өз қазанында қайнап, төсін соққанда алдына жан салмайтын қазақтардың баға жетпес мәдени жәдігерімізге тигізген құрметін көре алмай, салымыз суға кеткендей күй кештік
Ең болмаса елдігімізді танытып, Ұланбатыр іргесіндегі Тонұқұқ бабамызға баратын жолды асфальттауға жарамағанына арландық
Демек, Моңғолиядағы Қазақстан елшісі Көктөрүк қағанатының бас кеңесшісі Тонұқұқ дананың рухына тағзым етіп, ат ізін салмаған, жағдайға жаны ауырмаған
Біздің алдымызда болған “Нұр Отан” партиясының басшылары Тонұқұқ тасбітігін тамашалап, “Түркия Республикасының туымен қатар біздің елдің де туы бірге тұруы тиіс” дегенді шегелеп айтыпты
Әрине, ол үшін рухани құндылығымыздың азып- тозбауына Түркия сияқты қаражат-қаржы құйып, қажетті инфрақұрылым, жол салу, шынайы ғылыми ізденушілерге мүмкіндік туғызу, мемлекеттік қамқорлыққа мүдделік таныту керек-ақ
Қызыл сөзден іске көшу ләзім
 
Соңғы кезде “қазақ бүгінгідей қашан тәуелсіз ел, дербес мемлекет болып еді!?” дегенді саясаткерлер аузынан жиі естиміз
Ал сол қазақтың тәуелсіз ел, дербес мемлекет атануы үшін осыншама кең байтақ жерді бүгінгі ұрпағына кім аманат етті демейміз
“Аманатқа қиянат жасауға болмайды” дегенді ұмытып кетеміз
“Жақсы әке жаман балаға қырық жыл азық” дегенді де қазақ бекер айтпаған
Кеңестік дәуірдегі ұлтымыздың шынайы тарихын “қазақ хандығы құрылуынан”, яғни Керей мен Жәнібектен бастау ғылыми тұжырымға айналды
Егер ой тәуелсіздігін алған кезеңде Керей мен Жәнібектен бұрынғы бабаларымызды ескермей осы бетімізбен кете берсек, бір күні бізді аталар аруағы ұрады
Мектеп оқулығынан бастап мемлекеттік идеологияға дейін қазақ тарихын Керей мен Жәнібектен бастап отыр
Сонда Керей мен Жәнібек хандар және оның тұсындағы қазақ халқы аспаннан түсті ме?! Бүгінге жеткен ежелгі төлтума жазуымызбен тасқа бәдізделген өркениетімізді қайда қоямыз?! “Білікті ғалым” деп жүргеніміз жазылғанды оқып, қорыта алмаса, ол онда қандай ғалым, қандай ғылым?! Жалпы, ұлттың пайда болуы мен қалыптасуы мыңдаған жылдық тарихи үдерісті қажет ететін қарапайым қағиданы білмеуі, естіген құлақтан ұят.
 Күлтегіннің ерлік дәстүрі, Білге қағанның білігі, Тонұқұқтың даналығы бүгінгі ұрпақ санасына сіңуі тиіс
Ол үшін мәдениетіміздің ежелгі қабатын құрайтын тарихи құндылықтарымызға танымдық-тәрбиелік, ғылыми-ағарту шаралары жүйелі түрде жүргізуге мемлекеттік мүдделілік танытқанда ғана мүмкін болмақ.
 
Шыңғысхан ескерткіші 
 
Тонұқұқтан жеті-сегіз шақырым шығысқа жүргенде Шыңғысхан ескерткіші орналасқан
Бұл әлемдегі салт атты тұлғаға қойылған монументті мүсін өнері арасында орасан үлкендігімен ерекшеленеді
Тұлпар үстінде алтынмен апталған қамшысын оң қолымен таянып отырған Шыңғысхан ескерткішінің биіктігі 40 метр
Тұғыры бес қабатты үйдің биіктігіндей
Шыңғысхан ескерткіші әлемдегі ең биік Нью-Йорктегі әйгілі “Азаттық мүсіні” (the Statue of Liberty) аталатын өнер туындысымен пара-пар
 
Ескерткіш кешенінің композициясы шығармашылық сәтті шешімін тапқан
Шыңғысхан атының тұяғы жеткен елге әмірін жүргізгендігін жер-жаһанды бейнелейтін шеңбер тәрізді тұғыры меңзеп тұр
Мұражайға кірген бетте әміршінің табаны тиген жорық жолдары мен бағындырған елдері көрсетілген географиялық карта ілінген
Онан әрі лифтімен Шыңғысхан мінген тұлпардың бөксе тұсынан тік көтеріліп, жалынан шығасың
Осындай құс ұшар биіктен төңірек алақандағыдай анық көрінеді
Ал артыңа бұрылғанда қаһарлы әміршінің айбынды бейнесі алдыңда таудай төніп тұрады
Жылжып ғасырлар өтсе де Шыңғысханның тарихи тұлғасы зорайып, кескін-келбеті ірілене, бітімі сомдала түсетіндігін өнер құдіреті аңғартып-ақ тұр
Жарты әлемді ашса – алақанында, жұмса – жұмырығында ұстаған сұсты билеушінің құдды жеке қабылдауында кезекте тұрғандай әсерде қаласыз
Моңғол мемлекетінің негізін қалап, ұлыс даңқын әлемге мәшһүр еткен қолбасшы әрі саясаткер тұлғаға жасалған ұрпақ тағзымы отаншылдық рухты асқақтатар өнер тілімен сөйлеген рәміздік жауһарға айналған
Салыстырмалы түрде айтсақ, Шыңғысхан ескерткіші Алматыдағы Абылай ханға қойылған ескерткіштің жүзіне татиды
Мұнымыз асыра дәріптегендік емес
Таза күміс пен болат араласқан ескерткіштің жалпы салмағы 250 тонна
Шыңғысхан ескерткіші – сыртынан қызықтап кететін құр мүсін ғана емес, ішінде қонақүй, кинотеатр, ұлттық дәм мәзірі бай тамақтанатын орын, спорттық ойындар мен сауық-сайран құратын демалыс клубтары, этнографиялық мұражай, т.т
келушілерге мәдени-рухани, әлеуметтік-тұрмыстық, тарихи-танымдық, көркемдік-эстетикалық тәлім-тәрбие беретін тұтас әмбебап кешен
Шыңғысхан дәуіріндегі моңғолдың ұлттық салт-дәстүрі мен көшпелі тұрмыс-тіршілігін қаз-қалпында сипаттайтын 200 киіз үй тігіліп, ескерткіш кешенін тамашалауға келгендерге қызмет көрсетеді
Шыңғысхан құрметіне арналған мәдени кешен авторы әрі күллі қаржылық шығынын көтерген “Женко Тур Бюро” туристік компаниясының басшысы, кәсіпкер Баттулга атты моңғол азаматы
Моңғол ұлтының рухани әкесіне ғажайып ескерткіш орнатқан Баттулга азаматтық ерлік жасап, ұлы қағанның әруағына табынушы сан мыңдаған келушілердің ыстық ықыласына бөленді
Осы ретте ағылшынның “Forbes” журналының мәліметі бойынша, үстіміздегі жылы әлемдегі бай адамдар қатарына Қазақстаннан жеті миллиардер тіркелген екен
Сол миллиардерлер әлемге өзі өндірген өнімімен әйгілі ірі кәсіпорын, зауыт, фабрика иелері емес, қазақ елінің жер қойнауындағы табиғи шикізатты көзін тауып, шет мемлекеттерге оңды-солды таратудан байыған
Қазақстанға кеше жалаңаяқ келіп, атадан мирас боп қалған қазақ ұлтының қазына мүлкіне оңай жолмен иелік етіп байығандар неге біздің елдің мәдени әлеуетіне еш үлес қоспайды? Егер олар байлығын бауырына басып, тойған қозыдай тымпиып жүре беретін болса, ұлт өзіне тиесіліні қайтарып алу керек
Баттулгадай атпал азаматтарының арқасында үш миллионға жетер-жетпес халқы бар, оның үштен бірі шетелде тұратын кішкене ғана моңғолдың рухы аспандап тұр
Не нәрсенің де парқы салыстырмалы түрде айқындалатыны аян
Ұланбатырда көгілдір экраннан моңғол тілінде 15 телеарна хабар тарататынын өз көзімізбен көргенде қазақ елінде ана тілінде бастан-аяқ бірде-бір телеарна жоқтығы есімізге түсіп, ызадан жарылып кете жаздадық
Моңғол елінде саясат, мәдениет, ғылым, әлеуметтік мәселелер, экономика, спорт, балаларға арналған мультфильмдер, қысқасы, сала-сала бойынша жеке телеарналар ана тілінде сайрап тұр
Ұлттың тілі мен ділі, отаншылдық рухы салтанат құрып тұр деп, осыны айтады
Ұлт көсеміне тағзым етушілер қайтарында: “Байырта, Шыңғысхан!”, яғни “Қош бол, Шыңғысхан!” – деп қимастықпен аттанады.
Қайтар жолда Тэрэлж өзені жағасында орналасқан “Тэрэлж” демалыс орнына тоқтап, қымыз іштік
Желіде қаз-қатар құлындар байлаулы тұр
Бие сауған моңғол келіншегі біздің қазақтардай тізерлегенде сыз өтпес үшін тізелік байлап алыпты.
Жол-жөнекей Налайқы (Налайх) қалашығына аялдап, түрік ағайындардың кафесінен тамақтандық
Бұл – көмір кенін өндіретін қалашық, оның орталығында мұсылмандардың мешіті қызмет етеді
Налайқы тұрғындарының 70%-ы қазақтар құрайды екен
Биыл “Нұрлы Көш” бағдарламасы бойнша 30 үй Қазақстанға көшкелі дайын отыр
Ұланбатырды көмірмен қамтамасыз ететін кеншілер қалашығында қазақтардан 3-4 Еңбек ері бар екен
Бақыт: “Біз моңғолмен тереземіз тең болу өз алдына, екі-үш терезе олардан биік тұруға тырыстық
Соның нәтижесінде өзіміздің қабілетіміз бен еңбегімізді мойындатып полиция подполковнигі шенін алдық
Моңғол тарихында полицияның алты полковнигі қазақ ұлтынан” – дейді.
Шілденің 20-сы күні уәде бойынша бізді Бұлбұл Абдулкерімқызы “Моңғол Табиғаттану мұражайын” аралатты
Мұражай қызметкері Моңғолия табиғатына қатысты деректерді жүйе-жүйесімен шетінен таныстыра бастады
Моңғолия аумағы 1566,5 мың шаршы шақырым жер көлемін алады
Солтүстік Алтайдың ең биік шыңы теңіз деңгейінен 4000 метр жоғары екен
Моңғолияны белгілі ғалымдар Н.М.Пржевальский, М.В.Певцов, Г.Н.Потанин, В.А.Обручев, Д.А.Клеменц, Э.М.Мурзаев, И.Р.Рачковский, т.б
ғылыми экспедициямен аралапты
Бұл мұражайда Моңғолияның Манлай аталатын жері мен Алтайдың Боғда тауына түскен метеорит сақталыпты
Бізді 160 миллион жыл бұрынғы тасқа айналған ағаштар мен 1955 жылы табылған динозавр қаңқасы қызықтырды
Бұл динозаврлардың сақталған қалдықтары ғылыми зерттеу жұмыстары үшін Америка мен Мәскеуге әкетілген
Моңғолияда динозаврдың сирек кездесетін дейнохейрустың екі мүшесі табылған
Динозаврдың түйеқұс тәріздісі мен үстінде тас қабығы бар қолтырауынға ұқсас түрлері және 24 түрлі жұмыртқасы табылған
Моңғолияда табылған жұмыртқаға дейін динозаврдың жұмыртқалайтыны ғылымда мүлдем беймәлім боп келген
Археологиялық олжаның бірі – екі динозаврдың алысу сәтіндегі қатып қалған қаңқасы, сол қалпында сақталған
Тасбақалардың тасқа айналған пішіні, тұяқты малдың ең ежелгі тұяғы қалыптасып болмаған кеспірі, мұз дәуіріндегі мамонттың мүшелері, кайнозойлық мүйізтұмсық, өсімдік әлемінің 3 мың жиынтығы, дәрілік өсімдіктердің 800, балықтың 70 түрі, аң-құстың сирек кездесетін тұқымдары сақталған
              
Ұланбатырдағы қазақтар арасында еңбегімен елеулі болған Асай Рәмішұлымен таныстық
Оның мамандығы – онколог, дәрігер-радиолог
Білікті маман Жапонияда тәжірибеден өткен екен
Асай Рәмішұлы “Азаттық” радиосы қазақ бөлімінің шақыруымен Чехияның Прага қаласында бірнеше дүркін тікелей эфир арқылы сұхбат беріпті
Ол “Азаттық” радиосында қызмет еткен қазақ бауырларымен жақынырақ араласыпты
Белгілі қазақ жазушысы Смағұл Елубаевпен екеуара талай рет оңаша сырласыпты
Қаламгермен екі арадағы пікір алысуда “елді сағынып жүрмін” дегесін, Асай “олай болса, неге елге оралмайсыз” дейді ғой
Смағұл сонда: “Асеке, сен де бұлбұл, менде бұлбұл, қаңғыртқан екеумізді доллар құрғыр”, – деп әзіл-шыны аралас жауап қайырған екен
Бұлбұл демекші, бізді Ұланбатырмен таныстырған Бұлбұл Абдулкерімқызы қазақ қыз-келіншектері “Арулар” одағы басқарма мүшесі екен
Бұл ұйымның негізгі мақсаты – қыз-келіншектердің ана тілінің мәдениетін игеру, ұлттық салт-дәстүрі мен әдет-ғұрпын сақтауға, әлеуметтік жағдайы мен құқық еркін қорғауға, т.т
қызмет ету
“Біздер шетелге балдарымызды оқытуға тырысамыз
Кемінде екі мамандық алғанды жөн санаймыз
Менің сынға дайындаған екі балам Түркиядан бөліс (мемлекеттік грант) алды
Бөліс алған бала жоғары мектепте (университетте) оқуға мүмкіндігі бар”, – дейді Бұлбұл.
Моңғолиядағы зиялы қандастар қазақтың дербес ұлт ретінде мемлекет болуына күмәнмен қарайтындығын жасырмады
Оған мынадай себеп бар екен
Баян-Өлгийдің, Ұланбатырдың моңғол азаматтары іссапармен Қазақстанда болғанда мемлекеттік лауазымды өкілдер ресми екі жақты келісім шарттарды және күллі мемлекеттік деңгейдегі мәжілістерді орыс тілінде өткізетіндігін жергілікті қазақ достарының бетіне басады екен
“Бұл жәйт шындығында да бізді тіксінтіп тастайды, іштей сенімсіздік туғызады”, – дейді олар

Енді Моңғолия мемлекеті туралы бір-екі ауыз сөз
Моңғолия мемлекет ретінде жеңіл өнеркәсіп саласында өзін-өзі қамтамасыз етіп ғана қоймай, шетелге өнімдерін шығарып отыр
Әсіресе, моңғолдың бәсекеге қабілетті жеңіл өнеркәсіп өнімдері ірі-ірі Еуропа елдері мен Ресей мемлекетінің сұранысына ие болып отыр
Атап айтқанда, асыл тұқымды ешкі түбітінен тоқылған кашемир киім-кешектері, түйе жүнінен тоқылған түрлі бұйымдар, таза жүннен жасалған кілемдер, табиғи тері, былғары өнімдері, табиғи жолмен алынған дәрі-дәрмектер әлемдік нарықта сапалы тауар ретінде әлдеқашан мойындалған
Моңғолияда қазір туризм саласы қарқынды дамып келеді
Осыған орай елдің ішкі нарығында туристерге көрсетілетін қызметтің біздің елмен салыстырғанда анағұрлым арзан әрі шеттен келгендердің сұранысына тез бейімделгіш екенін өз көзімізбен көрдік
Дүкен сөрелеріндегі ұлттық нақыштағы жоғары талғаммен жасалған кәдесыйлардың түр-түрінің көптігі көздің жауын алады
Осы ретте біздегі киіз байпақтармен моңғолдікін салыстырып көрдім, біздікі тек сәндікке іліп қою үшін жарайды, бір ай да киіске шыдамайды
Өйткені, біздікінің киізі дұрыс технологиялық тәсілмен қарпылмаған, тігісі бос, табаны әлсіз
Жалпы, Моңғолияда көшпелілердің тұрмысында қолданылатын заттар мен кәдесыйлардың түр-түрін жасайды екен
Бұл елде ет пен сүттен жасалатын ұлттық тағамдар да мол
Сондай-ақ, тамақтанатын орындардың дені туристерге қолжетімді арзан
Тамағы дәмді де сапалы.
Шілденің 21-і күні түс ауа Дос, Болат және мен үшеуіміз Ұланбатыр–Мәскеу бағытына жүретін пойызға отырдық
Улан-Удэге дейін де, кейін де сол қапталдан Селеңгі өзені еріп отырды
Жарты сағаттан соң вагон терезесінен оң қол жақта шалқып жатқан Байкөл (Байкал) көрінді
Бір қанаты – Байкөл, екінші қанаты – қалың тоғай, ну орман, қарағай, самырсын, балқарағай, кейбір тегістеу жерлерге шоқ-шоқ ақтерек, аққайың өскен көркем табиғат
Біресе алыстап, біресе теміржол қақ жарып өтетін қалың қарағай жамылған биік-биік тау жоталары
Біздің алдымызда толассыз ақ жаңбыр жауған
Өйткені жарыса түскен қаптал жолдың сорабымен су ағып, кей тұстарында көлшік қақ қалған
Ит тұмсығы батпайтын ну тайганы өз көзімізбен көруіміз осы…                       
Алтайдың Моңғолия мен Ресейге қараған арғы бетіндегі жер-су атаулары бағзы төрүк мәдениеті қаншалықты ықпалды болғанының айғағындай
Мәселен, Барнауыл – “Баран ауыл”, баран сөзі “қара қоңыр, қара кер түсті” білдіреді
Алдыңғы ат баран болмай, қылаң болды, Жығылмаса, Құлагер қайда деймін (Ақан сері, Шығ.), Алтай, Саян, Боғда [Бод→Боғда сөзі Будда, Бог ұғымына негіз болған Тәңір [Теңір] лексемасының баламасы], Иркутск [Й[Ж]ер+құт], Сибирь [Суб+йер – сулы жер], Ачинск [Ачина→Ашина→Алшын], Енесай, Обь [Оба – тау, яғни тау өзені мағынасында], т.т
Біз осы сапарымызда 20 мың шақырымнан астам жер жүріппіз
Егер осы 20 мың шақырымға жұмсалған жанар-жағармайдың мөлшерін ақшаға шаққанда нарық заманында біз сияқты ғылымның қарапайым ізденушісінің қалтасына оңай тимегені айтпаса да түсінікті
Көптен жиған-тергенімді, біраз уақытымды осы сапарға сарп еттім
Оған еш өкінбеймін
Өйткені, қасиетті ата-баба жолымен жүру, бағзы өркениетті көру бақытына кенелдім, ақыл-ой көкжиегім кеңейіп, көкірек көзім ашылды
 
 
Суреттерді түсірген автор.
Алматы–Бийск–Таулы Алтай–Қосағаш–Баян Өлгий–
Қобда–Қарақорым–Ұланбатыр–Новосибирск–Алматы
Арнайы “Ана тілі” үшін.
