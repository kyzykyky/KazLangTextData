Жақында Алматыдағы «Сөздік-Словарь» баспасынан «Дарын» мемлекеттік жастар сыйлығының лауреаты, ақын Жанарбек Әшімжанның «Панда жылаған жаз» атты жаңа кітабы ҚР Мәдениет министрлігі «Әдебиеттің әлеуметтік маңызды түрлерін басып шығару» бағдарламасы бойынша жарық көрді.
Панда неге жылады екен? Ол не нәрсе, өзі? Егер жыласа онда жаны бар мақұлық болғаны ғой
Осындай оймен аты да ерекше, заты да ерекше, тіпті мұқабаның сыртындағы автордың суреттегі киім киісі де өзгеше кітапты қолымызға алғанбыз
Көп кешікпей «панда» сөзінің мәнін де түсіндік
Ол аңыз бойынша Қытайдың ғана ну ормандарында өмір сүретін «мысық аю» екен
2008 жылы Пекинде өткен жазғы Олимпиадалық ойынның символы осы мысық аюдың суреті болыпты ғой
Сол Олимпиадада 51алтын медальді еншілеп, мейманасы тасыған 1,5 миллиард қытайлықтардың жер жаһанды жаңғырықтырып, қосылып салған ұран-әнінен әлгі ну орман ішінде алаңсыз ұйқыда жатқан панда оянып кетіп, өз есімін аспандатып ұлығылап жатқан жерлестеріне ризалықтан жылаған ғой.
Автор шығармасын осындай метафоралық ерекше теңеулермен өрнектей, әдіптей отырып, сол байрақты бәсекеге 22 спорт түрінен Қазақ елінен қатысқан 132 спортшының түрлі деңгейдегі жеңістері мен әттеген-айларын соны теңеулермен оқырманына әдемі жеткізеді
Спорт тақырыбын қозғайтын керемет шығарма.
«Ла Скалада жайқалған жалғыз арша» эссесі кезінде Италияда білім алған қазақтың біртуар әншісі Амангелді Сембин жөнінде сыр шертеді
Орысша бірауыз сөз білмейтін жылқышы Нақыптың баласы А.Сембиннің 800 талапкердің ішінен Чайковский өнер ордасына үздік 25 таланттың бірі болып қабылдануы, шыққан шыңдары, кейін сол шыңнан төмен құлдырауы… тағысын тағылар
«…Сахнадан көрінбей кеткен Сембинді Д.Қонаев Бибігүл Төлегенова арқылы неше мәрте іздетіпті
Бірақ Амангелді Д.Қонаевты еңбек демалысына шыққаннан кейін ғана іздеп барғанын айтқан
Екеуі ұзақ әңгімелескен
Арасында «Ақбақай» мен «Қарғашты» айтып беріпті
Қоштасарда Қонаев: «Амангелді, арнайы шақыртпай-ақ өзің келіп ән айтып беріп тұршы» деп өтініш жасапты».
Кітап бес бөлімнен тұрады, бірінші бөлімді «Эсселер» деуге болады, ал екінші, үшінші бөлім «Саяси портреттер», «Сұхбаттар» деп аталады
Төртінші бөлімде Қаныш Сәтбаев пен Мұхтар Әуезовтің өмірлерінің соңғы кезеңдері талданып, баяндалған «Ұлы ғалымның соңғы жұмбағы», «Ұлы жазушының соңғы жұмбағы» атты екі мақала берілген.
Бір сөзбен айтқанда, белгілі қаламгер, публицист, мемлекеттік «Дарын» сыйлығының лауреаты, республикалық жыр мүшәйраларының бірнеше дүркін жеңімпазы, халықаралық «Шабыт» фестивалінің «Гран-При» иегері Жанарбек Әшімжанның бұл кітабына республикалық БАҚ беттерінде әр кезде жарияланған әсерлі эсселері, белгілі тұлғалармен жасаған сұх­бат­тары, қоғамдық құбылыстар жайлы ой-толғақтары топтас­ты­рылған
Автордың көркем тілі және бейнелілігі, эсселердің тағдырлылығы кітаптың құнын арттырып-ақ тұр.
А.ОСПАНҰЛЫ
