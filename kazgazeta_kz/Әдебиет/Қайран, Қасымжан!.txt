Пешенемізге бұйырған тірлікте талай жайды бастан өткердік
Шамамызша қамыққанды жұбатуға, сүрінгенді демеуге ұмтылдық
Алланың құдіретіне не дерсің: жас та, жалғыз да, жайсаң да, жадау да жалғанның көшіне ілесіп жатыр
Сөйтсе де «Қасымжан қайтыс болыпты» деген суық хабар санамызды сілкілеп, әрі-сәрі күйге түскеніміз рас
Сол бір суық күннен жиырма күндей бұрын:
– Аға, жақында елуге толайын деп тұрмын
Дос-жаранды, ағайын-туысты шақырып, атап өту ойымда, – деп, өзіне тән мінезімен ақтарыла айтқан еді
Қуандық, арқасынан қақтық.
Бірер тәулік өткесін Астана қаласы­нан ұялы телефонға қоңырау шалып тұр:
– Мекемеміз министрліктің Төтенше жағдайлар комитеті бойынша бірінші орынға шықты
Сыйлыққа жеңіл машина иелендік
Осыдан кейін Қытайға жүрмекпін
Сосын өзіңізге айтқандай мерейтойыма дайындыққа кірісемін.
«Құтты болсынымызды» айттық
Енді мынау, інімдей болып кеткен азаматтың мәңгі жоқтығына сенгің-ақ келмейді
Алланың қатал пәрменіне не айтарсың?! Мұқағалидың:
– Пай-пай өмір,
Өтесің-ау бір күні,
Тиясың-ау қуанышты, күлкіні.
Өмір деген бір жарқ еткен найзағай,
Өмір деген – көк аспанның күркірі, – деген жыры ойға оралды.
Қасымжан Байсадақовты танып-білгеніме отыз жылға жуықтапты
Күні кешеге дейін Қарабұтақ атауын иеленген ауданда «Жаңа өмір» газетінің редакторымын
Басылым төңірегіне қаламының желі бар ­жастарды ­жинап, тәрбиелесек дейміз
Ұлы Отан соғысының қан-қасабынан жалғыз аяқпен оралған майдангер ­Тахау шалдың кенже ұлы аудандық комсомол комитетінде нұсқаушы
Ара-тұра хабар-ошар жазып, редакцияға әкеледі
Олары көп өзгертусіз газетке жария­ланып жатады
Әңгімелесіп көрсем сөзі орнықты, ой түйіндеуі көкейге қонып-ақ тұр
Содан өзімізге қызметке шақырдық
Алғашқыда тәуекел етпеді, бірте-бірте икемге келді
Жас болса да тапсырманы тиянақты орындайды, әңгімені майын тамызып айтатыны және бар, аудан активі арасында беделге ие бола бастады
Келіншегі – жоғары білімді дәрігер Кәмилә да өзіне сай болып шықты
Ары-бері өткен жолаушы үйлеріне түсіп, кішіпейілділікпен жасаған қызметтеріне батасын бергенін естиміз
Штатқа алынған тілшіміз уақытты құр босқа өткізуді қаламайды екен, аудан орталығынан жер алып, тұрғын үй салу қамына кірісті
Газетте жарияланған материалдарына ризашылық білдірушілер көбейе түсті
Таңдауымыздың қате болып шықпағанына біз қуандық.
Мен Шалқар ауданына ауысқа­ным­да редакторлық қызметімді Байсадақов қабылдап алды
Сөйтіп, 1997 жылы Қара­бұтақ ауданы таратылып, көрші Бөгеткөл ауданымен біріктірілді
Біздің кейіпкеріміз Хромтау ауданының газетіне редактор болып бекітілді
Ұзақ жылдар бойына бірінші басшысы орыс ұлтынан болып, айналасына өзге ұлт өкілдерін шоғырландырған өңірде Қасымжан өзін ешқандай аласартпас­тан қажырлы жұмыс істеді, ең бастысы, басылым тілін қазақыландыруға, ұлттық салт-дәстүрді насихаттауға күш салды
Осылайша майдангер Тахаудың ұлы іс басындағы азаматтар ортасына тез сіңіп кетті.
Бір орында тоқтап қалуды жаны сүймейтін дағдысымен Ақтөбе қаласы­нан бір-ақ шықты
Қалалық салық комитетінде, облыс әкімінің аппаратында ізденісімен, тәртібімен көзге түскен ол облыстық мәслихаттың хатшылығына, облыстық «Ақтөбе» газетінің бас редакторлығына дейін жоғарылады
Өмір тақтайдай тегіс жол емес, сонысымен де қызықты, мағыналы
Кейіпкеріміздің кедір-бұдыр соқпақтардан өтуіне тура келді
Марқұм ең алдымен сегіз жасында асыл анасы Қалисадан мәңгілік көз жазып қалғанын айтушы еді
Кәмилә екеуі қол ұстасып, келешекке бағыт алған соң Қарабұтақ ауылында салып алған жаңа үйі беймәлім себептерден отқа оранып, жиған-терген мүлік-мүкәммәлы жанып кетті
Абырой болғанда ерлі-зайыптылар кішкентай бөпелерімен аман қалды
Облыс басшы­лы­ғында кадр жаңаруынан кейін алты-жеті ай жұмыссыз қалғаны тағы бар
Бірақ майдангер әкенің қайсар ұлы сынбады, жігерін жанып, алға ұмтылумен болды.
Аға ретінде, әріптес тұрғысында Бай­садақов болмысындағы үш ерек­ше­лікті атап өткім келеді
Бірін­шісі, оның журналистік кәсіпке бә­лен­дей қатысы жоқ суда құтқару ­ме­кемесіне басшы болып тағайын­далуы
Кеңестік дәуірде көбіне-көп зейнет демалысына жақындаған немесе бұрынғы қызметінен әлдебір кінәмен босатылған адамның еншісіне бұйы­ратын бұл орынтақты Қасымжан Тахауұлы қорсынбады
Қасаң қағида­ларға бой ұрмай жұмысты нарықтық экономика талаптарына сай қайта ұйымдастыру қажеттігін ұқты
Сол межеден шықты да
Билікпен, өзі танып-білген кәсіпкерлермен тіл табысып, қысқа уақытта мекемені аяғынан тұрғызды
Былайғы жұрт оның ұйымдастырушылық, іскерлік қабілеттерін мойындай бастады
Ағын судың жойқын қатерінен адамдарды құтқару ісіне қимылы шапшаң, қиын шақта батылдық көрсететін адамдарды іріктеді
Мекеменің материалдық-техникалық жарақтандырылуына көңіл қойды
Елек өзенінің бойындағы жағажайлар тазалығы, тынығушыларға мәде­ниетті қызмет ету мәселелері ныса­наға алынды
Басшының Төтенше жағ­дайлар министрлігіндегі, облыс басшылығындағы лауазымды тұлғалармен ортақ түсінікке келуі нәтижесінде осызамандық талаптарға лайық судан құтқару стансасы салынды, сүңгуір қайықтар мен жүрдек техникалар сатып алынды
Кейін мекеме «Жедел құтқару жасағы» деген атаумен қайта құрылғанда қарауындағылар басшы қамқорлығын терең сезінді.
Екінші ерекшелік – Қазақстан Журналистер одағы облыстық ұйымының төрағасы, «Ақтөбе» газетінің бас редакторы, ақын Бауыржан Өтеулиевке Жазушылар одағының Ақтөбе филиалына жетекшілік ету жүктелген соң әріптестер оның орнына Қасымжан Тахауұлын мақұлдады
Кейіпкеріміздің тағы бір қыры ашылды
Байдың да, кедейдің де санатына жатпайтын, былайғы жұрт «төртінші билік» деп көтермелей сөй­лей­тін қамалдас ағайынды моральдық-материалдық қолдауда игі шаруа­лар жүзеге асырыла бастады
Жыл сайын үш-төрт журналистің кітабын бас­па­дан тегін шығарып беру, Мұқан­бетәли Ес­мағанбетов, Әбдісағи Мүтәлиев, Ұзақбай Қауыс және басқа қалам­дас­тарға сырқаттанған шағында қаржы­лай демеушілік көрсету, Козачок, Төлеміс Меңдіғалиев сияқты ардагер журналистерді марапаттау көпшіліктің ықыласын туғызды.
Кейіпкеріміздің бет-бейнесі тағы бір тұста – «Туған өлкеге тағзым» акциясы шеңберінде айқындала түсті
Соғыс және еңбек майданы ардагерінің отбасында қазақы тәрбиені санаға сіңірген ініміз ағайын-туысты, кәсіпкер азаматтарды жұмылдырып, көне тарихты тірілтуге күш салды
Бір мысал – 1908-1910 жылдары Орынбордағы Торғай облысының әскери губернаторы қазіргі Әйтеке би ауданының аумағында Белқопа мекенінің тұсында мұнаралы мешіт тұрғызуға рұқсат беріп, нәтижесінде сол заманның талаптарына сай ғимарат салынады, жанында медресе жұмыс істеген
Өкінішке орай кеңестік сұрқия саясат салдарынан бұзылып, тек мұнарасының сұлбасы қалды
Арада ұзақ уақыт өткен соң Қасымжан қасына Хамит Өтеуұлы, Аманқос Дербісалин, Нұрстан Адайбеков сияқты көңілі ояу аға-інілерін топтастырып, банкте арнайы есепшот ашты, жұртшылық өз ықыласымен қаржы аударды
Сөйтіп, ауыл іргесінде жаңа мешіт бой көтеріп, оған Құлтас баба есімі берілді
Оның жанында медресе мен имамға арналып тұрғын үй салынды, айналасына көшеттер отырғызылды
Қордың қаржысынан ауылдағы Белқопа орта мектебіне 500 мың теңгенің музыкалық аспаптары сыйға тартылған
Ауылға таяу жерде әкелі-балалы байлар, кезінде қайырымдылық істерімен аты шыққан Жолай-Жүсіп Балтеке ұрпақтарының мазарының қоршалуы, арнайы белгі қойылуы – жеткіншек ұрпақ үшін танымдық-тәрбиелік маңызы зор шаруа
Облыстың шалғай өңірі – Доңызтау алқабында есімдері үлкен рудың атауы болып қалған Құлтас баба мен Данабике әжеге еңселі құлпытастар қойылды.
Қасымжан қат-қабат тірліктен уақыт тауып, жеке қаржысына ­баспадан аяулы әке-шешесі Тахау мен Қалиса ­туралы «Тағдыр және тағзым», «Мәңгілік сағыныш» деп аталатын екі кітап шы­ғарды
Қазіргі күнде Бөгетсай ауылында үлкен көшелердің бірі екі майданның ері Тахау Байсадақовтың есімін иеленген.
Әріптесіміздің алдында біраз игі жоспарлар болғанына шүбә жоқ
Ол Ақтөбе қалалық мәслихатының депутаты ретінде мекен тұрпатын жақсартуға білек сыбана араласып келе жатыр еді
Сұм ажал тірліктегі көшін ерте тоқтатты
Не істей аларсың?! Тәңірден жары Кәмиләнің, балалары Гүлсезім мен Мейірханның, Мадиярдың амандығын тілейміз!
Жанғабыл ҚАБАҚБАЕВ,
Қазақстан Республикасы Ақпарат саласының үздігі
