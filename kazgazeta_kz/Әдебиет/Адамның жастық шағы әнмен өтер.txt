«Халықтар достығы» орденінің иегері, кезінде ҚР Байланыс министрінің орынбасары, «Қазақтелеком» АҚ-ның вице-президенті қызметтерін атқарған
Қазақстанның Құрметті байланысшысы Өсербай Қарасайұлының «Арыс» баспасынан «Белестер
Все о жизни» деген кітабы жарық көрді
Онда автордың өмірі мен қызметі жайлы және телекоммуникацияның даму тарихы баяндалған
Сонымен бірге байланыс саласына еңбегі сіңген ардагерлер мен қызметтес әріптестері туралы да мол деректер келтірілген
Жинақтың соңғы бөлімінде автордың туған өлкесі туралы толғаныстары мен өлеңдері енгізілген.
МЕН ТУҒАН ЖЕР
Біреу бай, біреу жарлы аталған жер,
Жау іздеп ел ішінен шаталған жер.
Жүдеу жар, жетім бала жылап тұрып,
Қайырымсыз «қара қағаз» хат алған жер.
Талайдың шаңырағы шайқалған жер,
Қиындықтан қаншама найқалған бел.
«Мың өліп, мың тірілген» қазағымның,
Темірдей төзім шегі байқалған жер.
Бұл – менің ұранды елім, ұшқан ұям,
Бұл – менің асқар белім, шыққан қиям.
Жігіт боп әкем атқа мінген жері,
Сағынтқан сабылдырып тұстан қиян.
Адамнын жастық шағы әнмен өтер,
Өзіңде қалып тұр ғой бар дәнекер
Бірде гүл, бірде күл ғып топырағын,
Суарған судай ағып қан менен тер.
Жауқазын жазғытұрым гүл терген жер,
Көңілді есіме алсам бір тербер жер.
Жас өсіп, жарлы байып, бостандықта,
Ертеңге үміт артып, жұрт өрген жер.
Суы бал, шөбі шүйгін берекелі,
Ауылым – Сүйіндігім мерекелі.
«Әркімнің туған жері – Мысыр шәрі»,
Өзіңді әр ұрпақ жыр, ән етеді.
КҮЗГІ ЖАҢБЫР
Көшемізде иттер үріп тынбайды,
Жарығы жоқ үйлер үнсіз тыңдайды.
Жаңбыр жуып, жел тербеген теректер,
Теңселеді, сықырлайды, сынбайды.
Өзім ғана мұңайайын бұл жақта,
Беймезгілде Сіз көрмеңіз мұндайды.
* * *
Аш-жалаңаш жүгірдім бүрсеңдедім,
Ерте ояндым көп нәрсе білсем дедім.
Киім киіп бойыма жарасатын,
Теңеліп теңімменен күлсем дедім.
Атына ата-анамның кір келтірмей,
Кісі боп өз жерімде жүрсем дедім.
Ержеттім, етек жиып, жігіт болдым,
Алқалы топқа мен де кірсем дедім.
Із қалған аталардан қайран Нарын,
Қашанда сыйынарым бір сен дедім.
* * *
Сұлулықты ақының сүймей жүрген емес-ті,
Ақын жаны жүз отқа күймей жүрген емес-ті.
Ақын деген қиялмен қуалайды елесті.
Құдірет қолдап кейде оны,
алшы түсіп асығы,
Айдарынан жел есті.
Көбінесе ақының сыймай кеткен ұяға,
Қол созады қияға.
Құдай таңдап жаратқан,
елді аузына қаратқан,
Ондай жанды әлеумет
сорлы екен де демейді.
ӨМІР НЕ?
Ол менің жеңістерім, жеңілгенім,
Шалқып күліп, кей сәтте егілгенім.
Топырақтан жаралып әуел баста,
Дән боп жерге қайтадан себілгенім.
* * *
Миуа ағашы ем,
Барлық гүлі ашылған,
Жер бетіне жапырағы шашылған.
Жанартау ем бұлт қаптаған төбесін,
Жалыны өшіп, жарылысы басылған.
Көнбіс едім – тағдырыма бас ұрғам.
Көңілім қалып, күтерім жоқ,
Мынау отты ғасырдан.
Қуанғанда, жұбанғанда бүгін мен,
Құлазыған сәттерімді жасырман.
Содан бері айлар өтті,
Қайта келдім өмірге,
Үміт оты өрши жанып,
Сенім берді көңілге,
Белестерде белдескенде күнбе-күн
Деп тұрғандай:
«Жеңілме, тек жеңілме!».
Өсербай ҚАРАСАЕВ
