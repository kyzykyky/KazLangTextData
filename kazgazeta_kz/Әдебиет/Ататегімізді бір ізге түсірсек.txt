«Пролетариаттың көсемі Лениннiң өз дегенiне жеткенiн елiмiздiң социалистiк қоғам ауқымында өткiзген жетпiс жылдық тарихы қапысыз дәлелдедi
Мұның нәтижесiнде бүгiнгi таңда «қазiргi қазақ қоғамында тектiлер түгелге жуық қалмады, себебi социалистiк заман негiзiнен тексiздердiң дәуiрлеу заманы едi, бұл жылдар барысында некен-саяқ сақталған бұрынғы тектiлер ұрпағының да қанын таза сақтауына мүмкiндiк шектелдi, соңғы үш-төрт ұрпақ тарихында (әрбiр ұрпақ арасын орта есеппен 20-25 жыл деп есептесек) ұлтымыздың өкiлдерi тегi мен шежiресi белгiсiздермен жаппай араласып кеттi» деп мәлiмдеуге толық негiз бар» деген ҚР ҰҒА-ның корреспондент-мүшесi Несіпқали Сейітовтың осынау пікірінде қорғасындай салмақ жатыр.
Қазақ елінде Кеңес өкіметі тұ­сында айтары жоқ, әсіресе қазақ елінің басына тексіздендіру шоқ­пары дүркін-дүркін үйіріліп тұрды
Ата-дәстүрді ауызға алу, жөн-жоралғыны сақтау сияқты асыл құндылықтар ескінің сарқыншағы деп күресінге лақтырылды
Қазақ баласы өзінің ататегін төлқұжатқа жаздыра алмай пұшайман күй кешті
Бұрынғылардан қалған Шорманның Мұстафасы, Қаракерей Қабанбай, Қанжығалы Бөгенбай тағы да сол сияқты ататектегі тіркемелерді қолдануға үзілді-қарсылы тыйым салынды
Ұлтсыздандыру саясатының нәтижесінде «ов», «ев» жалғаулары күштеп қосылып, қазақтың ататегі мүлдем танымастай өзгерген қалыпқа түсті.
Арада үш ұрпақ ауысып, 1991 жылы Кеңес Одағы ыдырап, Қазақстан өз егемендігін қолына алғаннан кейін ғана барып, кейбір азаматтар «ов»,«ев» жалғауларынан бас тартып, жеке куәліктері мен төлқұжаттарын қазақыландыра бас­тады
Түрік ағайындарға ұқсатып Наурызбай Махмуд Дүйсекұлы болып жазу үрдісі қалыптасты
Бұған мемлекет және қоғам қайраткері Шерхан Мұртаза сияқты ұлтжанды тұлғалар алғашқылардың бірі болып үлгі көрсеткені анық
Сөйтіп, төлқұжат пен жеке куәлікті толтыру барысында фамилиясы мен өзінің атын жазатын дәстүр бой көрсете бастады
Содан көп ұзамай кейбір кісілер фамилиясының соңына «тегі» деген жалғауларды дұрыс көріп солай жазғызды
Руларын айшықтағандар да жетерлік.
Әлем халықтарының қай-қайсысына зер салып қарасаң да өздерінің ұлтына тән ататегі бар
Атап айтатын болсақ, армяндарда «ян», грузиндерде «швили», «адзе», украиндарда «ко», поляктарда «ский», жапондарда, корейлерде бағзы заманнан қалыптасқан ататегін көріп еріксіз сүйсінесің
Оларды осы ататегіне қарап-ақ қай ұлттың өкілі екендігін оп-оңай ажыратып алуға болады
Осыған келгенде еріксіз ойға батасың.
Мені қазақтың ата-тегіне «ата» сөзін тіркеп жазсақ қалай болар еді деген ой көптен бері мазалап жүр
Мысалы, Наурызбайата Махмұт Дүйсекұлы деп жазсақ, бұл жерде «ата» жалғауы, яғни Махмұттың атасының кім екендігін нақты көрсетіп тұр
Бұл – біріншіден, қазақ азаматтары өздерінің ататегіне «ата» сөзін тіркеп жазса, оның фамилиясының өзі-ақ төлқұжат иесінің қазақ ұлтынан екенін білдірсе, екіншіден, өзге қай елге, қай жерге бармайық сол мемлекеттің өкілдері төлқұжатымызға қарап-ақ қазақ екенімізді бірден айырар еді
Уақыт өте келе «тегі», «тің», «нің» деген жалғаулар «ата» сөзіне жол берері анық.
Қазақ ұлтының біртұтас ұлт болып жаралғанымызды білдіретін «ата» сөзі құлаққа жылы тиетін сөз
Бұған қоса ежелден жеті атаға дейін қыз алыспайтын берік дәстүріміз тағы бар
Ұрпаққа қан тазалығы ататегі арқылы берілетіні медицина тұрғысынан баяғыда дәлелденген
Бүгінгінің жастары шежірені жетік білмегендіктен өзінің тегін осы «ата» сөзі арқылы ажыратып, қанның араласып кетпеуінен сақтанатындығы хақ.
Ал енді саралап көрсек, қазақ хал­­қы ататегіне жазылғанда не ұта­мыз?
Біріншіден, «Ата» жалғауынан қазақ халқы бір атаның балалары екенін білдіреді
Екіншіден, ата сөзі қазақ ұлтына «тайға таңба басқандай» таңбасы емес пе?! Үшіншіден, ұлтымыздың жүзге бөлінбеуіне басты бастамасы болады.Төртіншіден, ұлтымызды бірлікке, ынтымаққа шақырады
Бесіншіден, қазақ халқын тілін және дінін қадірлеуге ықпал етеді
Алтыншыдан, қазақ мемлекетіндегі басқа ұлт өкілдерінің бастаушысы болады
Жетіншіден, шет мемлекеттерге, Қазақ елі болмаған дегендерге табанды ел екеніміздің дәлелі болады
Сегізіншіден, ұлтымыздың әдет-ғұрпын сақтауға, қадірлеуге әсерін тигізеді.
Менікі көпшіліктің ортасына өз ұсыныс-пікірімді білдіру
Кім қалай қабылдайды, оны әркімнің өз таным-түйсігі біледі
Бірақ қалай дегенмен де Үкімет, еліміздің Парламенті бұл мәселеге терең зейін қойып талқыласа, қазақ ұлтының мәселесі болғандықтан бұл қадам керек-ақ
Біз ең алдымен отаршылдықтың құлдық психологиясынан арылуымыз керек
Оның бірден-бір жолы ататегімізді бір үлгідегі ізге түсіру
Онсыз рухымыз еңсесін көтере алмайтыны ақиқат.
Тектi атаның баласы
Елiнiң қамын жейдi.
Тексiзден туған таласып
Елiнiң малын жейдi, – деген на­қылдың өмiр тәжiрибесiнен туын­дап, ұлтымыздың ғұламалығын ұғыну үшін ататек мәселесіне салиқалы көзқараспен қарайтын кез әлдеқайда жеткен сияқты.
Рахымберді НАУРЫЗБАЙАТА
