Димекең Жызақ қаласында, Гагарин шаһарында, Мырзашөл ауданында  1992 жылдың 5 қарашасынан бастап халықпен кездескені мәлім
Бұл оның өмірінің ақырғы айлары екенін ол кезде ешкім білмеді
Жызақ және Сырдария облыстарының шекарасында қарсы алынған соң, Димекең нөкерлерімен Жызаққа келді
Онда Өзбекстанның бұрынғы басшысы Шараф Рашидовтың 75 жылдығына қатысты
Мырзашөл ауданы қазақтың киіз үйлерін тіккен еді
8 күндік сапар кезінде айтылған әңгімелер бір кітапқа жүк болады
Бірақ мен газетке лайықтап үзінді жариялап отырмын.***
Сөзді Мырзашөлдің мәмілегер ақсақалдарының бірі Бекежан Тоқсанбаев жүйелей бастады:
– Жасы үлкен ағамыз, мына бірге өскен, бірге жұмыс істескен, өзіменен іні, бір жағы замандас, қатар дос болған Рашидовтың, Шараф Рашидовичтың мінеки, өткелі жатқан үлкен, ұлы тойына келіп отыр
Бұл енді қазақша айтқан уақыттарда, құдайы есебінде өтіп те жатқан тіршілік
Соған қазақша, қазақтың жолыменен, “ниетіңіз қабыл болсын” дегім келіп отыр
Уақытысында тізе қосып, бірлесіп, осы Орта Азия мен Қазақстанның халықтарының мүдделерін, әйтеуір, оң көздеріменен қарап, екеуі қатар, қанаттаса істеген істері елдің, жұрттың есінде ғой
Бұл ешуақыттар өшпейтін еңбек қой, ағайын, бұл ешуақыттар өшпейді
Мұны өшірем дегенмен де ешкім өшіре алмайды да! Оған Рашидов өмірі дәлел бола алады.
Ал енді Димекең осылай қарай шықты дегеннен біздің елдің қазағының да, өзбегінің де құлақтары қалқиып осы “қай жақтан келе жатыр”, “қай жерде келеатырмен” тұр
Өзбекстанда І миллионнан астам қазақ бар
Ал енді мынау өзбек ағайынымыз ақсақал Сізді, бізге өздері талай айтады да, болса да, болмаса да өте үлкен құрметтейді
Бізді, әрине, сізге жақын дейді, қазақ дейді
О кісінің қандас халқы дейді
Ал енді сол досыңыздың, ініңіздің асына келдіңіз, бір ауыз лебіз білдіріңіз ақсақал, мына бізге, осы жерде отырған өзбекстандық қазақтарға – бәрімізге
Жызақ облысынанбыз деп, қазақтармыз деп отырмыз.
Димаш Ахметұлы:
– Біріншіден, сөз бергеніңізге өте үлкен рахмет
Анада өзіңіз Алматыға келіп шақырып кеттіңіз
Ал кеше Мырзашөл ауданының әкімі Бегім Серіков маған айтты, мен оны түсініп отырмын
Сіз бармасаңыз өкпелейміз дегенді айтты маған
Ал енді соның бәрінен қорытынды шығарып, айналайын, бүгін міне жеттік, һәм бүгін келе салып, осы жерден бастап, бірталай жақсы сөз есіттік
Жаңа өздеріңіз алдымыздан дәм-тұз алып, ана шекарада зор қошеметпен күтіп алдыңыздар.
Мұның барлығына үлкен рахмет
Мен өздеріңе белгілі, 21 жылдан артық Саяси Бюрода бірге қызмет істеген Шарафтың 75 жылдық тойына келдім
Жалғыз бұл тойға емес, Алматыдан, алыстан шыққандағы ойым – осындағы қазақтарға сәлем берейін деп те келдім.
– Рахмет, – десті көпшілік.
– Ал енді, өздеріңе белгілі, басқа жерлер де шақыруда, Жетісайға да шақырып кетті
Оның барлығына қыдырып жүруге, біріншіден, жасымыздың ұлғайғаны мүмкіндік бере бермейді, екіншіден, уақыт та жете бермейді
Ықыласпен шақырғандардың бәріне рахмет! Менің айтатыным:
– Шаруаларың өсе берсін, қызметтерің, үй-іштерің аман болсын, ауырмаңдар, бала-шағаларың молая берсін! Ескі қазақтың сөзімен айтқанда, құдай тілектеріңді қабыл етсін
Әруақ риза болсын, шаңырақтарың биіктеп көбейе берсін, түтіні жоғарылай берсін! Сол үшін, баршаларыңызға рахмет.
Әңгіме қызды
Әр ұлт, әр түрлі халықтардың басшылары, оларды елдің құрметтеуі, басшылыққа сайлануы туралы әңгімелер жүріп жатты
Мазмұнды, әсерлі сөздер айтылды
Өнегелі хикаяттардың шеті шығып отырды
Димекең Мырзашөл, Жызақ атырабының Түркістан заманында қазақ билеп өткен, небір бектер келіп кеткен өлке екені туралы шет жағалап айтып отырды
Оқымысты адам бірер автордың кітабындағы белгілі ел басшысына берілген мінездемені жанамалап айта кетті
Соған орай:
– Жызақ облысының әкімі қазақша оқыған
Сарыағашта мектеп бітірген, – деп іле сөз қосты Бекежан Тоқсанбаев.
Димекең:
– Фрунзенің Рысқұловты мақтап “Своебразный, умный, бірақ шатағы көбірек” деп жазғаны бар
Рысқұлов одаренный адам
Бөле-жарған ештеңесі жоқ.
Осы кезде Бекежан Тоқсанбаев:
– Дәмнен алып отырыңыздар
Сөз де беріп тұрайық
Өзі академиктерді басқару қиын болады екен
Мен Сүлейменов деген академиктің бір отырысын басқарып қалдым, – деді.
– Екі жақтың, өзбек, қазақтың ынтымағы керек бізге, – деп түйді Төлепбек қария
Соған орай Б.Тоқсанбаев айтып жатыр:
– Сіздердің осы келулеріңіз бізге бір үлкен дәреже
Елі келді, ақсақалы келді деп жатыр, қараңызшы, біздің абыройымыз ғой
Біздің бір-екі жігіттерге өзбек ағайындар жақсы әңгімелер айтыпты.
– Біздің аймақ – қуаныштан жүрегі жарылып жатқан ел ғой
Қатынасып тұрған да жақсы екен ғой, Дінмұхамед Ахметұлы!
Димекең, ынтымақ деген соң, сөзге араласты:
– Атын айтпай-ақ қояйын, өзбек-қазақ арасына өз қолымен сына қаққан ел басшы болған кісі, ең үлкен бәленің бәрін Ташкеннен бастап шықты ғой
Ташкентке мынау он бес одақтас республиканың бәрін жиып алған мақташылардың жиыны болды
Сонда айтты: “мына әр республика өзі шешсін, аз болғанда, бір гектардан 25 центнерден мақта берсін” деді
“Орындаймыз”, “Еш күмән жоқ” деп бәрі шығып, сөйлеп, уәдесін беріп жатыр
Одан кейін мен шықтым: “Біз бұны шеше алмаймыз
Біз орташа береміз
Мақтаарал тобы отыздан артық береді, ал Түркістан тобынан ондай өнім болмайды”
Сөйтіп ем, маған тиісе жөнелді: “Сен бермеймін деп қалай айтасың, Сібірде мақта еккендей, қалайда 25-ті алу керек”
Мен айттым: “Болмайды” дедім
Одан кейін бір орыс залдан шығып агроном  ретінде: – Қонаев дұрыс айтады, – деп, есептерін келтірді.
Содан екеуміздің арамызда қыл сыймайтын тәртіп орнады ғой
Содан кетті ғой мәселенің бәрі ушығып.
Бекежан сөзді жалғады:
– Алматы жаққа барғанда БАК-ты көрдім
Үлкен Алматы каналын айтам
Судың бойы – толған мал
Бізде қаракөл, онда меринос қой болады екен
Барлығын көзіммен көрдім
Дінмұхамед Ахметұлының кереметі деп адамдар айтып жүрді
Сізді көрсек деген адамдардың есебі жоқ, мына Жызақ пен Мырзашөлде естігендер елеңдеулі, жұртыңыздың бағы үшін аман-есен жүре беріңіз
Аманшылық болса біздің тұрған қаламызды, елімізді, жайымызды көріп өтерсіздер
Енді кезекті тілекті, бір ауыз лебізді Сұлтеке, Сізден есітсек
Сұлтеке, Сізді бұрын көре алмадық, бірақ сыртыңыздан әбден қанықпыз, елге қызмет істеген үлкен абыройлы кісі екеніңізді жұрттың барлығы да біледі.
Сұлтан Жиенбаев сөзі әсерлі шықты:
– Рахмет, туыстар
Димекеңмен қосып мені осы тойға, Шараф Рашидовтың 75 жыл толуына шақырғандарыңа үлкен рахмет
Мен Димекеңмен 25 жыл қызметтес болып бірге жүрдім, сол кезде Шараф Рашидовпен жақсы таныстым
Жұмыс бабына орай ол кісімен Мәскеуде де, Алматыда да бірнеше рет жолыққанмын
Ташкентте де кездескенбіз
Ол кісі бізді өзіне қонаққа да шақырды
Біраз әңгімелестік
Сонда менің есімнен кетпейтін бір сөз болды
Мына біздің Қазақстан аумағы бойынша бұрынғы Одақта екінші орын алды, халықтың есебі бойынша үшінші орында болатынбыз
Кейін біз төртінші болып кеттік.
Сонда мен көрші өзбек халқының қалай тез өскенін Шараф Рашидовтан сұрадым.
– Бұрын халықтың саны жағынан сіздер бізден кем едіңіздер, қазір бізден көбейіп өсіп кеттіңіздер
Соның себебін айтсаңыз, – деп бір сұрақ бердім
Сонда Шараф Рашидов былай деді:
– Бізде мына конституция бойынша өзбек қыздары он алтыдан, тіпті одан да бұрын күйеуге шығады, – деді
Ол біріншіден
Екіншіден, астанада, облыста, ауданда, ауылда тұратын әйелдердің барлығына да балабақша, сәбихана бойынша жағдайды жасап, мәселені шештім, – деді
Шараф сөзінің растығын бүгінгі Өзбекстанның демографиялық жетістіктерінен көріп отырмыз.
Алматымыз – қазақтың астанасы, өзіміздің мақтанышымыз
Онда істелген жұмыстың біразы Димекеңнің арқасы
Оны көпшілік айтып та жүр
Ал Ташкентте, осы Өзбекстанда өзбек халқы үшін жасалған Ш.Рашидов еңбегі де аз емес, көп жағдай жасалған.
Іле-шала сөз тізгінін алған Димекең:
– Қазақ жалғыз жүрмейді, менімен бірге көп қазақ келді, мына Сұлтан Министрлер Кеңесінде төрағаның орынбасары болды, – деп Жиенбаевты, Шымкент қазақтарының ақсақалы деп Төкеңнен бастап түгел таныстырды
Әкімнің орынбасары, өзіңіздей жас жігіт Зауытбек, Алматыдан келген журналист Серік, менің дәрігерім Мүліков отыр, мына балдар менің балдарым, Әуезовтың немересі – Эльдар, інімнің баласы, Әуезовтың қызы менің келінім, ал одан кейін біздің Өзбекстандағы уәкіліміз, бізді ең бірінші шақырған мына қазақ, Артықбай
Бұл кісі енді көп жұмыс істеп жатыр, тілектеспіз
Біз бәріміз өзбек халқын сыйлағандықтан сәлем берейін деп келдік
Шараф жалғыз өзбектің емес, мұсылман халқының уәкілі.
Сұлтан Жиенбаев сөзін жалғады.
– Ташкент қаласының кең қанат жайып, өзбек халқының өсуіне үлкен еңбек сіңірген адамның бірі – Шараф Рашидов екенін тағы да айтпақшымын
Ол сол кезде осы Ташкентке қатысты өзінің жобалаушыларын шақырып алып, мынаны салу керек, мынаны салу керек деп, өзінің адамдарын Алматыға жіберді
Олар біздің салған үйлерімізді көрді, мамандарымыз Алматыдан Ташкентке шақырылды
Шараф біздің Димекеңмен жиі араласып жүретін.
Дінмұхамед Ахметұлы:
– Иә, бір-бірімізбен көп араластық қой.
– Иә, шынында да Қазақстан мен Өзбекстан жетістігі өзара тату көршілікте жатыр
Оған барлығымыз қуаныштымыз
Бүгін міне Ташкентте үлкен алаңды көріп, Науаи театрында болып, жақсылыққа жанымыз сүйсінді
Жаңа Димекең де, Төкең де айтып кетті
Біз Каримов жолдасқа өте разымыз
Қазіргі Президенттің істеп жатқан жұмысын біздің еліміз жақсы біледі
Өте мағыналы, үлкен жұмыстар істеп жатыр
Ал енді мына қазіргі жағдайда Шараф Рашидовтың есімін ардақтау, әділдіктің салтанат құруы тек сіздерге ғана емес, біздерге де қуаныш
Біз соған қатты қуанып, разы болып отырмыз.
Неге десеңіз, жаңа Димекең айтып кетті: “Бұл – Шарафтың жеке өзінің атын ақтап орнына қою ғана емес, бүкіл өзбек халқының барлығын ақтау” деп, яғни  тарихи оқиға деуге тура келіп отыр
Енді шынын айту керек, бұрын да айтылып жүр ғой, өзбек халқын қаралап, намысына тиіп төмендеткен “узбекское дело” болды
Соның бәрін ақтап, қазір міне оған тарихи баға берілді
Біз осы ақталуға ағайын ретінде разымыз, қуаныштымыз
Бұл үлгі – бізге де, басқа халықтарға да барады деп ойлаймын, – деді С.Жиенбаев.
Аудан әкімі Бегім Серіков сөз алды
– Ал енді, Мырзаның шөлін игеру тарихын өте жақсы білесіз
1956 жылы бүкіл халыққа белгілі СОКП Орталық Комитетінің, Министрлер Кеңесінің қаулысымен осы жерлердің игерілуі басталған
Бұл жерді игеруді есімдері елге белгілі азаматтар қазық қағып, бастап беріп кеткен
Мұстахым Біләлович Ықсанов, Эрик Христофорович Гукасов, Қасымов жолдас, мынау Шардарада тұрған Үнембаев, жобаларды жасаған басқа бірқатар азаматтар осында еңбек еткен
Бұл Мырзаның шөлінде 500 мың гектар жер игерілген
Қазір, Димаш Ахметұлы, 500 мың, яғни жарты миллион гектарда 60 совхоз бар, мақта совхозы, мал совхозы, бау-бақша, көкөніс совхозы құрылды.
Ал енді біздің осы табаныңыз тиіп тұрған Мырзашөл ауданында 30 мың гектар жерді игердік
8 совхозы бар – алты мақта, бір мал, бір жүзім-жидек шаруашылығы
Ауданымызда 51 мың халық тұрады, 37 ұлт, ұлыстардың өкілдері бар
Барлық халық бір мақсатқа жұмылып, қоян-қолтық еңбек етіп көтеруде.
Бір жылда 50 мың тонна мақта, 30 мың тонна бау-бақша, жидек, картоп өнімдерін тапсырамыз
Мал шаруашылығы, аудан экономикасы өркендеген
18 мектеп, кәсіптік техникум, ауыл шаруашылығы техникумы бар, жалпы мәдениетті, экономикасы өсіп келе жатқан жерге келіп тұрсыз
Халқымыз өзара бірлікте, ынтымақта тұрып жатыр
Өздеріңіздей қонақтарды өзбек, қазақ бір болып күтіп аламыз, бір болып шығарып саламыз
Әр жылы екі-үш мәрте той жасаймыз, көкпарға барамыз, Наурыз тойын тойлаймыз, өнім тойын тойлаймыз, ұлттық-мәдени шаралар өткіземіз
Сіздің осы халыққа сәлем беруге келгеніңізге мың рахмет
Енді сөзді Сізге беремін, Димаш Ахметұлы.
– Сіздерге Қазақстанда жасайтын бауырларыңыздан үлкен сәлем алып келдім
Соны қабыл алыңыздар
Ал енді өздеріңізге жолығайын, осында келейін деген ойым көптен бар еді
Оған кезінде жұмыспен жүргенде мұрша болмады, реті келген жоқ
Игіліктің ерте-кеші жоқ деген, міне, аяғында сендермен қосылып отырмыз
Жаңағы хабарға қарағанда, сендердің еңбектерің күшті екен, шаруаларың мықты екен.
Ал енді менің айтатын тілегім ақ қой, – келешекте бала-шағаларың өсе берсін, шаруаларың мықты болсын, сау-саламат болыңыздар, көбейе беріңіздер
Шамаларың келгенше қызмет істеп, тұрмыстарыңды жаңартуға кірісіңдер
Мен енді бірталайдан бері қарай мына өкіметтің қызметінен кетіп қалдым
Сонда да сендердің не істеп жатқандарыңды сырттарыңнан біліп жүремін, газеттен білемін, тікелей хабарлардан білемін, жаңа да бірталай жаңалық есіттік
Ал енді біз шынын айтқанда, екі республиканың халқының барлығы аман-есендігіне қуанамыз
Ел-жұртым аман-есен, қазақтың бәрі өркендеп өсіп жатыр
Әрине, қиыншылық бар, осы кезде ондайдан шығамыз деген үмітіміз, сеніміміз мол.
Бүгін менің мұнда келген себебім, Өзбекстанға, өздеріңе басшы болған, менің ескі досым, ағайыным Шарафтың 75 жасқа келген тойына келдім
Ал бұл тойға байланысты Өзбекстанда өткен жиындарда тілегімізді, ой-пікірімізді білдірдік, журналистермен сұхбаттастық, сол хабарлар өздеріңе барып жатқан шығар
Ал менің қысқаша айтатыным, сендерге тілейтінім: ауырмаңдар, сау-саламат болып, шаруаларың өсе берсін! Құдай тілеулеріңді қабыл етсін, Әруақ риза болсын!
Сөздің тізгінін Бегім Серіков алып жалғастырды:
– Құрметті жолдастар! Димаш ағамыз мынау үлкен мерекеге келгені – үлкен екі халыққа, Орта Азиядағы мұсылман жұртына абырой болды
Димаш ағамыз жақсы сөйледі, зиялы ортада қонақ болды
Жалпы барлығы жақсы дәрежеде өтті, жолдастар
Халықтың алдында біз де кішкене хабардар етіп айтып қояйық
Біздің ата-бабамыздан келе жатқан әдет-ғұрыптарымыз бар, дәстүріміз бар
Қонақ келсе, сый-құрмет етуіміз керек, Димаш ағаны күтіп алдық, енді Сіздің рұқсатыңызбен мынау отырған қаракөз халықтың атынан, ақсақалдарымыздың атынан, жастарымыздың атынан, осында қызметте жүрген бүкіл халықтың атынан, өзбек-қазақ халқының атынан Сізге шапан кигіземіз
/Баладай көңілмен ақтарылған халық ду қол шапалақтап, келіскендерін білдіріп жатыр/.
Димаш ата:
– Әуелі топыны киіп алайын! Желдеу болып тұр, – деп күлдіріп қойды.
– Размерін де тапқан екенсің, Бегім, – деді Саттар Шахабаев.
– Шапандарыңызға да рахмет! – дей берген Димекеңе:
– Енді бұл шапанмен бітпейді, Димаш аға, біздің елге келіп, енді бір ақ боз атты да мініп кетесіз, – деп тұлпар көлденең тартылды
Менің Амантай құрдасым осы жерде, ат тізгінін ұстап тұрды.
– Ал енді үзеңгіге аяғын салыңдар! – деді қариялардың бірі.
– Ай, жануар, – деп кекілі-жалынан сипады Димаш аға
– Рахмет сыйларыңа!
– Атыңыз құтты болсын! – деп жатыр Кемал Жүнтаев қария.
– Қабыл болсын! – дейді Ілекең Омаров ақсақал.
Мен бірер сөз айтайын! – деді Димекең
– Ал мына сыйлағандарыңа рахмет, ат мінгізгендеріңе рахмет! Бірақ, мен бұл атты енді Алматыға алып бармай-ақ қояйын
Осындағы өздеріңдегі бір қызметті жақсы істеген кісіге, бір белгілі шопан ба, мақташы ма, соған тарту етіп тартайын.
Бегім Серіков:
– Қынеке, бір ауыз сөз айтып жіберіңізші, ақсақал.
– Елдің атынан! – деп Бекежан Тоқсанбаев елпелектеп микрофонды жақындатты.
Социалистік Еңбек Ері Қынабек Үкібаев сөз алды:
– Құрметті Димеке! Мен сіздің басып өткен жолыңызды, өмір-хикаятыңызды жақсы білемін
Себебі, Сіздің кітабыңызды оқыдым
“Мое время” деген кітабыңызды 2 мәрте оқыдым
Совет халқы үшін 42 жыл қызмет істепсіз
Қазақстанды, қазақты бүкіл дүниеге таныттыңыз
Сіздің екі иығыңызда екі періште бар
Сізді бүкіл ел сыйлайды, ел сыйлаған адамды Құдай сыйлайды дейді
Сізді Алла-тағала сыйлайды
Сізге сәлем беруге барлығымыз, осы екі облыстың адамдары жиналып қауышып тұрмыз
Біз Ақ алтын ауданынан келдік, Гагарин қаласындағы халықпен бірге Сізге көптеген тілек білдіреміз.
Қазақта Баба-ата деген өткен екен
Баба-ата деген кісі 110-ға келген екен
Димеке, сіз сол 110-ға келіңіз, Сіздің жасыңыз ұзақ болуын тілеймін.
– Баба-ата 110-ға келген екен ғой, – деп таңданды Бегім Серіков.
– Ия, – деді Артықбай Қынабекұлы.
– Сіз біздің келешектегі жастарға бағыт-бағдар беретін жұлдыз Темірқазықсыз
Сіздің кітабыңызды оқыған адамдардың барлығы сіздің жолыңызбен жүріп, қызметіңізді түсініп мақұл көрсе, түсінсе, сол адам жақсы адам болады.
– Дұрыс айтып тұр.
– Сіз бүгінге дейін дүние жүзіндегі талай халықты көрдіңіз
Көп жасағаннан сұрама, ақылды, көпті көргеннен сұра деген
Сіз бүкіл дүниені барып көріпсіз
Сізде ешқандай арман жоқ.
– Ай-хай! – деп жіберді Бекең.
– Ай-хай! – деп ду қол шапалақтап қолдады халық бұл тілекті.
– Мынау Қынекеңе сөз бергендеріңе рахмет, айтқан жылы сөздеріңізге рахмет
Менің айтайын дегенім: Осында жастар тұр, қариялар да тұр, екі жол қалды
Мен жетпіске келгенде, үлкен бір шал бата беріп:
Желдей есіп жетпіске кел,
Секіртіп сексеннен өт.
Тоқсанда тоқтама,
Жүзге барғанда қараймыз! – деген еді деп өмірге құштар, әзілге құмар қалыпта күліп тұрды Димаш аға
Халық мәз, шулап қолдап кетті сөзін.
***
Дінмұхаммед Қонаевтың Ташкент, Самарқан, Жызақ, Мырзашөл сапарларын, Президент Каримов айтқан сөздерін, Рашидов әйелінің естелігін, өзбектердің Қонаевқа алғыстарын бірде-бір қазақ газеттері жазбады
Ал өзбек газеттері хабарлама күйінде берді
Демек, біз алғашқы кеңінен баяндаушы санатынанбыз
Димекеңмен сегіз күн сапарлас болған Серік аға Әбдірайымұлы әсерін жазып үлгере алмай кетті…
Мылтықбай ЕРІМБЕТОВ,
Жазушылар одағының мүшесі.
