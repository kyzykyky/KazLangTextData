
Азат ӘКІМ
Жиырмасыншы ғасырдың жетпісінші жылдары
Әскери борышын өтеп келген Ертіс Қазақ мемлекеттік университетінің филфагына оқуға түсу үшін көпшілікпен бірге бағын сынап көрді
Шығармадан жақсы баға алғаны қанағат әкелгенімен екінші сынағы қазақ тілі мен әдебиетінен билеттегі үш  сұрақтың бір де біреуіне жауап бере алған жоқ.  Көңіліндегідей дайындалуға мүмкіндігі болмағасын білмейтіні көп екен. 
Сыртта бүгін де күн бұлттанып тұр, ара-тұра түнерген аспан төгіп-төгіп өтетін
Іштей қапаланып келе жатқан жас жігіт өзін өзі жұбатты.
– Өмір жоғары оқу орнымен бас­талмайды және аяқталмайды
Бір ыңғайы болар.
Ертістің жалдап тұрып жатқаны Панфилов саябағы жанындағы шағын сарай
Қожайындары үш қыз өсіріп отырған ерлі-зайыптылар, сарайға қарсы орналасқан жеке, сәулетті қонысжайда тұрады
Көрші үйдің өзі сияқты пәтершісі, көшеде кездескенде әрдайым амандасып жүретін Қыдырәлі қарсы жолықты
Арыс қаласындағы орта мектепті биыл бітірген бозымның назары салыңқы, әңгімесіне қарағанда кезекті емтиханынан құлап қалыпты
Ертең республикалық комсомол коми­тетіне бармақшы, сол жерде Теміртау қаласында жұмыс істегісі келетін ынталы жастарды тізімге алып жатқандай, ұлттық кадрларды даярлау мақсатында қазақ жастарына бірінші кезекте жағдай жасалатындай.
– Бірге барайық, – деп ұсыныс жасады Ертіс
Рухы қайта оянғандай Қыдырәлінің қуанышы бетіне ойнап шыға келді
Ертеңіне сыртқы сипаты көрнекті ғимараттың бір бөлмесінде орталық комсомол комитетінің нұсқаушысы қабылдады
Түрі орыс ағайынға ұқсас болғанымен қазақ тіліне судай, туған бауырларындай іштартып сөйлейтіні байқалып тұр.
– Ірі өнеркәсіп орталығына ба­расыңдар, өндірістік оқу орны ой­ларыңда жүрсін, – деді тиісті қағаз­дарды толтырып болғасын
Сұхбат соңында жастар ризашылықтарын біл­дірді, екеуіне Теміртау қаласындағы Қа­зақстан Магниткасы зауытына ком­со­молдық жолдама берілетін болды.
Пәтерлері іргесіндегі су бұрқақтары атқылаған кешкі бақта егде жастағы адамдар сирек, жүздері нарттай жанған ғашықтар жүреді қол ұстасып, қолтықтасып
Кешкі Алматы сұлу, көзді арбап ала жөнелетін қала оттары әйгілі Көктөбе тұсында көк жүзіндегі ірілі-ұсақты жұлдыздармен жалғасып жатқандай көрінетін.
Теміртау қаласына он күннен кейін жол түсті
Екінші Алматы вокзалы қара-құрым адам
Негізінен жоғары оқу орындарындағы емтиханда жолдары болмаған, Қазақстанның түрлі облыстарынан келген жас талап
Республика жастарының жетекшісі мінбеге көтерілді
Сөздері кесек-кесек, төгіліп тұр, жол жүретін жәмиғатқа сәт-сапарын айтты
Уақытша тұрғызылған мінбердің тұрқы биік, тағы бір жолдас­тар жұлқынып сөйлеп жатыр.
Күндізгі сағат он екіде жастар эшелоны жолға шықты, бас-басына екі вагоннан бекітілген орталық комсомол ұйымының өкілдері дәтке қуат
Солардың біреуі Ертіс пен Қыдырәлі жайғасқан вагондағы жастарды тізім бойынша тексеріп жүр, тізімдегі әрбір жас Теміртауда жұмысқа орна­ласқанша, жатақханамен қамтамасыз етілгенше бірге болмақшы.
Жүрдек жолаушы пойызының алғаш­қы ұзақ аялдағаны Шу стансасы
Ертіс азық-түлік алуға вагоннан түскен бойда ажары ай мен күндей қыз кездесе кетті.
– Ағатай, амандығыңызды тілеп жүрейін, қуырған балық, көкөніс алыңызшы, – деп бастады әңгімесін
Ертіс жөн-жоба сұрасты.
– Атың кім, айналайын?
– Ақиіс.
– Өмір-жасың ұзақ болсын, Ақиіс
Шудан әрі-бері өткенімде өзіңді сұрап жүремін.
– Рақмет, ағатай, мен сұратпай-ақ өзім тауып аламын.
Ертіс қуырған балық, көкөніс, күлше нан алды әлгі қыздан, ізет-ибасы тал бойына жарасатын бойжеткен екеуі пойыз қозғалғанша оңаша әңгімелескен, бір-бірімен қимас адамындай қоштасты
Ақиіс содан қайтып кездеспей-ақ кетті
Бір есептен неге қайта кездесуі керек? Жастық дәуренінде кездейсоқ ұшырасқан, бір-біріне көңілі құлаған ұл мен қыз аз ба? Сол асықтар тағдыр жазуы сияқты ешқашан жолдары түйіспейді
Осы пікірді ұқсас, балама жағдайды басынан кешкен әрбір адам қуаттайтындай.
Теміртау сол заманда жас, көркем қалалардың бірі, оқтай түзу көшелері, жаңа ғимараттары, орталық алаңы еріксіз көз тартады
Ертіс Қыдырәлімен бірге жалғыз терезесі – трамвайлары үзілмейтін кең көшеге қарайтын оңаша бөлмеге жайғасты
Тұратын жатақтары шағын көлге жақын, қыздар көрші жатақханаға орналасты
Алғашқы күні құстары көп көл жағалауында серуен құрды, жалға алған қайықпен көлдің тереңін қызықтап жүзді.
Кең көшенің арғы бетінде «Комсомол» кинотеатры қол бұлғайды
Осы кинотеатрда Қазақ мемлекеттік университетін бітірген, Алматыдан бірге келген жас жігіт жолықты
Өзі философия маманы
Ізгі тәлім-тәрбиесі азды-көпті сөйлескеннен-ақ байқалып тұратын Марғұланмен жол-жөнекей танысып-біліскесін Ертіс амандық-саулық сұрасты
­Зауыт жанындағы жоғары техникалық оқу орнына (ВТУЗ) оқытушылық жұмысқа қабылданған Марғұланның көңіл хошы жақсы
Ертіс зауыттың қандай цехына жұмысқа тұратындары бір-екі күнде шешілетінін құлаққағыс етті.
Ертеңіне Қыдырәлі екеуінің Лис­топ­рокат цехында жұмыс істейтіні белгілі болды, аталған жұмыс орны зауыттағы сап түзеген цехтар тізбегінің соңғысы
Осы жерде жоғары сапалы болаттың сұранысқа бай өнімдері шетелдерге жіберілетінін айтты жұмыс орнымен таныстырып жүрген мастер Володя
Бір таңғаларлығы, аумағы үлкен цехқа жеті-сегіз жайдақ платформаларды тіркеген жүк пойызы емін-еркін кіріп-шығып жатады
Жаңа жұмыс киімдерін, сондай-ақ жуынып-шайынатын жерде киім ауыстыратын бір-бір жәшіктің кілттерін қолдарына ұстатты
Түн ортасында аяқталатындай екі ауысымдық жұмыс
Қаланың басты көшелерімен жиі жүретін трамвай көліктерінің соңғы аялдамасы «Листопрокатный цех».
Бригадир Есен мінезі кеңпейіл жігіт ағасы, жұмыстарының жай-жапсарынан хабардар етті
Ертіс қалыңдығы бір елі, төртеуден дестеленген болат тілкімділерін арнайы жұмыс құралымен ұзындығының екі тұсынан, енінің үш жерінен құрыштай берік таспалармен буып-түйеді
Білек күші талап етілетіндіктен әріптестері сайдың тасындай жұмысшылар
Қыдырәлі маркировщик
Салмағы, өлшемдері, қайда дайындалғаны, қайда жеткізілетіні көрсетілген түрлі трафареттерге ақ бояу бүріккіш құралымен ақпарат түсіреді.
Цех конвейерінің гүрілдеген сарыны, қуатты соққы арқылы өткірдің жүзімен болатты кескендегі тарсыл-гүрсілі құлақ тұндыратыны соншалықты, кейде маңдайындағы жалғыз шамы жарқыраған жүк пойызы бір дыбыс шығармастан цехқа кіріп келе жатқандай болатын
Зілмауырдың өзін де көтеретін магнитті жымқырмалары бар екі кран цех төбесінде ойнақ салып жүреді
Конвейер бойымен ағылып жатқан, ыстық буы сағымдай бұлдыраған болат көшкіні белгілі бір өлшем қалыбында кесілгесін буып-түйетін орынға жиыстырады әлгі екі кран
Бір күні Қыдырәлі әңгімеге тартты.
– Есек ақыратындай,-дейді аң-таң күйі.
Ертіс үзілді-кесілді пікірін білдірді.
– Қайдағы есек? Зауыт түгілі қалада төртаяқты мал көрдің бе? Әрнәрсе көзге елестейтіні сияқты кейде елес-дыбыстарды естігендей боласың.
Үш күн өтісімен түскі үзілісте жүк пойызы кіріп-шығып жататын үлкен қақпатұсты Ертіс қызықтағысы келген
Жолда шоқша сақалы бар қазақ шалдың сүт құйылған шөлмектерін, қолдан жасаған қаймағын цехта жұмыс істейтін әйелдер сатып алып жатқанын көрді
Сол арада бір қалтарысқа байлап қойған есегі әлдене есіне түскендей ақырып қоя бергені
Қай күнгі әңгіме бекер айтылмапты, езу тартып күлген Ертіс Қыдырәлі туралы жақсы бір ойларға беріліп кетті, бозбала білмекке құмар, күнделікті ананы-мынаны сұрап отыратын әдеті.
–Бойжеткенмен қалай танысу керек?-дейді қызығып.
–Оның жолдары көп шығар.Әуелі амандас
«Менің атым Қыдырәлі, ғафу етіңіз, есіміңіз кім болады?»-деп бастап көр
Көргенді, инабатты қыз болса, әңгіме жалғасын табар.
Бірде күннің қапырық ыстығы кешкісін де қайтпай қойғасын көз байланғанда Қыдырәлі сыртқа шығып кетті
Үміт шетсіз-шексіз, көл жағасында ұзақ серуендейді жалғыз өзі
Келесі жылы инженер-механик мамандығы бойынша ВТУЗ-ға оқуға түсу есіл-дерті
Әке-шешесі, қатар-құрбылары студент Қыдырәліні қалай қарсы алатыны қиялына жан бітіреді де екі қолын көкке созып жалбарыныпты.
– Өтініп сұраймын, осы ойымның жүзеге асуына көмектесіңізші, Жасаған ие!
– Көмектесемін! – деген құдыретті дауыс естіле қоймайды.
– Ай жарқырап тұр
Су жағасында жалғыздан-жалғыз тұрмын
Адал мүмін ретінде өмір-бақи құлшылық етіп өтемін, Жаратқан! Ең болмаса бір періштеңізді жіберіңізші! Бір белгі беріңізші!-дейді шабыттанып, дауыстап сөйлеп
Байқамағаны ғой, көлдің түнгі жылы суына шомылып жүрген, әлгі сөздеріне жағалаудағы бұта-шілік арасында сықылықтап күлген екі қыздан қатты қымсынсын кірерге тесік таппай
Ертеңіне үлкен азық-түлік дүкенінде жолығысқан кешегі қыздардың сүйкімді біреуі амандасқасын:
– Құдайдың көңілі жібіді ме?-деп сұрайды күлімсіреп.
– Үлкен-кіші бір Аллаға сенеді
Менің атым Қыдырәлі, ғафу етіңіз, есіміңіз кім болады?
– Несібелі,-дейді бойжеткен.Ойда да жоқ тілдесу жол ашқан, бірін-бірі ұнатып қалған екі жас кездескен жерде сәлемдесіп жүруге уағда байласыпты.
* * *
Бірте-бірте зауыт жұмысының күн тәртібіне бойлары үйреністі
Таңертең қоңыраулы сағат шырылдамай жатып ұйқыларынан оянатын екеуі жұмыстарына жұрттан бұрын барады
Бірде жатақханаға қайтып келе жатқандарында Қыдырәлі тың әңгіме қоздатты, цехта бірге жұмыс істейтін қарақалпақ қызы Рабия Ертіспен танысып-білісуге ойы кетіпті.
– Әңгімелескісі келетіндей, – дейді.
– Өзі айтты ма?-деп сұрақ қойды Ертіс.
– Жоқ, құрбы қызы Ирина айтты.
Жұма күні жұмыстан қайтқанында Ертіс Рабияны пәтеріне шығарып салды
Қаладан оқшау орналасқан зауыттан жаяу келгесін жол-жөнекей жәй-жапсар сұрасты
Былтырдан бері зауытта жұмыс істеп жүрген Рабия бір бөлмелі пәтер жалдайтын көрінеді
Жатақхана ұнамайтын сияқты
Әке-шешесі Нөкіс қаласының іргесінде тұратынын айтты.
Ілгеріде цех асханасында бірін-бірі бір көргеннен-ақ аңырып қалғандары есінде
Арбалып қалған екеуі тоқайласқан сәтте тоқтап тұрды
Тәңірдің ықыласы түскен кездесу үстінде біреуі тіл қатуы керек еді, қатты толқыған екі жас іштей түсініскендей үн-түнсіз тарқасты.
Енді, міне, екеуі қол ұстасып келе жатыр
Сіркіреп жаңбыр жауа бастады
Бір-бірінен сұрайтын, сырласатын әңгіме көп болғанымен Рабияның пәтеріне ілезде жетіп келгендей көрінді
Жас адамдар жаңалыққа құмар
Әрбір аптаның сейсенбі, бейсенбі күндері жұмыс ауысымына қарай кейде түске дейін, кейде кешкісін екеуі классикалық билерді үйрететін зауыт жанындағы үйірмеге барып жүрді
Демалыс күндері тиіп тұрған Қарағанды қаласына қыдырыстап қайтатындары балдан да тәтті сезім-сүйіспеншіліктерін бекіте түсті.
Күндер өтіп жатты
Құрбысы пәтеріне шақырғанында Ертіс қонып келетін болды
Еңбек озаты, әрдайым қоғамдық жұмыстың басы-қасынан табылатын Рабия хор қызындай
Қыс ортасында Рабия комсомол жұмысына ауысты, оның мән-жайына кейінірек азды-көпті тоқталармыз
Намысы өткір
Жұмыста мінезі біртоға, ал үйде жүргенінде жайнап сала береді
Ертіспен бірге ішкен бір шынаяақ шай да дәмді көрінетінін әзіл-шыны аралас айтып отыратын.
***
Ертіс пен Қыдырәлінің ұнататыны зымырап өте шығатын бірінші ауысым жұмысы
Кешкісін «Комсомол» кинотеатрында жастар Марғұланмен жиі кездеседі, аққұба келіншегі үнемі бірге жүреді жанында.Есімі Шайза
Сәнді киімдері жарасты жас жұбайлар кинотеатр көрермендері арасында ерекшеленіп тұратын үйрек-қаздың ортасында жүзіп жүрген қос аққудай
Алматыдан келген екеуі де ВТУЗ-да оқытушылар
Теміртау қаласына жаңа тыныс әкелген бір эшелон жастардың ішінде қазыналық пәтерді алғашқы алғаны осы жас мамандар
Оқу десе ішкен асын жерге қоятын Қыдырәлі Марғұланнан күндізгі бөлімге оқуға түсудің тәртібі мен талаптарын кездескен сайын сұрап жүреді.
Арқаның қысы суық
Дүйсенбі күні Ертіс пен Қыдырәлі әдеттегідей ұйқыларынан ерте оянды
Таң қараңғысы, сыртта бет қаратпайтын ақтүтек боран
Көшеде адам қарасы некен-саяқ, тоқтамастан екі күн, екі түн жауған қардан ышқынған жел өті алай-түлей
Карметкомбинаттың бірнеше қабат кеңсесіне барып тірелетін орталық көшені тазалауға кіріскен, шамдары жарқыраған үш трактордан басқа қоғамдық көлік атымен жоқ
Жаяулатқан екеуі Карметкомбинаттың кеңсесі жанынан зауытқа кіргесін бір-бірімен жалғасып жатқан түрлі цехтарды жағалап жүріп жұмыс орнына жетті
Зауытта адам сирек
Листопрокатный цехта мастер Володя мен бригадир Есен жүр кезекшілік қызмет атқарып
Азан-қазан болып жататын цех қаңырап тұр, жым-жырт.
–Ау, сендер естіген жоқсыңдар ма? Жергілікті радио торабынан кешеден бері жедел хабар қайта-қайта оқылуда
Зауыт төрт күн бойы жұмыс істемейді
Қашан боран мен аяздың беті қайтқанша Карметкомбинаттың басшылығы осындай шешімге тоқтады,-деді сәлемдерін алған Есен
Ертіс ақталып жатқандай сөйледі.
–Ешқандай хабарымыз жоқ, радиомыз да жоқ.
–Жатақхана коменданты радиомен қамтамасыз етуге тиісті
Осыны айтыңдар
Болмаса сатып алыңдар, әрі кетсе үш сом шығар.
Әңгімеге Қыдырәлі араласты.
–Есен аға, киім ауыстыратын жерде бір затым бар еді
Соны алуға бола ма?
–Жеке заттарың болса, рұқсат Құдайдан.
Листопрокатный цех асханамен, жуынып-шайынатын орынмен кең, жарық жерасты жолымен жалғасып жатыр
Ер адамдар бөлімінде жас мысық күнін кешетін, аты Вася
Жұмысшылар асханадан ауыс-түйіс тамақ әкеліп береді, ыдысына таза су құяды әлсін әлі
Жұдырықтай доппен ойнағанды жақсы көретін Вася, еден үстімен ытқытып жіберген допты қуып жүргені
Қыдырәлінің айтқан бір заты осы мысық екен, қойнына салып алды.
–Төрт күн ішінде аштан өліп қалар, боран мен аяз басылғасын қайтадан әкелерміз,-дейді.
Сол күні комендантша әйел бергенқарапайым радио бөлмені жайнатып жіберді
Екеуінің жанына тағы бір адам қосылған сыңайлы, күнделікті жаңалықтары, концерттері қандай!..
***
Тағдыр қатар түскен бойы жарысып жататын, енді бірде тұс-тұсына тарап жататын жолдарға ұқсайтыны рас
Кейін Ертіс Алматыда оқып жүргенінде Қыдырәлімен хат жазысып тұрды
Қыдырәлі өзі армандаған ВТУЗ-ға сырттай оқуға түсті, сүйікті қалыңдығы Несібеліге үйленді
Алматыдан барған бір эшелон жастардың алпыс-жетпіс пайызы Теміртауда тұрақтап қалған, солардың бірі – жолдас-жораларына сыйлы, зерек, бетінен иманы төгіліп тұрған Қыдырәлі.
Зауыт өмірі адамды шыңдайтыны ақиқат
Тапсырылған жұмысты мұқият атқару, бейім-білігіңді жетілдіру, бір сөзді болу жас жұмысшының абыройына сын
Жаңа жыл мерекесінен кейін цех ұжымы ереуіл жариялады
Негізгі талап жалақыны өсіру
Кәсіподақ ұйымы ереуілшілер арасында іріткі салуға әрекеттеніп бақты, қазақ жас­тарымен жүргізілген оңаша әңгіме-дүкеннен кейін Ақтөбенің жігіті ­Ершора бәрінің атынан жауап берді.
– Көппен бірге боламыз, ортақ шешім осындай.
Бір күн бойы пышақ кескендей тыйылды қайнап жататын жұмыс
Әріптестерін екінші ауысым жұмыс­шылары да қолдайтындықтарын білдірді
Екінді әлетінде цех ішінде айтыс-тартысы көп үлкен жиын өтті
Ереуілшілердің талабына орай жыл ішінде айлықты көтеру мәселесін кезең-кезеңімен шешуге уәде берілді
Ұлы Отан соғысының ардагері, ұжым ортасында абырой-беделі зор цех бастығы не сөзінде тұратынын, не қызметінен кететінін қадап айтқасын жұртшылық сабасына түсті.
Ереуіл кеңес қоғамында төтенше оқиға
Цехтағы кәсіподақ, сондай-ақ жастар ұйымдарының басшылары орындарын босатты
Рабияның цех комсомол ұйымының хатшылығына тағайындалатыны осы тұс
Карметкомбинат әкімшілігі тарапынан жұмысшылардың еңбек және тұрмыс жағдайына тұрақты көңіл бөлінді
Ішкі мүмкіндіктер іске қосылды
Қыс аяғында жас коммунистер мен комсомол хатшыларының жиналысын өткізетіні туралы зауыттың партиялық ұйымы алдын ала хабардар етті
Күн тәртібі – жас жұмысшылардың әлеуметтік жай-күйі
Дүйсенбі күні таңертең Ертіс те бірге жүрді Рабия қолқа салғасын, цехтағы жұмысы ол аптада екінші ауысымда басталатын
Зауыт кеңсесінің ғимараты алдында өздері құралыптас жастар бір топ болып әңгімелесуде, ертелетіп келгендер оншақты адам
Іле-шала Карметкомбинат партия ұйымының басшысы көлігінен түсіп жатты
Жұрттың бәрімен жылыұшырап амандасты, жиналғандар түрлі ұлттың өкілдері, біразын танитындай, кейбіреуінен қайда жұмыс істейтінін, ныспысын сұрап қояды.
– Нұреке, Нұрсұлтан аға! – деп қазақ жастары мәз-мәйрам.
Сырттай болса да аты-жөні таныс басшының езу тартқандағы күлкісі, тұла-бойынан есіп тұратын жан жылуы өзіне тартып тұратыны көзге түсті
Ара-тұра жарасымды әзіл тастаса, жұрттың көңілі одан сайын көтеріліп сала береді
Жастардың басқосуына тікелей қатысы болмаған соң Ертіс оқшау тұрды және сәлемдесуден неліктен тосылып қалғаны жұмбақ
Осы адам күндердің күнінде Қазақстан сияқты үлкен елді басқаратынын, Елбасы болатынын кім ойлапты ол заманда?!.
* * *
Ерте шыққан көктемнің мол жауын-шашыны сірескен қардың көбесін сөгісімен күн жылынып сала берді, көл жағасына қылтиған көк шықты
Көктем туысымен көшелер құлпырып сала беретіні, адамдардың жүзінен жақсы бір көңіл күй сезіліп тұратыны бұрыннан бар құбылыс
Құрбысы айтқасын Ертіс Рабияның пәтеріне біржолата көшіп алды
Ортақ ой-тілек – бір біріне қолқанат, ес-пана болу, бақытты күндері болашақта бақытты өмірге ұласатынына бір түйір күмән жоқ
Дастарқан басында көзге көрінбейтін аппақ періште үнемі екеуінің жанында отыратын сияқты, жарық дүние, өмір ғажап екенін сыбырлап айтып отыратындай
Арман көп, екеуі Алматы қаласында оқығысы келеді, арнайы кесте жасап, тұрақты түрде дайындалып жүрді тиісті емтихандарына.
Білімдінің алды жарық
Сонымен бірге жаста оқыған оқуың тасқа жазғанмен бірдей
Шілде айының екінші онкүндігінде ұл мен қыз жұмыс орнымен біржолата есептесті
Әйгілі «Берендей» мейрамханасында қоштасу кеші өтті
Қыдырәлі мен Несібелі, мастер Володя, Ирина, Ершора және Есен ағалары келді бірінен соң бірі
Басқа да қонақтар болды
Сүттен ақ, судан таза көрінді замандастарының ақжол тілектері
Алыстап кеткендерінде Теміртау Ертіс пен Рабияның түстеріне кіріп жүрді, екі жасты ғайыптан кездестірген қайырымды қала сағыныш сезімін оятатындай.
Армандары әлдилеген екеуі Алматы қаласына көңілдері алып-ұшып жетті
Жадыраған жаз айы
Ертістің көзіне ыстық, ақ тиіні асыр салып жүретін Панфилов саябағы жанынан жалғыз бөлмелі, жайлы, жабдықталған пәтер жалдап тұрды
Басын қар жапқан Алатау, Көктөбе, Көкбазар Рабияға айрықша ұнап қалыпты.
–Айтқаның рас болып шықты, көкпеңбек, көркем қала,-дейді жай­наған көздері ұшқын шашып
Рабия Алматы медициналық училищесіне, Ертіс гуманитарлық жоғары оқу орнының тарих факультетіне құжат­тарын өткізді.
Емтихан пәндеріне жатпай-тұрмай дайындалу қажытқанда екеуі ара-тұра бой сергітеді
Жексенбі күні орталық бақта, ашық аспан астындағы дәмханада отырды
Қатар-көрші жайғасқан, екі үстелді қосқан, орта­­ларындағы үш қыздың бірінің туған күнін тойлап жатқан жастардың әндері көңілді
Әсіресе атақты әншілер Рашид пен Мүсілім Абдуллиндер жиі орындайтын «Жарқырайды Теміртаудың оттары» әні ерекше баурап әкетті
Теміртауда өткен күндері қозғау салған шығар, Рабия мен Ертіс көк жүзінде қол ұстасып самғап жүргендей күй кешті.
Тәңірінің алды кең, емтихандарын ойдағыдай тапсырған екеуі оқуларына қабылданғандарын қуаныштары қойындарына сыймай есітті
Бүкіл әлем жайнап, жасарып сала берді
Рабия дәрігерлік училищесін бітір­генінше саябақ жанындағы пәтер­лерінде тату-тәтті күн кешті
Жақсы күндері көп болыпты, жақсы күндерді, әдетте, өтіп кеткесін бір-ақ білетінің белгілі.
Жас адамдар бірін-бірі қас-қабағынан ұғу үшін, әрине,уақыт қажет, өмір тәжірибесі аз жерде ыдыс-аяқ сылдырамай тұрмайды
Кейде түсі­­ніспей қалғандарында жарты күн немесе бір күн бойы үн-түнсіз жүр­гендері
Ертістің табиғаты кең, бүлінген ештеңе жоқ, бәрі орнына келетініне сенімі мол.
–Бағана көзім ілініп кетіпті
Түсім­де қатты қиналып жүргенімде сен келіп көмектестің-деді бірде
Осындай сөздерімен қалыңдығын бәтуаға шақыратындай
Ақыры тар төсекте құшақтары айқасқанда енді ешуақытта шәй деспейтін секілді көрінеді
Бір күн емес, бір жыл тілдеспегендей әңгіме тиегі ағытылады.
Бойына біткен қасиет, қандай іске де ықтиятты Рабия үздік оқыды, жиі айтатын сөзі ынтымақ, ынсап, көлде­нең пәле-жала төңірегінде
Ұсақ-түйек әңгіме де жеткілікті
Кешкі шәй үстінде:
– Адам дауысы көп нәрсені аңғар­та­­ды, – деді күлімсіреп
Дауысы ұнай­тын­­­дығын, ұнамайтындығын сұрап тұр.
– Сүйкімді дауыс! – деп ойында­ғысын айтты Ертіс.
* * *
Берекесі мол күзде неке қию рәсімі өтетін болды
Ертістің сүйінші хабары елдегі ата-анасын, ағайын-туысты қуантты
Екі жастың бір-біріне қоятын талаптары үлкен, осындай талап-тілекке лайықты болу ілгері күндерге жетелейтін
Бейғам, алаңсыз өмір-ай!.
Үйлену тойларына қамшы сабы қалғанында әзәзіл араласты
Оның егжей-тегжейі кімге керек? Ертіс жойқын ағыс қақпақылына түскендей бір батып, бір шығып ығып ала жөнелді, көзінің жасы тыйылмаған Рабия екі-үш күн ішінде қолына дипломы тиісімен туып-өскен еліне кетті
Сол жолы жолдары айрылысуына екеуі бірдей кінәлі көрінген, уақыт түзету енгізетін шығар, Ертіс осы күні өзі ағаттық жасағандай сезінетінін қайтерсіз.Көңіл кірі айтса кетеді
Мәселенің салдарына емес, себебіне үңілу, сабырлылық жетіспейтін жастарды қайта жарастыратын ізгі адам кездескенінде, бәлкім, тағдыр басқаша қалыптасар ма еді, кім білсін.
Ойлап қараса, есіктен алқын-жұлқын кіріп келген жастығы, көп аялдамастан,езуіне күлкі үйірілген сүйікті қалпында қайта шығып кетіпті
Үн-түнсіз шығып жүре бергенімен қуанышы мен қызығын қалай ұмытарсың сол жылдардың?!
Ұмыту мүмкін бе? Теміртау қаласы, Қыдырәлі бауыры, студенттік орта, аяулы қарақалпақ қызы қадау-қадау күйінде жадында сақталып тұр.
Бәрібір қоштаспай кеткен жастық дәурені көрген түс сияқты, кездейсоқ ұшырасып қалатын елесі жоқ
Ия, уақыт бір аунап түссе, өзгермейтін не бар? Рабияның сүйкімді дауысы да кейде әнтек соғып өтетін желдің күбір-сыбырына айналып кеткендей.
