Ерболмен етене танысуым өткен ғасырдың 80-жылдарының аяғы мен 90-жыл­дардың басында болып еді
Бұл бір ел өміріндегі аласапыран, аумалы-төк­пелі заманға иек артқан шақ-тын

Республикалық «Зерде» («Білім және еңбек») журналында редак­цияның жауапты хатшысы әрі бас редактордың міндетін атқарушы болып жүргем
86-жылдың оқиғаларына байланысты зиялы қауым ортасын түрткілеу, тіміскілеу әлі де басыла қоймаған кез еді
Журналдың бас редакторы Ақселеу Сейдімбекті Қазақстан ЛКЖО Орталық Комитетінің бюросы жұмыстан алып, орнына қоятын кісіні алөкпе болып іздеп жатқан шақ.
Ақаң жұмыстан босайтынын алты ай бұрын білді-ау деймін, редакциядан кетер-кеткенінше төпелеп отырып диссертация жазды
Ал қызметі ауысып Әдебиет және өнер институтына лаборант болып жұмысқа кіріскеннен кейін екі ай уақыт өтпей кандидаттық диссертациясын қорғап алды.
Осы бір өлара шақта журнал редакциясының бүкіл қам-қарекетін өзім сүйретуге тура келіп, атысқанмен атысып, шабысқанмен шабысып, намысқа тырысып жүрген едік
Әдеттегідей қарбалас күннің бірінде телефон шырылдап, іле артынан:
– Мен Ерболмын ғой, «СҚ»-дан, – деген биязы дауыс естілді
Бұл жолғы екеуміздің тілектестік әң­гімеміздің төркіні менің «Социа­листік Қазақстан» газетіне қызметке ауысуыма келіп тірелді.
– Шын журналист үшін нағыз қалам қуатын салмақтап көретін дәуір келе жатыр, Жұмабек
Жур­нал­ға қай кезде де қайтып оралуға болады ғой
Кеңестер билігі тақы­ры­бын жазып көрсететін, оны ұйым­дастыратын қаламгерлер іздегенде өзіңе тоқталдық
Бұл редакциялық алқаның пікірі, – деді ол.
Шынында да, сол 90-­жылдар­дың басы жариялылық пен демократия өріс алу керек деген әңгіме шығып, ел іші желпініп тұрған шақ болатын
Ал елдің бас газеті соған сай қызмет қылуы тиіс
Мен бірден шешім қабылдадым: келістік
«Жүрексініп едім, өйтіп едім, бүйтіп едім» деп айта алмаймын
Себебі  «Социалистік Қазақстан» осы «Білім және еңбекке» ауысардағы жұмыс істеген ұжымым
ҚазҰУ-дың соңғы курсында осында жұмысқа тұрып, төрт жарым жылдай қызмет еткем
Сол жылдары Ербол да «СҚ»-ның Целиноград облысында меншікті тілшісі болып, бұрқыратып жазып тұратын еді.
Ұзамай мен журнал жұмысын тапсырып, «СҚ»-ның Кеңестер және әлеуметтік сала бөлімінің меңгерушісінің қызметіне кі­рістім
Осылайша «Социалистік Қа­зақстанның» қасиетті табал­дырығын екінші рет аттауыма айтулы қаламгер, қайраткер азамат Ербол Шаймерденұлы себепші болып еді.
Қазір ойлап отырсам, ол жылдары Ерекеңнің ұдайы өсу, шығармашылығын шыңдау жылдары болған екен
Әлі есімде, елі­міздің солтүстік өңірінен жазылған шұрайлы шығармалар осы Ере­кеңнің қаламынан туып жататын
Сериялы, циклды мақалалар өндірістік лездемелерде ұдайы мадақталып, ал олардың авторы жас талант Ербол Шаймерденовтің шығармашылық ізденісі, еңбек­қор­лығы өзгелерге үлгі ретінде айтылатын.
Былайғы жұрт аты-жөнінен ғана хабардар Мэхлис Сүлейменов туралы шұрайлы очерктің авторы Ерекең болды
«Қыран қия» талғамы зор «СҚ»-ның оқырмандары үшін үлкен олжа болғаны рас
Қарапайым оқырман очерк авторының қолға қалам алғанда үлкен дайындықпен кіріскенін аңғарар еді
«Осы кісіні жазсам жаза салайыншы, редакция тапсырмасы орындала берсін» деген ниеттен тумаған, қайта өзі өмір сүріп отырған қоғам зиялысының болмыс-бітімін қайтсем материалдың өзегіне айналдыра алам деген құлышыныстан туғаны айқын аңғарылады.
Сондықтан болу керек, автор академик Мэхлис Сүлейменовтің жеткен жетістіктерін тізбелеуді мақсат етпей ғалымның егіншілік мәдениетін көтеру, астық шы­ғымдылығын ғылыми негізде жаңа сапаға жеткізу секілді мәселелер төңірегінде кездесіп отырған кемшіліктерді жою жолдарын ға­лымның өз ой-толғамдары арқылы баяндайды.
Ербол Шаймерденов көркем әңгімеге бергісіз очерк жазудың хас шебері ретінде таныла білді
Соның бірі «Шилідегі таныстары»
Ерекеңнің осы дүниесі екі бөлімнен тұрады: «Парторог және поэзия» және «Депутат жігіттің домбырасы»
Алғашқы бөлімде Парторог Қайыркен Көпеевтің образы арқылы ел сеніміне ие болған азаматтың болмыс-бітіміне үңілуге талпынса, ал «Депутат жігіттің домбырасында» бес аспап механизатор Жанат Мусиннің өнерге деген құлшынысын соншалық ризашылық сезіммен суреттеуге тырысқан
«Шилідегі таныстарды» оқып шыққан соң қазір айтылып жүргендей партком хатшыларының бәрі бірдей оқтау жұтқан кісі бол­­мағандығына көзіңіз айқын жетеді
О дәуірде де жан жүрегімен ха­лықшыл, мемлекетшіл азаматтар аз болмаған
Ал солардың бірі Жанат Мусин екен.
Ерекең журналистік сапарда қилы тағдырлы кісілермен дәм-тұздас болып кейін олардың бәрімен-дағы аралас-құралас, ағайындас болып кеткенін оның көптеген эсселерінен-ақ байқайсыз
Ілгеріде әңгімемізге өзек болған ауылшаруашылығы ғылымының докторы, БҰҰ сарапшысы М.Сү­лей­меновтің, Қорғалжын аудандық партия комитетінің бірінші хатшысы Сәрсенғали Әжібаевтың, осы аудандық партия комитетінің бөлім меңгерушісі Балтабай Ыбырайымовтың азаматтық болмысы, кісілігі мен кішілігі Ерекеңнің қа­ламына қанат бітіргені анық.
***
Ербол Шаймерденов бар болмысымен мемлекетшіл, отаншыл азамат еді
Осы орайда оның Қазақстан Республикасы Президентінің баспасөз қызметінде, Жоғарғы Кеңесте, жаңа тұрпатты Парламентте, еліміздің Мәдениет және ақпарат министрілігінің Тіл комитетінде, Ақпарат және мұрағат комитеттерінде жауапты қызметте жұмыс істеген жылдардағы өз міндетіне деген асқан жауапкершілікпен қарайтынына талай рет куә болғанымыз бар.
Тіпті әріге бармай-ақ отаншыл, халықшыл деген ұғымға сай өмір сүріп, еліне қызмет еткен азаматтар тізімін саусақ бүгіп тұрып санауға әбден болар еді
Егемендіктің елең-алаңында оған жан-тәнімен атсалысып Қазақстан Парламентінің қалыптасуына қалтқысыз қызмет қылғандар қатарынан Әбіш Кекілбаевтың, Қуаныш Сұлтановтың, Сауық Тәкежановтың, Марат Оспановтың есімдерін мақтанышпен айтар едік
Міне, осынау топқа Ербол Шаймерденұлының да есімін қосуға әбден болады
Өйткені ол Парламент жұмысының күнделікті күйбең шаруаларын күйттеп қана қойған жоқ.
Ол мемлекеттіліктің айрықша бір белгісі ел рәміздерінің жоба-жоспарларын дайындау үрдісіне белсенді атсалысып, бұлар туралы зерттеу, зерделеу жұмыстарын табандылықпен атқарды
Сөйтіп, Ербол Шаймерденұлы әлемдік, отандық рәміздер тарихынан сыр шертетін әр ел рәміздерінің өзіндік ерекшеліктерін жіліктеп баяндайтын мақалалар, тарихи-танымдық толғамдар жазды
Оның бәрі бертін ғылыми айналымға еніп, рәмізтану көкжиегін кеңейте түскені анық.
Осы орайда Қазақстан Рес­публикасы Мемлекет тарихы инс­титутының директоры, тарих ғы­лы­мының докторы, профессор Бүр­кіт Аяғанның: «Рәміздер ­саяси тәуелсіздік пен мемлекеттік еге­мендіктің бірегей белгілері: көтерген ту мен елтаңбасы, аспанда әуелеген әнұраны
Бұл рәміздер арқылы елдің өмір салты, болмыс ерекшелігі, арманы көрінеді
Олар әлеммен байланыс мұратын іздейді
Ербол Шаймерденұлының есімі тарихи кезеңнің куәгері ретінде ғана емес, тарихты өз қолымен жасауға қатысқан қайраткерлер қатарында мәңгі қалады» деп жазуы оның бүкіл қоғамдық-саяси қызметіне берілген әділ баға деп білеміз
Бүркіт Аяғанның осылайша баға беруіне не түрткі болды? Өйткені Ерекеңнің рәміздер туралы ой-толғамдары көпірме сөзден ада ғылыми тұжырымдарымен бағалы еңбек еді
Ол күндіз жұмыста жүріп, ал жұмыстан соң кітапханалардың сирек кітаптар қорынан мәліметтер жинап, тиянақтап зерттеді
Осынау мақсатты жұмысқа зор жауап­кер­шілікпен қарады.
Қолға алған жұмысы тиянақ­талып, көңілі орнықты-ау деген бір кездескенімізде:
– Ереке, рәмізтану тақырыбында қалам тартқан кісілер бізде некен-саяқ
Және бұның өзі соны тақырып қой
Еңбегіңізді ғылыми негізде жүйелеп, кандидаттық қорғап алмайсыз ба? – дегенімде ол:
– Мақсат диссертация қорғауда емес қой, Жұмеке
Жасаған жұмыс елдігіміздің бір кәдесіне жараса болғаны, – деп жымия күлгені әлі есімде.
Ал өзі «Елбасы және ел рә­міз­дері» деген мақаласында өзінің жылдар бойғы еңбегін былайша қорытып түйіндеді
«Маған тұңғыш мемлекеттік рәміздерді әзірлеу барысы туралы бірнеше рет Елбасына хабарлама жа­сап, оның тікелей тапсырмаларына орай Тутану (вексилология) және Елтаңба (геральдика) салаларына қатысты алуан түрлі арнау­лы әдебиетпен танысуға, ел тари­хы жөніндегі жүздеген ғылыми, ғылыми-көпшілік һәм әдеби шы­ғармаларды парақтауға тура келді
Мұның бәрі кейін де ізсіз кеткен жоқ
1992 жылы 4-мау­сымда Мемлекеттік рәміздер қабылданысымен іле-шала өтініш жасаған журналистикадағы ғажайып ұстазым, «Лениншіл жастағы» редакторым, ол кезде «Балауса» баспасын басқаратын Сейдахмет Бердіқұлов ағаның ұсынысы бойынша бар болғаны бірер айдың ішінде әзірленіп, жедел 1993 жылдың басында бірден елу мың данамен (кейін талай қайта басылып шықты ғой) жарық көрген «Қазақ елінің рәміздері» кітапшасының жарық көруі сол ізденістердің арқасы еді
Бұл – тәуелсіздік рәміздері туралы шыққан ең алғашқы еңбек болатын
Ол 2000 жылы қазақ, орыс және ағылшын тілдерінде жеке-жеке жақсы безендіріліп шығарылған қазақ геральдикасы мәселелеріне арналған тұңғыш көлемді моно­гра­фияға, электрондық ғылыми-та­нымдық кітапқа ұласты
Бұл ең­бектердің әртүрлі нұсқасы осы кезге дейін жылма-жыл дерлік қайта ба­сылып келеді
Қазақстаннан тыс жерлердегі геральдист ғалымдардың да назарына ілігіп, ғылыми еңбек­тер­де жиі пайдаланылатын әдебиет­тер қатарына қосылды».
***
Мен сол бір өтпелі кезең деп айдар тағылған жыл­дары респуб­ли­калық «Халық кеңесі» газетінде жұмыс істейтін едім
Бірде Жоғарғы Кеңестің баспасөз қызметіне кіріп барғанымда абыр-сабыр қарбаластың үстінен түстім
Өйт­кені депутаттарға күн тәртібінде көтерілген мәселелер бойынша мағлұмат беріп, атқарушы биліктің кеңселерімен әлме-әл байланысып, дәлдестірілген құжаттармен қамтамасыз етіп отыру осы баспасөз қызметінің құзыретіне кіретін ол кез
Сонда жұмыс істейтін Серікқали Байменшин, Ольга Бабий, Еркін Зікібаев, Раушанбек Бектібаев, Тілекқабыл Боранбаев, Әлима Әбді­рахманқызы секілді білікті қалам­герлер мен өз ісіне мұқият қарайтын қызметкерлер Ерекеңнің төңірегінде болуы мұндағы жұмыс­тың аса жауапкершілікті қажет ете­тінін аңғартса керек
Бірақ жұмыс қаншалықты қарбалас болса да Ерекең бастаған баспасөз орта­лығының қызметкерлері сырт­тан келген қаламгерлермен пікір­лесуге, олардың қажетті шаруаларын оңынан келтіруге ешқашан жалыққан емес.
Ерекеңнің қайраткерлік және қаламгерлік сапарындағы қыз­метінің едәуір бөлігі оның рес­пуб­ликалық Тіл комитетінің төрағасы, Ақпарат және мұрағат комитеті төрағасының орынбасары қызметінде болған жылдардағы атқарған еңбегінде жарқырай көрінді
Мемлекеттік қызметте жүріп ол жазып-сызған шығармаларды екі қырынан алып қарастыруға болады
Бірі Е.Шаймерденұлының қызмет тұтқасын ұстап отырған кезіндегі өзінің парызын орындау мақсатындағы жазған-сызғандары, әңгіме сұхбаттары болса, екіншісі оның таза азаматтық, қаламгерлік ой жосығынан туған ой өрімдері.
Әңгіменің қай қырынан алып көр­сек те оның кез келген мәселені бүге-шігесіне дейін таразылап барып қолға қалам алатындығына ай­қын көз жеткізесіз
Бұл ретте оның «Қоғамдағы тілдік ахуал жә­не әлеуметтік реформа» (1999 ж.), «Кеңсе тілі қай тіл?» (1998 ж.), «Елдігімізге сын» (1997 ж.), «Тағы да мемлекеттік тілде іс жүргізу хақында» (1999 ж.), «Елдің жүгін ер көтереді» (2001 ж.) деп аталатын материалдар жоғарыда айтылған пікірімізге нақ дәлел болмақ.
«Халық кеңесі» газетінде бас редактор болып жүрген кезім, әдет­те­гідей ертелетіп келіп күнделікті поштаны аударыстырып отырғам
Жоғарғы Кеңеспен тікелей байланысатын телефон шыр ете қалды да, Ерекеңнің биязы даусы естілді.
– Жұмабек, бүгінгі нөмірдегі айдарларың тамаша болды
«Жақсы жүрген жерінде із қаладыны» айтам
Қарапайым ғана
Желпініп тұрған жоқ
Ал қаншама ойдың жүгін көтеріп тұр
Ізденістерің табысты болсын
Жігіттерге айтарсың, – деді.
Кейін жылдар өте ойлап қарасам газетке айдар етіп қойған осы сөйлемде Ерекеңнің де тағдыры бар болмысымен сыйып кеткен секілді
Оның дәлелі көп
Ерекеңнің жылдар бойы жиып-терген, жазған-сызған дүниелері алты том болып оқырман қолына тиді
Ол туралы жазылған көркем эсселер мен портреттік мақалалар республикалық басылымдарда әлме-әл жарық көріп келеді
Мәселен, Сүлеймен ­Мә­мет­тің, Нұртөре Жүсіптің, басқа да замандас қаламгерлердің ой-тол­ғамдары оқырман қауымның олжасына айналғаны сөзсіз.
Қазақ әдебиеті мен мәдениетінде өзіндік өрнек, із қалдырған Ербол Шаймерденұлының қоғам­дық-саяси қызметі оның көзі ті­рісінде-ақ жұртшылық тарапы­нан бағасын алған болатын
Мәселен, Қазақстанда қоғаммен байланыс, баспасөз қызметі сияқты әлеу­меттік институттардың өмірге келуіндегі Е.Шаймерденұлының алатын орны алғаш рет 2010 жылы 16-қыркүйекте «Айқын» газетінде аталып өтті
Бұдан бір жыл өткен соң әл-Фараби атындағы Қазақ ұлттық университетінің журналис­тика факультетінде «Мемлекеттік және коммерциялық ұйымдардың PR құрылымдары мен баспасөз қызметі жұмысының өзекті мәселелері» атты Халықаралық ғылыми-тәжірибелік конференция болып, ол Ербол Шаймерденұлының құттықтау сөзімен ашылған еді
Осы конференцияның жинағында Ерекеңнің Қазақстанда баспасөз қызметінің құрылу тарихы жөніндегі зерттеу мақаласы орыс тілінде жарық көрді
Кейіннен ол «Мысль» журналында жарияланды
Алла қаласа, енді ол мақала жуырда «Ақиқат» журналында өз оқырмандарымен қауышатын болады.
Ербол Шаймерденұлы бол­мысының тағы бір азаматтық қырын айтпай өтуге болмас
Ол өмірден ерте өткен өз курстасы, белгілі сатирик Марат Нұрқалиевтің шығармаларын жинақтап, бастыруға мұрындық болды
Сондай-ақ Шақшақ Жәнібек Қошқарұлы сынды тарихи тұлға туралы жинақтың мемлекеттік тапсырыспен жарық көруіне қамқорлық жасады
Осы орайда Ерекең қолға алып, аяқтай алмай кеткен бір шаруаны айта кету керек
Ол Оспан батыр туралы ағылшын журналисі Годфри Лайез жазған «Қазақ көші» («Kazak Exodus») атты тарихи шығарманың жарық көруі
Бұл повестің Бейбіт Олжабаев, Алмас Тоқсанов сияқты қарағандылық патриоттар орыс тіліне аударған алғашқы тарауларын Ерекеңнің алғы сөзімен «Мысль» журналының 2011-2012 жылғы сандарында жарияланды
Ендігі парыз – осы шығарманы орыс және қазақ тілдерінде басып шығару.
Жуырда республика зиялы қауымы қайраткер азамат, қарымды қаламгер Ербол Шаймерденұлының өмірі мен шығармашылығына арналған республикалық ғылыми-тәжірибелік конференцияның жұмысына қатысты
Ол Алматыда Ерекеңнің өзі білім алған ұясы әл-Фараби атындағы Қазақ ұлттық университетінде болды
Осы басқосуда Ерекеңнің ұстаз-ағалары мен замандастары ой-толғады, пікір алмасты
Ерекеңнің шығармашылығы мен өмір жолы туралы баяндама жасаған Қазақ ұлттық ғылым академиясының корреспондент-мүшесі, профессор Бауыржан Жақыптың әсерлі сөзінен соң Сарбас Ақтаев, ­Мамадияр Жақып, Ержұман Смайыл, Мереке Құлкенов, Нұртөре Жүсіп, Нұрсан Әлімбай, Марат Тоқашбай, Қасымхан Бегман, Қорғанбек Аманжол, Құдайберген Тұрсын өз ой-пікірлерін ортаға салып, ғибратты бастамаға сәт-сапар тіледі
Осынау ғибрат аларлық мәслихатқа Ерекеңнің жары Күләш Қайыржанқызының, қызы Ләззат пен немересі Кәмиләнің де қатысуы университеттің қонақжай шаңырағындағы салиқалы әңгіменің ажарын аша түсті.
Жиналғандар қоғам қайраткері, белгілі көсемсөзші, ақын Ербол Шаймерденұлы тәуелсіз еліміздің бұғанасының бекіп, еңсе көтеруіне қалтқысыз еңбек сіңірген азамат екендігіне тағы бір рет көз жеткізді
Осыдан соң «Жақсы жүрген жерінде із қалады» деп айтпасқа амалыңыз қанша?!
 
Жұмабек КЕНЖАЛИН,
«Қазақ газеттері» ЖШС-ның
Бас директоры – Редакторлар кеңесінің төрағасы
