Мақсот Құмарұлы Жолжановқа деген үнсіздік ел тарихына, келешегімізге жасалған қиянаттай көрінеді де тұрады
Өйткені оның артында қалған бай мұрасы кезінде одақтық, республикалық мерзімдік басылымдарда жарияланғанымен, жинақталып кітап болып басылып елдік рухани қазынаға айналмай жатыр
Атырау ақын-жазушылары сериясымен шыққан 100 томдыққа енбей қалғаны да өкінішті
Осы жылғы 18 желтоқсанда ғұмырының 85 жасқа толуы­на орай мүмкін осы бір мұратты істің түйіні тарқатылар деген ойдамыз
Бұл шаруаны облыстық мәдениет, мұрағаттар және құжаттама басқармасы қолға алып жатса, тіптен жақсы. 
Құрманғазы ауданының «Құрметті Азаматы», жаратылыстану ғылымдары Акаде­миясының академигі М.Жолжанов кезінде ұлы сазгер бабамыз Құрманғазының туған, өмірден өткен жылдарын дәл анықтап, 175 жасқа толу мерейтойының республика көлемінде екінші рет тойлануына негіз болған бірегей ғалым
Халықаралық дәрежедегі гроссмейс­тер, әлемге танымал шахматшы Михайль Тальдің шахмат есептеріндегі қателіктерін анықтап, мойындатқанының өзі неге тұрады? Михайл Тальдің оған деген разылық хатын оқығандардың бірі – осы жолдардың авторы
Ауданның қазіргі Нұржау орта мектебінде бізге сонау 1960 жылдардан бергі уақытта тарих пәнінен дәріс берген ұстазымыздың қолынан Берлиннен шығатын әйгілі «Шах» журналын, онда жарияланған есептерін жиі көретінбіз
Мектебімізде жас тарихшылар, жас шахматшылар, драма үйірмесін ұйымдастырушы осы ағайымыз болатын
Мұражай ашып, көне жәдігерлерді, түрлі құжаттарды жинаттырғаны да күні кешегідей есімізде сақталған
Шахмат есептерін, композициясын құрастырудан 1960 жылдан Қазақстан құрама командасының мүшесі
Оның есептерін «Қазақстан мұғалімі», «Учительская газета», «Ленинская смена», «Алма-Атинская правда», «Мәдениет және тұрмыс», т.б
басылымдар тұрақты жария­лап келді
Еліміздің жер-су атауларына қатысты көптеген ғылыми еңбектері бар
Облысымыздың белгілі азаматы жайында, оның өмірі мен еңбектері хақында бұл баянымызда тиіп-қашты әңгімелеген болдық.
Мақсот Құмарұлы Жолжанов 1932 жылдың 18 желтоқсанында талай тума таланттардың тұсауын кесіп, қияға түлетіп ұшырған әйгілі Қошалақ өңірінде өмірге келеді
1939-1949 жылдар аралығында алдымен ауыл мектептерінде оқып білім алады
Ломоносов атындағы орта мектепті тәмамдаған үздік шәкірттердің бірі М.Жолжанов ағамыз екен
Мектеп қабырғасында оқып жүрген 1940-1947 жылдары резинадан түрлі мөр ойып, сақина, сырға соғу сияқты ісмерлікпен де айналысады
Сурет салуға да аса қабілетті болып, ақындар мен жазушылардың көлемді портреттерін салған
Өз еркімен орысша-қазақша сөздік құрастырып, сол балаң күндерден бастап қолына түскен құнды деген кітаптарды жинақтайды
Сондай-ақ оның сүйікті істерінің бірі туған өлке табиғатына сүйіспеншілікпен қарау, саятшылық құру
Ол кездегі талапқа сай тіл үйрену мақсатында әкесімен дос ганюшкиндік орыс азаматтарының үйінде жатып мектептерде оқиды
1949-51 жылдар аралығында оқыған Астраханның мұға­лімдер даярлайтын институтында 112 бітіруші түлектердің арасында жалғыз қазақ жасы біздің Мақсот ағамыз болған екен
1951 жылдың тамызынан 1981 жылдың тамызына дейін дәл 30 жыл бойы үзбестен Атырау, Астрахань облыстарының училище, техникум, мектептерінде тарих пәнінен дәріс береді
1955-1958 жылдар аралығында Астрахань мемлекеттік педагогикалық институтында сырттай оқиды
Ал, 1959 жылы туған өлке тарихын зерттеу мақсатында «Ізденіс» аталатын аудандық штаб жұмысын ұйымдастырады…
1966 жылы Мақсот Құмарұлы Жолжанов­тың «Сафоновка – қызылізшілер көзімен» деген тақырыпта көпшілікке ой саларлық мақаласы жарық көреді
1967 жылы «Прикаспийкая коммуна» газетінің штаттан тыс тілшісі бола жүріп, Астрахань мемлекеттік мұрағатынан туған өлкемізге қатысты 1725-1931 жылдар аралығын қамтитын құнды деректерді табады
Сол мұрағат материалдарының нәтижесінде өзі тұратын Сафон селосында еліміздің ел болуына қаһармандық күрескерлігімен үлесін қосқан екі бірдей азаматқа ескерткіш орнатылуына зор ықпалын тигізеді
1967 жылы әскери-патриоттық «Зарница ойынын үздік ұйымдастырғаны үшін Мәскеуден маршал Казаков қол қойған құрмет грамотасымен марапатталады
1968 жылы өзі жинақтаған мұрағат материалдарының негізінде «Сүйемін сені, туған өлкем менің» тақырыбында оқушылар күшімен әдеби-сазды қойылым ұйымдастырып, оны тек аудан өңірінде ғана емес, көршілес Астрахань облысының жерінде де көрсете бастайды.
1969 жылы Мақсот Құмарұлы Жолжанов телерадиохабарларын тарату облыстық басқармасының штаттан тыс тілшісі болады
Ал, 1970 жылы оның туған өлкені зерттеу бойынша жасаған баяндамасы Республикалық педагогикалық оқуда бекітіліп, авторы Мақсот Құмарұлына лауреаттық атағына құрметті диплом, бағалы сыйлық қоса беріледі.
1971 жылдан бастап Одақтық «Преподование история в школе» журналына ауылдық авторлар арасында бірінші болып Мақсот Құмарұлының ғылыми-методикалық тақырыптағы мақаласы жарияланады
Сондай-ақ осы жылы «Қазақстан мектебі» журналына да ғылыми методикалық мақаласы жарық көреді
1972 жылы Астрахань мұрағатынан туған өлкемізге қатысты материалдар іздестіру жұмысын аяқтап, «Прикаспийская коммуна» газетінің бетінде бір селоның атауы жөнінде топономика тақырыбындағы тұңғыш туындысы жарық көреді
Осылайша ғалымның әр жылдары жемісті еңбекпен өріліп отырады.
1981 жылы белгілі өлкетанушының «Түркі-моңғолдан шыққан Астрахань облысының топономикасы» деген тұңғыш ғылыми еңбегі астрахандық белгілі ғалымдардың рецензиясымен осы облыстың ғылыми-кітапханаларына, мұражай-қорығына қабылданады
1982-1983 жылдары топонимдерді Одақ көлемінен ерекше қарқынмен жинаған ағамыз бірқатар елімізге танымал топономшы-филолог­тардың ағат кеткен тұстарын, олардың ғылыми еңбектеріндегі қателіктерді тауып, республикалық басылымдар беттеріне жариялауды одан әрі жалғастырады
1984 жылы өлкемізге белгілі жүздеген адамдардың көне суреттерін табады, олардың ішінде орта ғасырлық ұлы қолбасшылар Субедей Бахадүр және жебе ноянның да суреті бар болатын
Оның 1985-1987 жылдарғы ғұмыры Атырау, Орал және Орынбор қалаларының мұрағаттарына сарыла ізденіспен өтеді.
1986-1996 жылдары 10 жыл бойы үзбестен Атырау облыстық мұражайы Құрманғазы аудандық филиалын басқарды
Сөз орайында 1960 жылы бүгінгі аудандық мұражайдың алғашқы негізін М.Жолжановтың өз қолымен қалағанын айтқан болатынбыз
Бұл жылдары ағамыз үлкен ізденіспен тарихи тақырыптарға мақалалар жазуын да жалғастырады
Мәселен, 1987 жылы республикалық жастар газеті «Лениншіл жастың» бетінде Бельгия, Франция, Югославия жерінде фашизммен күрескен екі бірдей жерлес қазақ азаматы жайында жазған тұтас бетті алатын көлемді мақаласы жарық көрді.
Осындай еңбегіне қоса ғылыми жұмыстар­ды да жанкештілікпен жалғастыра береді
Мәселен, 1990 жылы шілде айында 14 бірдей ғалым-мамандардың құрастырып бекіткен «Қазақстанның жағырапиялық атаулары сөздігіндегі» көптеген өрескел қателік­терді түзеп, осы ғалымдарға 35 машинка пара­ғынан тұратын өз түзетулерін ұсынады
Ғалым авторлар ауыл мұражайы қызметкері Мақсот Жолжановтың бұл берген түзетулерін еш қарсылықсыз, үлкен түсіністікпен қабылдайды
Осы сияқты республиканың «Ғылым» баспасынан шығарылу үстінде тұрған «Павлодар облысының топономикалық сөздігі» еңбегіндегі қателіктерді тауып, түзетіп береді
Бұл еңбек Мақсот Жолжановтың қайта қарауынан соң Алматыдан емес, кейіннен Мәскеуден басылып шығады.
Мақсот Құмарұлы өзінің білім алып, орта тануына себепші болған Астрахань облысының мұрағат, мұражай орындарымен, ғалым жазушыларымен байланысты бір сәтке де үзген емес
Элиста қаласы, Астрахань облысының мерзімдік басылымдары М.Жолжановтың ғылыми-тарихи еңбектеріне тұрақты орын беріп отырған
Ол кезде біздің кейіпкерлеріміздің әлдеқандай бір ғылыми атағы болмаса да, ғалым екенін мойындап, үлкен құрметпен қарай білген
Мәселен, М.Жолжанов ағамыз XIV ғасырдың 30-шы жылдарынан бері дүниежүзінің көптеген ғалымдары арасында талас тудырып ақыры ортақ шешімі табылмаған Хаджи-Тархан (Астрахань) сөзінің төркінін зерттеуді де өз қолына алады
Ресейлік, тіпті шетелдік әріптестері де күмәнді болмауы үшін бұл атаудың төркінін үш тұрғыда тіл, тарих, жағырапия тарапынан талдайды
Күндер өте келе Хаджи-Тархан сөзінің «Хазар қаласы» деген мағына беретіндігін дәлелдеп шығады
Сөйтіп, 1991-1992 жылдары зерделі зерттеуші Мақсот Құмарұлы Астрахань атауы жөніндегі өзіне дейінгі 40-қа тарта автордың (олардың бесеуі ғылым докторы, үшеуі академик, қалғандары ғылым кандидаттары, жазушылар) еңбектерін жоққа шығарып, сөз еткен Астрахань атауының дәл мағынасы жөніндегі өз зерттеу еңбегін Астрахань облысының, өз республикамыздың бірнеше мерзімдік басылымдарына шығарады.
Ғұмырында қолынан қаламы түспеген Мақсот Жолжанов бұрынғы Одақ көлемін­дегі көптеген ғалымдармен хат арқылы байланысып, пікір алмасып отырған
Олардың барлығы дерлік М.Құмарұлының өте сирек кездесетін жан, тек ғылым үшін туған адам екендігіне әрқайсысы бөлек-бөлек жоғары баға берген
Олардың тек біреуін ғана мысалға келтірсек 1979 жылы Элистадан қалмақ ғалымы Очир Гаряев: «Туған өлкеңіздің топономикасын зерттеудегі сіздің күш-жігеріңіз бен табандылығыңызды еріксіз мойындаймыз
Сіз берген ақыл-кеңес маған бастаған ісімді аяқтауыма елеулі септігін тигізді» деп жазған екен.
Қазақстан Республикасына еңбек сіңірген қызметкер, Атырау облыстық мұражайының директоры болған Қ.Жұмалиев ағамыз Мәкең әріптесі жайында былай деп жазыпты: «Кезінде М.Жолжанов салған үлгі бойынша аудан, облыс мектептерінде Азамат, Ұлы Отан соғысы құрбандарын іздестіру, олардың ерлік шежіресін жинақтау жұмысы шұғыл қолға алынып, көптеген тың мәліметтер табылды
Мұның жас ұрпақ арасында әскери-патриоттық, отаншылдық тәрбиені өрістетуге елеулі ықпалы болды.
Сондай-ақ М.Жолжановтың жоғары баспасөз орындарында жарияланған материалдары облыс, аудан мектептеріндегі тарих, әдебиет пәндерін толықтырып, байыта түсті
Ол жазған мақалаларды үгітшілер мен насихатшылар, тарихшылар, журналистер пайдаланғанын жақсы білеміз
Кітапханалар мен мұражайлар жұмысын облыс көлемінде түзетуге оң ықпал етті».
М.Жолжановты көзі тірісінде қазақстан­дық өзімізден гөрі ТМД елдерінің жазушы-ғалымдарының ерте танып бағалағанын тағы да еске алуға тура келеді
Өйткені ағамызды көзі тірісінде Астрахань ғылыми орталығы корреспондент мүшелікке қабылдаған
Өлкетанушы-жазушы досы В.П.Лепилов өздерінен шығатын облыстық «Волга» газетіне үлкен очерк жазып, зор құрмет көрсеткен
Бұрынғы Одақтық басылымдарды былай қойғанның өзінде Берлиннің «Шах» журналы кезінде Мақсот Құмарұлының есептеріне әр нөмірінен орын беріп, белгілі халықаралық гроссмейстерлердің есептерін шешуден жеңімпаз деп танып, дипломдар, грамоталар, ескерткіш сыйлықтар жіберіп тұрған.
Әрине, бұл шағын әңгімемізде Мақсот Құмарұлы Жолжановтың түрлі ғылыми, зерттеу, топономика, шахмат, т.б
салаларда сіңірген сан қилы еңбегін түгел қамтып шығу ешқандай мүмкін емес
Жерлесіміз, қазақтың белгілі жазушысы Рахымжан Отарбаев ол турасында «Бұ қазақ Жолжановты біле ме екен?» деген тақырыпта деректі фильм түсірген
Кезінде Маңғыстау, Атырау тұрғындары жоғары баға берген бұл дүние күллі қазақ көрермендеріне жаңғырып жол тартса, ауылда туып, алысқа даңқы жайылған ағамыздың еңбегін ұмыттырмаудың бір парасы болар еді.
Таңатар Дәрелұлы, 
Қазақстан Жазушылар 
одағының мүшесі
