Бұл жаңалық – еліміздің қаламгер қауымы ширек ғасыр күткен қуанышты хабар болды
Қаламақы мәселесі шешімін таппағасын, көптеген жылдар бойы жазушы қауымы шығармаларын тек өзі үшін ғана жазатындай күй кешіп келіп еді
Енді біз жыл құсындай жақсылық хабар алып отырмыз.
Ал жас жазушылар тіршілік қамымен, «балапан басына, тұрымтай тұсына» кеткен заманға тап болған
Олар жазумен ғана күн көріп, бала-шағасын асырау мүмкіндігінен айрылып қалған
Нәтижесінде қазақ көркем әдебиетінің деңгейі құлдырай бастаған
Жазушылықты мұрат еткен ұрпақ сабақтастығы үзілудің алдында еді.
Шүкір, енді, мінеки, соның бәрі оңы­нан шешіліп жатқандай
Қазақ­стандық қалам­герлердің көптен күткен күні жадырап шыққандай көңіл-күйдеміз.
Оған себеп – Елбасымыздың «Бола­шаққа бағдар: рухани жаңғыру» мақаласы деп білемін
Осы бағдарламалық мақала аясында атқарылып жатқан шаралар рухани өмірімізге елеулі серпін бергенін біз де нақты сезіп-біліп жатырмыз
Әнеки, «Мәдениет туралы» Заңға оңды өзгертулер мен толықтырулар енгізілді
Сол өзгертулердің арқасында «Қоғамдық маңызы бар әдебиетті сатып алу, басып шығару және тарату қағидалары» бекітіліпті
Бұл қағиданың маңызы сонда, ол көркем әдебиеттің болашағын заң арқылы реттеп беріп отыр
Қаламгер қауымына бұдан артық не керек!
Қағида бойынша, қоғамның рухани-білім және зияткерлік-мәдени әлеуетін арттыруға бағытталған өзекті шығармалар қоғамдық маңызы бар әдебиетке жатқы­зы­лып, мемлекет есебінен басылып шық­пақшы
Соңынан ол кітаптар мемлекет есебінен таратылады
Және, ең бастысы – әрбір авторлық бетке кемінде 150 мың теңгеден қаламақы төленбекші.
Бұған дейін мемлекеттік тапсырыс­пен басылған кітаптар тек 2000 данамен шығып келсе, ендігі жерде кітап таралымы 5000 данаға көтерілді
Бұл үлкен жетістік, ауылға да кітап баратын болды деген сөз.
Жаңа қағида бойынша, жазушы өз шығармасын мемлекетке сатады
Бір кітап орта есеппен 20 баспа табақ болатын болса, сол кітап үшін алатын қаламақысы 3 миллион теңгенің көлемінде екен
Жазушының мемлекет есебінен шығарылған туындысы мемлекет мен­ші­гінде қалатын болады
Демек, жаңа жазылатын шығармалардың сапалық құны да арта түседі деген сөз.
Бұл тек жазушы қауымы үшін емес, жаңа қоғамда рухани түлеу үдерісін бастан кешіп жатқан қалың бұқара үшін де зор жақсылық болып отыр.
Несін жасырайық, қоғамда қазіргі кезде әдебиеттің әлдебір «эстрадалық» бағыт алып, жеңілдеп, құны қалмай бара жатқаны туралы әңгіме баршылық
Келешекте соның да жолына тосқауыл қойылатындай… Өйткені бұдан былайғы уақытта мемлекеттік тапсырыспен шығатын дүниелер арнайы көркемдік кеңестің талқысынан өтпек
Дұрыс шешім, оны да қуана қолдаймыз! Бұл шешімнің де ардың ісі саналатын әдебиеттің тарих алдында таза қалпын сақтап қалуына ықпал етері сөзсіз.
Президент Нұрсұлтан Назарбаев­тың Мәдениет министрі Арыстанбек Мұхамедиұлын қабылдауы кезінде: «Кітап шығаруға бөлінген қаржы барынша тиімді пайдаланылып, ең сапалы әдеби туындылар ғана жарық көруі қажет» деген сөзіне бүкіл ел куә
«Қоғам­дық маңызы бар әдебиетті сатып алу, басып шығару және тарату қағидалары» ­Елба­сымыздың осы тапсырмасының ескерусіз қалмағандығының дәлелі болса керек.
Қаламақы мәселесі жолға қойылатын болса, тек жазушы ғана емес, суретшілік пен сазгерлік сияқты дегдар өнер иелерінің арасынан жаңа есімдер шығуына да ық­палы зор болады деген ойдамыз.
Тиын санап жолына, көлеміне,
Қаламақы алмаймын өлеңіме.
Жазғандарым жүрекке жетсе болды,
Басқа маған байлықтың керегі не?
…Тоқсан тарау өмірдің торабында,
Одан өткен бақытты табамын ба!
Жырым тегін – жұрағат, халқым үшін,
Қаламақым – халқымның қабағында, – деп жырлаған марқұм Серік ­Томанов сияқты талантты ақынның өмірі, тағдыры – жалаң энтузиазм қалам ұстаған қауымның әлеуметтік ахуалын түзеп бере алмайтындығын айқындап берді.
Алайда ақындықтың, жазушылық­тың, жалпы өнер атаулының ауыр жүгін арқалаған талай тағдыр иесі ортамызда жүргені анық
Ал шығармашы­лық адамдарының еңбегі ескерусіз қалған қоғамның рухани жаңғыруы мүмкін емес нәрсе.
Рухани сананы өзгерту – бұл ұлттың жарқын болашағын қамтамасыз ету, ұрпақ сабақтастығын қайта жалғау
Демек, осы бағытта жасалып жатқан игі істер ха­лық­тың жарқын болашағына жасалған жана­шыр­лық
Ал жаңа Заң – қолына қалам ұстаған өнер иелеріне берілген тамаша мүмкіндік, ерекше серпін деп білеміз.
Әлібек АСҚАРОВ, 
жазушы, Мемлекеттік 
сыйлықтың лауреаты
