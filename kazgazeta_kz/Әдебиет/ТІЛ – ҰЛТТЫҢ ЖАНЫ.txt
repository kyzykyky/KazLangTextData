Кеңес Одағының Батыры Бауыржан Момышұлы «Қазақ тілі – сұлулығымен бой балқытып, тамыр шымырлататын, жан жүйеңді жандырып, құлақ құрышын қандыратын, өткірлігімен қысылтаяң тұста ер мен елге бірдей медет беріп, адам түгіл жағдайдың өзінің аузына құм құятын ғажайып кемел тіл» деген болатын
Осындай керемет тіліміздің жаңа жаһандану заманындағы бүгінгі жағдайы қазақ үшін ұят және сын. 
Қазақстан азаматының қазақ тілін білмеуі мүмкін емес әрине, бірақ қаны қазақ азаматының өз ана тілін менсінбей, қазақша сөйлеуді ар санайтынына қарның ашады
Соны көрген нағыз тіл жанашырлары қол қусырып қарап отыра алмай, тіл үшін түрлі әрекет жасап, «шалақазақтарды» қамшылап жүрген жайы бар
Қазақстанның қай өңірінде болмасын қазақ тіліне шын жаны ашитын азамат табылады
Сол сияқты тілді аяқасты ететіндер де бар
Оны теледидардан көрсетіп, басылым бетіне жариялап, әлеуметтік желіде қызу талқыға салатынымыз да жасырын емес.
Қызылорда – қазақылықтың қаймағы бұзылмаған мекен
Мұндағы барлық ұлыс қазақ тілін жақсы біледі, сондай-ақ жақсы сөйлей алады
Қазіргі уақытта қаламыз көркейіп, халыққа қызмет жасайтын нысандар саны артып келеді
Десек те, бір әттеген-айы сол кәсіпкерлеріміздің бірсыпырасы өз қызметтерін халыққа басқа тілде жарнамалап жүр
Жаңадан ашылған нысан маңдайшасы да тұтынушыларды басқа тілде шақырып тұрады
Иесінен сұрасаң ол әлемдік бренд, сондықтан солай жазылады дегенді айтады
Ал жар­намасының қазақшасы шала болса, оны жарнама агенттіктеріне жаба салады
Жар­нама агенттіктері болса, өздерінде қазақ тілі маманы жоқтығын алға тартып шыға келеді.
Жалпы тілге деген жауапкершілікті әрбір адам өз бойында сезінуі керек
Болмаса жоғарыдағыдай түрлі сылтау табыла береді
Осындай жағдайларды көріп, Халықаралық «Қазақ тілі қоғамы» Қызылорда облыстық филиалы өзінің «Тіл сақшысы» деп аталатын төл газетін шығара бастады
Бүгінде 6 жасқа толғалы отырған басылымның он мыңнан аса оқырманы бар
Газетте тіл және түрлі айдарлар бойынша мақалалар жарияланады
Сондай-ақ ай сайын облыстық «Qyzylorda» телеарнасымен бірігіп «Тіл сақшысы» рейдін ұйымдастырып келеді
Рейд жұмысы қала ішінде жүргізіледі
Кәсіпкерлердің көбісі қазақ азаматтары болса да өз кәсіптерін қазақ тілінен бастамайтыны өкінішті
Рейд барысында кәсіп иелеріне ҚР «Тіл туралы» Заңды түсіндіріп, қолдарына ескерту хаты берілді.
Міржақып Дулатовтың өткен ғасырдың басында жазған «Қазақ тілінің мұңы» атты туындысы бар
Онда: «Мен заманымда қандай едім? Мен ақын, шешен, ділмар, бабаларымның бұлбұлдай сайраған тілі едім
Мөлдір судай таза едім
Жарға соққан толқындай екпінді едім
Мен наркескендей өткір едім
Енді қандаймын? Кірленіп барамын
Жасыдым
Мұңайдым
Төңкеріс болды
Қазақтың көзі ашылды
Оның үстіне қазақ тілі – мемлекеттік тіл болды деген заң шықты
Төбем көкке төрт елі жетпеді
Бірақ не керегі бар, босқа қуанған екенмін…» деп қазақ тілі өз мұңын шағады
Рейд кезінде бұдан бір ғасыр бұрын осы айтылғаннан да бетер қазақ тілінің мұңы онан сайын арта түскенін көресің
Сол себепті қазақ елінің төл газетіне айналған республикалық «Ана тілі» басылымындағы жаңадан ашылған «Тіл сақшысы» айдарына біз де өз тарапымыздан үн қосамыз, қолдаймыз.
Әлемнің көптеген елдерінде «Тіл инспекциясы», «Тіл полициясы» деген құзырлы құрылымдар бар
90-жылдардың басында Балтық жағалауы елдерінде бұл бастама бірден жаппай қолдау тауып, іс жүзінде нәтижесін көрсете алды
Ол елдерде бүгінде тіл мәселесі біздің елдегідей емес, көші түзелген.
Қайсыбір ұлттың болмасын, болмыс-бітімі ол – ана тілінде
Сондықтан да өз тілін ұмытқан халық өзін ұмытып, өзін басқа­ларға таныта алмайды
Тіл дамымаса ұлт та ұйыспайды
Себебі тіл – тарихы терең, ұр­пақ­тан-ұрпаққа өз әдеті, мәдениеті, мінез-құл­­қымен сақталып келе жатқан құнды дүние.
Жанар ТҰРДЫБЕКҚЫЗЫ
Қызылорда
