Атырау облысында «Атырау-Ақпарат» медиахолдингінің ұйымдастыруымен өткен «Өрімтал» атты жас тілшілер фестивалі өз мәресіне жетті
Аталған шараға журналист болуды армандаған жас қаламгерлер қатысты

Елбасының «Рухани жаңғыру» бағдарламасының басым бағыттарын жүзеге асыру мақсатында медиахолдинг облыс көлемінде «Туған жер» атты этно-мәдени жобаны қолға алған болатын
Жоба аясында ұйымдастырылған «Ғажайып өлке» атты облыстық шығармалар байқауының жеңімпаздары тұңғыш рет өткізіліп отырған «Өрімтал» жас тілшілер фестиваліне жолдама алды.
Үш күнге созылған шара жоғары дәрежеде өтті
Қатысушылар об­лыстық «Аты­рау» және «Прикас­пийская коммуна» газеттерінің бас редакторлары Исатай Балмағамбетов және Нәсіп Шалабаева бастаған журналистермен кездесіп, «Атырау-Ақпарат» серіктес­ті­гінің тыныс-тіршілігімен танысты
Серіктестікке қарасты екі облыстық басылымның және жақында ғана тұсауы кесілген Медиа-мектептің қызметіне куә болды
Соңғы заманауи үлгідегі құрылғылармен жабдықталған баспаханада болып, газет-журнал, кітап басу ісіне қанықты
Ал облыстық «Атырау» телеарнасында өздері де түрлі бағдарламалар дайындау жұмысына атсалысты.
Жас қаламгерлер бұдан кейін Х.Досмұхамедов атындағы Атырау мем­лекеттік университетінің ректоры Абзал Талтеновтың қабылдауында болды
Жоғары оқу орнын аралап, оның жетіс­тіктеріне куә болған оқушылар биыл өз алдына жеке кафедра болып бөлініп шыққан «Журналистика» кафедрасы туралы жан-жақты мағлұмат алып, тарих ғылымының кандидаты Қылышбай Сүндетұлының дәрісін тыңдады.
Фестиваль барысында елімізге және өңірімізге танымал журналистер мен қоғам қайраткерлері шеберлік сыныптары мен дәрістер өткізді
Танымал тележурналист, «Шетелдегі қазақ балалары» жобасының авторы Жанар Байсемізованың шеберлік сыныбы әсерлі өтті
Ал белгілі ақын Ақұштап Бақтыгерееваның фестивальге Орал қаласынан арнайы келіп дәріс өткізуі жастарға үлкен сый болды.
Жас тілшілер бос уақыттарында Атырау қаласының көрікті жерлеріне саяхат жасап, қазақтың көрнекті ақындары Жұмекен Нәжімеденов пен Фариза Оңғарсынованың ескерткіштеріне гүл шоқтарын қойды
Жақында ғана ашылған ретро-парк, жаяу жүргіншілер көпірін тамашалап, «Жеңіс» саябағын­дағы мәңгілік алауға тағзым етті
Сұлтан Бейбарыс ескерткішіне тәу етіп, Жайық жағалауында серуендеді
Атырау об­лыстық тарихи-өлкетану музейіндегі құнды жәдігерлерді тамашалады.
«Өрімтал» фестивалі Н.Жантөрин атын­дағы облыстық филармонияда қорытын­дыланды.
– Облыстық жас тілшілер фестивалін ұйымдастырудағы басты мақсат – жас жеткіншектердің туған ел мен жерге деген сүйіспеншілігін арттырып, патриот­тық сезімдерін жанып қана қоймай, Атырау аймағынан шыққан Әбу Сәрсенбаев, Хамит Ерғалиев, Жұмекен Нәжімеденов, Фариза Оңғарсынова, Зейнолла Қабдолов сынды айтулы тұлғалардың ізін басқан жас тілшілерді халыққа таныту, бұлақтың көзін ашу, бағыт-бағдар беру
«Өрімтал» жас тілшілер фестивалі – «Атырау-Ақпарат» медиахолдингінің «Туған жер» этно-мәдени жобалары ішіндегі ең маңызды шараның бірі, – деді медиа­холдинг директорының орынбасары Рауан Сәбитұлы

Жас тілшілер фестивалінің қоры­тын­дысы бойынша оған қатысушылар «Егемен Қазақстан», «Айқын», «Қазақ әдебиеті», «Қазақстан Zaman», «Қазақстан әйелдері», «Парасат» және «Қазақ газеттері», «Жас өркен», «Қазақ радиолары» Серіктестіктеріне қарасты басылымдар мен радиолардың арнайы жүлделеріне ие болды.
Еліміздің ақпарат айдынында өзіндік орны бар, Елбасымыздың тікелей Жарлығымен құрылған «Қазақ газеттері» Серіктестігі де тұңғыш рет ұйымдастырылып отырған фестивальге қолдау көрсетіп, оның жеңімпаздарына арнап қарымды қаламгерлер – Әбіш Кекілбаев, Сайын Мұратбеков, Марат Қабанбаев, Сабыржан Шүкіров, Жұмабек Кенжалин атындағы арнайы жүлделерін тағайындады.
Республикалық «Қазақ газеттері» ЖШС-не қарасты «Үркер» журналы­ның Бас редакторы, танымал жазушы-публицист Қуандық Түменбай фестиваль қатысушыларына өзінің жүрекжарды лебізін білдіріп, аталмыш ұжымның арнайы жүлделерді тағайындаудағы мақсаттарын жан-жақты түсіндіріп өтті.
Осыдан соң сахна төріне көтерілген «Қазақ газеттері» ЖШС-ның Атырау облысындағы өкілі, «Құрмет» орде­нінің иегері Өтеген Нәукиев «Қазақ газеттері» Серіктестігінің Жұмабек Кенжалин атындағы арнайы жүлдесін Құрманғазы ауданындағы Н.Манаев атындағы мектептің 10-сынып оқушы­сы Ақерке Амангелдиеваға, «Ана тілі» ұлт газетінің Марат Қабанбаев және Сабыржан Шүкіров атындағы жүлделерін Қызылқоға ауданындағы Е.Халықов атындағы №7 мектептің 9-сынып оқушысы Қадіржан Алдахов пен Махамбет ауданындағы Алмалы орта мектебінің 11-сынып оқушысы Назгүл Сәйпенге, ал «Үркер» жастар журналының Сайын Мұратбеков және Әбіш Кекілбаев атындағы жүлделерін Мақат ауданындағы М.Баймұханов атындағы орта мектептің 10-сынып оқушысы Сәндігүл Қонысқызы мен Исатай ауданындағы Қызылүй мектебінің 7-сынып оқушысы Дарын Тілекқабылға табыс етті
Барлық жеңімпаздарға мектеп сөмкелері мен кітаптар сыйға берілді.
– Бүгін мұнайлы өңірде болашақ жас тілшілер үшін ерекше той болды десем қателеспейтінім анық
Себебі, бұл фестивальдің мәні мен маңызы, берер тағылымы зор
Жас жеткіншектер бұл күнді ешқашан ұмытпайды деген ойдамын
Барлықтарыңызға еліміздің өмірінде ойып тұрып орын алатын қайраткерлердің, ұлы тұлғалардың атындағы жүлделер табысталып жатыр
Мен үшін аяулы дос, ардақты әріптес, «Қазақ газеттерін» өмірінің соңына дейін басқарған Жұмабек Кенжалин атындағы жүлдені тапсыру үлкен мәртебе
Сіздерге осы тұлғалардың жолын берсін демекпін! – деп ерекше тебіренісін жеткізді Өтеген Аманшаұлы өз сөзінде.
Иә, бұл фестиваль қолдарына ақ парақ пен қауырсын қалам алған болашақ жас тілшілерге қанат бітіріп, мәңгілік естерінде қалатыны анық.
Нұрсұлтан МЫҚТЫБАЙ,
журналист 
Суреттерді түсірген 
Әнуар ӘБІЛҒАЗИЕВ
АТЫРАУ
