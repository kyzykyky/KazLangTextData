Тағдыр-талайы қызық һәм ғибратты адамдар болады
Сондай жандардың бірі – Астана қаласының тұрғыны, кешегі партия-кеңес қызметкері, зейнеткерік еңбек демалысқа шыққанға дейін Целиноград автомобиль жол-құрылысы техникумында әрі оқытушы, әрі ширек ғасырдай уақыт директор болған 90 жастағы Кенжебай Бекпаев.
Мен ол кісімен 1997 жылы, қыркүйек айында танысқан болатынмын
Сол кездесуден соң, өмірі өнегелі адамның әдебиет пен өнерге жақындығына тәнті болып, бүгінге дейін ағалы-інілі туыстай араласып келем.
Кенжебай ағаның жүріп-тұруы қиын болғанымен, қай кезде де сезімі сергек, ойы айқын, әңгімеміз жарасты, сыр-сұхбатымыз таусылмайды
Ол кісі қай кезде де қол қусырып отырған емес
Бір барғанымда атақты жазушы, Нобель сыйлығының иегері Иван Буниннің, бір барғанымда Александр Куприннің, Джек Лондонның, Сергей Довлатовтың шығармаларын қазақшаға тәржімалағанын, келесі барғанымда кезекті ән жинағын шығарғанын қуана жеткізеді
Ара-тұра сауал қоямын да, Кенжебай ағаның әсерлі әңгімелерін тыңдаймын.
«Бестөбем, менің Бестөбем…»
1978 жыл
Қыркүйек айының басы
Онда Ақмоладағы автомобиль жол-құрылысы техникумының директоры еді
Техникум студенттері Макин ауданында ауылшаруашылығы жұмыстарына қатысып, картоп жинап жүрген
Жастардың жұмысын көруге бара жатқан
Рөлдегі шофер жігіт – Темеш
Баратын жерлері – екі жүз шақырымнан астам жол.
Күрең күз
Дала реңі қайта қоймаған
Түнде жақсы тынығып тұрған еді
Әдетте қат-қабат, қарбалас жұмыстан ұйқысы қанбай шаршаңқы жүретін
Мұндай жағдай ылғи бола бермейді…
Бала кезден Абай, Біржан сал, Ақан сері, Жаяу Мұса әндерін сүйсіне тыңдап өсті
Абайдың «Көзімнің қарасы», «Қараңғы түнде тау қалғып» әндеріндегі тереңдік, кеңдік неткен десеңізші! Мұқан Төлебаев, Сыдық Мұхамеджанов, Нұрғиса Тілендиевтің шығармашылығы ше?! Осынау тұлғалардың әндерін бойына сіңірді, тәлім алды, үйренді.
Маң далаға машина терезесінен қарап халық әндерінің бірін жай ғана ыңылдап айтып отырған
Өнерді жанындай сүйетін ақынжанды жігіт қолы босай қалса, кітап оқуға отыратын
Кей кездері өлең жолдарын қағазға түсіріп те қоятын.
Бестөбем, менің Бестөбем,
Бес тауым ғой бес төбең.
Есігін алғаш мектептің,
Сенде ашып өскен ем.
Жастықтың салған іздерін,
Өзіңнен талай іздедім.
Жас сұлуға ең алғаш,
Ұсынғам сонда қыр гүлін, – деген өзі жазған өлең жолдары есіне түсті
Ырғақты, әсем саз тербеді жүрегін… Машина моторы­ның гуілі де әсер етіп, үндескендей ме, қалай?!.
Аздан соң қасындағы жігітке бұрылып:
– Тыңдашы, әнге ұқсай ма, қалай өзі? – деді ән әсеріне елітіп.
– Естіп келем, қайталаңызшы тағы?
Дауысын шығарыңқырап айтып еді:
– Ән ғой бұл, ән ғой! – деді шофер жігіт те жайдары жүзбен.
Ұмытып қалмайын деп жол бойы ән әуенін қайталап айта берді
Сөйтіп, Макин селосына жетіп, аудандық партия комитетіне кіріп шықты
Техникум студенттерінің хал-жағдайын білді
Студенттер көп талап қояды екен, бір қыз бала киіміміз су, соны кептіретін жер керек депті
Өзгеше өрескелдік, тәртіп бұзу фактілерін естімеді.
Олар енді студенттер еңбек етіп жатқан ауылға жол тартты
Манағы әнді айтайын десе, әуен жоқ.
– Оу, Темеш, жақсы деп ең?!
Қайда ол ән, қалайша ұмыттым, а?! – деді Кенжебай мұңайып.
– Уайымдамаңыз… Қайтар жолда есіңізге түседі…
Студенттердің арасында екі-үш күн болды, әңгімелесті, арасында картоп та терісті.
Целиноградқа қайтар жолда жаңа әннің әуенін еске түсіріп, қайыра айта бастады
Кешке қаладағы үйіне келді
Музыкант Владимир Шевченко деген көршісі қолма-қол нотаға түсіріп, өңдеген болды
Сөйтіп, «Бестөбем, менің Бестөбем» аталатын алғашқы әні дүниеге келді
Содан бергі уақытта жан серігі – ән!..
Әнсіз, әуенсіз өмірін елестете алмайды
Әдемі әуендер жан дүниесін тербейді, мынау аппақ әлемге құштарлығын арттырады.
«Жанымда сен еккен  жаз қалсын…»
Кенжебай Бекпаевтың әндерін, сол кездегі Ақмола автомобиль жол-құрылысы техникумының оқытушылары Мүгілсім Асқарова, Татьяна Руднева, Жұлдыз ­Осипова сынды әуесқой әншілер орындады
Көптеген әндері облыстық радио мен теледидар бағдарламасынан жиі айтылатын.
Композитор бүгінге дейін ­Михаил ­Лермонтов, Иван Бунин, Марина ­Цветаева, Белла Ахмадуллина, Андрей Дементьев, Татьяна Снежина, т.б
орыс ақындарының сөздеріне әндер мен ­романстар және фортепианомен дауысқа арналған вокалдық шығармалар жазыпты
Ол әндері нотасымен бірге жеке-жеке жинақ
Сол ән-романстарының бірнешеуі Ресей елінің Мәскеу, Воронеж, Брянск қалаларында, концерттерде айтылып жүр.
Кейінгі кезде композитор қазақ ақын­дарының өлеңдеріне ән, романс жазуға ден қойды
2015 жылы Қазақ радиосының музыка редакциясының тілшісімен болған сұхбаттан соң, 7 әні «Алтын қорға» жазыл­ды
Олардың арасында Абай ­Құнан­бай­ұлы, Мұқағали Мақатаев, Еркеш Ибраһим, Ұлықбек Есдәулет, Қанипа Бұғы­баева, Марфуға Айтқожина, Рза Қунақова, Дүйсенбек Қанатбаев, Марфуға ­Бек­те­мірова­лардың сөздеріне жазылған әндері бар.
Алдымда К.Бекпаевтың бірнеше ән жинақтары жатыр
Солардың бірі – 2012 жылы жарыққа шыққан «Сыр бойы» деп аталатын романстар.
«Кенжебай Бекпаев – танымал композитор
Оның әндері мен романстары Ресей және Қазақстан ақындарының сөздеріне жазылған» деп жазады Қазақстан композиторлар одағының мүшесі, Қазақ ұлттық өнер университетінің профессоры, өнертану ғылымының кандидаты ­Пернебек Шегебаев кітаптың алғы сөзінде.
Композитордың әндері мен романста­ры­ның музыкалық тілі қарапайым әрі ұғынықты, сол арқылы тыңдармандарға ерекше әсер қалдырады
Әндердің фор­те­пианолық сүйемелдеуі әуенді қолдап қана қоймай, кей жерлерде композитордың ойы мен ішкі сезімдерін толықтырып отырады.
К.Бекпаевтың бұл жолы ұсынып отырған жинағы төрт романстан тұрады
Олар көрнекті қазақ ақындары Қасым Аманжоловтың «Айтшы жаным», Фариза Оңғарсынованың «О дүние-ай, оралды көктемдерім», Сағи Жиенбаевтың «Дүние қалдырмады көштен мені» және Әбдікәрім Ахметовтың «Сыр бойы» сөздеріне жазылған.
Композитор «Дүние қалдырмады көш­тен мені» романсын баллада стилінде жа­зыл­ған дейді
«Сыр бойы», «О дүние-ай, оралды көктемдерім» романстары лири­калық әсем әуендерімен әсер қалдырса, «Айт­шы жаным» романсы өзінің ерекше, жарқын музыкалық мәнерімен ерек­шеленеді.
1980 жылдары көрнекті өнер қайраткері, Қазақстан Композиторлар одағының төрағасы Е.Рахмадиев Целиноградқа бір кел­генінде, С.Сейфуллин атындағы кітап­ханада жергілікті композиторлардың кон­цертіне қатысты.
Е.Рахмадиев педагогикалық институт­тың музыка факультетінің оқытушысы Ғалия Тохтахунованың орындауындағы К.Бекпаевтың «О, жастық-ай!», (Сөзі Қ.Мырзалиевтікі), «Жас шофер» (Сөзі Т.Рахимовтікі) әндеріне жоғары баға берді.
К.Бекпаевтың әндері мен романстары жайлы Қазақ ұлттық өнер университеті композиция кафедрасының меңгерушісі, композитор С.Әбдінұров, Қазақ ұлттық университеті музыкатану кафедрасының профессоры, өнертану кандидаты, ­Қазақ­­стан­­ның еңбек сіңірген қайраткері Г.Әлпейісова, т.б
өнер қайраткерлері жақсы пікір айтқан.
Бірде белгілі ақын, Мемлекеттік сыйлықтың лауреаты Нұрлан Оразалиннің жыр жинағын оқып отырған
Көзі «Анама» атты өлеңге түсті.
Мен жоқта желменен сырласпа,
Жүрегім желді күн жылаған.
Жазбақ боп тумысы жыр басқа,
Жаза алмай жастыққа құлағам.
Айтамын бір сөзді қиылып:
«Жанымда сен еккен жаз қалсын,
Анажан! Кеудемнің күйін ұқ.
Сол күймен жүректер маздасын!..» деген жолдар жан дүниесін астаң-кестең етті
Неткен сырлы, сазды, мағынасы терең жолдар! Неше мәрте оқыды
Сол күні «Анама» әні дүниеге келді
Кейіннен 2015 жылы жарық көрген әндер жинағына нотасымен жарияланды.
«Ізденгеннен із қалады…»
Кенжебай ағаның тағы бір сүйікті ісі – орыс жазушыларының шығармаларын қазақшаға тәржімалау
Бұл ретте сүйіп оқыған және алғаш аударған туынды­лары – Иван Буниннің әңгімелері.
– Иван Буниннің әңгімелері ғажап, – дейді Кенжебай аға
– Қайран қалам, бір әңгімесінің өзі бір повестке бергісіз, айтылмаған ән сияқты
Буниннің «Күн өткендей», «Кавказ», «Степа», «Мадрид», «Түнек», т.б
әңгімелерін қазақшаладым
Буниннің шығармаларының біразын көрнекті жазушы Қалихан Ысқақов аударған
«Арсеньевтің өмірі», «Суходол», «Митяның махаббаты» да керемет қой!
Атақты жазушылар Александр ­Купринды, Владимир Короленконы, Сергей Довлатовты, жапон және қырғыз ертегілерін қазақшалады
Ол аудармалары мен қанатты сөздері «Фолиант» баспасынан 2015 жылы жеке кітап болып шықты.
Кенжебай ағаның талай жылдан ­жазып жүрген қанатты сөздері қаншама
Солардың бірнешеуі төмендегідей:
Ұяты бар ұтылып жүреді, ұяты жоқ құтылып жүреді.
***
Көп оқи беріп те өмірді бос өткізіп алуға болады.
***
Ұзақ сөйлесең де, ұсақ сөйлеме.
***
Жастық шақта жанбаған, қартайғанда тұтанбайды.
***
Оқығанның бәрі ақылды бола бермейді.
***
Қартайғанда адам жалғыздыққа үйренбейді, көнеді.
***
Ұл балаң – айбының, қыз балаң – ай-күнің.
***
Досың екеу болса, біреуі кітап болсын.
***
Ой – ойласаң келеді, ойламасаң қайдан келеді?
***
Ізденгеннен із қалады.
***
Жақында Кенжебай ағаның үйіне бардым
Әдеттегідей қуана қарсы алғанымен, көңіл-күйінің болмай тұрғанын шаршаңқы жүзінен байқамау мүмкін емес еді.
– Назар аударма, – деді жуып-шайып
– Сырқат қой сыралғы… Мына Көкшетау өңірінің тумасы, атақты Шал ақын, адам жасын санамалап келіп:
…Сексенде селкілдеген шал боласың,
Қайда деп он бес қайран дал боласың.
Тоқсанда өлі де емес, тірі де емес,
Бәріне көрінгеннің таң боласың, – деген ғой
Сол бабам айтқандай, тоқсан де­генің аз жас па, қарағым?!
Кейінгі ай­ларда көңілім ала, ұйқым шала, мазам кетіп жүр.
– Сарыуайымшыл емес едім… Кейде үйде жалғыз қалғанда, сұрықсыз ойлар қамайтыны бар
Сыйлас достарымның көбі дүние салды
Жұбайым Рәзияның өмір­ден озғанына он екі жыл
Әжік-күжік әң­гімелесіп, шер тарқатар жан қалмады
Елеп-ескермейді ешкім… Әндерімді жа­рық­қа шығар деп өтініш айтқан кісілердің тү­гелі ақша сұрайды, тиынсыз қия баспайды.
Жүз елудей ән мен романс жазыппын
Солардың орындалуын қалаймын
Астанада жеке концертім өтсе деп армандаймын.
– Қамыға бермеңіз, аға! Деніңіз сау болсын! Жиендеріңіз Кәмила мен Әселдің қызығын көріңіз! «Ұл түтінге, қыз күтімге» дегендей, қызыңыз Гүлнар сізді қадірлеп, қас-қабағыңызға қарап отыр ғой.
Ерте ме, кеш пе, әндеріңіз орындалар, жеке концертіңіз өтер, – дедім өмір мен өнерге ерекше құштар, рухы биік ақеділ ағаға тілек қосып.
Толымбек ӘБДІРАЙЫМ
АСТАНА
