Қазіргі таңда телефонға телміріп, әлеуметтік желінің арбауына шырмалып жүргендер аз емес
Тіпті бұған күнделікті құбылыс ретінде қарап мән бермей келеміз
Жасыратыны жоқ, бүгінгі заман «айшылық алыс жерлерден жылдам хабар алғызған» ғаламтордың заманы
Әйтсе де, әлеуметтік желінің де жақсылығы мен жамандығы бар
Соны да ескергеніміз дұрыс.
Қынжылтатыны – әлеуметтік желі арқылы біреудің атына ғайбат сөз айтып, жағымсыз пікір жазатындар… Таныс па, бейтаныс па ол жағы маңызды емес, әйтеуір жамандаса болғаны
Тіпті ға­ламторға бүркеншік атпен тіркеліп, жалған ақпаратпен жүйесіз сөздер айтатынын қайтерсіз? Қазір бүркеншік атпен желіге кіру бұғатталғанымен, бірін-бірі жамандау әлі де тыйылар емес
Сонда халқымыздың көнеден қалған сөз мәдениеті, әдет-ғұрпы, мейірімділігі, еліне деген жанашырлығы жоғалып бара жатқаны ма? Ең сорақысы – дағдыға айналған ғайбат сөздерге толы пікірлерді кейінгі буынның оқитыны.
Бағзы дәуірден бері өсек, ғайбатты теріс деп санаған халықтың ұрпағы едік қой
Ата-әжелеріміз келеңсіз әңгіменің ұшы шығып қалса болды «Тәйт, біреудің сыртынан жаман сөз айтпа» деп тыйып тастайтын
Осындай тәрбиені көрген бала да үстірт пікір айтуға аулақ болады, әрине
«Ұят», «Обал», «Жаман болады» деген үш-ақ ауыз сөзге тоқтаған халықтың келер ұрпаққа берер тәрбиесін ойламай, бір-бірінің сыртынан сөге жамандауы – жат қылық
Абай атамыз: «Біріңді қазақ, бірің дос, көрмесең істің бәрі бос» дейді
Қарап отырсаңыз біріне-бірі ғайбат сөз айтатындар – қазақтың қарадомалақ балалары мен қыз-келіншектері
Сүреңсіз пікірлерді көріп, өзгелер отқа май құйып, жанжал ­туындатып жататынын да байқаймыз.
Осы орайда тағы да елінің ертеңі үшін алаңдаған дана Абайдың ғибратқа толы өлеңі ойға оралады.
Заманақыр жастары,
Қосылмас бір бастары.
Біріне-бірі қастыққа,
Қойнына тыққан тастары.
Иә, өткен ғасырда айтылған сөз осы заманды бейнелеп тұрғандай
Расымен де, әлеуметтік желі арқылы тасада тұрып тас атқандардың бүгінгі көрінісі осы
Жығылғанға жұдырық деп біреудің аңдаусызда басқан шалыс қадамын аңдып, сүрініп кетсе қуанатындар да бар
Онымен қоймай өзгенің кемшілігін әлеуметтік желіге салып, өзіне ұпай жинау да сәнге айналғандай
Шариғатымызда: «Біреудің сыртынан өсек айту, бауырыңның етін жегенмен бірдей» дейді
Өзімізді өзіміз даттағанша, көнелер салған иманды жолды жалғауға тырысайық
Өйткені тілдің күнәсі – ең ауыр күнәлардың бірі.
Әлеуметтік желінің жақсы жағы жетіп артылады
Бірақ бүгінгі қоғамда оның пайдалы тұсынан гөрі зияндығы басым тәрізді
Сондықтан менің айтайын дегенім, ғаламтор желілерін дұрыс пайдалана білейік.
А.НАЗАР
Алматы облысы
