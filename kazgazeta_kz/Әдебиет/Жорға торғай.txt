Жорға торғай (Podoces panderu ilensis) қазіргі кездегі түр құрамы өте көп торғайтектес құстар тобының құзғын қарғалар тұқымдасына жататын ерекше өте сақ құс
Оның ғылыми атауы Іленің жорға торғайы деп аталады
Өйткені бұл құс Оңтүстік Балқаш өңіріндегі Іле және Қаратал өзендерінің аралығында орналасқан бұйра жонды Сарыесікатырау, Тауқұм, Ұлыққұм және Қосшағыл деп аталатын құм жоталарында ғана таралғандықтан солай аталған жорға торғайдың бір түр тармағы болып саналады.
Жорға торғайлар жеке түр ретінде шөлді жорға торғайлар туысына жататын құс
Оның 2 түр тармағы бар
Қы­зылқұм түр тармағының таралу аумағы ауқымды алқапты қамтиды
Ал Іле жорға торғайы түр тармағы шағын алқапта ғана таралған.
Қызылқұм жорға торғайы түр тармағы Сырдария өзенінің солтүстік жағалауындағы жалды құмдарда және Үстірттің (Маңғыстау өңіріндегі) оңтүстік және батысындағы құм­ды алқаптарда таралған эндемик түр
Оның тіршілік ететін табиғи ортасы сирек өсетін сексеуіл, жүзгін және қараған бұталарының арасы
Ол тіршілік әрекетінің көпшілік уақытын құмды жерлерде жорғалап жүріп өткізетіндіктен жорға торғай деп өте орынды аталған
Ол құмды жерде жылдам жорғалаған кезде қадамы 30 см жерді қамтып, ізі тұп-тура түзу сызықтай болып айқын байқалады
Көп уақытқа дейін жорға торғайлар дыбыс шығармайтын құс деп есептелінген, бірақ арнайы зерттеулер арқылы олардың дыбыс шығаратындығы анықталды
Көбіне ашық шырылдаған үндес дыбыс шығарса, кейде баяу ұзаққа созылатын ысқырғандай дыбыс шығарады.
Жорға торғай көбіне құм үстінде жеке жорғалап жүріп, қорегін табады
Ол көбіне жәндіктермен және олардың дернәсілдерімен (әсі­ре­се, құмырсқалармен), кейде ұсақ кесірт­ке­лермен, ұлулармен, өсімдіктердің тұқымдары және жемістермен де қоректенеді.
Дене тұрқы шымшықтан үлкендеу, салмағы 80-100 г
Аяқтары мен тұм­сы­ғы ұзынша келген
Арқа тұсының қауыр­сындары сұр-қоңырқай түсті болып келеді
Құйрық және қанат қауыр­сындарының ұшы жылтыр, қара түсті болады
Жемсау тұсында және көзінің айналасында жіңішке қара түсті жолағы бар
Ол үнемі денесін тік ұстап, өзін кербез сезінетін кейіпте жорғалайды
Ұшқан кезде қанат қауырсындарында болатын екі жіңішкелеу келген ақ түсті тұтас жолағы айқын байқалады
Қауіп төнген кезде ғана жақын қашықтыққа ( 3-4 метр жерге) ұшып барып, үнемі құм үстімен жорғалап жүреді.
Жорға торғайды бұдан 160 жылдай бұрын Ресейдің табиғат зерттеуші ­зоолог Э.А.Эверсмен (1794-1860) алғаш рет Қы­зылқұм өңірінен кездестіріп, сипаттап жазды
Бұл өңірдің жергілікті тұрғындары жорға торғайды «Қожа саудагер» деп атаған
Олай аталуы туралы аңыз бойынша ертеде бір байдың көрікті қызына құ­да түсушілер көп болып, байға маза бер­мепті, бірақ қыздың әкесі ешкімге де көнбепті
Күндердің күнінде бір жас саудагер жігіт қызбен тікелей сөйлеспей, әкесінің көңілінен шығуға ұмтылып, оған қымбат сыйлықтар тарту етіп, қыздың әкесін көндіріпті
Бірақ қыз ол жігітті мүлде ұнатпай әртүрлі шарттар қойыпты
Жігіт қыздың да қойған шарттарын орындапты
Бірақ қыз біржола көнбей қойыпты
Сонда бүкіл елге дүние мүлкін шашып масқара болған саудагер жігіт Құдайға құлшылық етіп, өзін не құсқа, не аңға айналдырып жіберуін өтініпті
Содан Құдай оны құсқа айналдырып, «Қожа саудагер» деп атапты
Содан ол адамның көзіне түспеуге тырысып, жорға торғайға айналған екен
Бұл аңыздағы сау­дагер жігіттің мінез-қылығы мен жорға торғайдың тіршілік әрекеттерінде бір-біріне ұқсас белгілер нақты байқалады.
Жетісу өңірінің табиғатын, құс­тары мен аңдарын арнайы зерттеген көр­некті орыс ғалымы В.Н.Шнитников (1873-1957) 1913 жылы жорға тор­ғай­ды Оңтүстік Балқаш өңіріндегі Сарыесікатырау құмына арнайы зерттеу жүргізіп, жергілікті тұрғындардың көмегімен 5 данасын ұстаған әрі оны ғылыми тұрғыда сипаттап жазған
Оның адам аяғы баса бермейтін құмды жерлердегі сирек өсетін сексеуіл бұталарының арасында көбіне жорғалап тіршілік ететінін атап көрсеткен
Ол жыл он екі ай бір орында кездесетін отырықшы құс.
Жорға торғай ұясын ақпан айының соңында сирек өсетін сексеуіл бұ­таларына салады
Ұясының пішіні шар тәрізді болып, оны ұсақ сексеуіл бұта­ларын бір- бірімен қиюластырып жасап, үстіңгі жағын бұтақтармен күм­бездеп қояды.
Жорға торғайлардың санының азаюы­на шөлейтті, шөлді алқаптарда таралған құм қарғасы, батпақ құладыны және т.б жыртқыш жануарлардың әсер ететіндігі анықталған.
Іле жорға торғайы елімізде сирек кездесетін әрі саны күрт азайып бара жатқан эндемик түр ретінде Қазақстанның Қызыл кітабынның (2010) ІІІ- санатына тіркелген
Оның санының азаюына сексеуіл бұталарын бейберекет отау, Оңтүстік Балқаш өңіріндегі Ақдала алабындағы ауқымды алқапқа күріш өсіру үшін жер жырту әсер ететіндігін атап айтуға болады
Еліміздің төл құсы Іле жорға торғайын қорғау қажеттігі туралы жергілікті тұрғындар арасында үгіт-насихат жұмыстарын кеңінен жүргізу әрі Оңтүстік Балқаш өңіріндегі Шет Бақанас, Орта Бақанас және сол маңдағы ескі өзен аңғарларында табиғи қорықтар немесе қорықшалар ұйымдастыру қажет.
Рысбай Сәтімбеков, 
Қазақ мемлекеттік қыздар педагогикалық университетінің 
профессоры
