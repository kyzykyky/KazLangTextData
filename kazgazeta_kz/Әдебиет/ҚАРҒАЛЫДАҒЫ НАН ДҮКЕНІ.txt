1990 жылдың күзінде бізге, Қарғалы ауылына Елбасы Нұрсұлтан Әбішұлы Назарбаев келді
Ол кісі қарапайым «Волга» машинасымен жүр екен
Қасынан күзет қызметін де байқамадық
Көлігі бұрынғы Ленин көшесімен (қазір Ә.Бейсеуов атында) жоғары көтеріліп, №1 Қарғалы орта мектебінің (қазір Құдыс Әбсамет атында) алдына тоқтады
Елбасы көлігінен түсіп, мектеп ғимаратына кірді
Жылы жүзбен жымиған Нұрсұлтан Әбішұлы мектеп директоры Берік Жолдасбайұлы Шалданбаев таныстырған ұстаздармен қол беріп амандасты
Мұғалімдер мен қонағымыз мектептен шықты да ағаштың көлеңкесінде әңгімеміз жалғасты.
Қиын уақыт еді ғой: ұстаздар ауыл мектебінің мәселесін айтты
Президент мұқият тыңдады да, еліміздің алдында тұрған мақсаттары жөнінде әңгімеледі
Біз Президенттің КСРО Халық депутаттарының съезін­де сөйлеген сөзін мақтанышпен тыңдағанымызды атап айтқым келеді
Ұстаздармен сөйлесіп болған соң Н.Назарбаев көлігіне отырды да, ауылдың оңтүстігіндегі ескі көк клубқа қарай кетті
Президентті біздің мектептің түлегі, Жамбыл аудандық партиясының бірінші хатшысы Кенжебек Омарбаев бастап жүрді
Клубта Елбасымен жылы кездесу болды
Ол көп мәселелер жөнінде айтты, алайда, менің есімде балалық шағы жөнінде айтқандары қалыпты
Кейіннен осы естеліктерін оның «Нурсултан Назарбаев: без правых и левых» атты кітабынан да оқыдым
Ол жазбасы мынау еді.
«Мені таңертең оятады, есекке мінемін де ауылдан шығамын
Өйткені жұмысшы ауылында сағат алтыда ашылатын нан дүңгіршегіне (қазір онда Қарғалы шұға комбинаты бар) үлгеру керек
Онда ұзын-сонар кезекке тұрамын
Ешкім кедергі келтірмей, кезекте тыныш тұрсақ, түске таман нан аламын
Қара нан зілдей ауыр, қыссаң саусақ ізі қалады
Үйге бірден он бөлке нан әкелу үшін кезекке екі-үш рет тұрамын
Бұл нанды ұзақ сақтауға болмайды
Бәріміз үшін үлкен қуаныш еді».
Қарғалыдағы нан дүңгіршегі туралы Нұрсұлтан Әбішұлы айтқалы және кітабында жазғалы көп жыл өтті
Ол дүкен қайда орналасқанын сұрастырып көрдім
Сол 90-жылдары Қарғалыға келген сапарында Президентпен бірге жүрген Кенжебек Омарбаевтан жөн сұрап едім, ол Елбасы бұл оқиғаларды еске алғанын, әлгі дүкеннің қай жерде орналасқанын нақты көрсетпегенін айтты.
Анам Ризван Махмұтқызы сол нан дүкені бұрынғы ерлер жатақха­насының арғы жағында болған дейді
Анам да осы күні бетін бақиға бұрған, дүкеннің нақты қайда болғанын кім көрсетеді? Жерлестерім Виктор Никитин, Елене Татьянкина және Эдуард Гулькин көмектесті
Біз ол жерді таптық
Олардың айтқаны: «Таудан солтүстікке қарай ағатын канал суы бар
Содан бұрынғы фабрикаға тақау маңнан, сол жаққа үлкен арық суы бұрылып ағады
Ол су Советскиймен (бұрын Ленин, қазір Бейсеуов көшесі) төмен кетеді
Арық суымен бақша және тал-терек суғарылды
Қазіргі Бейсеуов пен Жұрынов көшелерінің арасындағы ерлер жатақханасының арғы жағындағы алаңқайда көпке белгілі нан дүкені болыпты
Наубайхана Қарғалы өзенінің жағалауында жақындау маңда, 1960 жылдары шаштараз салынған жерде екен
Нанды арнайы жасақталған ат арбамен әкеліпті».
Ол фабрикада наубайхана ғана емес, комбинаттың батыс жағында ұн тартатын дирмені де болған (қазір оның айналасын сайға апаратын жолдар шиырлап жатыр).
Исмаилжан Иминов
