1927 жылы Жамбыл облысының бұрынғы Көктерек ауданының Бірлік ауылында дүниеге келген Аханжан Байыровтың анасы Жымыш колхоздың бастауыш партия ұйымының хатшысы болған еді
Өнегелі отбасынан шыққан Аханжан ата-анасынан жақсы тәлім-тәрбие алып өсті
Білімге бейім тұратын ол Қазақтың педагогикалық институтын ойдағыдай бітіріп, «Ақдала» колхозында қазіргі бірінші Амангелді ауылында жеті жылдық мектепте директор болып қызмет жолын бастаған
Ол кейін Киров атындағы орта мектепке директор болып тағайындалды
Аханжан Байыров 1949 жылы аудандық комсомол комитетінің бірінші хатшысы болып тәжірибе жинақтаған соң Амангелді атындағы совхоздың №2 бөлімшесіне меңгерушілік қызметіне жіберілді
Ұйымдастырушылық қабілеті төселген Аханжан Байыров осылайша шаруашылықты да басқарды.
Жамбыл атындағы совхоздағы сегіз жылдық мектепке директор, аудандық оқу бөлімінде инспектор, одан кейін меңгерушісі болып қызмет атқарды
1962 жылы Көктерек ауданы Шу ауданына қосылып, Аханжан Байыров Жамбыл атындағы совхоздың жұмысшылары комитетінің төрағасы болып тағайындалады
1965 жылы Мойынқұм ауданы ашылып, аудан басшылығы Аханжан Байыровты аудандық тұрмыстық комбинаттың директорлығына тағайындады
Сөйтіп, жаңа ауданның іргетасын қалауға өз үлесін қосты.
Екі дүркін аудандық кеңестің депутаты болып сайланды
Ауданда жақсы көрсеткіштерге жеткені үшін облыстық кеңестің, облыстық кәсіподақ комитетінің мақтау грамоталарымен марапатталды
Аудандық партия комитеті Ахаңды аудандық шикізат даярлау мекемесінің директорлығына ұсынды
Бұл қызметті де абыройлы атқарған ол ел құрметіне бөленді
Жалпы ол қандай қызмет атқарса да елдің мүддесін қорғауға күш салып абыройға бөленген ардақты азамат атанды
Аханжан Байыров өз өмірінде бақытты отбасының ұйытқысы бола білген
Өмірлік жары Майлышпен 50 жылдан астам бақытты өмір сүрді, өзгелерге үлгі болды
Сондықтан болар ауыл адамдары бұл отбасын ерекше құрмет тұтты
Қыздары Света әке жолын қуып, ұстаздықты қалады
Алматы қаласында ұзақ жылдар бойы ұстаздық қызмет атқарып, спорт мектебінде жас ұрпаққа сапалы білім, саналы тәрбие бере білді
Солардың ішінен бүкіл әлемге әйгілі Дәулет Тұрлыхановты, Ермахан Ибрайымовты, Мәулен Мамыров­ты және тағы басқа шәкірттерін Света үнемі мақтан етеді.
Аханжан Байыров жетпісінші жылдардың соңына қарай Бірлік ауылына ауылдық кеңестің төрағасы болып тағайындалды
Сөйтіп, туған ауылына қайта оралды
Ауылдық кеңесті басқарып, ел игілігі жолында тынбай еңбек етті
Ауыл­дастары абзал азаматты ерекше құрмет тұтты
Ол осы қызметінен 1987 жылы абыроймен зейнеткерлікке шықты
Ахаң көптеген медальдардың иегері
Ауылдың абыройлы азаматы зейнетке шыққан соң ұл-қыздарының, немере-шөберелерінің қызығын көрді
Қартайған шағында бақытты өмір сүрді.
Өнегелі өмір сүріп, жас ұрпаққа үлгі-өнеге бола білген Аханжан Байыров 85 жасында сырқаттана бастады
Света қызының жарғақ құлағы жастыққа тимей әкесін қаратпаған дәрігері қалмады
Бұл жалғанның бес күндік өмірінің бітуге айналғанын кәрі жүрек сезді ме, «мені өз шаңырағыма жеткізіңдер» деді
Ұл-қыздары әке сөзін екі еткен жоқ
Сол күні-ақ Ахаңды туған ауылындағы өз шаңырағына жеткізді
Ұл-қыздары аяулы әкелерінің қасынан қарыс қадам шыққан жоқ
Сарылып төсекте жатқан Ахаңның көз алдынан өткен өмірі елес беріп, өмірде не істеп, не қойдым, артыма қандай із қалдырдым деп ойлады
Немересі атасын сүйеп тысқа шығарып, орындыққа жайғастырды
Аханжан қария айналаға, көгілдір көк аспанға көз тастады
Бәрі баяғыдай бәз қалпы
Шіркін, өмір неткен қымбат еді
Сексен бес жыл өмір сүрсе де мына жарық дүниенің қызығына тоймапты
Бірақ Алла тағаланың әркімге өлшеп берген өмірі бар
Талқаның таусылған күні мына өмірмен еріксіз қоштасасың
«Сол сәт жақындап қалғандай ма қалай?» деп ойлады қария.
Аханжан жарық дүниемен қоштасқандай далада ұзақ отырды
Күздің қара суығы бойды тоңазытып бара жатқандай
«Ата, суық тигізіп аласыз ғой» деп немересі мазасыздана бас­тады
Абзал ата ой қанатын үзіп алды да, орнынан тұруға ыңғайлана берді, Едіге атасын сүйемелдеп үйге қарай алып жүрді
Есіктен кірер сәтте Аханжан артына бұрылып, мына кең далаға тағы бір қарады
Құдды бір қоштасқандай сыңай танытты
«Хош, менің қасиетті далам!» деп іштей күбірледі
Қария соңғы демінің таусыла бастағанын білгендей-ақ екен
Келесі күні бала-шағасымен қоштасып, мәңгілік сапарға аттанды.
Ел-жұрты Аханжан қарияны соңғы сапарға қимастық сезіммен шығарып салды
Ақ жауып, арулап көмді
Уақыт деген неткен жылдам? Көзді ашып-жұмғанша бір жылдай уақыт өте шығыпты
Ұл-қыздары, немерелері Ахаңа ескерткіш орнатты
Света сол әке бейітінің басында ұзақ тұрды, жанарына жас алды
Осы сәт ол ақын Мұқағали Мақатаевтың:
Өкінбе, әке, отың бар сөнбейтұғын,
Ол мәңгілік жанады көрмей тыным.
Ұрпағың бар, ел менен ер намысын,
Тірі тұрса, қолынан бермейтұғын, – деген өлең жолдарын іштей қайталай берді
Өмір заңы осындай!
Болат ОҢҒАРБАЙ, 
журналист
