Отбасы тәрбиесі – қоғамдық тәрбиенің басты бөлігі
Оның құндылығын «Ұяда не көрсең, ұшқанда соны ілерсің» деген сөз айқындай түседі
Әрбір ата-ана өзінің баласын білімді, мәдениетті, жан-жақты етіп тәрбиелеуге ұмтылады

«Тәрбие басы – әдептілік» деп білген ата-ана әуелі баласына өздерін сыйлап-құрметтеуді, өзгелерге, әсіресе үлкендерге ізет көрсетуді үйреткен
Балаларының ер-азамат атанып, халқына адал еңбек етуі үшін оларға дұрыс тәлім-тәрбие беріп, ізгі қасиеттерді олардың бойына сіңіруге тырысқан.
Отбасында қыз балаға деген құрмет ежелден ерекше болған
«Қыз өссе – елдің көркі» деген халқымыз қыздарын бақыт құсына балап, әлпештеп, аялап өсірген
Қыз баланы үлкенге құрмет, кішіге ізет көрсете білуге, үй күту, қонақ күту рәсімдерін игеруге, отбасының берекесі болуға дағдыландырған
«Қыз бала – қонақ, қонақты сыйлар болар», «Есік жақта отырған қыздың төркіні кедей болар» деп ырымдап, ұл балаларды жастайынан әйел затын құрмет тұтуға баулыған
Қай заманда да болсын, жанұя бақыты – әйел адамға байланысты.
Қыз бала жасөспірім шағында, яғни он төрт-он беске келгенде бойын түзеп, таза, сәнді киініп, есейгенін сезініп, әдемі көрінуге тырыса бастайды
Бұл – табиғи заңды құбылыс
Осы кезеңдерде олардың жақсы мен жаманды, сыпайыгершілік пен тұрпайылықты еркін аңғаруға талғамы жете бермейді
Тез еліктегіш келеді
Сондықтан ала-құла киімдер киіп, боянып, «бойы бұлғаң, сөзі жылмаң» жастарға еліктеуі мүмкін
Қыз баланы әр нәрсеге еліктеп, әсіреқызыл болудан сақтандыру, оның ақыл-ойының аумалы-төкпелі кезеңінде анасы дұрыс жол көрсетіп, ақ-қараны ажыратуына көмектесуі тиіс
Қыз баланың күтімі де жіті қадағалануы керек
Мұның бәрі тазалықтан, яғни өзінің киімін кіршіксіз, ұқыпты киюден басталады
Екінші, шаш күтімі, бет күтімі, тіс күтімі сияқты ажарлы болып өсуіне қажетті жағдайларды білгені жөн.
Бүгінгі қыз – ертеңгі ана
Ана – барлық өмірдің бастауы
Ол адамды өмірге әкеледі
Ол адамды адам етіп тәрбиелейді
Сондықтан ертеңгі ана, бүгінгі қыздарымызды тәрбиелеу ананың және барша қауымның ең негізгі міндеті.
Ұлы Абай атамыз «Ары бар, ақылы бар, ұяты бар, ата-ананың қызынан қапы қалма» деп өсиет еткен екен
Қызың көргенді де ибалы, сөзі-сынық, ісі-түзік, киімді бойына жарастырып киіп, жымиып қана күліп, сызылып жаймен жүріп айтқаныңды екі етпесе – ажарың
Ол үшін отбасындағы тәрбие берік болып, білім ошақтарында сәтті жалғасын табуы тиіс
Бесігінде жақсы тәрбие алған, үлгі-өнеге көрген қыз бойжеткенде де сол әдетін сақтайды, ата-ананы, үлкенді сыйлау, кішіге қамқорлық, мейірбандық, инабаттылық сияқты ізгі қасиеттердің иесі бола алады
Қыздарымыз ұлтжандылығымен, өздеріне тән нәзіктігімен, сүйкімділігімен және рухани тазалығымен ерекшеленуі тиіс.
«Қызға қырық үйден тыйым» деп қыз баланың жүріс-тұрысынан бастап дауыс ырғағына дейін мән берудің өзі қыз бала тәрбиесінің маңыздылығын сездірсе керек
Ар-намысын жоғары ұстай білген қыз ғана жұрт алдында әрдайым абыройлы, сыйлы болары хақ.
Жасыратыны жоқ кейбір ата-ананың баласымен араласуға да уақыты жоқ
Осыдан барып бала әке-шешесінен суып, оларға деген сыйластықтан алыстай бастайды
Бала кезінен жылылық мейірімді көрмеген адам баласы жүрегін бойлаған суық ызғардың өшін өзгелерден алатын қатыгездікпен өседі.
Қорыта келгенде, бүгінгі қазақ бойжеткендері ертеңгі еріне адал жар, балаларының анасы
Қыз баласы отбасында өнегелі тәрбие алса, ертеңгі күні ұрпақ тәрбиелейтін қазақтың дана аналарына айналары сөзсіз.
Нұржан КАПҚЫЗЫ
