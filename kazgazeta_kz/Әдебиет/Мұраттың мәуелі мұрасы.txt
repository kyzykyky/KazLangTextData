Қарға тамырлы қазақтың, мың өліп, мың тірілген қазақтың рухани-мәдени кеңістігінде айтулы жарықшақтар аз емес-тін
Соңғы ширек ғасырда ұлт ұпайы түгелденіп, өшкені жана бастады
Тәубе
Қыруар қазына – ауызша мұраларды айтпағанда, ел мүддесін ту қып өткен тұлғалар туралы да қомақты еңбектер жазылды
Бабалар мұраты Тәуелсіздік еді
Мұратына жеткен қазақ енді өз Мұратын да іздеді.
«Тіл, әдебиет институтының қыз­ме­тіндегі өрескел қателіктер туралы» дейтін 1947 жылғы атышулы қаулыдан кейін бір шоғыр саңлақтар қатарында Мұрат ақынның шығармаларын да ауызға алу қылмыс саналғаны белгілі
Түн-түнектің артынан жарқыраған күн шықпайтын ба еді!? Тарих қойнауында көміліп жатқан «таза, мінсіз, асыл сөздерді» егемендік лебі «толқытып шығарды»
Қ.Сыдиықов, Б.Қорқытов, Ғ.Әнес, А.Мектеп, Ш.Керім, М.Құлкенов сынды ағаларымыздың табанды еңбектерінің нәтижесінде Мұрат ақынның жыр жинағы бірнеше дүркін баспа бетін көрді
Халық дән риза боп, сусаған рухын суарды
Әйтсе де, бабалар аманаттаған асыл дүниелерді іздеп тауып, туған халқына табыстау дейтін абыройлы міндет-борыш қазақ барда тоқтамақ емес.
Қолымызға тиген Мұрат Мөңкеұлы шығармаларының жаңа жинағы осыны дәлелдейді
Құрас­тырушысы – бір кезде Мұрат ақынның әдеби мұрасын зерттеп, ғылыми еңбек қорғаған белгілі әдебиеттанушы-ғалым Бауыржан Омарұлы
Оқып шықтық
Бұл жинақ бұрынғы жинақтардан өзгерек
Өзгерек дейтініміз, қол­жазба қорларында жатқан ақын­ның жұртқа белгісіз бірнеше шығармасы осы кітапта алғаш рет жарияланыпты
«Адай келіншекке айтқаны» әңгімесін, «Әбіш байды мақтауы», «Берішке тілі тиген Базарұлы Тілекке айтқаны» атты өлеңдерін бірінші рет оқып отырмыз
Сондай-ақ «Батырларды жоқтауы» деген өлеңі толық күйінде енгізілген екен.Бұрын жарияланған өлең-жырлар барлық нұсқалармен қайта салыстырылып, мейлінше сапалы текстологиялық сүзгіден өткен
Түрлі себептермен түсіп қалған жолдар қалпына келтірілген
Жинақта 1908 жылы Қазан қаласындағы ағайынды Кәрімовтер баспасынан шыққан «Мұрат ақынның Ғұмар Қазыұлына айтқаны» атты кітабының факси­миле нұсқасы жарияланған
Жыр жүйрігінің кеңестік кезеңде және кейінгі дәуірде орыс тіліне ауда­рылған өлеңдері енгізілген
Мұратты орысша сөйлеткен, бір кезде өте танымал болған, бүгінгі ұрпаққа беймәлімдеу кеңестік аудармашылар туралы мәлімет ұсынылған.
Ел мен жердің мұң-наласын кестелі жырына сыйғызған ақын­ның толғау-өлеңдері бүгінгі ұрпақ­қа кешегі бабалар жүрген сүрлеудің бұралаң-белдері көп болғандығын көрсетеді
Қызығынан гөрі қиын­дығы, сауығынан гөрі сергелдеңі көп болғанын сездіреді
Оқырман-қазақ зарлы поэзия арқылы қатпарлы тарихтың тегеурінді сындарын терең түйсінбесе де, түсінеді
Түсіне отырып тәубе айтады.
Ел арасындағы әңгімелерге қанығып, шежіренің қыр-сы­рын бір кісідей білетін ақын ай­тыскерлерді басындыруды біл­меген
Жыр жампозы жеңіліс дәмін татпапты, жеңістің ғана жетегінде жү­ріпті
Сөзсайыста көркемдікке тарихи дә­йек­ті өре жырлайтын ақынға ғана тән тағ­дыр осындай болса керек-ті
Айтыс­тары ғана емес, жекелеген өлеңдері де өмір­шең.«Үлгілі сөзді сөйлеген» ақын бірде:
Ананы көркем көрсеткен –
Қолдағы қара шарасы.
Келіншекті көркем көрсеткен –
Әлдилеп алған баласы.
Баланы көркем көрсеткен –
Ата-анасы үйреткен
Мінез-құлық, санасы,– деп ізгілікті жырласа, атақты «Үш қиянында»:
Еділді тартып алғаны –
Етекке қолды салғаны.
Жайықты тартып алғаны –
Жағаға қолды салғаны.
Ойылды тартып алғаны –
Ойдағысы болғаны, – деп, отар­лық пиғылдың астарын ұғын­­дырады
Ақын өлеңдері я ой­­ландырады, я толғандырады
Біресе езуге күлкі үйірсе, біресе қа­перге қорқыныш салады
Өне­гемен өрілген өлеңдері Алаш ба­ла­сының рухын оятып, санасына сіл­кініс жасайды
Мұрат мақсаты – қазақ жерінің, қазақ елінің тұ­тас­тығын сақтау
Әрине, ол «қа­уіп еткеннен айтады»
«Замана сү­реңін жаратпайтындықтан», «мұң­данғаннан бәйіт етеді»
Ескертуінің ерлерге қамшы болғаны да рас
Мұрат патшалық Ресейдің қазаққа жасаған қыспақ-қиянатын батылы барып, батырып айтқан ақындардың басында тұр
Заңғар М.Әуезов айтқандай, ол «қоныс пен өрістің жоқшысы болды»
Өйткені Алаш ардағы Х.Досмұхамедов айтпақшы, «елдің өзінен шыққан, қа­нымен қаны, жанымен жаны бір дерлік ақын елдің мұңын айтпай қалай тұрсын!?».
Бұл – зар заман ақындарының қай-қайсысына да ортақ сипат
Егемен елдің адамы бабалар мұрасына бүгінгі күн биігінен қарайды
Зар заман ақындарының шығармаларын санасына сіңіріп өскен қазіргі ұрпақ ардың заманы туғанын жадында ұстайды
Тек ақыл мен рух азығы болған осындай жинақтар жиі шықса болғаны
Асылы, үмітпен ашылып, қуанышпен жабылатын кітаптар болады
Көңілің күңгірт тартып жабылса, үміттің суалғаны ғана емес, уақыттың жоғалғаны да…
Қуандық! Қуантты құрастыру­шы бізді
Өйткені бәрі жинақталған аталмыш кітапта
Маржан-мұ­раны теңіз түбінен іздемей-ақ, жи­нақтан оқып, қаныға бересіз
Тек оқуға деген ынтаңыз болсын
Тағылым аларлық тағы бір нәрсе, кітапты құрастырушы мұраттануға мысқалдай болса да үлес қосқан зерттеушілердің ешқайсысының да есімін ұмыт қалдырмаған
Бұл жинақты әзірлеу барысында кітап құрастырудың жоғары мәдениеті сақталған
Ілгерідегі әдебиеттану дәстүріне сай ұқыптылық пен жауапкершіліктің қолтаңбасы айқын сезіледі.
Мұрат Мөңкеұлының бұ­рынғы-соңды шы­ғармалары топ­­тастырылып қана қоймай, то­лыққанды ғылыми түсі­нік­темелері мен ақын шығарма­лары жайлы жазылған ғылыми зерттеулер де кіріктіріліпті
1924 жылғы Х.Досмұхамедұлының алғашқы зерт­теуі­нен кейін, М.Әуезов, Ә.Қоңы­ратбаев, Қ.Жұмалиев, С.Мұқанов, Ы.Дүйсенбаев, Х.Сү­йіншәлиев сынды қай­раткер қа­ламгерлердің ақын жайлы жаз­ғаны белгілі
Жаңа жинаққа ҚР ҰҒА корреспондент-мүшесі, филология ғылымдарының докторы, профессор Б.Омарұлының «Байтақтан озып, бәйге алған» атты шағын зерттеуі де енген екен
Мұрат Мөңкеұлының өмірі мен шығармашылығы туралы сан-салалы деректерді біз осы зерттеуден оқыдық.
Зерттеудің артықшылығы – Тәуелсіздік көзімен, жаңаша-объек­тивті түрде қарасты­рыл­ғандығы
Оқырманға керегі де осы
1908 жылғы ағайынды Кә­рімовтердің баспасынан шыққан Мұрат ақынның алғашқы жи­нағынан кейін бұл үрдіс бірнеше «эволюциялық сатыдан» өтті
Соңғысы – барынша академиялық талаптарды сақтай отырып әзірленген, Мұрат мұрасының бас-аяғын бүтіндеген осы жинақ.
Нұрбол ҚҰДАЙБЕРГЕНОВ,
М.О.Әуезов атындағы
Әдебиет және өнер институтының
кіші ғылыми қызметкері
