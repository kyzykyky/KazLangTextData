
Сәбит Дүйсенбиев
(әңгіме)
Ақыры жерден айырылып тынды
Елжанның дәмесі зор еді
«Түбі өзіме айналып келер» деп дәмеленіп еді
Бұйырмағаны ғой… Елжанның күйініш­тен іші өртенді
Қырсық‑ай десейші! Бұл қалай болды, ә?! Ұстап тұрып, қолынан сусып шығып кеткенін айтсайшы.
Бірақ өзін соншалықты кінәлап керегі не? Осы жердің хабары шыққаннан‑ақ ұмтылды
Үй салуды бастаған жылы ғой
Көрші шалдың аяқ астынан құйысқаны көтеріліп, үйін «бір бөлмелі пәтерге айыр­бастаймын» деп қалды
Көктен іздегені жерден табылғандай қуансын
Мына үш сотық жерді қосып алса, өкпесі қысыл­май, кеңінен жайғаспай ма? Дегбірі қалмай, сол күні‑ақ кірісіп кетті
Хабарландыру бо­йынша біраз үй тауып, тізімін шалға берді
Шал соның ішінен көкейіне қонғанда­­рын барып көріп, ақыры біреуіне тоқтады
Елжан да көп созбалаққа салмай, бір бөл­мелі үйді сатып алып та қойды
Енді айыр­бастайын десе, шалдың жерінің құжаты дұрыс емес
Содан екеуара келісіп, шал әзірге жерінің құжатын дайындай беретін болып, ал Елжан пәтерді сыңғырлатып жөндетіп қоятын болып келісті
Шал жер өлшегіштерді шақырып, ал үй салып жатқан бұл сонымен қабаттастырып, біресе – әлгі үйдің есігін жаңалап, біресе – балконын жылылап, одан қалды қа­бырғаларының түсқағазын ауыстырып, біраз әуреге түсті
Бәрі де дайын болды
Күн суыта шал жылы үйге кіруге асықты ма екен, «айырбасты жүргізе берсек, Елжан менің атыма пәтерді ауыстырса, ал мен үй мен жеріме сенімхат жазып берсем, сол бойынша құжаттарды дұрыстап алса» деп сәлем айтыпты
Жарайды
Оған да келісті
Нотариусқа барып, екі жақ құжаттарға қол қойды
Іштей қуанып та жүрді
Қанша айтқанмен табыс қой
Үйдің де біраз жұмыстары еңсеріліп қалған
Құдай қаласа, төбесі де жабылар
Биылға осы да жетер
Сол екі ортада ұлы «үйленем» деп бір бүйірден килігіп, сырға салу, құда түсу, той жасау сияқты сан алуан шаруаның қамымен сүрлікті
«Тоғыз қатынның толғағы қатар келіпті» дегендей, бір жағынан, құрылысшылар «маңырайды» керек‑жарақты жеткізіп беріңіз» деп
Сол жылы қыс та ерте түсіп, бүрсең қаққаны есінде.
Жаңа жылдың алдында күтпеген жерден үйіне шал келіпті.
– Мына үйден мен әбден жалықтым
Онда кір жуып, ваннаға түскеннен басқа ешқандай жұмыс жоқ, – деп, ұп‑ұзын қолдарын иіп, түйенің табанындай алақанын көрсетеді дейді.
– Бір келіскен соң, мұныңыз ұят болады, – деп әйелі басу айтыпты
Шал үн‑түнсіз кеткен.
Бұл хабарды естіп бұлар біраз дүрлікті
Енді тездетпесе болмайды
Шалдың алты айға берген сенімхатының да уақыты жақындап қалды.
Әйтсе де мына хабар бір беймазалық әкеп, әрқайсысы әрқалай дүдәмал пікір айтып, бастары қатты
Тіпті «ақыры не болады» деген уайым шақырды десе де болғандай
Енді бұлар таныс іздеп, жоғарыдан қоңырау шалдырып, қалайда әлгі қағазды тезірек қолға түсіруге тырысты
Сәті түсіп, ол да жылжи бастаған сияқты.
Бірақ бәрібір бұлар күтпеген оқиға болды
«Құжат дайын болды» деген хабарды естіп барса, шал мұның алдын орап, алып кетіпті
Қалт‑құлт етіп жүретін шалдың жалғыз өзі бармағаны белгілі, қасында демеп жүрген және осы істі қоздырып жүр­ген біреудің болғаны ақиқат
«Түбіртек қағаз қайда?» – деген екен қыз, «жоғалтып алдым» депті
Аһ, оңбаған шал‑ай! Тоқсанға келсең де алдағаныңды қоймайсың ғой
Кәрі қойдың жасындай жасың қалғанда өтірік айтып күнәға батпасаң қайтер еді? Бір сәт сең соққандай тұрып қалды да, далаға шықты.
Шал – соғыс ардагері
Кемпірі екеуі ұрыс даласында қосылса керек
Бертінде екеуі ажырасады
Жердің үлкені кемпірге тиіп, азғантайы шалға бұйырады
Қар­тайғанда ажырасып жүрген бұлардан бәрін күтуге болады.
Далаға шыққаннан кейін не істерін білмей тұрды да, шалға телефон соқты.
– Әлеу, бұл қалай? Документті ұрлап кетіпсіз, – деді бұл.
– Мен түсіндіріп айттым ғой, тіпті мұнда азап болып кетті, – дейді, дауысы жер астынан шыққандай естіліп
Ұялған түрі ме, тіпті баяу сөйлейді.
– Ендеше, пәтерді қайтарыңыз, – деді бұл.
– Әзірге бара алмаймын, мұзға тайып құлап, қолымды ауыртып алғанмын, – дейді шал.
Шалдың асығатын түрі жоқ
Әлдебір нәрселерді жұмбақтап тұрмаса… Бірақ дәл қазір Елжанның ешқандай жұмбақ шешуге зауқы жоқ‑ты.
Үйдегілер үдере қарсы алды
Бәрінің де жүздерінде – үрей мен таңданыс
Атам қазақ айтқан «Орыстан досың болса, қасыңда айбалтаң болсын» деген сөз бәрін де ойландырып тастағандай
Шалдың пәтерді қайтаруға асықпағанынан күдік алған ба, әйелі сықсыңдап жылады
Әркім әртүрлі пікір айтты.
– Ішқұса болған шығар, өйткені өне бойы жер үйде тұрған емес пе? – дейді жаңа түскен келін.
– Өткенде келгенде дәу алақандарын қайта‑қайта жайып, «онда ваннаға түскеннен басқа мен істейтін жұмыс жоқ» деп айтты ғой, – дейді ұлы жастығын сездіріп.
– Жоқ, мұнда басқа нәрсе боп тұр
Олар, сірә, бір бөлмені азырқанады.
– Баяғыда көздерін біреу байлап қойды ма, неге дер кезінде айтпайды?
Олар ойласа келе, «қайтқан малда қайыр бар» деген, бір бөлмелі үйді қайырып алсақ, сол – олжа» деген шешімге келген.
Енді Елжан делдалдыққа жүрген шалдың кіші қызына телефон соғып, «пәтерді тез арада қайтарыңдар, әйтпесе, үлкен шу шығарамын» деп ескертті.
«Құлап қалдым» деген шал ертеңіне қызының сүйемелдеуімен құжаттарды рәсімдеуге келді
Көп ұзамай, үй өз аттарына өтті
Шал «мен сонда тұра тұрайын» деп өтініш айтқан
Бұлар келісті
Көктемде қайтқан құстарға ұқсап, шал да ескі мекеніне оралды.
Кейіннен айнудың сыры белгілі болды
Жаңа жылға дейін бәрі де тыныш болған екен
Жаңа жылдың алдында шалдың туған күні өтеді
Сонда бәрі жиналған сәтте, шалдың інісі «сен үйді арзанға бердің, ең құрығанда, екі бөлмеге айырбастауың керек еді» деп ағасының құлақ етін жейді
Бұл уақытта, шынында да, жердің бағасы көтеріле бастаған еді
Мұнан соң көңілі нілдей бұзылған шал інісімен ақылдасып, жерді қайтарудың амалын іздестіре бастайды
Алдымен арам шал жағдай айтқан болып алдарынан бір өтеді
Одан кейін әкімшілікке телефон соғып, мәліметтерді біле отырып, құжат дайын болған кезде, бұдан ерте барып, алады да кетеді
Сөйтіп, жер соқтырды.
Бұл жылы қаражаттың тапшылы­ғы­нан, Елжан гараж салды да қойды
Ал келесі жылы тағы да не істерін білмей, басы қатты
«Жер үй болмаса, тұра алмаймын» деп көлгірсіген шал енді қайтадан «екі бөлмелі үйге айырбастаймын» деп хабарландыру бере бастаған
Әзірше ынталы адам табылмай тұр
Алматының көрікті жеріне қызығушылық танытушылар көп болғанымен, жердің тарлығын көріп бәрі сырт айналады
Сол керек өздеріне
Ал Елжанның алғысы‑ақ келеді
Бірақ әлгі бір бөлмелі үйдің үстіне ақша қосуға сараңдық танытады
Ондай жағдайда үй­дің құрылысы тағы да бір жылға шегері­леді
Уақыт болса өтіп жатыр
Қайтпек керек? Әйелі: «Құрылысыңды жүргізе берсеңші, бұл үй қайда қашар дейсің, тағы да сәті түсер», – дейді
Қарап отырса, әйелінікі де жөн
Сағызша соза бергенше, тезірек бітіріп алғанға не жетсін!
Мұның шалдың жеріне қызығуының тағы бір себебі бар еді
Судың ар жағында Елжан пайдаланып жүрген, көлемі екі‑үш сотықтай, жер бар
Кезінде үй сатқан әйел «мен мына жерді айналадағы адамдармен келісіп алдым, басында төмпешік еді, өрді бұзып, жазық жасадық, мына өзенді айнала қоршаған тал‑теректі де біз ектік, енді сендерге аманаттап тапсырдым» деген
Содан бері Елжан пайдаланып келеді
Бұрындары Салық комитетіндегілер келіп: «Мына жер сенікі ме?» – деп сұ­райтын
«Иә, менікі»
«Онда салық төле»
Салықтан қашқан жоқ
Бұл өзі – төрт үй­дің ортасында жатқан жер
Кемпір мен шал­дың ар жағындағы ескі үйді бұзып, үй сал­ғандар сол жерді қосып ала қойғысы кеп, тапа‑талтүсте әрекет еткені бар
Бірақ Елжан барып, түсіндіріп айтып, аман сақтап қалды
Өздері бай болғанымен, түсінігі бар адамдар екен
Содан қайтып бір ауыз үн шығармады
Әйтпесе, Елжанға қарағанда, әлдеқайда әлді жандар, тартып алам десе, күштері жеткілікті еді
Бұл іштей разы болып қалды
«Енді мына шалдың үйіне ие табылса, жердің тарлығынан сол жерге көз аларта ма» деп қорқады
Бүйтіп көлеңкеден үркіп жүргенше, жерін заңдастырған кезде, ең болмаса, сол араны ұзақ жылға жалға алайын деген
Бірақ арызына ешкім құлақ аспады
Содан кейін тамыр‑таныстарды жағалап көрді
Бір тәжірибелі үлкен кісі «балам, өнбес іске уақытыңды сарп етіп қайтесің, үн‑түнсіз пайдалана берсеңші» деген соң, жылы жауып қойған
Соңғы кезде сол бітпей қалған істі ойлап, жиі мазасызданатын болып жүр.
***
Сол жылы қыс алабөтен қатты болды
«Мұндай қыс сонау алпыс тоғызыншы жылдан бері болмаған» деседі
Үй‑күйі жоқ қаңғыбастардың біразы қатып қалды
Елжанның көршісіне де қатер төнген
Шал тұрып жатқан үй аса суық
Әншейін зат сақтайтын сарайды үйге айналдырған‑ау, шамасы
Ұлы мен келіні үйленген кезде алғаш сонда тұрды ғой
Газды аямай жақса да, жап‑жас солар тоңа­тын
Олардың қасында қаусаған шалда не қауқар бар дейсің?! Әйтеуір тырс етіп далаға шықпады
Оған қарайтын қызы сонау шағынауданнан екі‑үш күнде бір келіп қояды
Ал тура үйінің іргесіндегі қызы «әке, қалайсың» деп бас сұқпайды
Неткен қатыгездік десейші! Бұл қызы ауру шешесіне қарап отыр, әйтсе де, әкесі­не қарайласса да, ештеңесі кетіп қалмас еді ғой, перзенттік парызы емес пе? Әйтсе де, бұл үлкен халықтың ұл‑қыздары ақысыз аттап баспайтын сияқты ғой.
Шал көктемге әрең жетті
Қайта‑қайта «жедел жәрдем» келіп жүрді
Бір жолы дәрігерлер жұмысшыларға: «Шалды көтерісіп жіберіңдерші», – деп өтініш айтыпты
Барып көмектесіп келген екі‑үш жігіт, келе мұрындарын басып, құсқысы кеп, қайта‑қайта еңкейіп, мазалары кетсін
«Не болып қалды?» – деп бұлар аң‑таң, сөйтсе, шал сасып кетіпті дейді
Астына тышып‑cиіп жата берсе керек
Көктемге көтерем қойдай әрең жеткен шал бір күні көз жұмды
Суықта қатып өлді, шіріп өлді десе де болады
«Қазақтар болса, осындай өрескел жағдайға жібермес еді‑ау» деп ойлады Елжан
«Ал баяғы «үйді арзанға саттың» деп азғыратын інісі, топырақ салуға келмепті де» дейді
«Тіпті ағасының мүрдесінің қайда екенін білмейді де» дейді
Өйткені шал емексітіп келіп, ақырында уәдесінен тайып, оған ештеңе де бермей, дүние‑мүлікті тек қызына ғана қалдырса керек.
***
Көктем шыға кәрі қыздай өтпей тұрған шалдың үйі, сәті түсіп, өтті де кетті
Олар тым суыт келді де, суыт іске кірісіп кетті
Кейін байқады, бұлар үй салып сатушылар екен
Тіпті бағаның ең шарықтау шегінде алды десе де болғандай
«Үш сотыққа жетер-жетпес жерді екі жүз жиырма мың долларға алдық» дейді
Бұлар «тым қымбатқа алдыңдар ғой» деп еді, олар аса саса қоймады
Өздеріне тым сенімді сияқты
Сірә, тез қимылдап, баға өстіп өсіп тұрғанда үйді бітіріп, сатып жібермек
Осындайлардың бар екенін бұрын да естіген, олар «аса өтімді‑ау» деген жерлерді іздеп жүреді
Сәтін түсіріп ала қойса, бір маусымда үй салып, сатып жіберіп, қыруар пайда табады
Майдалап жатпай, молынан уыстайды
Сондықтан бұл салада да кәнігі адамдар баршылық
Мыналар да – солардың біреуі
Бірақ тәжірибелері аздау сияқты
Өйткені ондайлар көбіне арзандау жерді алады
Ал мыналар тым қымбатқа ұрынды
Ертеңгі күні не болмақ?
Әйтсе де, олар әр нәрсеге бас ауыртып жатпай, шұғыл іске кірісіп кетті
Елжан да алғашында қанша жерден ішінде алай‑түлей боран соғып тұрса да, онысын сездірмей, құдайы көршілеріне ақылын айтып, қолынан келген көмегін жасады.
Содан азғана уақытқа демалысқа кетіп еді
Енді ғана дүниенің ұсақ‑түйегін ұмытып, дұрыстап тыныға бастап еді, ұйқысынан шошытқандай болып, артынан әйелі қоңырау шалып тұр
Әңгіме – судың ар жағындағы жер туралы
Әлгі үй сатып алғандардың әйелі үйге шайға шақырған екен
Шай үстінде ол әйел: «Судың ар жағында біздің де жеріміз бар екен ғой», – дейді.
– Оны кім айтты?
– Архитектор айтты, – дейді
Соларға еріп жүретін архитекторсымақ біреу бар еді, сол бірдеңені бықсытқан‑ау, шамасы!
Әйелі ол жерге қыруар еңбек сіңір­гендерін, кезінде тіпті салық төлегендерін де айтады
Анау түсінген сияқты бол­ғанмен, ішінде не кеткені белгісіз…
Демалыстан келгеннен кейін де біраз уақыт өткізіп алды
Бір күні құрылыс материалдарына барып келсе, үй іші үрпиісіп отыр
«Не болды» деп сұраса, көршінің әйелі бүгін жұмысшыларға «біздің тұсымыздағы бұталарға тиіспеңдер, бұл – біздің жер» десе керек.
Елжан ойланып отырып қалды
Сірә, енді мына жерге құжат жасатпаса болмайды‑ау…
Кешкісін есік тарсылдап қоя берді
Шықса – жаңа көршілер, әйелі мен күйеуі екен
Түн жамылып келген түрлері қандай жа­ман еді
Елжан барынша байсалды үнмен:
– Бұл не сендердің басынғандарың? Не көкіп жүрсіңдер өзі? – деп ұрысты.
– Өткенде айттық қой… – дейді Ресейден келген шалақазақ орысша міңгірлеп.
– Не айттыңдар?
– Өткенде Райгүл мен апай шай ішкенде, Райгүл судың ар жағында біздің жеріміз бар деп айтыпты ғой.
– Ол қандай жер?
– Құжат бойынша судың ар жағында бір сотық жеріміз бар…
– Апыр‑ай, ә!
– Иә, солай, аға.
– Шын айтамыз, – дейді әйелі де қалыспай.
– Неге өтірік айтасыңдар? – деді осы арада Елжан шыдамай
– Ол үйдің жеріне құжатты мен өз қолыммен жасаттым ғой.
– Өз қолыммен?! – деп, жігіт шошып кетті.
– Иә, өз қолыммен
Шал маған сенімхат жазып берді, сол бойынша жердің құжатын дайындағанмын.
– А… иә… – Жігіт есіне әлдене түс­кендей, желкесін қасып күмілжіді
Өті­ріктің өрге баспайтынын түсінген ол енді: – Аға, үйіміздің тұсындағы азғана жерді біз алайықшы, – деп жалына бастады.
– Олай етуге болмайды, – деді Елжан.
Расында да, олай етуге болмайтын еді
Егер бұл ол жерді берсе, бір күні шалдың қызы шығады «мен өз тұсымдағы жерді алайын» деп, содан кейін Елжан аузы аңқайып қала бермек, әрберіден соң осының бәрін ұйымдастырып отырған сол шалдың қызы болуы мүмкін
Өзгенің қолымен от көсеуге шебер ғой олар
Бұл соны түсінбейтін бала емес
Сондықтан Елжан жігітті сабырға шақырып, сонау бұларға сатқан әйелдің төккен терінен бастап, осы күнге дейінгі еңбекті санамалап айтып берді
Тіпті кезінде салық төлегендерін де жеткізді.
– Ендеше, сол құжаттарыңызды алып, ертең прокуратураға, Жер комитетіне ба­райықшы
Қиналсаңыз, менің маши­наммен‑ақ жүрейік, – дейді жігіт.
– Вы знаете, что он работает в КНБ? – деп қояды әйелі де
Екеулеп бопсалап, қорқытып көрмек.
– Я не против, пускай работает, – деді Елжан да бар орысшасымен.
– Сіз білесіз бе, біздің бұл жерді төрт жүз мың долларға алғанымызды, – деп әйелі тағы бір өтірікті беті шылп етпей қойып қалды
Мұнысы «біз соншалықты қымбатқа алдық қой, бізді аясаңдаршы» дегендегісі ме?
– Неге миллион долларға алмадың­дар? Ақылсыз болған өздеріңнен көрің­дер
Маған не дейсіңдер? – деді ол
Осымен сөз тәмам болды
Содан бір‑екі күннен кейін қараса, олар ар жағындағы шалдың қызымен ауыз жаласа қалыпты
«Бұларға аяқ астынан батылдық қайдан кірді» деп бас қатырып жүрсе, соның шешімін тез‑ақ таба қойды
Қолтықтарына су бүркіп жүрген шалдың қызы болды ғой
«Бір­‑бірлерін таба қойғандарын қарашы» деді ішінен мырс етіп
Содан бір күндері қараса, енді солтүстік жақтағы көршілері де соларға қосылып қалыпты
Әлде баяғы оқиғаны ұмытпағаны ма?
***
Алматы қай қазаққа құшағын айқара ашып еді, бұл да талай құқайды көрді ғой
Алматының қуыс-қуысын түгел адақтап бітті десе де болады
Аэропорт жақта тұрып жатқан ол бір күндері «Орбита» ықшамауданынан бір‑ақ шықты
Біреудің үш бөлмелі үйінің бір бөлмесін паналайтын болды
Үй иелерімен бірге тұрады
Бұл енді қосымша қиындықтар әкелетіні сөзсіз
Бұрынғылары бұған қарағанда еркін еді
Анық кіріптарлық деген – осы
Енді аяғыңның ұшымен басып жүргеннен басқа амал жоқ
Амал жоқ, бұған да енді көндігесің
Осылай пұшайман күй кешіп жүріп, тағы бір жылды өткізді
Енді тағы да пәтер іздеуге тура келді
Екі аяғынан таусылып біраз жерді шарлады
Бірақ кішкентай да болса бос құжыра табылар емес
Демалыс күндері таңертең кеткен ол қас қарайғанда сілесі қатып қайтады
Жұмыстан соң және іздейді
Сандалып жүріп бір күні тым ұзап кетіпті
Бір қия беткейге келіп тоқтады
Алдында – алып аңғар
Сол аңғарға үйлер жапырлай тырмысып орналасыпты
Ой да, қия да – толған үй
Кейбірінің қалай домалап кетпей тұрғанына таңғаласың
Сырт көрінісі – соғыстан кейінгі үйлерді еске салғандай алым‑жұлым
Осы жақта да адам тұрып жатыр‑ау! Несі бар, жоқтан гөрі дұрыс қой
«Таудың ұшар басында болса да, ең болмаса, төсек‑орын, заттарын қоятын үйім болса ғой» деп армандады
Өйткені ол кезде бұлар бала‑шағасымен достарының үйіне сыйып жүре беретін
Қиындығымен қатар қызығы да көп күндер еді ғой
Іле‑шала көктем келген
Үміт көктемі
Елжанның суреттерінің тұңғыш көрмесі өтті
Айран‑асыр қуаныш тұрмыстың ұсақ-түйегін ұмыттырып та жіберген еді
Аздап еңбегінің жемісінің дәмін тата бастағандай
Түн ұйқысын төрт бөліп салған туындысын бір шетелдік сатып алмақ
Мұнымен қатар көпшілікке танымал журналда топтама дүниесі жарық көреді
Одан да алатынын ойлап, алақанын ысқылайды
Осылардың басы қосылып тұрғанда бір әрекет еткені жөн бе?
Ақыры Көктөбе жақтан бір бас­пананың реті келді
Көктөбеде бұлар жаман тұрған жоқ
Өмірлерінің ең бір қызық сәттерін өткізді
Ол күндерді ұмыту, сірә да, қиын
Оның тып‑тыныш түндерін, таза ауасын қиып, тағдырдың үлкен сы­йын қабыл алып, бұлар орталыққа көшті.
Елжан «пәтердің кезегі жетіп үй алсам, тып‑тыныш жатып, шығармашылық жұмыспен айналысам» деуші еді
Қайдан! Дүниенің астаң-кестеңі шықты
Өнер адамдары үшін де табынушыларынан айырылған, жадау бір жылдар еді бұл.
Берекесіздік пен жоқшылық белең алды
Дүкен іші қаңырап бос тұр
Зат түссе‑ақ, жұрт талап алып кетеді
Әйтеуір қолыңдағы ақша құнсызданып кетпей тұрғанда, бір жоғыңды түгендеп алсам дейсің
Бұлардың төрт бөлмелі үйіндегі көзге түсетін зат – жалғыз‑ақ жұмсақ мебель
Қалғандары – ойдан‑қырдан құ­ралған нәрселер
«Бүйтіп қиналғанша, үйді жалға беріп, тағы да Көктөбеге көшсек қайтеді?» – деді бірде әйелі
Әйелінің бұл ақылын Елжан мақұл көрді
Дәл сол тұста, Иран елшілігі «үй керек» деп хабарландыру беріп еді
Бұлар көрсетілген номерге телефон соғып еді, заматында жетіп келді
Үй оларға ұнап, бір жылға жалға алатын болды.
Сөйтіп, олар тағы да Көктөбеге көшті
Бір жыл деген не тәйірі, өте шықпай ма?! «Бір жылға қоянның терісі де шыдайды» дейді
Шамалы уақыттан кейін, елшілікте істейтін әлгі ирандық жігіт бұған тағы да ұсыныс айтты
«Мен саған бір жылға емес, үш жылға ақша төлейін, сен тұратын баспана сатып ал», – дейді
Әлгі сөзді естіген сәт, бойын ыстық ағын шарпып өтті
«Құдай бұған үлкен сый жасайын деп тұрған жоқ па?»
– Алдымен сіз берген ақшаға бірдеңе келер ме екен, мен соны байқайын, – деді бұл.
– Бір нәтиже шығарарсыз деп үміттенемін, – деді ол.
Содан кейін екі аяғына тыным бермей, біраз жерді шарлады
Жүруге келгенде ол ешқашан да шаршамайтын
Он жыл бойы үш шақырым жердегі мектепке жаяу қатынап оқып еді, соның пайдасы тиді
Көше‑көшені аралап жүріп, біраз үй тапты
Біреуі тиіп тұрған Таулы Қырат деген жерде
Алты сотық жері бар, титімдей үй
Осы жерде үш жылды өткерсе, қайтадан үлкен үйге көше қоймай ма? Бала‑шағасымен келіп‑кетіп тұруға, бірдеңелерді шұқылап, еңбек етуге тіпті оңтайлы болар еді
Өзі­нің көңіліне ұнағаны – осы
Екіншісі – Медеуге баратын үлкен жолмен біраз жерге дейін қатар жарыса өрлеп барып, ақыры соған қосылып тынатын кішкентай кө­шенің бас жағында
Бір емес, екі өзен қатар ағатын қаланың ең бір көрікті тұсы
Бірақ анамен салыстырғанда алыстау және жарты үй
Ертеректе салынған бас­пана үшке бөлініпті
Соның тең жартысы сатылады
Ескіге қарағанда, қораның ішіне плансыз салынған сүйегі жаңа үй назарыңды көбірек аудартады
Осы екі үй бір адамға тиесілі
Ала қалсаң, тарлық көрмей, үш жылды ойнап‑күліп өткізесің
Әрине, одан кейін тұрақтап қалам десең де еркің… Әйелі соңғысын таңдады.
Елжан аса толқыды
Толқымай ше, осы жолы құдайдың мейірімі ерекше түскен сияқты
Қолындағы «көк қағаздың» құны да күн санап өсіп барады
Сондықтан да ол асықпады
Сол тәуелсіздіктің алғашқы жылдары орыстар көп көшкендіктен, үйдің бағасы қатты түсті
Алғаш мына үйді «жеті жүз мың сом» деп бағалап еді, енді «жарты миллионға ала ғой» деп жалынып отыр
Бір доллардың құны екі жүз сомға жеткен кезде, ақшасын қойын қалтасына салып, үй иесі әйелге барды.
– Мен сіздің үйіңізді алуға келдім, – деді ол, екі жарым мың долларды алдына тастап.
Бөтен ақшаны көріп, әйелдің түсі бұзылып кетті.
– Сен ақшаң жоқ болған соң, уақытты сағызша созып, мені алдап келген екенсің ғой, – деді ол шатынай қарап.
– Ақша емей, мынау не? Бұл – АҚШ доллары, – деп түсіндіріп айта бастап еді, әйел ат‑тонын ала қашты.
– Ондай өтірігіңнің қажеті жоқ! Айт­па маған ертегіңді!
– Ешқандай өтірік емес, нағыз шындық
Менің сіздерге жаным ашып отыр
Доллармен алғаныңыз жөн
Әйтпесе, Ресейге жетем дегенше, рубліңіз әбден құнсызданып бітеді.
– Жоқ, біз осы жақтан машина, тағы да оны‑мұны сатып аламыз.
– Ықтиярыңыз білсін
Ендеше, мен мына ақшаны айырбастап алып келейін, ал сіз құжатыңызды дайындай беріңіз, – деді ол
Осылай келісіп, кете берген кезде, бағанадан бері үнсіз тыңдап отырған, әйелдің күйеу баласы:
– Біреуін бере тұрыңызшы, көрейін, – деп ақшаны көруге қызушылық танытып еді, әйел бәлесі жұғып кетер дегендей:
– Ұстама, тиме! – деп жолатар емес.
Елжан «әлі көздеріңіз ашыла жатар» дегендей, еріксіз күліп, қоштасып шығып кетті.
(Басы 9-бетте)
Ертеңіне «Балалар әлемі» дүкенінің алдына барды
Киім‑кешек жайылған үстелдің шетіне доллардың белгісі салынған қағазды әлденемен бастырып қойған адамдардың біріне келіп жолықты
«Бір долларға екі жүз сом беремін», – деді ол
Іздегені де осы емес пе? Екі сөзге келмей келісті
Әлгі кісі мұны дүкеннің екінші қабатындағы, қуықтай бір бөлмеге алып барып, екеуі асықпай ақшаларын осында айырбастайтын болды
Құдай сақтасын, әлгіндегі қалтасындағы білінер‑білінбес болып тұрған екі жарым мың доллар бір дипломат сабан ақша болды
«Аңдыған біреулер етектей дүниені тонап алар» деп қауіптенген ол алдымен дүкеннің дәл қасындағы таныс мекемеге соғып, онда біраз аялдап барып қана көшеге шықты
Содан асықпай жаяу аяңдап, бір шақырымдай жердегі әйелінің жұмысына соқты
Әйелі, «ақша айырбастадым» деген сөзді естігенде, көзі шарасынан шыға жаздады.
– Қалай қорықпайсың? – деді ол.
– Е-е, мені аңдып жүрген біреулер бар дейсің бе? – деді бұл жайбарақат.
Бұлар сақадай сайланып, межелі жерге қарай бет алды
Барса, олар тым көңілсіз.
Әйел жылаған ба, екі көзі бұлаудай
«Не болды?» – деп сұраса, себеп үйдің құжатына байланысты болған екен
Заң бойынша, «жарты үй», «бөлшек үй» деген сияқтыларды сату үшін еншілес көршілерден рұқсат керек
Мына көр­шілер келіспеген
Сірә, бұрыннан қа­рым‑қатынастары нашар болған
Әйел оны жасырмады
Көршілерінің теріс іс‑әрекеттерін сол арада‑ақ жайып салды
Ендігі таңдау өздеріне байланысты
«Көршілерің нашар екен» деп бұрылып кетулеріне болады
Бірақ олар бұл мәселені сол сәтте ұсақ‑түйек деп есептеді, басты мақсат – үй еді
Сондықтан да Елжан, үй сатушыларды тым уайымға салмайын деп, «құжаттарын кейін реттей жатармын, қазір сенімхатпен‑ақ алайын» деп тәуекелшілдік танытты.
Елжанның алған бетінен қайтпайты­нын сезген көршілер кейіннен келісімін берді.
***
Жаңа көршілер баса-көктеп, білгендерін істей бастады
Әу баста жердің ыңғайына қарай, «кішкентай үй саламыз да, қоямыз» деген
Қайдан… Олары жай алдаусырату екен
Үйдің іргетасын қалай бастағанда бәрі белгілі болды
Тылақтай жерге өңкиіп дәу үй түспек
Қабырғалары мұның үйіне тіпті тақап, тауға қараған терезелерді жауып қалмақ
Кеңдік, сұлулық атаулы көзден бұл‑бұл ұшатын түрі бар
Басқа біреу болғанда, әу баста‑ақ шу шығаратын еді
Ал Елжан сабырлы­лық танытты
Байқайды, аналарға бәрібір
«Біреудің әп‑әдемі ісін, арманын мансұқ еттік» деген ой қаперлеріне кірер емес
Қалайда өз мақсаттарына жету, пайда табу, қолдан келсе, басып‑жаншудан да тайынбайтын адамдар
Қандай өкінішті!
Жаңа көршілермен бірге бір мазасыздық ере келіп еді
Енді содан жуық арада арылатын түрі жоқ
Елжан, ең алдымен, судың ар жағындағы жерді заңдастырғанды жөн көрді
Заңдастырғанда, мұндай жерді түпкілікті бермейтіні белгілі, ең болмаса, қорғай алатындай бір жапырақ қағаз алса.
Оның аспай‑саспай жүргенінің себебі де бар еді
Осыдан бір жылдай бұрын әйелінің ағасының қызы ерге шыққан
Күйеу бала қала әкімінің бірінші орынбасарының жа­қын қайнысы болып келеді екен
Әкім бұларды мейрамханаға шақырып, құда етіп күткен‑ді
«Енді арада біраз уақыт өтсін, бас салып шаруа айтпайын» деп сабыр сақтап жүрген
Соның мерзімі келген сияқты
Әрине, әкіммен жалғастыратын көпір – күйеу бала ғой
Бұлар көмек сұрап, күйеу балаға хабарласты
Байқайды, күйеу бала елп ете қалмады
Ол шаруаларды көбіне әпкесіне айтып шешетінін, тікелей әкімге шыға алмайтынын айтады
Мүмкін рас та шығар… Бірақ сол әкімнің әйелі дәл қазір Мәскеуде – баласының қасында екен
Амал жоқ, бұлар оны сарғая тосты
Көршілер жерге көз аларта бастағаннан мазалары май ішкендей кете бастаған
Өйтпей қайтеді, олардың да қарап жүрмей, бір әрекет етуі мүмкін ғой
Соны ойлағанда ұйқылары шайдай ашылады.
Ақыры әкімнің әйелі де келді‑ау! Күйеу бала байланыстырып, әйелі шаруаны айтты
Ол өтініш хаттың нөмірін жазып алыпты
Тағы да күту
Бір жылы хабар тосу.
Сөйтіп жүргенде бір күтпеген оқиға болды
Бір күні тапа‑тал түсте көршілер жерді өлшетіп кетіпті (сол кезде легализация науқаны жүріп жатыр еді, соған құжаттарын өткізген‑ау, шамасы)
Мұндай да сұмдық болады екен‑ау! Көршілердің суы жоқ еді
Бұлардан су сұраған
Іші қазандай қайнап жүрсе де, Елжан рұқсат берген
Екі ортадағы қалт‑құлт етіп тұрған қорғанды «кейін реттерміз» деп ашып тастаған
Міне, сол арадан кіріп, жерді өлшетіп кеткен
Оны бұлар білмей де қалатын еді, бақшада жұмыс істеп жүрген бір баланың ұялы телефоны жоғалған
«Кім алды» деп ары-бері шарқ ұрып іздейді
Әлден соң барып, біреулердің жерді өлшегені есіне түседі…
Оны естіп бұлардың зәресі зәр түбіне кетті
Әйелі еңіреп тұрып жылады
Елжан баққа барып, өзеннің етегіне түсіп, мұңға батып отырады
Сылдырап аққан су оған әлденені түсіндіріп айтқандай болады
Содан кейін ол орнынан тұрып, шелегін алып, жаңа отырғызылған көшеттерге су құя бас­тайды
Сәбидей монтиған шыршалардың қылқан жапырағынан сипаған сәтте «мүмкін мен соңғы рет су құйып жүрген шығармын» деген ой келіп, көзінен ып­‑ыстық жас ыршып‑ыршып кететінін қайтерсің…
Бір сәт осы үйді сатқан әйелге ренжиді
Сол әйел пысықсып иемденбегенде, басы бүйтіп дауға қалмас еді
Содан бері қыруар шаруа атқарылыпты
Өткен жылы өзбектерді жалдап, өзеннің екі жағасын таспен өргізді
Бір қолы шебер орысты жалдап, көрінетін дөңестеу жерге шайхана тұрғызды
Шағындау, балалар шомылатын бассейн, айнала қоршай өскен үйеңкі, аққайың ағаштары бұл араға соншалықты көрік беріп еді
Әлде өзгелер сұғын қадайтындай тым сәндеп жіберді ме екен?
Осы бір аралықта әкімнің қайынбикесі ұлын үйлендіріп, тойға шақырды
Мұндай қуанбас! «Бет көрсе, жүз ұялады» демей ме?! Ана кісілермен кездесетіні анық қой
Әкімнің әйелі – өздері жақтың қызы
Қыз шіркіннің жүрегі жылы ғой
Бұларды әкіммен бір үстелге отыратындай етіп, ыңғайластырып қойыпты және той үстінде, әпкесіне көмектесіп, ары‑бері шапқылап жүріп, ыңғайы келген бір сәтте күйеуінің қасына кеп, құлағына сыбырлап, Елжан жақты иегімен меңзеді
Сірә, ана шаруаны айтты.
Тойдан кейін‑ақ әкім, қарамағындағы­ларға тапсырма беріп, Елжанның шаруасымен айналыса бастап еді
Бірақ бұл өзі тез біте қоятын жұмыс емес сияқты
Сөйтіп жүргенде аяқ астынан шу шықты
Жоғарыдағылар «табиғат бүлініпті» деп дабыл қақты
Барлық жазықтылар тексеріле бастады
Алдында «тау мен тасты жарақаттапсыңдар» деп еді, аяғы судың жағасына кеп тірелді
Бір айға жуық созылған айқай-шу ақыры басылып, бай­қауын­ша, біреуге сілтенуге тиісті шоқпар басқа біреулерге тиіп, біраз жазықсыз адамдар жапа шекті
Ішінде мұның танысы – әкім­нің бірінші орынбасары да бар еді
Асқар тау­дай арқа тұтып жүрген адамы қыз­мет­­тен кеткен соң, Елжан тағы да пұшайман күйге түсті
Сүмірейіп, «енді қайтып бармас­пын‑ау» деп жүрген Жер басқармасының есігін қақты
Ал ондағылар бет қаратар емес
Әне, анау қызметкер жігіт:
– Қайда барсаңыз, онда барыңыз
Маған десеңіз прокуратураға арызданыңыз
Бәрібір ештеңе бітіре алмайсыз
Сізге көмектеспек болған адамдардың қандай күйге түскенін білесіз бе? – дейді.
«Құлан құдыққа құласа, құлағында құрбақа ойнайды» деген – сол
Дәл қазір судың жағасындағы жер туралы әңгіме қозғау қылмыспен тең сияқты
Мұнан соң бір‑екі адамға шаруасын айтып көрді
Болмаған соң шаршап басылды.
Тағы да судың жағасына кеп отырады
Тағы да мұңға батады
Өнер адамының да құны түсіп бітті-ау! Баяғы заман болса, әкім мұны қабылдап, қайдағы бір боқташақ баламен тайталастырмай‑ақ, «сол жер сізден садаға кетсін» демей ме?!
Көршіден жолы болмай‑ақ қойды
Бір адам кетіп еді, оның орнын тың, жас адам бас­ты
Айырмашылығы – одан да гөрі қауіпті, қатерлі
Бұл өмірдің жазылмаған заңы ма екен? Ендеше, ақ пен қараның айқасы еш уақытта да тоқтамайтын шығар.
Мынандай бір жайды естіп, жағасын ұстады
Құрылыстың ең бір қиын тұсынан өткен тұста үй иелері жұмысшыларына мол етіп тамақ әкеле бастайды
Тіпті әлгі Американың окорочкасының бір қорабын әкеп тастайды
Ал, же! Жалаңдаған жұ­мысшылар қарап тұрсын ба, мол етіп пісі­ріп жей береді
Содан аз күн өткенде арзымайтын нәрседен шу шығып, наразы болған жұмысшылардың біразы кетпек болады
«Еңбекақымызды бер» дейді
Сонда ана екеуі есепшотты қағып-қағып жіберіп: «Тамақты көп жедіңдер, еңбекақыларыңның бәрі тамаққа кетті», – дейді беттері шылп етпей
Аналар сілейіп тұрып қалады
Мұндай да залымдар болады екен‑ау! Жап‑жас болып алып, осыншалықты қараулыққа баратындай не күн туды десейші!
Күйеуі көрер көзге әп‑әдемі‑ақ жігіт
Ұзын бойлы, аппақ, реңді
Ал әйелі одан гөрі көп үлкендеу көрінеді
Бірақ «қанден иттің қартайғаны білінбейді» дегендей, жас шамасын тап басып айту қиын
Өзі де соны сезіп, ылғи тылтитып жасөспірімдердің киімін киіп жүргені
Шашы дода‑дода
Көшеде жүрген кір-қожалақ күшіктерді көз алдыңа елестетеді
Түрінде адамды бір жиіркендіретін сүйкімсіздік бар
Әлгі сурет бекерге елестеп тұрған жоқ
Бір жолы ұрысқандарында Елжанның көзі оған түсіп кетіп еді, сұмдық‑ай, әлгі әйелдің келбеті итке ұқсайды екен
Тура қабуға ұмтылған иттің келбеті
Зәресі зәр түбіне кетті
Ал осындай әйелмен ана жігіттің қалай бірге тұрып жүргеніне таңғаласың
Сірә, ақша үшін байланып жүрген біреу‑ау…
Дегенмен бұл жай Елжанға біраз сабақ болды
Көз алдына шындық іздеп шарқ ұрған біреулер елестейді
Қалың ойдан сансыраған олар түнімен ұйқы көрмей дөңбекшіп, таңертең тұра салып, тағы да сағым қуып кете береді
Тілегені алдынан шыға ма, шықпай ма – сонда да бір үміт күтіп, әркімнің табалдырығын тоздырады
Ал ойлаған шаруасы ешқашан орындалмасын білсе де, әйтеуір бір жыл сөз күтеді
Адам басына іс түспей ештеңені түсінбейді екен
Осындай адамдар айналамда бар ма, жоқ па деп, бір сәт ойланып көрмепті‑ау! Бұл – үлкен қателігі
Мүмкін, Құдай да соны көріп, осындай қиыншылықты жіберген шығар
«Бар шаруаны ысырып қойып, ең бірінші осындай адамдарға көмектесу керек екен» деп түйді ол
Ал олармен салыстырғанда, Елжандікі тіпті оңай шаруа
Бүйтіп қиналғанша, жерді бөліске салса, бар азаптан құтылмай ма? Бірақ мынандай адамдармен Елжан еш уақытта келісімге келе алмасын ұқты
Өйткені олар басқыншыларға ұқсап, жерге баса-көктеп кіргісі келді
Елжан бейбіт ұясына біреулер шабуыл жасағандай күй кешті.
Екіншіден, қазақ деген аты болса да, жаңа көршілерді жанына жақын тұта алмады
Мүлде жат, суық, бөтен
Олармен ішкі қайғы‑мұңыңды айтып тауыса алмайсың
Айтқанда да ештеңе түсінбейді, ұқпайды
Меңіреу, тас қабырғадай
Мәселен, Елжан «қазақ қашан көгереді», «тілім қашан төрге шығады» деп бас қатырса, аналарға сенің тіліңнің, діліңнің құны бес‑ақ тиын
Олар ішсе, жесе, соған мәз.
Естуінше, пайда ойлаған көршілер жердің сейсмикалық қауіпті аймаққа орналасқанына қарамай-ақ, сақтық шараларына аса мән беріп жатпай, жұмысшыларды «болда-болдың» астына алып, құрылысты асығыстау аяқтап шыққан
Кімнің соры болары әзірге белгісіз
Бірақ Құдай да соны сезгендей, баға аяқ астынан құлдырап, олардың алға қойған мақсаты орындалмай қалды
Елжан қаласын-қаламасын, көрші болып тұруына тура келді
Бір таңғаларлығы – тура өмірдегідей, бір-бірімен арман-мүддесі, мақсат‑мұраты сай келмейтін қос қазақ, осылайша, қатар өмір сүріп жатыр…
