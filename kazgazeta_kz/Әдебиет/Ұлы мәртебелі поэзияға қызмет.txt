Сөз киесі қонған, қазақтың санаулы дүлдүл ақындарының бірі, әрі бірегейі Есенбай Дүйсенбайұлының екі томдық таңдамалысына енген өлеңдердің басым көпшілігі мұңға жуық
Бұл аз десеңіз, сары уайым, сағыныш сазы жіпсіз жетелейді.
Салдарсыз себеп тумайды
Аспаннан түскендей өз-өзінен ештеңе бола салмайды
Әр нәрсенің астарына үңіліп қарасаңыз арғы жағынан әрдайым салдары шығады
Ақын жүрегін сыздауықша сырқыратқан жайт: жер дүниені отқа орап, қызылала қан қылған Ұлы Отан соғысы қарсаңында жарық дүниеге келгені… қабағы салыңқы сұрғылт жылдардан тепіреш көргені… жалаңаяқ қар кешіп… аптап ыстыққа маңдайын төсеп жастайынан бейнет кешкені… ерте есейгені – әр өлеңнен-ақ қылаң беріп көрініп қалады
«Біз – сортаңда өскен Гүлтікен, маңдайдан шуақ сипамай» (Есенбай Дүйсенбайұлы, Екі томдық шығармалар, Алматы, «Жазушы», 2008, 1-122-бет) деп ащы шындықтың әдібін аша тебіренеді
Шындық болғанда қандай десеңші!
Көмейіңізге түйір жас кептелгендей жұтына алмай қаласыз
Тамбай қалған көз жасы ма… әлде жылдар бойғы мұңға толы адамшылық сырының сыртқа шықпай – қаттала-қаттала көкіректе тас шеменге айналып… сүрі боп қалған қалдығы ма… кім біледі
Оқырманға ақын мұхиттай терең жұмбақтығымен қызық.
Тегінде уайым, қайғысыз кісі ақын болып жарытпайды
Кешегі ұрандатып өткен дауылпаз Маяковскийдің өзі «Не туралы» деген әйгілі өлеңінде: «Өзім өмірге я ертелеу келіппін!.
Я ұлылар керуенінің соңғы тізбегі болармын, сірә» деуінде үлкен мән жатыр
Айтылмай, жазылмай жүрген кермек шындықтың әйтеуір бір атылар жанартаудай белгісі ме деп қаласыз
Әлгі пікірді логикалық силлогизмге салсақ: ақындардың баршасының көкірек жара «аһ» ұрған күрсіністі серік ететінін сезесіз
«Ащы шындықты жырласақ, айта көрмеңдер күйрек деп» (сонда, 1-213-бет) бәлкім, өзін-өзі дұшпан көзден жасырып жұбатқаны болар
Бәлкім, атылғалы тұрған жанартаудың отшашуы ма.
Көп ақынның көкейіндегі жайтты тамыршыдай тап басып айтудың өзі –  ақындықтың бір қыры
«Күйкі емес, жасындарданбыз, асылдарданбыз, лапыл көп; өрт кешкен Қасымдардың біз – өлеңінен тудық ақын боп» (сонда, 1-123-бет)
Расында ғой, алдыңда жарыса жүрер, отшырақ етіп ұстар үлгің, өнегең болмаса – өзім болдым деп өзеуреп, өрлік танытудың жөні қайсы
Мінезге біткен кеңқолтық, қарапайымдықтан артылып қыр аспасың тағы белгілі
Мына құбылған дүниеде мың құбылып не пәтуа табасың.
Есенбай ақынның мінез ерекшелігіне көз жіберудің орайы енді келген секілді.
Ақын аспаннан аяғы салбырап түсе қалған әулие, я болмаса әпенде емес
Ол-дағы дүние тіршілігінің бұйырған ырзық-несібесін адал теріп жеуге бұрылған пенде
Әйтсе де өзге, көп пенделерден айырым-белгісі – аузын ашса – жүрегі көрінеді дегендей, тым ақжүрек, тым ақкөңіл, қаріп-қасерге жаны ашығыш, табиғатқа тарта туған, табиғатынан кіндігі үзілмеген өзгеше жан
Жүрек шамының иесі.
Бәз бірде дүниенің патшасындай тәкәппар, бәз бірде дүниенің арғы-бергісін рентгенше сезгір, жүзінен әрдайым мейірім шуағы үзілмейтін дегдар жан
«Адам екен десеңші, айтпаса да ақын деп, арамдықпен мен, сірә, жарытпаспын жақын боп – тілдесетін титтей де, тіл таппай-ақ қойғаным, өмір берген мінезді өзгертуге хақым жоқ» (сонда, 1-142-бет)
Құба-құп дейтін әдемі өрнек осы.
Поэзия – мөлдіреген жыр жауһары
Ақындық – мінез.
Мына өлең жолдары сол мінездің құбылысы, қисыны, ұнасымы, жарасымы, лепесі секілді
Еш пенде маңдайына жазған тағдырдан қашып қашып құтыла алмайды
Мінез – иесінің көлеңкесі іспетті
Сол мінезбен өмір сүреді, мақсатына жетеді, күйінеді, қуанады, өкінеді, бәз бірде сор боп жабысқан мінезден құтыла алмай қор болады, ақыры әлгі мінезбен бақи жалғанға озады.
Ақын ерекше пайым мен парасат иесі, басқаша бола алмайды
Тек солай жүріп қана сөз өнеріне қызмет етеді!
Ақындардың бір-біріне ұқсамауы – Алла бұйыртқан өнер нығметінен, табиғатына тарта туғаннан, жазмыш жазуынан.
Поэзия білгірі Сауытбек Абдрахманов бастан-аяқ өзі құрастырған қос томдық «Жиырмасыншы ғасыр жырлайды» антологиясында әйгілі бір ақынға байланысты төмендегіше пікір өрбітеді: «Шын поэзияның ұйқасқан қарасөзден айырмашылығы да кейде тіпті жанарыңа жас үйірердей ең бір жарқын жолдардың өзін – салқын ақылға салып кеп жібергенде – қалай мақтау тұрмақ, қалай ақтауды біле алмай қалатын кездерің де болатынында, өлеңнің мыңдаған жылдар бойы әлемнің талай ғұламасы сырын аша алмай қойған жұмбағының сыры да сонда
…Біз өлеңнің алдымен өлең ретінде, сөз патшасы, сөз сарасы ретінде бағаланауын, сол тұрғыдан ғана саралануын құнттадық» (С.Абдрахманов «Жиырмасыншы ғасыр жырлайды», Алматы, Раритет, 2007, 2 т
315-бет)
Осы уәжге табан тірейтін болсақ, Есенбай өлеңі сұлу суретімен, сиқыр сазымен бірден ерекшеленеді
Табиғатты жырласа – сол табиғаттың бір бөлшегіндей, я болмаса аузынан түсе қалғандай
Таң хабаршысы – жезтаңдай бозторғайы; қас қағым ғұмыр сүріп, өз қызуына өзі өртеніп өлетін қыр қызғалдағы; қанша тулағанмен – өмір өзі бас білдіріп алатын асау; әкелер мен әжелердің жастық шағын ұрлап алып құлпырып шыға келген ұл-қыздары; мәңгілік ағысы үзілмейтін өмір өзені… тек қана өзіндік өрнегі, өмірлік ұстанымы, өнердегі құнты.
Абыз Абайдың «өлең шіркін өсекші жұртқа жаяр» дегені – ақынның әрбір өлеңі өзінің шері, мұңы, жан әлемінің ішкі пернелері, сол ішкі пернелердің ән-әуені
Есенбайша: «Ақынның әрбір өлеңі ашық хат – елге ғашық хат!» Жұртына, туған жеріне деген әзіз сыры, сары уайымы.
Мінез дегеннен шығады.
Бұл күндері біраз көпшілік ақын десе – білмесе де білгендей боп, көрмесе де көргендей боп, астын-үстіне келтіріп адуын сөйлеген, жоқ жерде мінбеге өрмелеген, жоқ жерде арқасы ұстап, жыны қозып, иығы көтерілген өзгешелеу кісіні елестетеді
Дәл солай ғой деп айта жүреді
Кісі бойынан ерсілеу қылық көрсе – ақын осы болар, бәлкім, деседі
Біз білетін ақын ағайын дәп осы суреттегідей болмағанымен, бірі асып түсіп, бірі жете жығылып дегендей – өмірдің өз көшірмесіндей болып өмірден өтеді.
Бір ақын асып айтады, бір ақын жасып айтады
Ал Жем бойында дүниеге келіп, соғыс алапатын ертерек сезініп, жетімдік, таршылық, тапшылық, бәрін-бәрін бір басынан өткере келіп, тасбұлақтың суындай мөлдір сезіміне шық түсірмей – сөздің ішіне түсіп жазатын ақын – ол Есенбай
Жүректің лүпілімен өрнектейді, көңілінің көкжиегі көрінеді.
Есенбай – сезім шырғалаңы, бет шарпыған өлең отының қызуына күйе білген, мына пәни тіршілікте тасқаяқтай тоғысып жүріп қас шеберліктің шыңына шыққан ақын
Өзін-өзі көркейтіп, көтермелей отырып, өлең сөздің өрісінен небір лағыл гүлдерді тере білген, тебіреніп жүрген жампоз жан.
Қазақта бетегеден биік, жусаннан аласа деген сөз бар
Дәп осы сөз Есенбай ақынға жуықтайды.
Қарап отырсақ: ақын ешқашан – бола қалмадым деп өзін-өзі жазғырып жасымапты
Әрдайым табиғат-тәңір сыйлаған өлең өрнегін өзінше өріп, өзінің ғана сөзін көркемдеп, ақын айтқандай: паңсымай, жайдақсымай, ірі жүріп қана туған жұртына қызмет етіпті
Бар гәп – дүние дидарына қалай танылуда… көркем сөзді құлпыртып поэзия әлеміне нендей жаңалық әкелуде… Мықты ақын болу үшін өзге мықтылардың ықпал-әсер етуі міндетті еместігін – Есенбай лирикасының сөз суретінен, ішкі ырғағынан, ұйқас ағысынан, ой тапқырлығынан анық аңғарамыз.
«Қызуым қидың шоғындай, мінезім мірдің оғындай, майданды жерде тоқтамас, маңдайы тасқа соғылмай» (сонда, 2-113-бет)
Қисынға құрып тұрса-дағы сөз сыңғырын, дыбыс ырғағын ескермегеннің өзінде – ақын мінезі андағайлап анадайдан көзге ұрады
Жүректен жүрекке жететін, көңіліңді тас түскен көл бетіндей шеңберлетіп жіберетін тылсым сыр табасың
Таптаурын ізбен жүрмейді, соныдан із кеседі, адастырады, алаң көңіл етеді.
Атан жілікті тақырыптың небір атасын қозғаған Лев Толстой жазудан әбден шаршаған кезде А.Феттің бір жапырақ өлең кітабын оқып, өз-өзіне, тобасына, сабасына түседі екен
«Неге бұлай етесіз?.
Ақын өлеңдерінде алып-жұлып бара жатқан дәнеме жоқ қой», — дегенде – абыз қаламгер: «Сөз сиқырын осы ақыннан сеземін», — деп жауап береді екен.
Ұйқасын кірпіштей қалап, іші-сыртын тілмен жалап төгілдірген кезде шынымен сиқырдай сырлы, сырт дүние мен ішкі сезімді егіз өріп, жымдастырған жыр жолынан мейіріңіз қанады… сөздің нәшіне, ұнасымына, жарасымына жүрегіңіз жылып, көңіліңіз толады
Ұлы мәртебелі поэзия «аһ» ұру мен қаһарлану ғана емес, шүйіркелесіп отырып сыр бөлісу екеніне кәміл сенесіз
Мейірленесіз, мейманаңыз тасады.
Осыдан келіп ақынды өлең өрнегін, сөз суретін жетілдірген жаңашылдығы қайсы деген сауал көлденеңдейді.
Бұл сауалға кейінгі кезде жазған бір топ балладасы жауап береді
Түр мен мазмұнды егіз өрім ете отырып, бағзының жырлауық сарыны мен бүгінгінің нақтылығын қойындастыра өргізіп, беу, дүние-ай!.
поэзия пырағын жаңа биікке шалықтатуға күш салып жүргендей көрінеді
Әлгі қанатты пырақтың – аспаған асуы, баспаған ізі әлі алда жатқандай сезіледі.
Есенбайда тақырып бұлдау, образ ойнату некен саяқ
Есесіне бәріне бірдей түсінікті, әрі қарапайым, әрі қастерлі сезімді ойнатып ұсына қою, табан астында жорға ашу, көздің нұры, қиялдың қанаты болуға сұранып тұрған төкпе теңеуге иланасыз
Қай-қай өлеңін үзіп-жұлқып, алабөтен ойыңызды бөліп – бойыңызға сіңіре алмайсыз, бір деммен оқылуы ерекше.
Кәусар бұлақтың тіс сындырар мөлдірі дерсіз
Әр өлеңінің арғы астарынан ерекше саз, әлденені емексітер тылсым сыр сезіп елегзіп бітесіз.
Бір шындық бар
Қанша жерден әуезді, сырлы, сазды десек те поэзия ұлы мәртебелі музыканың орнын баса алмайды
«Сөз біткен жерден музыка басталады», — деп Пушкин бекер айтпаған.
Ақынның басқа ақындардан өзгешелігі – ойлау жүйесінде, сөз қолданысында ғана емес, дүниені өзінше, өзгеше қабылдай білуінде… көруінде… тануында
Мысалға, сары нәрсені ақын – шикіл, алсары, қызылды-торы деп қабылдауы бек мүмкін.
Есенбай жырлаған Жем өзені, оның сары сахараның көгіс тамырындай жұлдызқұртша жылжып аққаны, сыбырлаған қамысы, ұршықша үйірілген құйыны ақын сезіміне арқау болған кезде — өзгеше реңк алады
Бұрын түсіне алмай, түйсіне алмай жүрген я шамырқану, я құлай сүйсіну сезімдері бойыңызға шымыр-шымыр сіңеді
Сөз нәшінің жарасымы өзекжарды ән салып тұрғандай сезілуі содан.
Алтын — өзінше жүз пайыз күйінде ештеңеге жұмсалмайды
Шикіл сары саз секілді болып келеді
Қоспасыз жүрмейді, қоспасымен жарқырайды
Алтынның ғажайып көркін келтіретін гауһар ғана.
Сол секілді сөз өнерінің көркі – поэзия
Сиқырлы әлемге азаматтық пафос, бір күндік жарық жалғанды бағалай білуге, өмір пәлсапасын термелеуге келгенде ақынның өлең жолдары – гауһар тасын әрлеген алтынға ұқсап шырайланып, көз жауын алып шыға келеді
Мың құбылады.
Рафаэль сұлулықты әйел тәніндегі геометрия – үйлесімді сызық дейді
Біреулер үшін сұлулық – жастық
Біреулерге беттегі ұят қызылы
Сұлулық – айтуы жоқ түр мен мазмұнның үйлесімі
Ұсқынсызда түр болмайды
Атақты суретші Натье француз королінің қыздарын салған кезде ылғи өңін сәл құбылтып береді екен.
« – Сіз корольдің ұсқынсыз қыздарын көктегі жұлдыздай жарқыратып саласыз, сиқырыңыз неде?» — деп сұраған кісілерге көп ойланып төмендегіше жауап берген.
«Ұсқынсыз бен сұлулықтың ара жігі жалғыз-ақ көркем сызық, сол сызықты таба білсеңіз ғана кемел шындыққа жақындайсыз», — дейді екен.
«Қалқамның нұсқасын; көр көзім, бір кенел», «Көрік – Тәңір дәулеті, қылса ұнар құрметі» деген Абай – өз көзіндегі сұлулықты ғана мегзеп отыр
«Кездестік міне гүл бақта, қай жерден келдің бұл жаққа, көзіңде бір мұң мөлдіреп» (сонда, 1-241-бет) деген Есенбай көзіндегі сұлулық – мөлдіреген қыз көзінде, жас арудың үкіше үлбіреген нәзіктігінде!
Сұлулықты сезе білер – сезім, көре білер – көз ғана шын ақынға бұйырады
Дүние тіршілігінің кереметі де осында!
Өнер адамына, мейлі ол суретші, я сазгер, я сәулетші, я киношы болсын, өнер ол үшін ләззат, жан дерті, іштегі шерін сыртқа шығарар жалғыз жол ғана
Өнеріне өмірін арнаған адам – лауазымының я биік, я төмендігіне, ашты-тоқтығына, бой-басына көңіл бөлмейді
Сырт көзге – көбіне әпенді
Ұлы мәртебелі өнердің жолын қуған арғы-бергі замандағы кісілердің бәрі өз ортасынан оқшау, сол қоғамға сыйыса алмай жүретіні – әлгі айтқан  сәл өзгешелігінен
Біз білетін Есенбай да мына жарық жалғанда ешкімге ұқсамай өзінше өмір сүріп, өлеңнен өрмек құрып келеді.
Ақын өнерге арнаған өмірі туралы: «Бір ұққаным – жыр теңізін кешем деп, күресте де кетіп жүрген есем көп
Және ұққаным – күрес маған кесел боп, өлеңде де кетіп жүрген есем көп» (сонда, 1-235-бет)
Өнерге барша өмірін арнаған адамның былайғы тіршілікте иығынан бөзі, аузынан сөзі түсіп, өзге пысықтар қол жеткізген көп игіліктен құралақан қалатыны бесенеден белгілі
Есесі кетіп, емексіп жүргені
Былай бұрса – арба сынады, былай бұрса — өгіз өледі
Өмірде өнерін де, тіршілік игілігін де тең ұстап, тел еміп жүрген кісіні әзірге ұшыратқан емеспіз.
Сайып келгенде – шын ақын өзін ғана жырлайды, өз өмірін айтып отырып Абай айтқан: сырын жұртқа жаяр өсекші өлеңнен сырт айналып кете алмайды
Сол өсекші өлеңмен серіктесіп өтеді
Ғұмырын ұзартады.
Есенбаймен сырлас болам деген кісі — өлеңін оқыса жетеді.
Дос болам деген адам – терең ағысты мөлдіреген поэзиясына ден қойса – қанекей.
Абыз Абай айтқан: мен боламын демеңдер дегенді ұмытып, өлең жолына түскен біраз жас, Есенбайдың інілері – соңғы кезде асылық сөйлеуді, ағаларының алдын кескестеуді, бұл аздай-ақ – сақалынан алуды, аспансып, данышпансып ділмәрсуді әдетке айналдырды
Беттен алып, төске шауып шарпысуды шығарды
Бәрі өзімнен басталады деп менменсуді мінезге айналдырды
Ұлы мәртебелі поэзия осылай болуы керек деп жалғыз тақ-тұқ сөзбен сампылдап төбеңе зығыр егеді
Жұрт аузыма қараса, ығысып тұрса, бәсім жоғарыласа деп армандайды
Мұның аты, әрине – дандайсу
Дандайсу түбі – орға омақастырады.
Арғы-бергі ақынды зерттеп, дүниенің кітабын оқыған осы жолдар авторы – поэзия – ең әуелі ізгілікті іздеу, жанның тазалығы, жусаннан биік, бетегеден аласа бола жүріп ұлтына қаратып биік сөз айту деп ұғады
Оқиықшы: «Қарасам поэзия картасында, шұбыртып шимай-шимай жолдар жатыр, өлеңнің ауыр жүгін артатын бар, ассалаумағалейкүм, қарт ақындар» деп төгілдіре түсіп: «Өлең-жырға өмірде демалыс жоқ, ақындарға жазбаған пенсияны» (сонда, 2-207-бет) деп түйеді
Оймен ауырған, қиялға берілген кісінің санасы, бейне, тірлігінде демалыссыз соғар кісінің жүрегі секілді
Қостомдықтың қай бетін ашсаңыз да бола қалдым деген сарынды емес, болайын деп жүрмінді табасыз
Ақынның тәубашылдығына тәнті боласыз.
Қостомдықтың қомақты бөлігі софылық сарынның уағызшысы Құл Қожа Ахмет Яссауи рухына арналыпты.
Жаратқан Ие нұрына асық ақынның хикметтерін ізбе-із қайталау, сондағы сарынды сүрлеу ғып таптаурын жолмен жорта бермейді
Әр хикметтен азаматтық ұстаным іздейді
Яссауидің «Құлқынның құлы болма» деген 37 хикметін «Жасқа мәрттік, қартқа хақтық дарытып, жасаған Ием, қазаққа ақыл бере гөр» (сонда, 2-291 бет) деп ізгілікті іздеп, терең пайымға табан тірейді
Ой түбіне түсіп кетесің.
Яссауидің иман таразысы туралы сары уайымға толы  13 хикметінің мәйегін қалқып, ашытпасын тапқан ақын: «Жас келіндей жаңа ашылған желегі, өйткені оның баламасы ұят қой, ұят әр кез ибалы боп келеді» (сонда, 2-292-бет) деп ұят төркінін тебірене қозғайды
Тапқырлыққа, айтқыштыққа тәнті боласыз
Алтыбақан алауыздық, итше ырылдасқан басараздықтан аулақ болуды уағыз ететін 18 хикметті 21 ғасыр ақыны: «Жаным ашып, аяймын бауырымды – алтыбақан алауыз қауымымды; рушылдық, топшылдық, жершілдіктің, дертіменен елім бар аурулы» (сонда, 2-286-бет) деп зар илейді
Софы сарынын қазіргі заман көзімен қайта бір зерделеуі деп түсіндік.
Хақ мұсылман өлімнен қорықпайды
Өйткені оны иман сауыты қорғайды
Яссауи софының: «Өлмей тұрып, тірі өлу азабын шек» дейтін 34 хикметін   Есенбай   ақын  қызық  болғанда  өзінше   өреді
 Бұл  қазақ   дейді:
«… Оралын өткізіпті ойнап-күліп; әлде көз жеткізді ме Жаратқанның, екі өмір, екі дәурен бермесіне; Құл Қожа Ахмет, қанға сіңген қасиет пе, қазақтың өлімнен де қорықпауы» (сонда, 2-287-бет) деп, орта ғасыр ақынының дүниеауи философиясын ұлтымыздың шынайы мінез табиғатына әкеп тірейді
Мұндай мысалды жинақтан бет сайын ұшыратамыз
Шағатай тілінің бет шарпыған қызуы қазақылана түседі.
Ойды – ой оятады.
Есенбай ақынды жеңіл, сыдыртып, жайдақтатып жүргізіп оқу мүмкін емес
Оның әрбір өлең жолын асықпай, дәмін алып, тұшынып, уыз мәйегін сезініп оқыған ләзім
Сонда ғана ақынның сүйексіңді табиғаты – әр сөздің балшекерін тамсана талғап жазатыны, әр нәрсенің түбін ойлайтыны, мазмұннан түпқазық идеяны іздейтіні көлденеңдеп алдыңыздан шығады
Шалықтап, шалқып, шартарапты кезбейді
Төгілдіріп әкеп түйін түюге әуес
Әтір иіскегендей әсерге бөленесіз.
Ұлы уағызшы Құл Қожа Ахметке арналған бәзбір тұста ой қайталау, осы қалай деген сауалды софының алдына көлденең тартып –  тақпақшылдыққа түсу бел алады
Сарын қуушылық, яғни себепті-себепсіз сары уайымшылдыққа түсіп сағызша созып жүріп алатын тұстар ұшырасады
Кемеліне келген арқалы ақынның абайлайтын тұсы осы
Бүгінгі жаңалықты жатсыну, дүрдараздық, гөйгөйшілдік, әр нәрседен кемшілік іздеу – үлкен ақынның бәсін төмендетпесе, керісінше, жоғарылатпасы кәміл.
Қайткенде – Есенбай сусыныңды қандырар тасбұлақтай мөлдір жырдың кәусар көзі, тайпалған жорғасы, шынның шырайы.
Кемеліне келген ақынды нендей сөзбен демесең де – жарасар-ау, нендей кемшілік тапсаң да – оқырман иланар-ау.
Ең ғанибеті, ұлы сөздің түйіні: ақын – ұлтының жоқшысы.
Мен айтпасам – кім айтады дейтіндей дуалы ауыз, уәлі сөздің иесі.
Қазіргі заман белесінен қараған кезде: о заман мен бұл заманның арасында шыңырау жартастың ортасын жалғастырып жатқан мықты көпір
Ұрпақ жалғастығы
Кешегінің көзі тірі куәсі
Бүгінгіге айтпай өтуге болмайтын аманат сөзі
Кешегі тау суындай сақылдаған Қасымның, сезім иірімінің сыралғы суретшісі Ғалидің, ызалы жолбарыстай азуын айға білеген, таяғын аттата басқан Әбділдәнің, басы қатты асаудай Ғафудың – бүгінгі ізбасары осы Есенбай болар-ау, сірә!
Өткенді мансұқтаушы емес, өткеннен өнеге іздеуші
Үрдіс жалғастығы, дәстүр сабақтастығы
«Бұл емес бірақ әлі жеткен жерім, ертеңім, бүгінім мен өткендерім, келіп жүр шын қуантқым көптен менің; Түбінде мен де сені бір қуантам; Қуантамын… Мен неге құр қаламын!» (сонда, 2-214-бет) деп… анау жоқ… мынау жоқ… лауазымды кісілер өйтпеді!.
бүйтпеді!.
өйтпедік!.
бүйтпедік!.
деумен заманға өкпелей бермей,
қазақ қарындастың еңсесін биіктетер,
жақсыны, жарықты көре білер,
күншуақтай ықылас мейірін төгер –
қуанышкер болғанға не жетсін!.
Жамбыл ақынның өзі тозығы жеткен шапанын иығынан сыпырып салып, жыртық көңіл жұртының еңсесін көтерер шипалы сөз, дауалы діл іздеген кезінде – «күнсіздерге күн болған, жер жүзіне нұр болған, ақылдың кені данышпан » деп заманының ірі тұлғасын тілге тиек етпеді ме
Дүниедегі ең барақатты нәрсе дұшпанның – меселесін қайырып, досты – қуантқан
Нешеме жүрек жұтқан батырлар уәлі сөзге құлақ қойған, еңселі пәтуаға құлай тоқтаған
Сондай бір дәстүрден айырылып барамыз ба, қалай!
Есенбай ақынның «түбінде, жұртым, бір қуантам!» деп қуатты сөзге арманын арқау етуі – түбі сұраусыз қалмаймын дегені
Жүрек лүпілін сезе білгені, өз шындығын шырқырап шығарғысы келгені.
Сөздің суреті, ойдың суреті, сезімнің суреті; осы сурет қайтсе толығырақ көзге елестейді деп толғанады ақын
«Өмір деп ақын мазалы, жыр емес, Жан мен Жүректің естеліктерін жазады»
Жақсы ақында шекара, бөле-жарылу деген болмайды, оның жүрегі қауымға ортақ, қай қиырда жүрсе де лүпілі сен айтып жүрген, айтсам-ау деген сөзді тербетуімен қымбат
Мысалға, Ұлықбек Есдәулеттің «Маңғыстау, замандас» деген өлеңін оқып Әбіш Кекілбаев туралы көрікті сөз айтқанына қуанасың; ал Есенбайдың «Айтыс» өлеңінде «Суымыз бір ысып та, бір мұздап та, бәріміз өлең деген жүрміз бақта, болғасын ұлы атасы Ырғызбай би, Абай – мұхит бастауы Ырғыз жақта» (сонда, 2-172-бет) деп ұлы ақынды өз өлкесіне еншілегені жаныңызға жылу дарытады.
«Қалқам-ай, ағаңа сен ұрыспашы, қабағың түйіліп кіл жүресің деп… қан қырғын соғыс жылғы сәбилерміз, қаз тұра – дүниеге қабақ түйген» (сонда, 2-170-бет) деп сырын айтпағанда қайтеді
Өзін-өзі сынап, мінеудің өзі тапқырлық; өз мінін өзі ғана елден бұрын көре білу – кемеңгерлікке жетелейді
Өзін-өзі  қалт жібермей қадағалай алмай қателескен кезде: «Өзіңе өзің сыншы болмаған соң, өмір сүру дегенің қиын екен» (сонда, 2-244-бет) деуі де табиғилық, шүкіршілікке жүгіну
Шындыққа шімірікпей келу ғой.
Ақын – уақыттың барометрі, қоғам – тамыршысы
Қоғамда күнделікті жүріп жатқан қырық қатпарлы өзгерісті сәуегейше елден бұрын сезіп, бағытын аңдап, сырқатын тамыршыдай тап басып айта білетін тәуіп
Мына өмірде өзін елеусіз, ескерусіз жүрген, қарға бойлы Қазтуған жырауға теңеп алады-дағы – осыдан бес жүз жыл бұрын өткен Доспамбет жыраудың атын байлауға жарасам… өткен ғасырдың басында өткен Әсетке бал қымыздай өлеңнен сусын ұсынсам… атақ та, сыйлық та бұйырмай өткен сыршыл ақын Сағидің ізін әріге жалғасам… деп қиялдап кетеді
«Бір жағында – самұрық, бір жағында айдаһар, Абылай хан әлі отыр, ортасында екі оттың» (сонда, 2-259-бет) деп бүгінгі ахуалды шертсе; «Сырттан өсек, дау шығып, іштен  сатқын жау шығып,  қалмаса игі қанымыз, қайнай-қайнай таусылып!»
(сонда, 2-260-бет) деуінде – көңіл төрін кемірген азаматтық үлкен уайым, ер жігітше намысын қайрау сезіледі.
Қос томның ақырғы бетін жапқан кезде – ашынып, шамырқанып айтылған аталы сөз елеңдетпейді, желпінтпейді; керісінше – еңсеңді езгендей ауыр сезімге шым бойлайсың
Қазақтың мұң-шерін шанағына сіңірген қара қобыз секілді сөзі, сазы – мұңға жуық
Көптің көкейінде жүрген ойды… кезеңді тұста көпшілік айта алмайтын сөзді – Жаратқан Ие аузына сала салғандай – ауыз ашқанша айта салады
Таңырқатады
Еріксіз мұны біз де білуші едік қой дегізеді
Ақындық кереметтің бір парасы осы деп ойлайсың
Бір парасы – көңіл пернесін тап басу, сірә.
Сосынғы ерекше қасиет: дүниеде мың сан ақын бар, тіпті Қытайда, Таң заманында мемлекеттік қызметке алу үшін әуелгі сынақ – талапкерге өлең жаздырып сынайды екен
Жұрттың бәрі білетін шындықты жан баласына ұқсамай мөлдіретіп айта салу – ол ақындық
Көкіректегі көп қыжылды бір ауыз сөзбен түйе білу – бұл да ақындық
Осынау қым-қуыт тіршілік жорығында ойына оралған кепті – ендігәрі ешкім айта алмастай – таусыла түсіп, түңіліп айту да ақындық мінезге келеді
Қанша заман өтсе-дағы – кейінгі толқын бола жүріп, сарыны алыстап, ұрымтал ұйқастары ұмытыла бастаған – халықтық мәнер, ұлттық төкпе жыраулық сарынның арагідік сезіліп қалуы, бәз бірде құрақ көрпеге түскен өзге матаның үлгісіндей көрініп қалуы – бұл да ақындық
Көбімізге ұқсап отырып-ақ ұлы даланың балбал тастарына айналған бағзы бабалар сарынын сағынуы – бұл да тапқырлық.
Сөз басында Есенбай лирикасы мұңға жуық деуіміздің мәнісі осы! Мұң, уайым – өлең сөздің дәмін кіргізер тұздығы.
Орыс сыншылары 19 ғасыр – орыс әдебиетінің алтын ғасыры деп атаса, қазақ әдебиетінің алтын ғасыры – 20 ғасыр
Ендеше сол көркемдік бояуы кемпірқосақша құбылған, көкжиегі барынша кең, үміт пен уайымға, күрес пен күрсініске толы жиырмасыншы ғасыр жыр теңізінің түбінен сүзіп алар өзгеше реңк нақышты өлең-маржанның иесі – Есенбай Дүйсенбайұлы екені кәміл.
Ақын мадаққа, марапатқа зәру емес.
«Уайым дейтұғын жем сап қойғанмын ақырға, көрермен көптің көзі тоярдай көркім жоқ, шау тартқан шалды теледидарға шақырма!» (сонда, 2-120-бет) деп сырын, шынын қозғай отырып, шын ақындық киесі – дәулетке, я келбетке, я көрікке қонбайды, ол дүние тіршілігінің арғы-бергісін көре білер көкірек көзіне қонады дейді
Ақынның көкірек көзі рентген, иығында періште отырғандай ілгері тілеулі, ақ жүріп, ақ сөйлеуімен ғана қадірлі
Ендеше ел ағасы жасына жеткен Есенбай ақын көзімізге әрдайым еңсесі биік көрінеді! Ләйім солай болғай!
Дүкенбай Досжан
