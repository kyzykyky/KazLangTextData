ҚР Ұлттық кітапханасының, «Олжас кітапханасы» баспа үйінің және Қазақстанның Журналистика академиясының ұйымдастыруымен Ұлттық кітапхананың Көрмелер залында танымал көсемсөзші, жазушы, қоғам қайраткері Сейдахмет Құттықадамның 70 жасқа толуына орай жарық көрген «Мудрец из Туркестана» атты кітаптың тұсаукесер рәсімі өтті.
Іс-шараға жинақтың авторлары және танымал қоғам қайраткерлері қатысты.
Жиынды Ұлттық кітапхананың директоры, жазушы Әлібек Асқаров ашып, одан әрі сөз кезегі берілген көрнекті мәдениеттанушы-ғалым, мемлекет және қоғам қайрат­кері Мұрат Әуезов қайраткер азамат­тың шығармашылығына тоқтал­ды
Жиналғандар ­алдында Қазақ­стан Рес­публикасы Парла­менті Сена­тының Төрағасы Қасым-Жомарт Тоқаев пен ҚР Қорғаныс министрі Иманғали Тасмағамбетов­тің мерейтой иесіне арналған құттықтау хаттары оқылды.
Кітаптың тұсаукесер рәсімін белгілі жазушы, «Алаш» әдеби сый­лығы­ның лауреаты Ғаббас Қабыш­ұлы мен Қазақстан Журналис­тика акаде­мия­сының президенті, тарих ғылымының докторы, профессор Сағымбай Қозыбаев жасады
«Олжас кітапханасы» бас­па үйінен жарық көріп отырған кітаптың жауапты редакторы және құрастырушысы – Парсы тілі мен әдебиеті академиясының академигі, профессор Сафар Абдулло
Жинақта елімізге белгілі азаматтардың С.Құттықадамның шығармашылығы жөніндегі пікірлері, ой-пайымдары топтастырылған.
Жиын барысында саяси ғы­лым докторы, профессор Конс­тантин Сыроежкин, философия және филология ғылымының докторы Альмира Наурызбаева, «Қазақ газеттері» жауапкершілігі шектеулі серіктестігінің Бас директоры – Редакторлар кеңесінің төрағасы Жұмабек Кенжалин, тарих ғылымының докторы, қытайтанушы профессор Клара Хафизова, «Атамекен холдинг» қаржы және өнеркәсіп тобы директорлар кеңесінің төрағасы Ұзақбай Айтжанов, ұйғыр жазушысы Исмаилжан Иминов, шығыстанушы ғалым, аудармашы Сафар Абдулло, Ұлттық кітапхана директорының бірінші орынбасары Бақытжамал Қайырбекқызы, ҚР Президенті Баспасөз қызметінің Алматы бюросының меңгерушісі Валерий Жандәулетов және тағы басқа қоғам қайраткерлері сөз сөйлеп, автордың шығармашылығына, білімі мен біліктілігіне қатысты тұшымды ойларын ортаға салды.
Жиын соңында ­Сейдахмет Құттықадам қатысушыларға ақжар­ма тілектері үшін алғысын айтып, елі үшін әлі де қызмет жасай беретіндігін атап өтті.
Бағдагүл Балаубаева
