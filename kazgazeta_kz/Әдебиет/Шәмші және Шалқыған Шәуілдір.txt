Ұмытпасам 1984 жылдың мамыр айы болса керек
Шәуілдірге қазақтың белгілі композиторы Шәмші Қалдаяқов келді
Ол кездері аудандық балалар музыка мектебінде мұғалім болып істеп жүрген шағымыз болатын
Бір топ жігіттер сәлем бере бардық
 Бала күнімізде мектептегі кездесуде бір көргеннен басқа өмірімде даңқты сазгермен бетпе-бет жүздесіп тұрғаным осы
Орта бойлы, бидай өңді келген жүзінде адамды өзіне тартатын бір жылылық бар, қарапайым жан екен
Амандық-саулықтан соң әңгіме бастаған ол кісі: «Өзім-өз болғалы бері туған жеріме арнап бір ән шығармаған екенмін
Әйтеуір сәті түспепті
Сол олқылықтың орнын толтырғалы келдім
Қадыр ақынға қолқа сала жүріп мына бір өлеңді жаздырған едім
Аты «Шалқыған Шәуілдір»
«Ештен – кеш жақсы» дегендей, осыған арнап ән жаздым
Әлі сиясы да кепкен жоқ
Енді осы шығармамды халқыма, аудан басшыларына тыңдатсам ба деген ойым бар, соған атсалыссаңдар қалай болар еді, жігіттер, – деді.
– Е, мұныңыз өте жөн болған екен, қызметіңізге әзірміз, – деген біздер Шәкеңді жаңа әнімен құттықтап, үйді-үйімізге тарастық
Сонымен не керек, ертеңіне дайындық та басталып кетті
Күнде «Аққу» мәдениет сарайына жиналамыз
Ауданның бар өнерпазы осында
Бірінші күні бәрімізді алдына жинап алған Шәкең әуелі әнді бір қайтара айтып шықты
Марш екпінді, шып-шымыр дүние екен
Сөздерінде де туған жерге деген сағыныш сезімі, оның қадір-қасиеті хақындағы ой маржандары әдемі үйлесім тауыпты
Одан әрі қарай «Вальс Королі» әннің алғашқы буындарын ешқандай музыкалық аспаптың сүйемелінсіз өз аузымен үйрете бастады
Әрбір нотаны, әрбір сөзді қолға таяқ ұстатқандай етіп, әсіресе музыкалық мәтіннің дұрыс айтылуын барынша қадағалағаны есімде қалыпты.
Осылай тынбай дайындалудың нәтижесінде біршама үйреніп те алдық
Бір кезде хормен алғашқы бір шумақ пен қайырмасын айтып болып қарасақ о, тоба! Ұлы композитордың тебіренгені сонша, көзіне жас алып, жылап отыр екен
Не деген періште көңіл еді десеңізші, шіркін! Бұл көрініске бәріміз де іштей толқып кеттік
Толқи тұра Шәкеңнің жанының кіршіксіз таза, жүрегінің соншалықты нәзіктігіне көзіміз жеткендей еді.
Біз осы уақытқа дейін өзіміздің асылдарымызға жоғарыда келтір­геніміз­дей анықтауыш сөзді қимай келген халықпыз ғой
Бұл орайда «Шәмші Қалдаяқов кейбір шенеуніктердің көзімен қарағанда жай ғана композитор, ал халықтық көзқараспен үңілгенде, ол – Ұлы композитор» деген Мұхтар Шахановтың сөзі ойға оралады
Халық айтса, қалт айтпайды.
Кезінде Кеңестік ноқтаға басы сыймай, сайын даланың серілерінше өмір сүрген Шәмші қазақ елінің қай қиырына барса да, туған халқы төбесіне көтеріп үлкен қошеметпен қарсы алушы еді
Байтағымызда Қалдаяқов қадам баспаған өңірді, табаны тимеген топырақты табу қиын
Қай аймаққа бармасын ол өзінің артынан өшпес туындыларын қалдырып отырды.
«Қазақ», «Ұлт» десе кірпідей жиырыла қалатын кеңестік билік жүргізген орыстандыру саясатының қазанында қайнаған қазақтың мүлгіген рухын «Менің Қазақстаным» әнімен оятуы, ұлтымыздың сол кезеңдегі ішкі «Менін» тұғырландыра түскен рухани жеңіс болатын
Билік тарапынан мойындалмағанымен, ол осылай музыка өнерінің парасат биігіне көтеріліп халқымен бірге тұтасып кеткен Ұлы тұлғаға айналған еді.
Иә, қайран Шәмші пайғамбар жасына да жетпеген ғұмырында пендешіліктен биік, материалдық өмірден тысқары қарапайым ғана тіршілік кешті
Бұл тек осындай дара тұлғаларға ғана тән қасиет болса керек
Кейде өзі тұстастарына әзілдеп: «Отырардан екі ұлы адам шыққан
Оның бірі – Әл-Фараби, екіншісі – Қалдаяқов» дейді екен жарықтық.
Әл-Фараби де өмірінің соңғы кездерінде Сирия патшасы Ад-Даула жіберіп тұрған 4 дирхемді қанағат тұтып, табиғатпен тілдесе, кетпенін шауып өмірден озыпты деседі
Мүмкін бұл ұқсастықта да бір заңдылық бар шығар!
Шәкеңнің сондай-ақ жанындағы адамдарды жалықтырмайтын, әзіл-қалжыңы қатар жүретін қасиеті бар екен
Бірде түскі үзіліске кетіп барамыз
Арамыздағы түнде тойда болып басы «сынып» бара жатқан музыка мектебінің директорына Шәкеңнің: «Әй, Жақсылық, екі жүз грамнан артық ішпе, біз мұның академиясын тауысқанбыз, одан артығы көптік қылады» дегеніне бәріміз күліп жатырмыз
Осылай жүріп ән де даяр болды
Оны жеке әншілерден мектеп мұғалімдері Абылай Орынбеков, Өтебай Сахов, Абдолла Ордабаев және хор орындайтын болып ұйғарылды
Межелі күн жеткенде аудандық партия комитетінің бірінші хатшысы Ұланбек Арғынбеков, аудандық атқару комитетінің председателі Сейсенбек Кенбаев екеуі келіп залдан орын алды
Ол кісілер орындарына жайғасысымен сахнада дайын тұрған хор «Шалқыған Шәуілдірді» бастап та жіберді.
Өзіңсің арманым, өзіңсің қиялым!
Өзіңсіз әлемге мен қалай сыйамын,
сыйамын.
Дарияға асыққан Арыстай аптығып,
Шәуілдір мен саған өзен боп құямын,
құямын.
Асқақ пафоста жазылған ән бірде қалықтап, бірде баяулай барып шарықтау шегіне жете аяқталды.
Залда бір сәт тыныштық орнады
Ойлана басып әрі-бері жүрген Шәкең бір кезде Арғынбековке қарап: «Ұлеке, қалай?» деді
Хатшы жөпелдемеде не айта қойсын
Бар болғаны: «Ән өзіңіздікі ғой, Шәке
Ән өзіңіздікі ғой» дей берді
Хордың орындауында ән тағы да 2-3 рет қайталанады
Мұнан соң манадан бері үнсіз отырған ­Кенбаев: «Енді жеке орындауда тыңдап көрсек қалай болады?» деді
Жоғарыда аты аталған жігіттердің бірінен-бірі өткен керемет дауыстары бар еді
Солар шетінен шығып шырқап бергенде, сарай іші әсем әннің әсерімен шат-шадыман шаттыққа толып кеткендей болды.
Иә, бұл аса бір тебіреністі, әрбір кеу­деде ұмытылмастай із қалдырған сәт бола­тын
Ән шырқалып бітті
Жұрт­тың бәрі сахнадан түсіп, Шәкең­нің қолын қысып, құттықтап жатты
Осылай өзінің ел алдындағы сурет­керлік борышын өтеген ұлы ком­позитор шәуілдірліктердің ыстық ықыласына бөленіп, туған топы­рағында бірнеше күн аунап-қунап қадірменді қонақ болып аттанған еді.
Қалмахан ОМАР,
Жамал Омарова атындағы 
№1 балалар саз мектебі директорының орынбасары, 
ҚР Журналистер одағының мүшесі
Шымкент
