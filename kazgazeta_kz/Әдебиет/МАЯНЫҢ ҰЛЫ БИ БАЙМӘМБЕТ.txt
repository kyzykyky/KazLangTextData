Осыдан бірнеше жыл бұрын «Орыс бұлақ көздеріндегі ХҮІ-ХХ ғасырлардағы Қазақстан тариқы» атты орыс тіліндегі бір кітап қолыма түсті
Беттерін парақтап отырсам, «Маяұлы Баймәмбет» деген кісі аты көзіме оттай басылды
Бала күнімнен құлағыма сіңісті бұл есім жайлы ел арасында әр түрлі пікір айтылатын– көбі дерлік «ел үшін құрбан болған аяулы азамат» десе, енді бірі «қазақты орыстандырмақ болып, орыс патшасынан шен алып, шекпен киді емес пе?» дейтін
Осы ойлардың ақиқаты қайсы деген түпкі ойыма жоғарыдағы кітап жауап бергендей болды.
Бұдан 200–150 жыл бұрын өткен қазақ-орыс қатынасында айрықша қызмет атқарған талай марқасқа қазақ зиялылары болған
Олардың арасында қатардағы шенеуніктен бастап, хорунжий, ротмистр, подполковник, полковник, генерал да, тіпті орыстың дворян атағын алған да, орден, медаль таққан қазақтар жетіп артылады
Әйтсе де, олардың ұзын санын ешкім де білмеген
Көбіне Шоқан, Ыбырай, Абай сияқты ұлы тұлғаларды ғана шыр айналдыра береміз де, олардың замандастары, зиялы қауымдастары жайлы мүлдем айтылмай, елеусіз қала берген
Патша заманындағы лауазымға ие болған, қазақша айтқанда, «шен, шекпен киген» қазақтар саны, ғалымдардың айтуынша, он жеті мыңнан асады екен.
Бұл кітапқа түскен анкеталық құжат «Аса құрметті һәм ықпалды ордалықтардың: алфавиттік, жеке басылық, формулярлық және іс-қызметін тіркеу тізімдері туралы» (1827 жылдың 12 қарашасынан 1917 жылдың 9 тамызына дейінгі аралықты қамтиды
«Орыс бұлақ көздеріндегі XVI–XX ғасырлардағы Қазақстан тариқы»
Т
VIII
Екінші бөлім
Алматы: Дайк-Пресс, 2006 ж
172-173-беттер
Орыс тілінде) деп аталынған
Әрине, олардың бәрі бірдей ұлт жанашыры болды деуге болмайды
Тек мансап үшін, атақ-даңқы үшін, жеке басының қамы үшін жүргендер де, ұлттық мүддені сатып кеткендер де болған
Ал көзі ашық, көңілі ояу, ұлтжанды азаматтар қазақ халқы үшін жан аямай еңбек еткен, орыс-қазақ қатынасының алтын көпірін салысуға атсалысқандар
Бір өкініштісі – оларды қазіргі ұрпақ біле бермейді.
Біз әңгімеге арқау етіп отырған «Орыс бұлақ көздеріндегі XVI-XX ғасырлардағы Қазақстан тариқы» атты он томдық серияда әлгі ел азаматтары осыдан екі жүз жыл өтсе де, сол қалпында кескін-келбетімен, бүкіл болмыс-бітімімен көз алдыңа келеді
Қашан, қай жерде туғаны, атамекені, байлық-дәулеті, әке-шешесінің кім екені, неше әйел алғаны, одан туған бала-шағасының есімдері, туған жылдарына дейін жазылған
Орыс патшасына қандай қызмет көрсеткені, алған сый-сияпаты, орден, медальдарына дейін толық көрсетіліп, мейлінше жан-жақты мәлімет берілген
Солардың бірі – Маяның ұлы Баймәмбет ел жадында қалған тарихи тұлға, мәмілегер, би, дуанбасы
Ол 1810 жылы Маңғыстау түбегінде туған
Мұсылманша оқыған
Орысша жақсы сөйлей білген, жазуы нашар делінген, жоғарыда айтылған анкетада.
Шежіре бойынша тарқатсақ: Адай– Келімберді – Мұңал – Бәйімбет– Алдаберді– Райымберді– Текей – Әнет – Мая – Баймәмбет болып келеді
Оның атасы Әнет алты ағайынды: «Алты Әнет» деп аталып кеткен
Соның бірі Мая, басқа ағайындары сияқты, бұл күнде өз алдына ру құрайды
Аз ауыл, ұзын саны, шалдардың айтысына қарағанда, 40–50 үй шамасындай болса керек
Көбі Сағыз өзенінің бойында, Атырау жағында.
Ал би Баймәмбет төрт ағайынды: Әймәмбет, Бұқа және Сапар
Олар жайлы мәлімет беруші қарт инженер-геолог, Алматы түбіндегі «КазЦИК» селосының тұрғыны Жұбанұлы Жолаш ақсақал
Ол – Баймәмбеттің кіші інісі Сапардан тараған ұрпақ өкілі
Баймәмбеттің алты баласы болған дейді
Олар – Бақа, Бекетай, Көтібар, Өтеген (ұрпақ жоқ), Төлеген, Досат (бір баласы орыс қызына үйленіп, Ресейде тұрған)
Бұл деректі ақтаулық Мая ұрпақтарының бірі, шежіреші Марат Балғожаев та растайды.
Ал 1850 жылғы дерек бойынша, Баймәмбеттің 34 жастағы Дәрі деген бәйбішесі, 20 жастағы Кенже деген тоқалы болған
12 жасар Көтібар, 10 жасар Күнсары деген ұлдары, 14 жастағы Балтілі, 6 жасар Қызбөбек, 3 жасар Байкүнше деген қыздары болған
Сол жылғы мәлімет бойынша, 600 қойы, 13 түйесі, 100 жылқысы болған, алайда 1848 жылы жаулық ниеттегі хиуалықтар мен түрікмендер оның ауылына шабуыл жасап, 100 жылқысын алып кетеді
Осы жерге іссапармен келген Орал казактары әскерлерінің старшинасы Михайлов бастаған отряд құрамында олардың соңынан қуады
Сөйтіп, әскери экспедицияға да қатысады.
Сондай-ақ 1839 жылы қайта таратылған Ново-Александровск бекінісінің оған беймәлім кейбір мәселелері бойынша астрахандық армяндардың бұрынғы тілмашы Турпаевпен бірге Хиуаға іссапапар­ға барғанында, хан оны бірнеше ай тұтқында ұстайды
Маяевты өзінің рулас туыстары 100 жылқы және 180 өре текемет беріп, тұтқыннан босатып алады
Сол үшін оған, бекініске қайтып оралған соң, эмальмен әшекейленген үлкен алтын жүзікпен бірге коллеж асессоры Карелиннің мақтау қағазы қоса табыс етіледі.
Бұдан бұрын да патша үкіметіне шын ниетімен, ынта-жігерімен қызмет атқарғаны үшін, үш рет шапан тіктіруге арналған бес аршын әртүрлі түсті мауыт шұға сыйға алған болатын.
Белгілі шежіреші Алшын Меңдіалиев былай деп жазады: «Әнеттің Мая деген баласынан атақты Баймәмбет би шыққан
Оның аты тарихта белгілі
1870 жылы қапыда 48 жасында қаза болған
Патша өкіметінің жазалау отрядының бастығы полковник Рукин бастаған отрядпен соғыста Иса, Досан, Қожан, Шәбік, Ермембет (соңғы үшеуі Құл баласы), Тілеуберген Оранов (Қожа руынан), Алғи Жолмамбетов, Дихан Өтеповтер бастаған адайлық жасақ 40–50 солдат пен офицерді өлтірген
Сол соғыста Маяұлы Баймәмбетке оқ тиіп қайтыс болған
Ол арабша оқыған, сауатты кісі болған, Адай елін Ресейге қосуға шын ниетімен жұмыс жасаған адам
Баймәмбет Таушықтан Форт-Шевченко қаласына жүретін жолдың бойында жерленген әкесі Маяның қасына әкелініп қойылды
Оған уақытында там салынған, бұл күнде тамы құлап қалған»
Мұндай мәлімет Ізтұрған Сариевтің «Үш жүздің шежіресі» атты кітабында да айтылғанмен, Маяұлы Баймәмбеттің ұрпақтары жайлы таратылып берілмегендіктен, біз өзімізше осы олқылықтың орнын толтыруға тырыстық
Оның туған жылы да анықталды: біз әңгіме етіп отырған құжатта оның жасы «қырықтар шамасында» делінген
Демек, ол 1810 жылы туған болып шығады.
Баймәмбет жастайынан әкесі Маяның жолын қуып, билікке араласқан
Ел ішіндегі дау-жанжалдарды шешуге атсалысады
Отыз жасқа толмай би атанады
Хиуа мен Маңғыстау арасындағы дау-шарларға қатысып, шешуі қиын мәселелерге араласқан, орыстарға қарсы күреспегені үшін оны Хиуа ханы түрмеге де жабады
Орыстың ақ патшасының мұрагері мен Орынбор генарал-губернаторының алдында елге салық салдырмау жөнінде талап қойғанын халық аңыз етіп айтады.
Ел қорғау ісіне де тікелей араласқанын Нұрым Шыршығұлұлының «Тоғыз ауыл» дастанынан айқын көрінеді
Байбоз, Жанбоз ауылдарын ша­уып кеткен жәуміттердің соңынан «Екі жүз кісі қол болып, Баймәмбет, Тайлан ақсақал қуып шықты жолданып
Маяның ұлы Баймәмбет айтыпты ақыл мол салып, Атасы Әнет болғалы тұқымынан бар еді арылмаған жорғалық
Құланды қақтан қайырған ерлерімнің қайраты бұл дүниеге болды анық» деп жырлайды Нұрым ақын.
Патша өкіметінің 1868 жылы енгізілген қыр қазақтарын басқарудың жаңа ережесі бойынша Адай елі төменгі, орта, жоғары дистанцияға бөлінеді
Соның бір дистанциясының приставы болып тағайындалады
Оған зауряд хорунжий шені берілген (1867)
Маяұлының қолдауымен Каспий жағалауындағы Сарытасқа орыс балықшылары орнығып, батаға ұйымдастырады, оның жұмысына қазақ кедейлері көптеп тартылады
Теңіз арқылы қатынас та қалыпты жағдайға келеді
Сауда-саттық күшейе түседі
Сол арқылы Маңғыстауға біртіндеп өркениет те келе бастады
Ол өз заманындағы көзі ашық, орысша да сауатты кісі болғандықтан, халық арасында ағартушылық жұмыс жүргізуді қатты қолдаған
Орынбордағы Неплюев атындағы орыс әскери училищесіне қазақ жастарын оқытып, әскери мамандар, офицерлер даярлауды армандайды
Бірақ оның бұл арманына қаратүнек надандықтың қарсылығы бөгет болды
Қара ормандай қаптаған орыстан құтыла алмайтынына, оларға қарсы Хиуа хандығының қауқарсыз екендігіне оның көзі жеткен
Орысқа қарсыласпай, бейбіт қарым-қатынаста болу саясатын ұстанған
Ол Хиуа хандығына тәуелді болғаннан гөрі орыс елінің қол астына кірген тиімді деп есептеген
Патша өкіметінің сеніміне кірген ол өз беделімен отаршылдыққа қарсы күрескен жерлестеріне араша түсіп, мәмілегер болып, қантөгісті болдырмауға тырысқан, соның жолында өзі де құрбан болды
Маяұлы Баймәмбет өз заманындағы белгілі тарихи тұлға, елі үшін жанаямай еңбек еткен қайраткердің биыл туғанына 200 жыл толуына орай барша қауым болып, бүкіл ел болып мерейтойын атап өту қазақ халқының абы­ро­йын асқақтата түсері сөзсіз.
Тәжібай Жанаев
