«Малды білсе, қазақ білсін» десек те өткен ғасырдың 30-жылдарынан бері сиыр­ды «ірі қара» деумен келеміз
Бір кісі түзетпей-ақ қойды
Үш ширек ғасыр бойы барлық құжаттарда төрт түлік былай тізіліп айтылады: ірі қара, қой, жылқы, түйе
Әуел баста сиыр малының аты орысшадан тікелей аударылып, «ірі мүйізді қара», «мүйізді ірі қара» деп жазылып жүріп, кейін «мал ірі ме, мүйізі ірі ме» деп шатасқандықтан, «мүйізі» дегенді алып тастап, сиыр атына ғана «ірі қара» деген атау таңылды
Жоғары білімді зиялы да, мамандар да, тіпті малшы да сиырды ірі қара деп түсінетін болды
Қара болған соң-ақ ірі мал (крупный скот) екені түсінікті емес пе?
Қазақ малды екі топқа бөлген: жандық және қара
Жандыққа қой-ешкі кіреді, ал қара үшеу: түйе, жылқы, сиыр
Кейбіреулердің түсінігінше сиыр жылқы мен түйеден де ірі сияқты
(Оған қоса қазақта сиыр соңынан айтылады ғой.) Орыс­тар айыру үшін сиырды – рогатый скот, оны ешкіден айыру үшін – крупный рогатый скот деген
Бізге не жорық? Дұрыс аты – сиыр, орысқа еліктегің келсе, мүйізді қара де, бірақ ірі қара емес! Ірі қара дейтіндей қай жағынан алсақ та жылқы мен түйеден ірі емес қой.
Рас, қазақта «ірі қара» деген сөз қолданылады, бірақ олары – жабағы, тай, бота-тайлақ, бұзау-торпақ, тағы сондайлар емес, кәдімгі ірі қара
Олай болса сиыр ірі қара емес – қара, керек десең – сиыр, мүйізді қара
Иеліктегі малын шаруа «пәлендей қарам, пәлендей жандығым бар» деп отырады
Тұрмыста «ірі қараның еті» деген де сөз қолданысы бар, бірақ ол да сиырдың еті, жылқының еті, түйенің еті деп айырылады.
Малды атап тұрып, пәлен жылқы, пәлен түйе, пәлен ірі қара дегенде (сиырды айтқаны) күлкің келеді
Жылқы мен түйені көрмеген қазақ қолындағы сиырын ірі қара дейтін шығар-ау дейсің.
Жанаш НҰРМАХАН,
республикалық дәрежедегі
дербес зейнеткер
Атырау облысы
