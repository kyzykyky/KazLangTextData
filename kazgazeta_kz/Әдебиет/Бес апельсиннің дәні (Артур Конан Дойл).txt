Айдана Талапқали,
 әл-Фараби атындағы ҚазҰУ-дың филология,
 әдебиеттану және әлем тілдері факультетіндегі аударма ісі бөлімінің 1-курс студенті.
 Көркем аударманың қыр-сырын меңгеріп жүрген Айдана ағылшынның атақты детектив жанрындағы жазушысы
 А.Конан Дойлдың «Апельсиннің бес дәні» әңгімесін түпнұсқадан аударды.
 Төменде осы әңгімеден үзінді ұсынылып отыр.
…Жас жігіт орындықты жылжытты да, дымқыл аяқтарын қызуы шарпылған отқа жақындатты

– Менің есімім Джон Опеншоу, – деді ол
– Алайда менің түсінігімше жеке басымдағы шаруаларымның мұндай сұмдық жағдайларға қатысы шамалы
Бұл мұрагерлік шаруа болғасын, болған оқиғаға дұрыс көзқарас таныту үшін хикаяның басынан бастайын
Менің атамның екі ұлы болған: көкем Элиас және менің әкем Джозеф
Әкем Ковентридегі шағын фабриканы басқарды
Велосипед өндірісі басталған кезде, ол өз ісін кеңейтіп алды
Ол мықты шиналарды ойлап тапты, оның өндіріс ісі оңға басты
Кейіннен ол фирмасын сатып, зейнетке кеткен кездің өзін толықтай қамтамасыз еткен адам ретінде тыныш өмір сүруге көшті
Ал әкемнің ағасы Элиас жас кезінде Америкаға қоныс аударып, Флоридада плантаторға айналды
Ол жерде оның ісі жақсы жүріп жатыр деп естігенбіз
Соғыс кезінде ол Джексон армиясының құрамында шайқасып, артынан Гуд басшылығында қызметте жүріп полковник шеніне де жетті
Ли қызметін тастаған уақытта көкем өз плантациясына оралып, сол жерде үш-төрт жылдай тұрды
1869 не 1870 жылдың бірінде ол Еуропаға қайтып келіп, Хоршемге жақын жердегі Сассекстен шағын жерді жалға алды
Құрама штаттарда ірі капитал жинады да, Американы тастап кетті
Өйткені ол негрлерді жақтырмады және оларды құлдықтан босатқан республикалық билікке разы болмады
Көкем өте бір қызық жан болатын – қатал әрі қызу қанды
Ашуға булыққан кезде қатты айғайға басатын
Ол жалғыз әрі адамдардан оңаша өмір сүрді
Хоршемде өткізген жылдарында оның ең болмаса бір рет қалаға шыққанына күмәнім бар
Оның бақшасы, үйінің айналасында серуендейтін екі не үш көгалды жерлері болды
Әйтсе де, ол бірнеше апта бойына бөлмесінен шықпайтын
Ол коньякты өте көп мөлшерде ішетін және шылым шегетін, бірақ та адамдармен тілдесуден сақтанатын, тіпті туған інісімен де араласпайтын
Ал маған ол бауыр басып қалды, алғашқы жолыққанымызда мен он екіде не сол жастың шамасында едім
Бұл 1878 жылы болатын
Сол кезге дейін ол сегіз бе, әлде тоғыз жылдай ма екен Англияда тұрыпты
Ол әкемді өзінің қасына мені көшіріп алуға көндірді және маған өзінше мейірімділік танытты
Сау кезінде ол менімен нарды, дойбы ойнағанды жақсы көретін
Қызметшілер мен саудагерлерге қатысты бар шаруаны маған сеніп тапсырды, осылайша он алты жасқа қарай мен толыққанды үйдің қожасына айналдым
Кілттің барлығы менде еді, мен барғым келетін жерге барып, ойы­ма келгенді істедім, онда да көкемнің мазасын алмаудың қамындағы бір ғана шартпен
Бірақ қалай десек те, біртүрлі бір нәрсе болды: шатырда үнемі жабық тұратын бір бөлме болды, ол жерге ағам маған да, басқаға да кіруге рұқсат бермеді
Балалық әуестікпен құлыптың тесігінен қарап жүрдім, ол жерден ескі сандықтар мен түйіншіктерден басқа еш нәрсені де көрмедім
Бірде – бұл 1887 жылдың наурызы болатын – көкемнің үстелінің үстінде шетел маркасы жапсырылған хат жатты
Ол ешқашан хат алмаушы еді, өйткені ол қолма-қол төлейтін заттарды ақшалай алған және оның үстіне достары да жоқ еді.
– Үндістаннан, – деді ол конвертті алып жатып
– Пондишерри пошта маркасы! Бұл не болуы мүмкін?
Көкем конвертті асыға жыртып ашты
Ішінен бес құрғақ апельсин дәндері ыдысқа домалап түсті
Мен күліп жібердім, бірақ оның бет-жүзін көрген кезде күлкім кілт тыйылды
Төменгі ерні салбырап, көзі шарасынан шығып, өңі бозарған күйі діріл қаққан қолымен ұстаған конвертке қарап тұра берді
«К.К.К.! –деп үн қатты
– Құдайым-ау, Құдайым-ау! Міне, менің күнәларымның өтеуі!»
– Бұл не, көке? – деп cұрадым.
– Өлім, – деді де, қорқыныштан дірілдеген күйде мені тастап, үстелден тұрып өз бөлмесіне кетті
Мен конвертті алдым да, ішкі жағында қызыл сиямен түсініксіз жазумен үш рет қайталана «К» әрпі жазылғанын көрдім
Оның ішінде бес құрғақ апельсин дәнінен басқа еш нәрсе де болмады
Оның соншама үрейін ұшырған не болды екен? Мен үстелден тұрдым да, баспалдақпен жоғары көтерілгенімде алдымнан көкем шықты, оның бір қолында шатыр астындағы болме кілті болу керек, тат басқан бір кілт, ал екінші қолында мыс қобдиша бар еді.
«Олар ойларына келгенін жасасын, бірақ мен оңайлықпен беріле қоймаспын! – деп қарғыс ата үн қатты
— Мэриге айт, менің бөлмемнің отын жағып, сосын хоршемдік заңгер Фордхэмге барсын».
Мен оның айтқанын бұлжытпай орындадым, ал заңгер келген кезде мені көкемнің бөлмесіне шақырды
От лаулап жанып тұрды, қағаз өртеген болу керек ол жерден күлді байқадым
Оттың жанында іші бос, ашық қобдиша жатты
Қобдишаға қарап едім, кенет бойым дір етті, өйткені оның ішкі жағында дәл таңертең хаттан көргендегідей үш рет қайталана жазылған «К» әрпін көрдім.

–Менің қалауым, Джон, – деді ол, – өсиет жазған кезде менің куәгерім болғаның
Мен өз иелігімді бар жақсы жақтарымен де, кемшіліктерімен де ініме, яғни сенің әкеңе қалдырамын, ол өз кезегінде саған өтеді, оған күмәнің болмасын
Егер оны орнымен пайдалана алсаң, тіпті жақсы
Ал егер бұл қолыңнан келмесіне көзің жетсе, онда менің ақылымды ал, балам, мұны қас жауыңа бер
Саған мұндай жағдайда мұра қалдыруым өте өкінішті, бірақ мен істің соңы неге әкелетінін білмеймін
Ал енді, сыпайылық танытып, Фордхэм мырза көрсеткен жерге қолыңды қоя ғой.
Мен маған айтқандай етіп қолымды қойдым,құжатты заңгер алып кетті
Бұл түсініксіз жайт маған қатты әсер етті, мен үнемі соны ойлай бердім, алайда еш жауабын таппай қойдым
Күнделікті өмір сырғып өтіп жатты, еш өзгеріс байқалмаса да, мен бір түсініксіз қорқыныш сезімнен арыла алмадым
Әйтсе де, мен көкемдегі болып жатқан өзгерісті байқадым
Ол бұрынғыдан бетер көп ішетін болды, оның үстіне бұрынғысынан бетер тұйықтала берді
Уақытының көп бөлігін өз бөлмесінде өткізетін, тек кейде мас кезінде револьверімен баққа шығып, ешкімнен қорықпайтындығын, адамға да, сайтанға да өзін қойдай бауыздап өлтіріп кетуіне жол бермейтінін айтып айғайлайтын
Артынан, қызуқандылығы басылған кезде, үйге жүгіріп кіріп, қатты үрейге бой алдырған адам секілді өз бөлмесін кілттеп отыратын еді
Осындай кездері, тіпті суық күндерде де оның беті жаңа ғана моншадан шыққандай ыстық терден жылтылдап тұратынын байқап жүрдім.
Енді сөзімді аяқтай келе, Холмс мырза, сіздің төзіміңізді тауыспайын, тек мынаны ғана айтайын, бір күні түнде ол әдетінше ішіп, содан оралмай қалды
Біз оны іздеуге шығып, бетімен жерге қарап жатқан денесін өзіміздің бақтағы балдыр қаптап кеткен тоғаннан таптық
Денесінде күш көрсетудің ешбір белгісі табылмады, ал судың тереңдігі екі футтан аспады, сол себепті сот отырысы көкемнің соңғы кездегі қылықтарын ескере отырып, өлім себебін өзіне-өзі қол жұмсау деп тапты
Алайда мен, өлім жайлы ойдың өзі оның мазасын алатынын біле тұра, көкемнің өзін-өзі өлтірді дегенге өзімді сендіре алмадым
Қалай болғанда да, іс осымен аяқталды, ал әкем иелікті және оның қазіргі шотында тұрған он төрт мың фунтты пайдалануға кірісті…
 
