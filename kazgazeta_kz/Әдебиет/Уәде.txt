Арадағы хаттардың тоқтағанына көп болды
Бірақ ол күнде хат жазатын
Жолданбайтын хаттар жазатын
Белгісіздіктің, күмәннің, аңсардың, үміттің жазбалары шимақталып жатушы еді ойында
Бірақ сол шимайдың да тоқтағанына біраз болды
Әкесінің кенеттен үзілген өмірімен мәңгі қайтпастай болып бірге үзілген еді… Бүгін қайта жалғанды
Бәлкім жалғанның жалғандығы үшін жалғанды

«Білесіз бе,  «жамансыз» дегенде олай ойлайтындықтан емес, жай титығыңызға тию үшін айтатынмын
Әйтсе де сіз жайында осы сөзді өзгелерден естімесем деп едім
Сондықтан сіз туралы ешқашан ешкімнен ештеңе сұраған емеспін
Бірақ бұл қорқыныш ақыры алып жықты, алдымнан, жан-жағымнан қаумалап, күліп шықты
«Ол сен ойлағандай емес!»
Сенесіз бе, өмірімде алғашқы рет керең болып тумағаныма өкіндім
Тек керең болып келгендігіме емес
Сіз дұрыс айтыпсыз, менікі тек иллюзия екен
Осы уақытқа дейін адам, аға, дос, жігіт емес, қиялымдағы әдеби образбен әңгіме-дүкен құрыппын
Ал маған сол әлем ұнайтын
Себебі мен онда аяулы, аянышты, сүйкімді, сұрықсыз, аңғал, тәкаппар, қарапайым, момақан, ерке, қыңыр бола алам
Ойнай алам, оймен, сөзбен ойнай алам
Сүйіп оқитын кітаптардағыдай өмір сүре алам
Күйбең тіршілікті, ренішімді, өкінішімді ұмыта алам
Өйткені сіз мені білмейсіз, мен сізді білмеймін
Ал өзгелер? Өзгелер үшін мен ару, әпке, әріптес, дос, бала, қарындас, сіңлімін
Олар мені біледі, олар мені жақсы көреді, сондықтан әлсіздігімді де көтере алмайды, жанайқайымды да тыңдай алмайды
Мен де олардың алдында жаман болуға хақым жоқ

Осыны ойладым
Өкінішті
Өкінішті емес, өмір
Өтірік
Өтірік болған соң осыншалықты тәтті
Бірақ есіңізде ме? «Бұзықтығымды тәрбиешіге айтпасаңыз, жақсы жігіт болып өсемін» деп уәде бергеніңіз
Тентектігіңіз жайында ешкімге сыр ашпап едім, ал уәдеңіз қайда? Басқа әдемі ойларыңыздың парқы, салмағы, шынайылығында шаруам жоқ
Тек сол уәдеңізді орындаңызшы
Себебі мен адамдарға деген аяулы сезімнен тым ерте ажырап қалғым келмейді
Әлі де адамдарға сенгім келеді
Бұрынғыдай емес, қазір мен сізді көргім келмейді, тек сенгім келеді
Сіздің де жақсылыққа ұмтылатындығыңызға, жақсы болғыңыз келетіндігіне, жақсылықты бағалайтындығыңызға сенгім келеді
Сондықтан сол уәде ғана сұрайтыным, бар болғаны сол ғана»

Жанар Елдосқызы
