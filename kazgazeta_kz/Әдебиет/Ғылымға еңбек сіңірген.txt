Маңғыстау ауданының орталығы Шетпеде филология­ ғылымының докторы, профессор Мекерия Атымовтың 85 жылдығына орай еске алу кеші өтті
Аталған шара ғалымның есімімен аталатын мектепте ұйымдастырылды. 
Кешке ғалымның замандастары, достары, шәкірттері, ағайын-туыстары мен ұжым мүшелері, оқушылар қатысты
Мектеп басшысы Тоғжан Бисекенова кіріспе сөзімен ашты
Білім ордасының тарихы мен бүгінгі жетістігі ­жайында баяндама оқыды.
М.Атымовтың құрдасы, ғалым, экономика ғылымының докторы, профессор Көркембай Алданазаров пен мектептің алғашқы басшысы, ҚР Білім беру ісінің үздігі, ардагер ұстаз Ұранбек Сарбалаев құттықтау сөз сөйледі
«Мен 1992 жылы осы мектептің іргетасын қаладым, алғашқы мектеп басшысы да болдым
1997 жылы М.Атымов есімі мектепке берілуіне бір адамдай үлесімді қостым
­Мекерия Маңғыстаудың мақтанышы
Ол ағамыздың тіл ғылымы үшін жасаған еңбегі ұшан-теңіз» деді Ұранбек Берішбайұлы.
Шара мектеп оқушыларының әдеби поэтикалық көріністері мен мектеп жанындағы шағын домбырашылар үйірмесінің концертімен жалғасты
Шетпеден шыққан тұңғыш ғалым М.Атымовтың есімі Маңғыстаудың жалынды жастарының жүрегінде мәңгілік сақталары сөзсіз.
Айта кетейік, Мекерия Атымов 1935 жылы 12 қаңтарда Маңғыстау облысы, Шетпе ауылында дүниеге келген
Филология ғылымында кәзіргі қазақ романдарының стилі мен поэтикасы саласында зерттеулер жүргізген
«Сөз зергерлері», «Шеберлік ­проблемасы», «Қазақ әдебиетіндегі жанр проблемасы», «Әдебиеттану», ­«Жазушы және қаламгер», «Стиль проблемасы», «Дәстүр мен жаңашылдық» тәрізді ұжымдық зерттеу еңбектеріне атсалысқан
Ол бірқатар ғылыми еңбектер мен педагогикалық оқу орындары­ студенттеріне арналған оқу құралдарының авторы атанды
М.Әуезов атындағы Әдебиет және өнер институтында жетекші ғылыми қызметкер болып қызмет еткен.
Аллаберген ҚОНАРБАЕВ
Маңғыстау облысы
Маңғыстау ауданы
