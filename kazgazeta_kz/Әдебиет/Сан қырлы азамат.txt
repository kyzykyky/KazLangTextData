Елімізде өзінің атқарған еңбегімен, тілге деген жанашырлығымен сый-құрметке ие болып жүрген азаматтар аз емес
Солардың бірі де бірегейі деп Дүйсен Жүнісовті айтқан болар едім
Дүйсен Жүнісов – сан қырлы азамат
І.Жансүгіров атындағы Жетісу мемлекеттік университетінің «Құрметті профессоры», Алматы облысының Құрметті азаматы
Бүгінде зейнеткерлік демалыста
Жуырда оның Қазақстан Педагогикалық ғылымдар академиясының 2017 жылғы 13 мамырдағы шешімімен (№3 хаттама) Академияның толық мүшесі болып сайланғанын естіп мерейіміз өсіп, Дүйсеннің жүрек тебірентер қуанышты сәтін көзбен көріп, оны шын ықыласты, достық жүректен құттықтадық
Оқырмандарға ардақты азаматтың кейбір өнегелі қырлары жөнінде айтып беруді өзіме парыз санап, қолыма қалам алған жайым бар. 
Осы әңгімеге арқау, еңбегімізге кейіпкер болып отырған Дүйсен Мұхамедиұлы Ұлы Отан соғысының өрті қою түтінге айналған 1941 жылдың жаз айында өмірге келген өрендердің бірі
Жүніс атасы отызыншы жылдар басындағы ашаршылықта тіршілік қамына байланысты Жаркент қаласынан қозғалып, Нарынқолға қоныс аударыпты
Онда өзінің жақын туысқаны, бүгінде белгілі балалар жазушысы болып әдебиет алаңында аты шыққан жазушы Бердібек Соқпақбаевтың әке-шешесі Ыдырыс пен Әсбеттің басындағы екі бөлмелі қоржын үйінде бірге тұрады
Бұл жайлы кейініректе Бердібек Соқпақбаев өзінің «Балалық шаққа саяхат» повесінде жазыпты
Онда екі үйдің бар үміт-тіршілігі, күнкөрісі Мұхамедидің жалғыз торы аты болғаны нанымды, көркем суреттелген
(Б
Соқпақбаев, таңдамалы 2-том, 12-бет).
Өткен тарихтан сыр шертсек, Дүйсекеңнің әкесі Мұхамеди Ұлы Отан соғысы жылдарында елі мен жерін қорғау үшін майданға аттанады
Ол бірақ бұл сапарынан қайтып оралмайды
Ал Дүйсеннің анасы – Қантай сәбиі бір жасқа толар-толмас жасында көз жұмады… Әкесі майданда мерт болса, анасын ажал мезгілсіз қармаған
Анасының жарқын жүзін есіне түсіре алмайтын
Дүйсен және оның екі әпкесі Құрманхан мен Әйімхан үшеуі әкесі Мұхамедидің қайтыс болып кеткен ағасы Алтынбектің бәйбішесі – Күлән әженің қолында тәрбиеленіп өседі
Жаркент қаласында мектепті тәмамдаған жас азамат бірден еңбекке араласады, колхозда шопан да, автокөлік жүргізуші де болып жұмыс жасайды
Халқына, еліне, қоғамға пайда келтіру үшін білім қажет екенін есінен шығармаған ол ҚазМУ-дің филология факультетіне оқуға түседі
Бұл 1961 жыл еді.
Ықшамдап айтсақ, мұғалімдік қызметті Панфилов ауданындағы Кішішыған орта мектебінде бастап, облыстың мұғалімдер білімін жетілдіру институтына кабинет меңгерушісі қызметіне шақырту алды
Еңбек ете жүріп, аспирантураны тәмамдау, 1973 жылы Жетісу мемлекеттік педагогикалық институтында студенттерге дәріс беру, республикалық мұғалімдер білімін жетілдіру институтында әдіскер болу, Қазақ КСР Ғылым Академиясының Тіл білімі институтында ғылыми қызметкер, т.б
қызметтерді (бәрі-бәрін тізіп шығу шарт емес) абыроймен атқару, сонымен қатар «Орталық Қазақстан жер-су аттары», «Өзен-көл атаулары», «Ана тілі – тағдырым», т.б
еңбектері елі мен жері, тілі мен ұлты үшін, солардың тағдыры үшін жанашырларға шамшырақ іспетті
Өзі ұстаз-ғалым, өзі ақын-жазушы, өзі турист азамат облыстық, (қалалық) аудандық газеттерге, республикалық педагогикалық бағыттағы басылымдарға, тіпті, Мәскеу мен Бакуден шығатын журналдарға бірқатар мақалаларын жариялады
Олар негізінен мемлекеттік тілді – қазақ тілін мектептерде, оқу-білім орындарында, мемлекеттік мекемелер мен ұжымдарда оқытудың маңыздылығына арналды
Жетісу ономастикасына, көне тарихи тіл ерекшелік белгілеріне байланысты мәселелерге мән берілді
Жетісу туризмі жайлы толғаныстары, оның келешегіне жанашыр болуы көпшілікке ой салды деген жөн
Осынау азаматтың жарты ғасыр бойы шығармашылық қызметінде – «Ана тілі – тағдырым» атты кітабы 2016 жылы жарық көрді
Ол өзінің осы еңбегін өзін жастайынан тәрбиелеп өсірген әжесі Күлән Тұяқбайқызының рухына арнаған екен.
Әрине, бастапқы жылдары Тіл ­туралы заңның бірден жұмыс істеп кетуі қиын болды, ол үшін көп дайындық жұмыстары кажет еді
Заңды жүзеге асыруға қатысты орындардың мәселеге селқос, материалдық-техникалық базаның (қазақша жазу ­машинкасы, көбейткіш және аударма аппараттары, компьютер, лингофон, т.б.) әлсіздігі немесе мүлде жоқтығы, ең бастысы, еңбек ұжымдарында қазақша ісқағаздарын жүргізе алатын мамандардың тапшылығы кедергі келтіріп отырды.
Осындай жұмыстарды жүйелі іске асыруда, оның дұрыс шешімін табуын­да Дүйсен Мұхамедиұлы іскерлік, ұйымдастырушылық қабілет танытып отырды
Мұндай жұмыстардың басы-қасында жүретін Дүйсен жан-жақты, терең білімді азамат
Еңбек ете жүріп, Қазақ КСР Ғылым Академиясы Тіл білімі институтының аспирантурасын сырттай оқып бітірді
Жетісу жерінде алғаш рет 1973 жылы Талдықорған пединституты ашылған кезден бастап қазақ тілі кафедрасында дәріс берді.
Дүйсен Жүнісов облыста ең алғаш оқушылар айтысын қолға алып ұйымдастырып, рухани шараның кең көлемде қамтуын жүзеге асырды
Сол кездегі мектеп оқушылары – Дәурен Қуат – қазір республикалық «Abai.kz» порталының жетекшісі, Балғынбек ­Имашев – республикаға танымал айтыс ақыны
Ол 1980 жылы Алматыдағы республикалық мұғалімдер білімін жетілдіру институтына шақыртылып, әдіскер қызметін атқарды
Қазақ тілі мен әдебиетінен оқу-әдістемелік және ғылыми-әдістемелік мәселелерімен айналысты
Ал 1982 жылы Қазақ КСР Ғылым Академиясының Тіл білімі институтына шақыру алып, ғылыми қызметкер болып қабылданды
Бұл жылдарда ол көптеген облыстарда ғылыми экспедиция құрамында болып, көптеген жер-су атауларын, микро-макро топонимдерді жинақтап, сұрыптап, ғылыми тұрғыда електен өткізіп, соларды Академияның ғылыми қорына тапсырды
Бұл еңбектердің біразы 1989 жылы «Ғылым» баспасынан «Орталық Қазақстан жер-су аттары» деген атпен жарыққа шықты.
1991 жылы «Өзен-көл атаулары» деген кітап «Қазақстан» баспасынан басылып шықты
Осынау еңбектерінде автор Жетісу ономастикасын кеңінен қамтығаны көрініп тұр, ол еңбектерде лексика-семантикалық және этимологиялық жағынан байсалды талдау жасалған
Ана тіліміздің келешегіне жанашыр әрі қамқоршы азамат еліміз бойынша алғашқы, яғни бірінші болып облыстық партия комитетінің бюро мүшелері, бөлімдер меңгерушілері мен аппарат қызметкерлеріне мемлекеттік тілді – қазақ тілін үйретуді қолға алды, сөйтіп оларға дәріс берді
Талдықорған обкомының сол кездегі бірінші хатшысы В.Ануфриев көппен бірге, әдейі көзге көріну үшін партаға отырды
Дүйсен Жүнісовтің бұл бастамасы онан әрі жалғасып, іс-тәжірибесі Қазақстан Компартиясы Орталық Комитеті мен Қазақ КСР Ғылым Академиясы, көп кешікпей Оқу министрлігі тарапынан қызу қолдау тауып, арнайы ұйымдастырылған семинар-кеңесте қорытындыланды.
Сөйтіп, қайраткер азаматтың тіл мәселесіне арналған ғылыми-көпшілік сипаттағы жұмыстары, мақалалары облыстық, республикалық газеттер мен журналдарда, теле-радиохабарларда, тіпті Мәскеуден шығатын «Литература в школе», Бакуден шығатын «Советская тюркология», Алматыдағы ­«Известия АН Каз ССР», «Қазақ КСР Ғылым Академиясының хабарлары» атты журналдарда жарияланып тұрды
1973, 1976 жылдары Алматыда өткізілген түркологтардың Бүкілодақтық конференциясы мен Бүкілодақтық съездеріне қатысып, ­баяндама жасады
Ана тілінің жанашыры зейнеткерлік жасқа толғанша, 2000-2004 жылдарда Алматы облыстық әкімдігінде тіл бөлімін басқарды
Бұл жылдары ол мемлекеттік мекеме ісқағаздарын мемлекеттік тілде дайындауға көп көңіл бөліп, облыстың, барлық мекеме, еңбек ұйымдарының толық мемелекеттік тілге көшуіне алғышарттар жасады, облыс әкімінің шешімін дайындап, барлық аудандардың, қалалардың мемлекеттік тілге көшу жоспарлары мен мерзімдерін анықтады.
Білікті маман қызметін сан-салалы қоғамдық жұмыстармен тығыз байланысты атқаруға икемді болды
Бәрін емес, біразын айтар болсақ, мұғалімдердің облыстық аттестациялау комиссиясында қазақ тілі мен әдебиеті бөлімін басқарды
Тіл және ішкі саясат бөлімінде қызмет істеген кезінде облыстық ономастика комиссия­сы төрағасының орынбасары, жауапты хатшысы міндеттерін қоғамдық негізде атқарып, Жетісу жеріндегі ономастикалық материалдарды тіл заңдылықтарына сәйкес қарастырып, өзінің көзқарасын қорғап, өз пікірін республикалық семинарларда, тіл комитетінде дәлелдей алды
Оның ономастикаға байланысты жұмыстары Қазақстан Үкіметі жанындағы мемлекеттік ономастика комиссиясының ­(Мемономком) бюллетені «Ономастикалық хабаршыға» және «Ономастика: бүгіні және болашағы» (республикалық ғылыми-практикалық конференция топтамасы) жинағына енгізілді
Ерекше екпін түсіріп айтар жұмыс – Дүйсен Жүнісов 2006 жылы «Арыс» баспасынан «Сулы, нулы Жетісу» атты кітабын шығарды
Бұл кітапқа Елбасы Н.Ә.Назарбаев лайықты бағасын беріп, авторға арнайы Алғыс хат жолдады
Мұнан шығар тұжырым, Дүйсекең өзінің білімі мен мол тәжірибесін қасиетті ана тілімізге, оның көркейіп өсуіне, жалпы халықтық сипатқа ие болып, іс жүзінде мемлекеттік тілге айналуына жекелей үлес қосып, тер төккен ізденімпаз азамат деп мақтанамыз.
Жетісу жерінің туристік мүмкіндігі Дүйсен Мұхамедиұлының ежелден назарында
Сол себепті бірқатар зерттеу еңбектері бұқаралық ақпарат құралдарында жарияланып келеді
Ал Талдықорған бүгінде жер жаннаты Жетісудың төрі болып отыр
Дүйсеннің еңбектерінде Жетісу ежелден қазақ жерінің тұрмыс-тіршілікке қолайлы, көне, көркем аймақ екендігі басымды негізде айтылады
Шығысында Қытаймен, Онтүстік-батысында – ­Алматы, солтүстігінде Семей, шығысында – Шығыс Қазақстанмен қабысып жатқан өңіріміздің туристік мүмкіндіктері ерекше көңіл бөлуге, назар аударуға тұрарлық
Осы аралық аймақта мемлекет қарауына алынған жүзден астам көне тарихи-мәдени ескерткіштер бар
­«ЮНЕСКО курьері» журналының көрсетуінше, Ұлы Жібек жолының солтүстік тармағы Үрімші, Құлжа, Қорғас, Жаркент арқылы ­Алтынемел ­асуынан асып, Қордай, Мерке, Құлан, Тараз қалаларын басып, Отырарға жетеді
Араб елінің әйгілі географы Әл-Идрисидің дәлелінше шығысқа тартқан жол көне Құлан – Мерке – ­Аспара қалаларын басып өтіп Жетісудағы көшпелі қарлұқ тайпаларымен жалғасқан
Осынау ­керуен жолдары бойында көне Екіөгіз (Талдықорған маңындағы Дүнгене қалашығы), Қойлық (бұрынғы Антонов ауылы маңайы) қалалары және Көктұма қалашығы болған
Сол замандарда осы маңайда 25 қала мен мекенжай болыпты.
Кербұлақ ауданының Шолақ тауы баурайынан табылған Бесшатыр қорғаны, жартастарға салынған әрқилы суреттер мен көне түркі жазулары, т.б
көне тарихтың шынайы куәгерлері болып саналады
Бесшатыр ескерткіші – Іле аңғарын мекендеген сақтардың өз көсемдерін жерлеген қасиетті қабірстаны екені дәлелді
Обалар саны – отыз бір, олар үш түрлі болып келеді
Осыған қарап ең ірі обада сақ тайпалары көсемдері, орташасында соғыста ерлік көрсеткен батырлар, ал кіші обада – қатардағы сарбаздар жерленген деп топшыланады.
Осыдан бір жарым ғасырдай кейінгі заманда поляктың белгілі саяхатшы-ғалымы А.Янушкевич Жетісу жерінде болып, Үйгентас өңіріндегі таудағы Лепсі мекенжайында Ойжайлауды көргенде табиғат сұлулығына теңеу таппай, тамсанғанын жасырмай айтып, жазып та алған.
– Алты күндік саяхаттан және қыруар қиындықтан кейін біз күн бата, көздің жауын алған Лепсінің жағасындағы Ойжайлау қонысына келіп, атбасын тіредік
Бұл жердің теңдесі жоқ әдемілігін сіздің көз алдыңызға келтіру үшін мынаны айтқым келеді: қазақтар жайлайтын осындай әдемі, романтикалық жерде бұл дүниенің бірде-бір королі өмір сүріп көрген жоқ
Қайда барсаң да шөп белуардан келеді
Жер бетіндегі жұмақ – осы! – дейді жаңағы ғалым-саяхатшы, поляк жиһанкезі А.Янушкевич
Сонымен қатар Дүйсен Жүнісов Қазақстан Республикасының «Қызыл кітабына» енгізілген жануарлардың бәрі дерлік Жетісу жерінде кездесетініне мән береді.
Жетісу жеріндегі табиғат байлықтарын тамашалап, естігеннен гөрі көзімен көргенді жөн санаған азамат ­«Алтынемел» ұлттық-мемлекеттік қорығында «Әнші құмды» қызықтады
Мұнан соң Дүйсен мырза: – Ақ құмның «әнін» естідім
Аяқ астындағы құмның ішінен реактивті ұшақтың үніне ұқсас гуіл шығатынына көзім жетті
Бұл гуіл адам сезіміне ерекше әсер етеді екен
«Әндетіп» тұрған құм төбенің үстінде тұрғанда, оның іші бос, ­кеуек сияқты сезіледі
Табиғаттың бұл құпия сырын ғылым қазірше түсіндіріп берген жоқ, – деп таңданғанын жеткізді.
Дүйсекең облысымыздың туристік бағыттарымен еркін серуендеген жан
Оған Қора мен Лепсі, Қапал, Жаркент, Ақсу мен Сарқан өзендері жақсы таныс
Тау басындағы Жасылкөлді тамашалау көптің арманы болары рас
Айта берсе, қызығы мол, көркем Жаркент мешіті, Ш.Уәлихановтың музей-мемориалы, «Әнші құм», «Бесшатыр» қорғаны, т.б
жайы Дүйсенге ежелден танымал
Жетісу жерінде, оның ішінде Талдықорған өңіріндегі географиялық аймақта Дүйсен бармаған жер, баспаған тау, кешпеген өзен, шомылмаған көл жоқ деп ойлаймыз
Солардың бәрінің жай-күйі оның назарынан тыс қалған емес
Олар жайлы мақалалар жазылды, пікірлер де айтылды, билікке ауызша да, жазбаша да айтылды
Олай болатын себебі кейіпкер қазақ тілі мен әдебиетінің шын мағынасындағы жанашыры мен жанкүйері емес, туған табиғаттың бүгіні мен ертеңінің іздеушісі мен жоқтаушысы да.
Дүйсен бір сөзінде былай деп ой түйіндеді: «Бізде шетелге барушы қалталы мырзалар көп те, керісінше Қазақстанға, оның ішінде Жетісу жеріне келушілер азшылық
Өйткені біз өз еліміз бен жеріміздегі табиғи байлығымызды – жер бетіндегі жұмақтай кереметтерімізді өзге елге, басқа жұртқа паш ете алмай келеміз
Біздегі табиғи мұралардың қай-қайсысы болмасын, саяхатшыларға мол қуаныш сыйлап, көңілінен шығарына күмән жоқ
Жетісу жерінде тау да, бау да, көл де, шөл де, ­жануарлар әлемінің байлығы да ­кенен
Қапал-Арасан, ­Жаркент-Арасан, Аяққалқан, Іленің оң жағалауындағы – Керімағаш, т.б
емдеу-сауықтыру орындарындағы Арасан сулары сүйек, буын, жүйке жүйесі, қан тамырлары, асқазан ауруларын емдеуге пайдаланылуда
Оған келушілердің барлық талаптарына сергек қарасақ, көп жағдайда оңға қарай қадам басар едік.
Жетісу жұртшылығы, әсіресе білім, мәдениет және ғылым саласының таңдаулы мамандары Дүйсен Мұхамедиұлын жақсы біледі, көпшілік оны осы саладағы тындырымды істері негізінде таниды
Қорыта айтқанда, еңбегі жемісті, ғылымда табысты, жанұяда өнегелі Дүйсен Жүнісовтей азаматтар көп болғаны мерейімізді өсіреді.
Болат БИСҰЛТАНҰЛЫ,
Қазақстан Журналистер одағының мүшесі
ТАЛДЫҚОРҒАН
