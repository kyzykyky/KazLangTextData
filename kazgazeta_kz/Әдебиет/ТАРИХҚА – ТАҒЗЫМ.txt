Қазақстан Республикасы Тәуелсіздігінің 25 жылдығы аясында  Қарқара көтерілісінің 100 жылдығын атап өту мақсатында Алматы облысының Райымбек ауданындағы Қарқара жайлауында «Тарихқа –  тағзым» атты шара өтті
Қарқара жайлауындағы ұлан-асыр тойға еліміздің түкпір-түкпірінен қонақтар жиналып, өнер жұлдыздары кештің көркін қыздыра түсті
 150-ге жуық киіз үй тігіліп, облыстағы әр ауданнан жиналған өнерпаздар өз өнерін көрсетіп, белсенділік танытты.
Реті келгенде тарихшыларымыздан жақсы мәлім көтеріліс тарихына тоқтала кетейік
Қарқара көтерілісі – 1916 жылғы Қазақстандағы ұлт-азаттық көтерілісінің Жетісу облысындағы орталығы
Кейбір архив құжаттарында «Албан көтерілісі», халық жадында «Албан – Бұғы» көтерілісі деп аталады
Бірінші дүниежүзілік соғыс жылдарында отарлық езгі қатты күшейді, алым-салық көбейіп, халық тұрмысы күрт нашарлады
Ал 1916 жылғы 25 маусымдағы соғыстағы армияның тылдағы қара жұмыстарына Қазақстан, Орта Азия және ішінара Сібірдің 19-43 жас аралығындағы (кейіннен 43-тен 31-ге түсірілді) ер-азаматтарды шақыру жөніндегі жарлығы көтерілістің шығуына түрткі болды
Жалпы Қазақстан мен Орта Азиядан 400 мың, соның ішінде Жетісудан – 87 мың адам шақырылды
Патша жарлығы жарияланысымен Қазақстанның барлық аймақтарында бұған қарсылық білдіру басталды
Қарқара – Жетісу облысының Жаркент уезіне қарайтын жайлау және әйгілі халықаралық жәрмеңке орталығы болатын.
16 болыстан тұратын албан тайпасының атақонысы еді.
Оның 13 болысы Жаркент уезіне, қалған үшеуі Верный уезіне қарады
6 шілде күні 13 болыс өкілдері Ақбейіт тауында жиналып, патша жарлығын орындамауға баталасты
Келесі күні «Нарынқол – Шарын» приставының бастығы Подворков 13 болыс пен беделді адамдарды жинап алып, патша жарлығын дереу орындауды талап етті
Жиналғандар 4-5 күн ақылдасып, жауап бермек болып тарасты
Шілденің 10 күні жәрмеңкеден 10 шақырым жердегі «Қабан Қарағай» деп аталатын жайлауда Құрман болысының беделді адамы Ұзақ Саурықовтың ауылында Құрман, Мерке, Шілік, Торайғыр, Сарытоғай, Қоңырбөрік, Қожбанбет, Бөдеті, Иванов, Алжан, Айт болыстарының басшылары мен басқа да беделді адамдары майдан жұмысына адам бермейміз деп келісті.
Он күн өткеннен кейін Подворков казак-орыс жасағын алып келіп, «Ереуілтөбеде» болғандарды түгелге жуық тұтқындап, Қарақол (Пржевальск) қаласындағы түрмеге қамады
Түрме басшылары ереуілшілердің ақылгөй ақсақалы Мәмбетұлын у беріп өлтірді
Қалған тұтқындар Қарақол уезі басшысы полковник Ивановтың бұйрығымен 8 тамыз күні атылды.
Атылғандар арасында: Кәрібоз Қаңтарұлы, Суанқұл Арғынұлы, Қазыбек Шорманұлы, Үмеке Бестібайұлы, Біләл Разақұлы, Қағазбек Тоқтамысұлы, Жаңабай Құдайбергенұлы, Құрман Әділбекұлы, Бекайдар Сұлтанқұлұлы, Құдиярбек Шотаманұлы, Жанпейіс Отыншыұлы және т.б
болды
Көтерілісшілердің бір тобы Қайқы асуында жазалаушылар қолынан қаза тапты
Бірақ жазалау әрекеттері көтерілісті бірден баса алмады
Тамыздың ортасына қарай Жаркент уезі толық көтерілді
Көтерілісшілер 11 тамызда Жалаңаш станциясын басып алып, қоныс аудару басқармасының қызметкерлері Долгушинді, Адековті және т.б
бірнеше адамды өлтірді
16 тамызда Монай Ұзақбайұлы басқарған албан жасақтары Қарқара жәрмеңкесін басып алды
15 қыркүйекке дейін Нарынқол – Шарын приставына қарайтын өңір көтерілісшілер қолында болды
Верный уезіне қарайтын Қызылбөрік болысының тұрғындары да атқа мініп, 3 тамыз күні Асы жайлауында уезд бастығының көмекшісі Хлыновский басқарған жазалаушыларды Верныйға қуып тастады
Көтеріліс уездің басқа болыстарында да (Ботабай, Шығыс және Батыс Қастек, Ырғайты, Тайторы, Жайыл­мыш, т.б.) өрістеді
10-12 қыркүйекте Лепсі уезіне қарасты Мақаншы – Садыр, Мәмбет – Қысқаш, Балқаш – Лепсі болыстарының қазақтары да көтеріліске шықты
Саратов станциясының маңында көтерілісшілер Маслов басқарған жазалаушы жасақпен соғысып, қырғынға ұшырады
Жазалаушылармен қарулы қақтығыстар Кіші, Орта, Үлкен Ақсу елді мекендеріндегі дүнгендер, Верный уезі Қорам болысындағы ұйғырлар арасында да болды
Қыркүйектің аяғы мен қазанның басында патша жазалаушылары көтерілісшілердің негізгі күштерін талқандады
Олар көтерілісшілермен қоса бейбіт халықты да қырғынға ұшыратты
Жетісу облысының бес уезінде 84 854 түтін (отбасы) болса, көтерілістен кейін 53 мың ғана түтін қалып, 31 854 түтін жойылды немесе Қытайға ауып кетті
Архив деректері бойынша Қарқаралы көтерілісі кезінде Жетісудағы қазақ пен қырғыздардың жүзге жуық елді мекені жазалаушылардың шабуылына ұшырап, 373 үй өртенген, 1905 адам оққа ұшқан, 684 адам жараланып, 1105 кісі тұтқындалып, кейіннен із-түссіз жоғалған
Ал патша жазалаушыларынан небәрі 171 адам ғана шығын болған
Қарқаралы көтерілісі жөнінде М.О.Әуезов «Қилы заман» атты тарихи хикаят, Т.Жұртбаев «Бейуақ», С.Тәнекеев «Қарқара – Албан көтерілісі» кітаптарын жазды.
Жетісу өңірінде өмір сүрген Асан Бәрмәмбекұлы отарлық саясаттың қасіретін былайша суреттеген екен:
Күннен күнге албаным,
Заманың сенің тарылды.
Өркөкірек кең қоныс,
Дәуренің сенің қалған-ды.
Кең қоныстан айрылып,
Ұшып кетер жерің жоқ.
Қанатың сынып, талған-ды.
Екі көзің телміріп,
Мойныңа шынжыр салған-ды.
Қайсыбірін айтайын,
Ішінде толған арман-ды.
Ал ақын-жыршы Әбен Атамқұлұлы Қарқара көтерілісі жайлы былай дейді:
16-шы жылында
Мекалай жарлық шығарды
«Солдатқа бола бер» деген.
Жәмеңке, Ұзақ, Жаңабай
Беруге бала көнбеген.
Әбдіқалық, Серікбай,
Сыбанқұл, Құрман ер деген.
Өікей саңлақ бірігіп,
Зорлыққа бола бермеген.
Қысымдық қылып Мекалай,
Түрмеге салды ілменен.
Сол сабаздар түрмеден
Үйіне аман келмеген.
Қарқара көтерілісіне қатысқан Көдек Маралбайұлы кезінде 1916 жылға арналған дастан шығарған.
«Тарихқа – тағзым» шарасы Кеген ауылында ұлт-азаттық көтерілісінің құрбандарына арналған монументалды ескерткіштің ашылу салтанатымен басталды
«Қар­қара – Ереуіл» қоғамдық қорының демеушілігімен орнатылған кешеннің ресми ашылу салтанатын құттықтау сөзбен Алматы облысы әкімінің орынбасары Бақтияр Өнербаев ашты
Ол: «Тәуелсіздік – бабалар қанымен суарылып, асыл арманмен қанаттанған ең қасиетті ұғым
Тәуелсіздігіміздің қайнар көзі – қазақ халқының сан ғасырлар бойғы күресінде, азаттыққа ұмтылған қайсарлығында жатыр
Тәуелсіздіктің мерейлі тойымен бірге биыл 1916 жылғы ұлт-азаттық көтерілістің 100 жылдығы да аталып өтілуде
Ата-бабамыз ғасырлар бойы армандап өткен тәуелсіз ел болу мәртебесін көру – бүгінгі ұрпаққа бұйырған зор бақыт
«Бақ бағалағанның басында тұрады» дейді дана халқымыз
Тәуелсіздігімізді тұғырлы, мемлекетімізді ғұмырлы ету – біздің ортақ парызымыз
Қазақстан Республикасының Президенті Нұрсұлтан Назарбаев: «Біз тойларды тарихтан тағылым алу, ұлылықтан ұлағат алу үшін өткізуіміз керек» деген еді
Тарихты өткеннің шер мен шежіресі, алдағы күндер мен болашақтың сабағы десек, қазақ халқы бүгінгі тәуелсіздік пен азаттыққа жету үшін Ұлы дала төсінде талай-талай ұрыстар салып, елге өнеге, ұрпаққа ұран болар тамаша ерліктер жасады
Елі мен жері үшін өз өмірлерін арпалыста өткізіп, сол жолда жанын қиған ерлердің ерлігін туған халқы ешқашан да ұмытпақ емес
Өйткені біз республикамызды Мәңгілік Ел етуді мұрат еткен халықпыз
Дәл осы шақта батыр бабаларымыздың ерліктерін рухы мықты, отансүйгіш ұрпақ тәрбиелеуде үлгі етуіміз керек
Биыл еліміз үшін тарихи тағылымды жыл
Ұлытау төрінде айтқан сөзінде Елбасы «Біздің ең жоғары бағалайтынымыз – Тәуелсіздік
Ата-бабаның қанымен, терімен келген тәуелсіздікті біз ешкімге бере алмаймыз
Оны қасық қанымыз қалғанша қорғауымыз керек» деген еді.
Алматы облысында жыл сайын айтулы мерейтойлар толассыз атқарылып келеді
Облыс әкімі Амандық Баталовтың қолдауымен биылғы жыл Ел Тәуелсіздігінің 25 жылдығына орай 1916 жылғы оқиғаның 100 жылдығымен сабақтас «Тарихқа – тағзым» тақы­рыбымен ерекшеленіп отыр» деді.
Сонымен қатар ескерткіштің ашылу сал­танатында Қазақстанның Халық артисі, Мемлекеттік сыйлықтың иегері, Асанәлі Әшімов, Қазақстанның Халық артисі ­Алтынбек Қоразбаев, Олимпиада чемпионы Жақсылық Үшкемпіров, Қазақстанның Халық артисі, ­профессор Есмұхан Обаев, «Қарқара-Ереуіл» қорының төрағасы, меценат Жанболат Жөргенбаев, Қазақстан Жазушылар одағы басқармасы төрағасының орынбасары, белгілі ақын, «Дарын» жастар сыйлығының лауреаты Жанарбек Әшімжан Қарқара көтерілісінің тарихына қатысты ой-пікірлерін білдірді.
Биіктігі 5 метрге тең тас бағанды қоршай орналасқан барельеф тақтаға қарулы әскермен қақтығыс ошағы, көтерілістен кейінгі бейбіт халықтың қуғындалуы, босқыншылыққа тап болған елдің ақ патша солдатының қаруынан ығысқан күйі шекарадан өтерде Қытай әскеріне талануы көрсетілген
Соңғы керегеде бүгінгі бейбіт өмірге қол жеткізген, Мәңгілік Елге бет алған тәуелсіз мемлекеттің жұрт қуанар тіршілігі суреттелген
Монументалды кешеннің көтерген жүгі ауыр, айтар ойы терең
Ескерткішті КСРО Архитекторлар, ҚР Сәулетшілер одағының мүшесі, архитектура кандидаты Жамбыл Кекілов жасаған.
Бұдан кейін той қонақтары бір кісідей болып кезінде батырлар жиналып, көтеріліс бастаған Ереуілтөбеге шығып, ескерткішке гүл шоқтарын қойды
Аруақтарға арнап, құран бағышталды
Сондай-ақ Ереуілтөбе ескерткішінің жанынан көтерілістің отты кезеңдерін айғақтайтын музей ашылды
Музейдің ашылуында ақындар Бауыржан Бабажанұлы, Жұматай Әміреев, Ерлан Жүніс жырдан шашу шашып, көтеріліс батырларына арнаған арнау өлеңдерін оқыды
Ал ҚазҰУ-дің Журналистика факультетінің деканы, филология ғылымының кандидаты Сағатбек Медеубекұлы сөз сөйлеп, жалпы, Ұлт-азаттық көтеріліске, оның ішінде осы өңірде болған Албан көтерілісіне қатысты тың деректерді ортаға салды
«1916 жылғы ұлт-азаттық көтеріліске қатысы жоқ бірде-бір отбасы болған емес
Көтеріліске дейін олар жылдар бойғы отарлық қысымды көрді
Көтеріліс кезіндегі қырғынды бастан кешірді
Қырғыннан кейінгі нәубеттің ащы дәмін татты
Сондықтан Қарқара көтерілісін атап өту – белгілі бір белсенді топтың ғана ісі емес, жалпыхалықтық шара
Ол – бүгінгі тәуелсіздігімізді баянды етуді санаға сіңіру, сол үшін жұмылу, күресу, әрекет етуге ұйысу мұраттарын асыру шарасы» деді атап өтті ол.
Албан көтерілісінің 100 жылдығы қарсаңында «Ан Арыс» баспасы Алматы облысы әкімдігінің қаржылық демеуімен 7 томдық тарихи жинақты жарыққа шығарды
Тойға келген құрметті қонақтарға сол кітап сыйға берілді.
Балуан жігіттер белдесіп, күш-қайратын байқатты
Нәтижесінде Руслан Әбдіразақ бірінші орынды еншіледі
Екінші орынға Жігер Сәкенұлы, ал жүлделі үшінші орынға ие болған Сұлтан Алғазыға да бағалы сыйлықтар табысталды
Отандық эстрада әншілері, облыстық филармония өнерпаздары, шығармашылық ұжымдардың өкілдері ән әуелетіп, күй төкті.
Әсте жиын-той ұлттық ат спорты ойындарынсыз өтпейтіні белгілі
Бұл жолы да халықтың делебесі қозып, Қазақстанның әр облысынан келген сәйгүліктер бәйгеге қосылды
Той соңы 11 шақырымға Құнан бәйге, 16 шақырымға Топ бәйге, 9 шақырымға Жорға жарыс, 25 және 43 шақырымға Аламан бәйге жарыстарына ұласып, сонымен қатар Теңге ілу, Аударыспақ, Көкпар, Қыз қуу сияқты ұлттық ойындар көрсетілді
Бәйгенің бас жүлдесіне жеңіл автокөліктер мен ақшалай сыйлықтар тігілді.
Қарқара көтері­лісінің 100 жылдығын атап өту мақсатында «Алматы – Кеген» бағытында 300 шақырымдық ұлы марафон ұйымдастырылды
Бұл жүгіру жарысын «ПҚ «Желтоқсан ақиқаты» РҚБ мен Алматы марафоншылар клубы ұйымдастырды
Алматы марафоншылар клубының директоры Әлім Шәріпов бастаған желаяқтардың құрамында Қайрат Әлімжанов, Қайырболат Егеубаев, Арай Қабдол, Болат Оразбеков және осы мақаланың авторы да болды.
Той қарсаңында аудан көлемінде игі жұмыстар атқарылды
Райымбек ауданы Қарқара ауылдық округіне қарасты Ереуіл ауылындағы бастауыш мектеп ғимараты күрделі жөндеуден өтті
Сол сияқты Кеген мәдениет үйі ғимаратына да күрделі жөндеу жасалды
Одан бөлек Ереуіл ауылының ауызсу жүйесін, Ереуілтөбе ескерткішін ағымдағы жөндеуден өткізу және осы маңайды абаттандыру, Атшабар алаңын дайындау, Ереуіл көшесіне жарық шамдарын орнату, Ереуіл ­ауылы мен ескерткіш арасындағы жолды, автокөлік жолын, аталған орталық көшелерін ағымдағы жөндеуден өткізу секілді жұмыстар атқарылды
Бұдан басқа «Тарихқа тағзым» атты облыстық жыршылар байқауын, көркемсөз оқу шеберлерінің, кәсіпқой суретшілер туындыларынан жинақталған көрме-байқау ұйымдастырылды.
Қазақ халқы өз тарихында көптеген азаттық көтерілістерді бастан кешіріп, елдігін, ерлігін таныта білген
Бүгінгі 100 жылдығын атап отырған Қарқара көтерілісі ел тарихындағы қазаққа тән асқақ рухты паш еткен, бірлік пен ынтымақтың үлгісін көрсеткен тағылымды оқиға
Азаттық жолында қан төгіп, шыбын жанын пида еткен ұлы бабалардың ерлігін ұмытуға хақымыз жоқ
Осы орайда Елбасымыз Н.Ә.Назарбаевтың: «Біз келешекке алдымызда ғұмыр кешкен қазақстандықтардың сан буынының рухына тәу етіп, өткенімізді санамызда қастерлеп сақтау арқылы беттеп келеміз» деген сөзі халықтың өткен тарихына деген айқын көзқарасы.
Халықтың жадында қалған Қарқара көтерілісі талай-талай боздақтардың өмірін қиды
Бұдан 100 жыл бұрын жергілікті халық елдік үшін көтеріліске шығып, тәуелсіздік үшін қан төксе, бүгінгі басқосу бабалар рухын асқақтатып, көпшілікті бірлікке ұйытты
Әманда ел бірлігі берік, бақыты баянды болғай.
Нұрлан ҚҰМАР
Алматы облысы
