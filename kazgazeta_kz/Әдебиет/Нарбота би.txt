Қазақ тарихында XIX ғасырдың өте күрделі өрнектері есте қалды
Әсіресе, Жетісу өлкесінің тағдыры үшін ел мен жерді қорғаған ата-бабаларымыздың, билер мен батырларымыздың, дара туған ақындарымыздың ерен еңбектері соның дәлелі
Олар жарты ғасырға жуық қоқандық басқыншылардың қорлығын көрді, ара-тұра алым-салық жинаймыз деп қанталап келетін қытай әскерінен де талай рет зәбір-жапа шекті, өз ағайынымыз болып жүрген қырғыздардың шауып кетер бар ынташыларынан да әбден зығыр болды
Бұған қоса Алтайды алып, Аягөзден бері аяқ басқан Ресей империясының отаршылары да аңғал халқымызды түрлі айла-шарғымен арбап қолға түсіре бастады
Осы кезеңге әбден титықталған ел-жұрт тыныштық үшін неге болса да даяр болатын. 
Жетісу өлкесін мекендеген шапырашты тайпасының осы кезеңде көрген тауқымет-тұрмысын Жамбыл бабамыз атақты Сұраншы батыр дастанында былай суреттепті:
Жетісуда қазақтың,
Көрген күні кем еді.
Жан-жағынан күнде жау,
Елге тыныштық бермеді.
Бір жағынан – қалмақтың,
Ұлылары талады.
Бір жағынан – қырғыздың,
Орман ханы ойқастап,
Күнде мазаны алады.
Үшінші жақтан – Қоқанның
Бегілер бегі қоқандап,
Әскерімен топырлап,
Ауыр салмақ салады.
Осындай қилы кезеңде, жан-жағынан қыспақта болған ел, батырлары мен билеріне, ақындарының даналық сөздеріне арқа сүйеген
Келешектің көкжиегін алыс­тан болжаған осы ел ішінен шыққан тұлғалар ең соңында Ресей империясының ұсынысын мойындады әрі сол кезде бұл шешімнің бірден-бір дұрыс болғандығын кейінгі тарих әйгілеп еді.
Қазақстанның тәуелсіздігі, егемендігі, біртұтас, іргелі мемлекет болуы үшін қан төккен хас батыр бабаларымызды, ел басқарған дана билерімізді, ғұлама шешен ойшылдарымызды еске алу, олардың ерлігін паш ету бүгінгі ұрпақтың қасиетті борышы
Халқымыз тәуелсіздік үшін мың өліп, мың тірілген
Осыған орай ақын Кәкімбек Салықовтың:
Сұлу Көкше, өр Алатау арасы,
Бәрі тұтас қазағымның даласы.
Сонша жерді сойылменен қорғаған,
Бабаларым осал емес шамасы, – деген өлең жолдары кімді болмасын терең ойға қалдыратыны даусыз
Ел қорғаған, есімдері аңызға айналған батырларды, билерді жырлаған ақындар да аз емес.
Жетісудың батырлары, билері туралы өз заманында Жамбылдың ұстазы Сүйінбай да көп жыр толғаған
Сүйінбай, Жамбыл жырларында Майқы би, Төле би, Нарбота би, Сүттібай, Сұраншы, Сарыбай билердің аттары жиі айтылады
Сүйекең сүйікті шәкірті Жамбылға ел рухын көтеретін би, батырлар жырын жырлауды аманат еткен.
Сүйінбай жырлаған әділ билер, батырлар туралы дастандарды Жамбыл бабамыз одан әрі дамытып, толықтыра жалғастырды, ұстазына деген құрметін әрқашан алға салып отырды:
Менің пірім Сүйінбай,
Сөз сөйлемен сиынбай.
Сырлы, сұлу сөздері
Маған тартқан сыйындай.
Сүйінбай деп сөйлесем
Сөз келеді бұрқырап.
Қара дауыл құйындай, – деп жырлауы осыған дәлел.
Сүйінбай Аронұлынан естіп, құлаққа сіңісті болған, Қарасай батыр мен оның баһадүр ұрпақтары Қараш, Саурық, Сүттібай, Сұраншы батырлар, Нарбота, Сарыбай би туралы ең көп жырлаған Жамбыл бабамыз еді
Халық: «Екей ақындар елі, Есқожа батырлар елі» деп бекер айтпаған
Екейден шыққан Сүйінбай, Жамбыл бастаған арқалы ақындардың тақырыбы да негізінен осы елі үшін еңіреп туған ерлер мен билер еді
Есқожадан тараған Қарасай батырдың балалық шағынан бастап жауға атойлап шапқан, толарсақтан саз кешіп, ат ауыздығымен су ішкен сұрапыл күндерін түгел жыр өзегіне айналдырды, оның ізін басқан батыр, ұрпақтарын, әділ билерін жырлап тарихқа өшпес із қалдырған.
Билер мен батырлардың есімі атал­ған жерде шапыраштының төбе биі Нарбота­ның аты аталмай қалмайды
Нарбота би де Қарасай батырдың тікелей ұрпағы, Жарылғап бидің немересі
Жамбылдың «Сұраншы батыр» дастанында Нарбота образы айрықша дараланды
Қоқан соғысында Нарбота би ерекше көзге түседі
Асқан ұйымдастырушылық қабілетін танытады
Нарбота бидің ел басқарудағы, билік жұргізудегі шешендігі, тапқырлық қыры бүгінгі оқырманға беймәлім
Себебі кешегі кеңестік таптық саясат, империялық идеология, тоталитарлық жүйе кезінде ел ішінен шыққан атақты билердің, батырлардың тағдыры мен табиғи таланты туралы айту мүмкін емес еді
Осыған орай ақын-жыраулардың жырлаған толғаулары идеология елегінен өткізіліп, игі-жақсыларымыз шет қақпай көрді
Сондай күйді Нарбота да бастан кешірді
Елі, жұрты қасиеттеп, қадірлеген Нарбота би туралы жазылған хиссалар, «оның би болғаны» үшін ғана таптық тұрғыдан бағаланып, жариялануға тыйым салынды.
Нарбота би өз заманының қоғам қай­раткері, өз елінің, жерінің қамын ойла­ған, қоқан басқыншыларына қарсы күресті ұйымдастырған аса ірі қайраткер, сөзге шешен, атақты би еді
Заманында Сүйінбаймен достық, бауырлық қатынаста жүрген
Сүйінбайды Тезек төреге, қырғыздың Қатаған ақынымен айтысуға барғанда жанына атқосшыларын жиып беріп, ақ тілеулі бата берген де Нарбота би
Сүйекең қандай іс болса да Нарбота бимен ақылдасып, кеңесіп, шешіп отырған
Өйткені өз заманында елдің ұйытқысы, басқарушысы да сондай дана кісілер болған
Ақын, жыршы-жыраулар, ел мұңын жырлаған ғой
Сүйінбай бір өлеңінде:
Дүниеден Сарыбай да кетті көшіп,
Бұл жерде Нарбота отыр желдей есіп,
Алдына бір жауапкер Екей келсе,
Түйе басы тоғызды салма кесіп, – деген екен
Бұдан туатын қорытынды: Екей мен Есқожаның төбе биі Нарбота екендігі, оның сөзге шешендігі
Екінші жағынан Сүйекең өзінің құрметтейтін биіне әділдік тұтқасын берік ұстауды әдемі әзілмен жеткізіп отыр.
Нарбота би Ұлы жүз қазақтарының атақты билерімен бірге Қытай мен Ресей империясы арасындағы жер мәселесін, ішкі-сыртқы саясатты шешуге, шекаралық дауларды реттеуге батыл араласқан
1840 жылы Іле жағындағы Тереңөзек маңында шекараны бұзған үш мыңдай қытай әскерлеріне Нарбота би бастаған Жасақ күйрете соққы берген
Шапыраштының билері мен сұлтандарының Қапалдағы жиы­нында Нарбота би, Сұраншы батырлар бей­біт жолмен Ресей бодандығына өтуге келі­сім берген.
Осыдан көп ұзамай Нарбота биге сұлтан атағы беріліп, полковник шені қоса тапсырылды
Қапал келіссөзінен кейін орыс әкімдері шапырашты руының ең беделді азаматтары деп Нарбота мен Сұраншыны білген
1860 жылдың 28 қазанында генерал-губернатор Г.Колпаковский елдің беделді адамдары Нарбота мен Сұраншыға былай деп хат жазады: «Қоқандықтар бізбен соғысқалы келеді
Оның орыс әскерінің күшінен жеңілетіндігі сөзсіз
Жергілікті халықтың зорлықпен Қоқан хандығының қол астында қалуы қынжыларлық жай
Оларға қарсы тұратын халдеріңіздің жоқ екендігін де біліп отырмын
Құрметті батыр-билер, қоқандықтардың ішінде болғандарыңыз үшін мен сіздерді айыптамаймын
Иә, жалпы жағдай солай болып тұрғаны түсінікті
Мұны кеше Шаян келіп түсіндірді
Сондықтан менің сіздерден сұрайтыным, Қоқанның ешқандай әрекетіне араласпай, тыныштықпен көшіп-қонып дегендей… шаруаларыңызды істей беріңіздер
Анда-санда маған келіп жолыққандарыңыз жөн
Орыс өкіметі сіздерге ешқандай жаманшылық ойламайды» (Қазақстан Республикасы Мемлекеттік архивы
Қор – 3, іс – 75, парақ – 34).
Осыдан кейін Нарбота, Сұраншы бастаған жұрт Қоқан иелігінен шығуға бел байлайды, соғыс күштерін біріктіреді, әскер басшыларына Сұраншы батырмен бірге Нарбота өзінің жалғыз ұлы Сүттібайды, Екейден Сарыбайды бекітеді
Нарбота, Сүттібай, Сұраншы, Сарыбайлар әділ билікті жүзеге асырып, ел ішін бүлдіретін ұры-қарыларға, барымташыларға өз уақытында тосқауыл қойып отырған
Билік жүргізгенде Майқы бидің, Төле би, Қаз дауыс­ты Қазыбек, Әйтеке билердің халыққа кең тараған әділ-нақыл сөздерін, дәстүрлі билік жүргізудің тура ережелерін кеңінен қол­данған
Мысалы:
Майқы би:
Алатау ала болса, ауыздағы кетеді,
Төртеу түгел болса, төбедегі келеді.
Ханның биі ақылды болса,
Қара жерден кеме жүргізеді.
Би екеу болса, дау төртеу болады.
Дауыл болмай жауын болмас,
Екі жалқау ауыл болмас…
Аспан ашық болса,
Күн шуақты болады.
Хан әділ болса,
Халық ынтымақты болады.
Уәзіріне сырын алдырған хан,
Қақпанға түскен аң.
Ханы қарашасыз болмас,
Ұрыс арашасыз болмас.
Хан борышы жорыққа ту көтеру,
Сарбаз борышы туға еріп жан беру.
Төле би:
Бүркіт бол, заманыңыз түлкі болса,
Бай болар кедей жігіт мүлкі болса.
Жақсылардың белгісі сол емес пе,
Қара қылды қақ жарған әділ болса!?
Қазыбек би:
Өркенім өссін десең,
Кекшіл болма,
Кесапаты тиер десең,
Өршіл болма,
Өскеніңді өшірерсің.
Басына іс түскен пақырға
Қастық қылма,
Қайғысы көшер басыңа.
Жанашыры жоқ жарлыға
Жәрдемші бол асыға.
Қиын-қыстау күндерде
Өзі келер қасыңа.
Бүгін сағы сынды деп,
Жақыныңды басынба!
Әйтеке би:
Ашу деген ағын су,
Алдын ашсаң, арқырар.
Ақыл деген дария,
Алдын тоссаң, тоқырар.
Кісі бірге туыспау керек,
Туысқан соң сөз қуыспау керек.
Сөз қуған бәлеге жолығады,
Жол қуған олжаға жолығады…
Суалмайтын суат жоқ,
Тартылмайтын бұлақ жоқ.
Тамыры суда болса да,
Уақтысы жеткенде,
Қурамайын құрақ жоқ.
Дүние деген фәни бұл,
Панасы жоқ, тұрақ жоқ.
Баласы жоқта, мият жоқ,
Бәрінен де сол қиын,
Түнде жанған шырақ жоқ,
Артта қалған тұяқ жоқ,
Шүкіршілік етіңіз! – деген ұлағатты сөздерін ел-жұртқа айтып, насихаттаған, дау-дамайларды қарап шешкенде де осы ұлылардың өсиетін басшылыққа алған.
Нарботаның қарақылды қақ жарған шыншылдығының арқасында ел бірлігі сақталған
Өзіне туыс болып келе­тін Бәйтелі, Қаумен, Дәулет руларына 1860 жылдары Күнгей Алатауының етегі­нен жақсы жерге қоныстануына да үлес қосқан
XIX ғасырдың 70-жылдары Қы­тай­дан Қордай жеріне арып-ашып жеткен Қарақоңыз дүнгендерінің жетекшісі Ма­гүй қажымен достық қарым-қатынаста болғанда, оларды сол жерге мәңгілік қоныс­тандыруға жәрдем еткен де Нарбота би болатын
Магүй қажының немересі Бұлар кейін ержетіп, ел басқарған батыр болып, Нарбота бидің немересі Бектастың қызы Қа­­типаға үйленіп, екі ұлды, бір қызды бо­­лып, екі ел арасындағы туыстық жалғасты.
Романовтар әулетінің таққа отыруының 300 жылдық салтанатына Бұлар батыр қатысқан
Оған Хорунжий атағы және алтынмен бедерленген былғары белдік сыйға тартылған
Бұлар батыр патша өкіметінің 1916 жылғы саясатына қарсы шығып, кезінде көтеріліс ұйымдастырған
Сол әрекеті үшін оны үш айға Верный түрмесіне де қамаған
Бұлар батыр 1924 жылы 54 жасында көз жұмған.
Нарбота би Екей, Есқожа рулары ара­сындағы жер-су, жетім, жесір дауларын дер кезінде әділ шешіп, рулық қақты­ғыс­тарға жол бермеген
Көршілес қырғыз ағайын­да­рымен достық қатынас орнатуға үлес қо­сып, екі ел арасындағы достықты ны­ғай­туға да Нарбота бабамыз үлкен еңбек сіңірген.
Нарбота тәуіпшілдік те жасаған
Оның жасаған емінен талай адамдар ауруынан жазылып кеткен
Нар­бота шамамен 1795 жылдары дүниеге келіп, 1870 жылдары баласы Сүттібай қоқан­дықтар қолынан қаза болғаннан кейін, көп жылғы қайғының әсерінен Қас­текте дүние салған
Атақты биді жерлеуге қазақ, қырғыздың белгілі адамдары қаты­сып, 500 салт атты бейітіне топырақ салған.
Бейіті Қастек ішінде, Ботамойнақ асуын­да
Нарбота бидің бейітіне зиярат етіп, түнеп, аруағын сыйлағандардың көбі өз мақсаттарына жеткен.
Өз заманында Сүттібай Нарботаұлы, күн­батыс Қастек, Сұраншы күншығыс Қастек болысынын билері болған
Әділет­ті­гімен, шешендік ойларымен, турашыл шын­шылдықтарымен өз елінің құрметіне бөленген
Қоқан басқыншыларына қарсы ұлт-азаттық соғыс кезінде батырлығымен аты шыққан.
Сүттібай Нарботаұлы 1815 жылдары дүниеге келген, арабша оқып, сауатын ашқан, көзі ашық азамат болған, соны­мен бірге жасынан билікке араласып, тап­қыр­­лығымен, әділдігімен көзге түскен
Сүттібай Сұраншының бірінші орынбасары
Сұраншы, Сүттібайлар әскери қолбасшы ретінде Ұзынағаш, Қастек, Мерке, Байрам соғысына қатысып, ерекше ерлігімен көзге түскен
Сұраншыны қоқандықтар тұтқында ұстаған 6 ай уақыт кезінде Сүттібай батыр оның орнын жоқтатпай әскер бірлігін сақтап қалған
Сұраншы, Сүттібай, Сарыбай Сайрам соғысында жау қақпасын ерлікпен бұзып кіреді
Бірақ үшеуі бірдей қоршауда қалады
Сол қоршау ішінен Сұраншы мен Сүттібай екі жақтап Сарыбайды елге аман барсын деп, биік дуалдан сыртқа лақтырып жібереді
Сарыбай батыр содан бір аяғының сынғанына қарамастан жаудан сытылып шығып, ел-жұртына аман-сау жетеді, көп жыл бойы тозып кеткен елін біріктіріп, дүниеден өткенше Екей руының биі атанған
Сарыбай батыр сөзге шешен, дуалы ауызды, әділ би болған
Өз заманында патша өкіметінен де зор қолдау тауып, полковник әскери шенін алған
Жамбыл бабамыздың көп жырлаған батырларының бірі – Сұраншы.
Сұраншы Ақымбекұлы 1815 жылы Верный уезі күншығыс Қастек болысында дүниеге келген, Саурық батырдың ағайыны, Саурық Станбектің баласы
Станбек Ақымбек Кәшке батырдың ұрпағы
Жасынан арабша хат танып, зерек болып өскен Сұраншы ержете келе билікке араласып, Нарбота бидің тәлім-тәрбиесін көреді
Мырзабек, Кәшке руына би болып сайланады
Билік ету – ол дау-дамайды ғана шешу емес
Би елдің қорғаушысы, қамқоршысы, ыстығы мен суығына күйетін тірегі
Осыған орай Сұраншы жасынан-ақ елге шапқан шапқыншыларға, Қоқан әкімдерінің елдің ар-намысына тиетін өктемдік әрекеттеріне барынша тойтарыс беріп халықтың сүйіспеншілігіне бөленеді
Жасынан алғыр болып туған Сұраншы елді Қоқан шапқыншыларынан құтқарудың жолы Ресей патшалығымен одақ құруда деп түсінеді
Оған байланысты 1846 жылдары ол Нарбота бимен бірге Батыс Сібірден Жетісуға қарай келе жатқан патша әскерінің алдынан бір топ адамды басқарып шығады.
Генерал Вишневскийдің әскерін Іледен өткізуге жәрдем береді
Содан кейін ол патша әскерінен сенімді адамы ретінде 1847 жылдан бастап Ресей әскерінің құрамына алынып, оған «прапорщик» деген шен беріледі
1850 жылы штабскапитан Гутковскийдің, 1851 жылы полковник Крабышевтің отрядымен қоқандықтарға қарсы жойқын шабуыл жасауға әзірленеді
1858 жылы Қоқан хандығының алым-салық, зекет, әскери салықтарына шыдамаған жергілікті халық Сұраншы, Сүттібайлардың басшылығымен көтеріліске шығады
Осы көтерілістен кейін Мерке, Шу, Анырақай маңындағы үлкен соғыстарда Сұраншы ерлігімен көзге түседі
1859 жылы Сұраншы батыр бастаған қазақ жауынгерлері орыс әскерлерін Шу өзенінен өткізуге үлкен көмек береді
Пішпек, Әулие ата маңындағы географиялық жағдайларды барлауда зор еңбек сіңіреді.
Кезінде бір рудың төбе биі Нарбота Сарыбайға өзін ажалдан аман сақтап қалған Сұран­шы мен Сүттібай батырлардың сүйе­гін Сайрамнан алып келіп, елге жерлеу­ді тапсырады
Алайда Сарыбай бидің дүниеден ерте өтуіне байланысты Сұраншы мен Сүттібай батырдың денесі Сайрамда қалады.
Арықбай АҒЫБАЕВ,
профессор, заң ғылымының докторы,
Қазақстанның еңбек сіңірген қайраткері
Алматы облысы
