Сахабалардың бірі Вахши Хабашы дінге кірмеген кезіндегі күнәларын жан-тәнімен, тіпті қанымен жумақшы болып, Алла разылығына ұмтылып өмір сүрді
Небір сауапты істер атқарды
Жаннаттан үміттеніп, ал тозақ отынан қорқып, ғұмыр кешті.
Ислам тарихындағы ең алғашқы әрі даңқты жеңіске жеткізген Бәдір майданында, мұсылмандардан үш есе көп күш жинап келгендеріне қарамастан, кәпірлер қатты жеңіліске ұшырады
Құрайыш тайпасының Исламға қарсы күресуші негізгі көсемдері сол жолы түгелге жуық дерлік жер жастанды
Атақты Хамза батыр осы Бәдір соғысында көпқұдайшыл Туайм бин Ади бин әл-Хиярдың көзін жойған болатын
Бұл кәпірдің бауыры Жубайр бин Мутим де Аллаға сенбейтін дінсіз еді.
ТАСАДАН ЖҰМСАЛҒАН ҚАРУ
Ал Жубайрдың есігіндегі құлы Вахши бин Харб Хабашы атқан жебесі мүлт кетіп көрмеген мерген-тін
Өз еркі өзінде болмаған пенде мықтылардың бұйрығына бас имей қайда барсын?! Жубайр мұсылмандардың ардақты батыры Хамзаны өлтірген жағдайда Вахши құлға бас бостандығын беруге уәде етеді
Ал Мұстафа Аккаттың «The Message» атты деректі оқиғалар негізінде түсіріл­ген көркем фильмінде және «Islamic Gateway» атты энциклопедиялық мұрағат жинағында «кәпір әкесі мен бауырының қазасы үшін өш алмақ болған Хинд бинт Утба бин Рабия ханым Хамза батырды өлтіруге Вахшиды азғырған» деген пікір айтылады
Қалай болғанда да, Хамза батырға қарсы Вахшиды сол кездегі құдайсыз біреудің жұмсағаны анық.
Сонымен Меккелік Құрайыш тайпасының көп­құдайшылдары араға уақыт салып, нөпір қол жинап, Мәдинадағы мұсылман қауымдастығын жайпамаққа бет алады
Айта кету керек, бұл жолғы Ұхуд соғысында мұсылмандар жеңіліске ұшырап, адам шығыны едәуір болды
Осы Ұхуд оқиғасы жөнінде Убайдулла бин Әди бин әл-Хияр (Алла оны жарылқасын) Вахшидан осы оқиғаның мән-жайын сұраған екен
Әл-Бұхари жинақтаған «Сахихтың» 4072-ші хадисінде Вахши Хабашының өзі (Алла оған разы болсын) былай деп баяндайды: «Меккеден келген дінсіздер әскери сапқа тұрғаннан кейін Сиба дереу алға шығып: «Жекпе-жекке шығатындарың бар ма?» деп айқай салды
Оған қарсы Хамза бин Әбд әл-Мұталиб шықты да: «…Умму Анмардан туған, о Сиба! Сен Алла мен Оның елшісіне қалайша қарсы шықпақшысың?» деді де, оған бірден шабуылдап, табанда жер жастандырды
Тіпті Сиба бұл өмірде ешқашан болмағандай әсер қалдырды» деп сипаттаған еді Вахши Хамза батырдың сол кездегі бір ғана ерлігін.
Ұхуд соғысы одан әрі жалғасып, Хамза батыр әдеттегісіндей, айналасындағыларға жапыра шайқас салып, дін жауларын баудай түсіріп жүрген еді
Алайда бұқпантайлап келіп, тасадан шабуылдаған әрі құралайды көзге атқан Вахши құлдың мергендігі Хамзаны қапыда қалдырды
Жалпы, оның Меккеде алғашқылардың қатарында мұсылмандықты қабылдап, «Арыстан жүрек» деген атаққа ие болып, сол лақап атына сай асқан батырлық беделімен мұсылман қауымына күш-қайрат қосқаны тарихтан белгілі
«Ислам дінінің мейлінше қанат жаюы жолында жаным пида» деп пәруана өмір кешкен әрі Пайғамбарымыздың (с.а.у.) әке жағынан немере ағасы Хамзадай есіл ер Алланың ақ жолында осылайша шейіт кетті.
Енді бір сәт жоғарыда айтылған 4072-ші хадистегі Вахшидың баяндауына қайта оралсақ: «Бір тастың тасасында Хамзаны аңдып, тығылып тұрдым
Ол мен жасырынған тасқа жақын келген кезде найзамды лақтырдым
Кіндігінен төмендеу тиген найза оның өліміне себепші болды
Адамдар Меккеге қайта бастағанда, олармен бірге қайтып кеттім» деген екен Вахши.
ЖҰМАҚТАҒЫ ЕКЕУ
Ұхуд соғысы аяқталғаннан кейін мәйіттерді алуға келген мұсылмандар қауымы шейіт болғандардың денесін дұшпандарының адам айтқысыз тағылықпен қорлағандарына қатты күңіреніскен болатын
Мұхаммед (с.а.у.) болса, осы көрініске қапаланып, кейбір дінсіздердің аттарын атап, қарғыс жариялаған еді
Алайда ол есімдердің арасында Вахшидың аты аталмады
Батыр ағасын Вахшидың өлтіргенін біле тұра, оған қарғыс айтпауының сырын айналасындағы ізбасарлары сұрағанда, хазіреті Пайғамбарымыз (с.а.у.): «Миғраж түнінде (яғни Расулалланың (с.а.у.) Жәбірейіл періштенің бастауымен көкке көтерілген түнінде – Н.Ү.) Хамза мен Вахшидың Жұмаққа қол ұстасып бірге еніп бара жатқандарын көрген едім» деп жауап берген екен
Бұл жөнінде Сыддық Гүміштің «Islam and Christianity» атты кітабында баяндалған.
Ұхуд соғысынан соң бас бостандығы өзіне тиген Вахши кейінірек мұсылмандар Мекке қаласын алған кезде, мұнда қалмай, Тайф шаһарына қоныс аударған
Арада сәл ғана уақыт өткенде Тайф тұрғындары Расулаллаға (с.а.у.) арнайы елшілерін жібермек болған еді
Тағы да Вахши Хабашидың 4072-ші хадисте келтірілген сөздеріне тоқталсақ: «Елшілерге Мұхаммед (с.а.у.) тиіспейді» деді маған тайфтықтар
Содан кейін оларға еріп, Алла елшісінің (с.а.у.) алдына келдім
Мені көрісімен Расулалла (с.а.у.): «Сонымен сен Вахшисың ғой?» деп сұрады
Мен: «Иә» деп жауап бердім
«Хамзаны өлтірген сен бе?» деп сұрады
«Иә, мен
Жағдай өздеріңіз естігендей болды» дедім
Сонда Пайғамбар (с.а.у.) маған: «Сенің жүзіңді енді қайтып көрмеуіме жағдай жасайсың ба?» деді
«Осылайша мен өз жөніме кеттім» дейді Вахши.
Хижраның 11-ші жылында Мұсылман әс­кері және өзін «пайғамбар» деп жариялаған Мұсайлима-ул-кәззаб суайттың басқаруындағы діннен шыққандар арасында шайқас болды
Осы майданда Вахши (Алла оған разы болсын) Хамза батырды өлтірген баяғы найзасымен әлгі «жалған пайғамбарды» топырақ құштырған еді
Сөзіміз дәлелді болу үшін тағы да сол Сахих хадистегі Вахши Хабашидың өз сөзін келтірсек: «Алаяқ Мұсайлима пайда болған кезде мен өзіме айттым: «Міндетті түрде Мұсайлимаға барамын
Бәлкім, оны өлтіріп, сол арқылы Хамзаны өлтірген күнәма кешірім алармын» деп ойладым
Сондықтан Мұсайлимаға қарсы аттанушыларға қосылдым
Шайқас кезінде жарылған қабырғада тұрған адамды көрдім
Оның шаң басып, ұйпаланған шашы түйені еске түсіргендей еді
Мен оған баяғы найзамды лақтырдым
Найза оның кеудесінен кіріп, қос жауырыны арасынан бір-ақ шықты
Содан кейін ансарлардың арасынан бір адам шабуылдап, ол суайттың басын қылышпен шапты» деп еске алған екен Вахши Мұсайлиманы жер жастандырған сол сәтін
Бұл – хазіреті Әбу Бәкірдің халифтығы тұсында орын алған оқиға болатын.
Мұның өзі, яғни кезінде Вахшидың Йамамаға жақын маңға қоныстанып, кейін пайғамбарлыққа тала­сушы кәззабтың көзін жою бақытына ие болуы кездейсоқ оқиға емес еді
Осы әрекеті арқылы да Вахши хазіреті Исламның нығая түсуіне өзіндік үлесін қосты
Бұл дегеніңіз Жаратушы Иеміздің адал құлына сауапты істі нәсіп еткен ерекше Махаббаты, шексіз Қамқорлығы емес пе!
АҒАШТЫҢ БҰТАҒЫНА
ДА ЛАЙЫҚСЫЗ СУАЙТ
Енді сол Мұсайлима-ул-кәззаб жөнінде Пайғам­барымыздың (с.а.у.) айтқан пікірлеріне тоқтала кетсек
Әл-Бұхаридің «Сахихындағы» 4373 және 4374-хадистерде былайша баян етіледі: Ибн Аббас, яғни Аббас ұлы Абдул­ланың (Алла оған разы болсын) айтуынша: «Пайғамбарымыздың (с.а.у.) тұсында Мәдинаға өтірікші Мұсайлима өз жақтастарымен келді
«Өзі қайтыс болғаннан кейін билікті маған тапсыру туралы Мұхаммед бұйрық беретін болса, онда мен оның жолымен жүремін» депті Мұсайлима
Ансарлардың ішіндегі сөзге шешені Сәбит бин Қайса бин Шәммәсты (Алла оған разы болсын) қасына ертіп және қолына аршылған пальма бұтағының кесіндісін ұстап, Расулалла (с.а.у.) онымен кездесуге шықты
Пайғамбарымыз (с.а.у.) әлгі Мұсайлиманың қасына келді де: «Егер сен менен мына жалаң шыбықты сұрасаң да, саған бермес едім
Исламға қарсы шықсаң, онда сен ешқашан Алланың шешімінен асып кете алмайсың
Алла сенің көзіңді міндетті түрде жояды
Маған түсімде аян ретінде көрсетілген адам сенсің» деп ойлаймын
«Саған мен үшін жауапты Сәбит береді» деді де, Пайғамбарымыз (с.а.у.) ол жерден кетіп қалды» дейді ибн Аббас.
ҮМІТ ПЕН ҮРЕЙДЕ ӨМІР СҮРГЕН
Міне, осылайша өзін пайғамбар деп жариялаушы Мұсайлима сияқты өтірікшінің көзін жою арқылы Вахши бин Харбтың өз күнәларынан құтылып қана қоймай, шексіз сауап жинағаны анық
Хамза батыр мен Вахшидың Жұмаққа қол ұстасып, бірге еніп бара жатқанын Расулалланың (с.а.у.) Миғражға көтерілгенде көргені бұған нағыз дәлел
Сөз кезегінде айта кетейік, Пайғамбарымызға (с.а.у.) түсінде көрсетілген, өзін «пайғамбар» деп жариялаушы қос суайттың екіншісі – әл Асвад әл Анси да, Пайғамбарымыз (с.а.у.) көз жұмардан бір тәулік бұрын өлтірілген екен
Ол кәззабтың жер жастанғаны жөнінде Расулаллаға (с.а.у.) сол сәтінде-ақ көктен аян жеткен көрінеді.
Бұдан кейін де Вахши хазіреті Ислам жо­лындағы талай-талай қасиетті соғыстарға қатысып, жиһадтың небір тамаша үлгілерін көрсетіп, Осман бин Аффанның халифтығы тұсында дүниеден өтті
Исламият арқылы бұл жалғандағы адамға құлдық пен нәпсіге құлдықтан құтылып, О дүниенің рахаты үшін қасық қаны қалғанша күресіп өткен қарапайым пенделердің бірі осы Вахши бин Хабашы еді.
Нұрлытай ҮРКІМБАЙ
