Үкі еліміздің барлық табиғи орта жағдайларында, яғни шөлді, шөлейтті, далалы, орман-тоғайлы және биік таулы алқаптарында таралған
Дене тұрқының ұзындығы 53-73 сантиметр, қанаттарын жайғандағы шалымы 1,8 метр, ал салмағы 3 келіге дейін жетеді. 
Мекиендері мен қораздарының қауыр­сындарының түсі біркелкі қоңырқай-қызғыш түсті болып, ондағы көлденең және ұзына бойы орналасқан ұсақ өрнекті дақтар араб әріптеріне ұқсас болып келетіндіктен діндар адамдар үкі қауырсындарында құран сүрелері жазылған деген наным-сенімдерді алға тартады
Сондықтан да, халқымыздың ұғымында үкі әрі қастерлі, әрі киелі құс деп саналады.
Белгілі журналист Саясат Бейісбай «Үкінің балапаны» деген шағын эссе­сінде: «Жалпы, үкі құсын халқымыз қанаттылардың ішіндегі қасиеттісі санайды
Оның қауырсынындағы бедер, Құранның құпияланып жазылған нұсқасы деп баланың бесігіне іліп, бас киіміне таққан»
«Табыс әкеледі» деген сеніммен ақын-жыраулар, әнші-серілер бас киімдерін, домбыраларын үкілегені тегін болмаса керек.
Халқымызда үкіге қатысты аңыз-әңгімелер, сөз тіркестері, теңеу сөздер, жұмбақтар көптеп кездеседі
Мысалы, ертеде Нұх пайғамбарымыздың кемесінің Қазығұрт тауын тауып жол сілтеген үкі құсы деп айтылады
Соған байланысты Нұх пайғамбар үкіні «орман тоғайдың иесі бол, шаңырақтың киесі бол» деп бата берген деген аңыз сақталған
«Үкідей бұлғаңдау» (Ғ.Мүсірепов), «Үкідей желпілдеу» (С.Мұқанов), «Үкідей ұшу», «Үкідей көзі жарқырау» (І.Жансүгіров), «Ұлы халық ұрпағын үкілейді» (Ж.Дәуренбеков) және т.б.
Халқымыз үкі қауырсындарын ерекше қастерлеп ежелден бесікке, домбыраға, кәделі бас киімдерге, ұзатылатын қыздар­дың жасауларына тағып қоятын наным-сенім қалыптасқан
Үкі қауырсыны тағылған бұйымдарға пәле-жала жоламайды, керісінше, үкі қауырсыны бақыт, олжа және жақсылық әкеледі деп, оған ерекше мән береді
Ұзатылатын қыз балаға күйеубаланың ата-анасы құда түсіп, үкі тағу дәстүрі де бар
Тіпті ұзатылып бара жатқан қыз бала өзінен кейінгі бойжеткен сіңлілеріне «үкілі үміттеріңді үзбеңдер» деген ізгі ниетпен оларға үкі таратып беру ғұрпын қазіргі кезде де қыз ұзату тойларында көруге болады.
Үкіге қатысты салт-дәстүрлер, наным-сенімдер және әдет-ғұрыптар халқымыздың үкі құсына деген сүйіспеншілік сезіммен ерекше құрмет көрсетуінің көрінісі деп атап айтуға болады.
Қыз балалар мен ұл балалардың есімде­рін де үкімен байланыстырып, Үкілі, Үкілімай, Үкібас, Үкітай, Үкібай деп атауларын­да да үлкен мән бар
Тіпті үкінің өткір тырнақтары бар саусақтарын тіл-көзден қорғайды деп, балалардың киімдеріне тағу ғұрпы да сақталған
Оны «үкіліаяқ» деп атайды.
Ертеде сыйлы және құрметті адамдарға үкі сыйлау дәстүрі де болған
Тіпті жаңа туған бота нәзік болғандықтан, тіл-көзден сақтайды деп оның бұйда жібіне немесе төбесіне үкі тағып қояды
Оны «үкілі бота» деп атайды.
Үкінің сыртқы сымбатты кө­рінісіне сүйсініп, сүйкімділіктің және әдеміліктің белгісі ретінде «үкідей үлбіреген» деген сөз тіркестері сақ­талған
Көзі үлкен адамдарды «үкілі көз» деп атайды.
Үкі түнде және ымырт мезгілінде бел­сенді әрекет жасап, қорегін аулауға кіріседі
Үкі ұшқан кезде мамықты қауыр­сын­дарының әсерінен оның ұшқаны білінбейді.
Үкі жыл он екі ай бір орында қоныс аудармай тіршілік ететін отырықшы құс
Оның негізгі қорегі ұсақ кемірушілер мен жәндікқоректілер, кейде ұсақ құстарды да қорек етеді
Үкі көбіне «у-һу» деген уілдеген дыбыс шығарады
Үкі санының аз болуына оны қолда ұстап өсіру, телеграф бағаналарына соқтығу, орынсыз мазалау, өрт, автокөліктердің астына түсіп қалу, т.б
жағдайлар әсер етеді.
Ертеде ата-бабаларымыз үкіні ұстап алған соң бірнеше шоқ үкісін алып, жақсылап қоректендіріп, табиғатқа қайта жіберіп отырған.
Үкіні көп халықтар байлықтың, бақыттың және даналықтың бастамасы деп есептеген
Мысалы, ертеде гректер үкінің бейнесін ақшаға салатын болған
Ал мысырлықтар үкі қайтыс болған адаммен бірге о дүниеге аттанады деп оған бас иіп құрмет көрсеткен
Қытайлықтар басты байлықтың белгісі деп дәріптеген.
Үкі Еуразия құрлығының және Солтүстік Американың солтүстік табиғи белдемдерінде таралған
Үкі Қа­зақстанның барлық аймақтарында кездеседі
Бірақ саны аз болғандықтан, Қазақстанның Қызыл кітабының (2010) ІІ санаты бойынша саны күрт азайып бара жатқан түр ретінде тіркелген.
Үкі еліміздің көптеген табиғи қорық­тарында, ұлттық табиғи саябақтарында, табиғи қорғалымдары мен табиғи қорықша­ларында қорғауға алынған
Алматы хайуанаттар бағында 1949 жылдан бастап қолда өсіріліп келеді.
Рысбай Сәтімбеков, 
Қазақ мемлекеттік қыздар педагогикалық университетінің ұстазы
