Ерденнің жалғыз баласы қайтыс болғанда, аяқ жетер жердегі ел түгел келіп, ақ жауып-арулап қойған соң да, әр тараптан келген жайсаңдар мен жақсылар көңіл айтуға келгенде, басын көтермей, жалғыз баласының қайғысы қабырғасын қайыстырып, сартөсек боп сарғайып жатып алыпты.
Бұл хабар Сыр бойындағы Досбол, Шоқайларға да жеткен.
– Уа, Ерден! – депті Досбол
– Өлмесе қайда кетті бұрынғының кәрісі? Әлемді жалмап-жұтса да, өмірінде тоймаған қара жердің талысы! Ерден-ау, өткенге өкінбе, келмеске күйінбе, өлім деген – ұзақ жолдың алысы
Өлмек хақ, тумақ хақ, барлық жанның қабір емес пе барысы? Құдайға мұнша наз қылатындай ашынасы ма ең, әлде көзкөрген танысы ма ең?! – дейді
Бұған да мызғымаған.
Шоқай малдас құрып отырған қалпынан ауысып, жүгіне қос тізерлеп, қамшысын мықынына таяна ұстап, аңға түсер мұзбалақтай шаңқ етіп:
– Ей, батыр Ерден! Басыңды көтер жерден! Құдайдан да Құдіреттімін деп, мейманасық тасып кеткен екенсің керден?! Мыңды айдаған әкең Сандыбай да қара жерге енген! Оны мына Шоқай көзімен көрген! Әулие болсаң, әкеңді де, балаңды да алып қалуға әлің қане келген?!
Көкті бу көтереді,
Жүйрікті ду көтереді.
Өлімді ер көтереді,
Ауырды нар көтереді!
Ер емес пе едің, нар емес пе едің талай құқайды көрген?! Тағы да айтамын басыңды көтер жерден?! – Құнсыз беріп, пұлсыз алды, нең бар еді Құдайға берген?! – дейді ашына.
Ерден төсегінен шүйіле көтеріліп, сар­тап боп сарғайған жүзін орамалымен сипап:
– Уа, асып туған асылдар! Қайғырсақ та қаншама, өлі артынан өлмек жоқ
Құрдымға хайыл кеткен соң, екі айналып келмек жоқ
Қөтермесем басымды, көңілім өксік қаяулы! Ардақтыларым едің аяулы, салмақтыларым едің санаулы! Көңілде қайғы шемен-шер, төбелерің көрінбеген соң, күтіп жатыр едім, өздеріңдей асыл ерлерді! – деп құ­шақтаса көрісіп, көңілдегі нала құсасын тарқатысып, үш-төрт күн болып, көңілін демеп, қайғысын бөлісіп аттанған екен.
(«Ел аузынан», «Жазушы», 
Алматы, 1989)
