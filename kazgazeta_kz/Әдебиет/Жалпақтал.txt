Белгілі қоғам, мәдениет қайраткері, өлкетанушы публицист, Батыс Қазақстан мемлекеттік университетінің құрметті профессоры Жайсан Ақбайдың Жалпақтал туралы энциклопедиялық сипаттағы еңбегі тарихи, саяси-экономикалық, әлеуметтік, ғылыми-танымдық маңыздылығы зор еңбектер қатарына жатады
Автор жарты ғасырдан астам уақыт Батыс Қазақстан өлкесінде оқу-ағарту, мәдениет саласында жауапты қызметтер атқарғаны оралдықтарға кеңінен мәлім
Еңбегі елеусіз емес
«Халықтар достығы», «Құрмет белгісі» ордендері мен бірнеше медальдың иегері
Бір сөзбен айтқанда, Батыс және Жалпақтал өңірінің тарихын жан-жақты зерттеген тұлғалардың бірегейі деуге болады.
Жалпақтал – қос өзен (Қара және Сары өзендері) алқабы тарихи оқиғаларға толы
Оны басқалар түгілі, бүгінгі ұрпақтың ата-аналары да туып-өскен жерінің тарихын біле бермеуі әбден мүмкін
Осы тұрғыдан алғанда, Жайсан Ақбайдың «Жалпақтал» атты еңбегі тек тарихи тұрғыдан ғана емес, танымдық тұрғыдан да орны ерекше.
Мәселен, Жайық қазақтарының көтерілісінің басшысы Емельян Пугачевты тұтқындау үшін 1774 жылы Ресей империясының патшайымы ІІ Екатерина белгілі әскери қолбасшы Александр Суворовты жұмсағаны белгілі
Ал жеңіліске ұшыраған Е.Пугачев бір топ жасақтарымен Қараөзен маңын – «Құлақ» тоғайына келіп тығылады
Ал «Құлақ» деген жер біздің ата-тегіміздің орналасқан, тіршілік еткен жері, кейіннен «Есқали құлағы» аталып халық аузында сақ­талған.
1891 жылы Сламихинге (Жал­пақ­талдың сол кездегі аты) Александров – Гай (Алғай) станциясы арқылы орыс патшасының мирас қоры – Цесаревич Николай Романов келеді
Оның мақсаты әскерге жылқы дайындаушы Овичинниковтер жылқыларын көріп, бағасын беру болатын
Сөйтіп, жалпақталдық қазақ жылқыларына жақсы баға беріп, сыйлық тапсырады
Кейіннен бұл өңірде №51 және №28 жылқы зауыттары ұйымдастырылып, осы салада жалпақталдықтар Одақ шеңберінде үздік жетістікерге жеткені, оған Совет Одағының маршалы С.М.Буденныйдың келіп (1947, 1949, 1951 жж.) өзі тікелей араласып ықпал еткені де тарихи шындық
Міне, осыдан да Жалпақтал өңірі қазақ жылқысының байырғы отаны аталуы да тегін емес
Жалпақтал сонымен қатар әрі етті, салмақты сол жердің табиғатына бейім еділбай тұқымды қойдыңда отаны.
Ресейдің «Казанский вестник» басылымында Жәңгір хан «жақын арада Үлкен өзен (Қара өзен) бойында ханға арнап кірпіш үй салынады, сөйтіп, ол Еуропа салтымен тұрмақ» деп жазды
Алайда патша Қара өзен бойына кардон тұрғызып, жоспарының іске аспағаны да тарихтан белгілі
Дегенмен, Жәңгір хан Қос өзен алқабындағы Еділбай сорына келіп ем алғаны туралы мәліметтер баршылық
Ұлы күйші Құрманғазының Көктерек (Сары өзен бойында) жерінде дүниеге келгені, оның сол өңірде И.В.Совичевпен кездесуі де ойға ой салады
ХХ ғасырдың 60 жылдары кеңес жазушысы Шолоховтың «Нобель сыйлығының лауреаты» атағын алысымен Жайық өңіріне, одан әрі Жалпақталға (Қос өзен алқабына) келіп, мен Донда «казакпын», Жайық өңірінде «қазақпын» деп айтуы, біздің ұлтымызға Жалпақталдың табиғаты мен халқының дарқандығына берген шынайы бағасы деп қабылдаған дұрыс.
Жалпақталдың бір кезде Сламихин аталғанын ілгеріде айтып өттік
Ал Сламихин педтехникумы 1925-1945 жылдары бірнеше ондаған мамандар шығарды
Олардың ішінде кейіннен Асан Тайманов академик, физика-математика ғылымының докторы, профессор, Сарсен Ақмурзин – филология ғылымының кандидаты, Орал педагогикалық институтының проректоры, Ғинаят Молдашев – Қазақ ССР-ның еңбек сіңірген мұғалімі, Батыс Қазақстан облыстық білім беру басқармасының бастығы, Жалпақтал орта мектебінің директоры, Ғұбайдолла Жанғалиев – ұзақ жылдар аудандық партия комитеті мен аудандық атқару комитетінде бөлім меңгерушісі, совхоз партком хатшысы, Ленин колхозының басқармасы, Қадырғали Қайбалиев Жалпақтал өңірінде ұзақ жылдар ұстаздық қызметтер атқарды т.с., ал 1866 жылы Сламихинде ашылған Конфессиялық – діни мектеп ашылып, оның шәкірттерінің бірі ақын, қоғам қайраткері Ғұмар Қарашты, т.б
зиялыларды жалпақталдықтар үлкен мақтанышпен еске алып отырады.
1885 жылы алғашқы клиникалық фельдшерлік денсаулық мекемесі жұмыс істей бастағаны, ал 1925 жылдан Обаға қарсы күрес (Сламихин, кейіннен Жалпақтал) ауданаралық мекемесі ашылып, күні бүгінге дейін жұмыс істеп келеді
Кезінде бас дәрігер болған Ю.А.Гайский медицина ғылымының докторы атанып, безгек ауруына қарсы вакцина тапқан ғалым.
1928 жылы ауданның ашылуымен тұспа-тұс келетін бұрынғы Фурманов, бүгінгі Жалпақтал орта мектебінің аудан еңбекшілерінің білімі мен мәдениетін көтеруге қосқан үлесі орасан
Мектеп түлектерінің бір қатары мемлекет, қоғам, білім, ғылым, өндіріс, әлеуметтік саланың қайраткерлері, ұйымдастырушылары атанып, олардың қатарында 15 Жоғарғы Кеңестің депутаты, 10 Социалистік Еңбек Ері, үшеуі Парламент Сенатының депутаттары, 50-ге жуық ғылым докторы мен кандидаттары ( 15 ғылым докторы, 35 ғылым кандидаттары), 5 академик атанды.
1952 жылы құрылған халық театры (көркемдік жетекшісі болған Қазақ ССР-ның мәдениет қайраткері Мұхамеджан Ғұмаров, бас суретшісі халықаралық дәрежеде, әлемге танымал Сәкен Ғұмаров), халықаралық, республикалық байқаулардың лауреаттары, онда өнер мектебімен өткен бірсыпыра өнерпаздар Орал, Шымкент, Атырау театрында, ал Данагүл Темірсұлтанова Мұхтар Әуезов атындағы Қазақ академиялық театрының белгілі актрисасы, «Әзіл әлемі» театрының басшысы Тұрсынбек Қабатов республика өнерінің тарихында орындары бар өнер қайраткерлері.
Жалпақтал тоғыз жолдың торабына айналып сауда, экономика, мәдениет орталығы болып қалыптасқанын тарихи деректер айғақтайды
Атап айтқанда, 1869 жылы Халық мектебі ашылды, 1864 жылы шіркеу тұрғызылды, 1872 жылы мешіт, медресе қызмет істеді, 1904 жылы күйдірген кірпіштен алғашқы үй тұрғызылды, кейіннен Фурманов орта мектебінің ғимаратына айналды, 1910 жыл 2-мамырда алғашқы машина селоның көшесінде жүрді.
Тарихи шолудан байқағанымыздай, сол кездің өзінде Жалпақталдың әлеуметтік-экономикалық дамуына кейбір инфрақұрылымдардың негіз қалағанына көз жеткізу қиын емес.
87 жыл тарихы (аудан орталығы болып бекіткеннен бері) Жалпақтал селосында ауданаралық ет комбинатының, автобаза, ауыл шаруашылығы техникасын жөндеу орталығы, жол жөндеу және газ шаруашылығы, тубдиспансер, екі бірдей орта мектеп (Ғ.Молдашев және К.Мендалиев атындағы), музыка және спорт мектебі, облыс көлеміндегі ең биік 210 метрлік телемұнара, т.б
өндірістік және әлеуметтік нысандар халыққа қызмет етуде.
Бір өкініштісі, жүз мыңдаған гектар жері, 500 мыңға жуық қой, 5000-ге жуық ірі қара бас, 11 мыңнан астам жылқы, 3 мыңнан астам түйе малы бар, әр жылдары мыңдаған центнер ауыл шаруашылығы өнімдерін берген, өңдеген, ауданаралық бірнеше өндірістік және инфрақұрылымдық нысандары бар Жалпақталдың әп-сәтте аудандық мәртебесінен айырылғаны
Ойланатын жайт
Бұл, әрине, болашақ­тың ісі.
Ілгеріде атап көрсеткен тарихи-әлеуметтік маңыздылығы бар оқиға­ларды, автор хронологиялық тәртіппен, мұрағат деректерімен дәлелді көрсете білген, бірқатарын суреттермен көркем­деген.
Жайсан Ақбай салыстырмалы не­гізде Жалпақтал өңірінің кешегісі мен бүгінгісін, тіпті болашағына да зор үміт артып, нақтылы дерек мысалдармен нанымды ғылыми негізде сипаттайды.
Еңбек құрылымдық тұрғыдан Жалпақтал өңірінің табиғаты, адамдары, экономикасы, мәдениеті, өнегелі істері туралы энциклопедиялық тұрғыда сипаттаған
Өңірдің тарихи тұрғыдан әлеуметтік-экономикалық, мәдени дамуына үлес қосқан еңбек және соғыс ардагерлеріне үлкен құрметпен қарап, олар туралы сыр шертеді.
Ж.Ақбайдың «Жалпақтал» туралы еңбегін гуманитарлық ілім саласына қосылған жаңаша туынды, тек тарихи тұрғыдан ғана емес елтану, ғылыми-танымдық сипаты бар, жастарға оқу-әдістемелік қосымша құрал ретінде де, іс-тәжірибелік мәнділігі бар құнды еңбек деп бағалауға болады.
«Қараөзен – Сарыөзен арасы – екі судың саласы, қазақтың болған панасы» деп өткендер жырлағандай, өңір болашақта да бай – қуатты болып, оны қоныстанған халықтың құтты, берекелі мекені болып жайнай берсін.
Меңдеш ИСҚАЛИЕВ,
Абылай хан атындағы 
Қазақ Халықаралық қатынастар және 
әлем тілдер университетінің профессоры, 
экономика ғылымының докторы,
 Қазақстанның еңбек сіңірген қайраткері
