Соңғы жылдары Оңтүстік Қазақстан облысында көптеген жалпы білім беретін мектептер салынып, пайдалануға берілді
Балабақшалар бой көтерді
Әрине, мұның бәрі көңіл қуантарлық жетістіктер
Біздің бүгінгі айтпағымыз – «мектептен тыс мекемелер» деп айдар тағылып жүрген балалар саз (музыка) мектептерінің жай-күйі жайында болмақ.
Қазіргі таңда облыс бойынша мұндай мектептердің басым көпшілігі аталмыш білім ұяларының ерекшеліктеріне сай келмейтін ғимараттарда орналасқан
Оның бірі, мысалға Шымкент қаласын­дағы Жамал Омарова атындағы №1 балалар саз мектебі, тіпті сонау патшалы Ресей кезінде осыдан тура бір ғасыр бұрын әйелдер монастырі ретінде салынған екен
Шымкент қаласында мұнан басқа № 2, 3 балалар саз мектептері де ескі жайларды еншілеген
Соның салдарынан өнерге талпынған өрендердің тілегін қанағат­тандырып оқыту үшін сынып бөл­мелері жетіспей жатады
Осылайша дарын­ды балалар орынның жоқтығынан далада қалуда
Облыс орталығындағы ахуал осындай болғанда, аудандар жөнінде сөз қозғаудың өзі артық болар
Ал енді алыс ауылдардағы қарадомалақтардың арасында болашақ Ахмет Жұбанов, Мұқан Төлебаев, Нұрғиса Тілендиев, Ермек Серкебаев, Бибігүл Төлегенова, Әлібек Дінішев, Қаршыға Ахмедияров, Жәния Әубәкірова, Айман Мұсаходжаевалар жүрмесіне кім кепіл?..
Кезінде музыка мамандарынан құрал­ған комиссия ауыл-ауылдағы қабі­летті жет­кіншектерді жинап, Алматы­дағы дарын­ды балаларға арналған арнайы маман­дандырылған мектеп-интернаттарда оқытатын
Дарындыларды ауылдан іздейтін осы үрдіс соңғы кездері мүлдем үзіліп қалды
Сондай білім ордаларын бітірген талай жас кейіннен қазақ өнеріндегі көрнекті тұлғаларға айналып, ұлттық мәдениетімізді әлем көгінде асқақ­татты
Бүгіндері осы тақылеттес оқу орындары Қазақстан бойынша тек 2-3 қалада ғана бар.
Осыны ескере отырып, газет арқылы мынандай нақты ұсыныстар білдіргенді жөн көрдім
Саз мектептерінің жоғарыда баяндалған ахуалы, өңірде халықтың тығыз шоғырланғандығы ескеріліп, салынып жатқан көп нысанның бірі ретінде облыс орталығынан дарынды балаларға арналған арнайы мамандандырылған 12 жылдық музыка мектеп-интернаты ашылса (Оңтүстік Қазақстан, Жамбыл, Қызылорда облыстарына ортақ аймақтық еткен жөн болар)
Сонда облыс орталығындағы жас жеткіншектерге кәсіби музыкалық білім берумен қатар, алыстағы ауыл балаларының өнерге деген аңсары қанағаттандырылар еді.
Қорыта айтқанда, мынау жаһандану кезеңінде жастардың бойындағы өнерге деген дүбәраланған дүниетанымға, жаппай белең алған тобырлық мәдениетке қарсы тұрарлық бекзаттық өнерге баулитын біз ұсынып отырғандай мектеп-интернат ашу елдігіміздің белгісі болмақ.
Қалмахан Омар,
Жамал Омарова атындағы №1 балалар саз мектебі директорының орынбасары, Қазақстан Журналистер одағының мүшесі 
Шымкент
