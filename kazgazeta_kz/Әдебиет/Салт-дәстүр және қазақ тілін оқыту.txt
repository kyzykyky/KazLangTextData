Қазақстан Жазушылар және Журналистер одағының мүшесі Бектұр Төлеуғалиев пен филология ғылымдарының кандидаты, доцент Әділет Қабыловтың «Салт-дәстүр және қазақ тілін оқыту» атты оқу-әдістемелік құралы «Арыс» баспасынан жарық көрді. 
Оқу-әдістемелік құралда хал­қымыздың ұлттық мәдениеті мен салт-дәстүрі туралы толғам-түсініктер және тіліміздің лексикасы мен фразеология­сын оқытуға арналған әдістеме мен оқу материалдары қамтылып, тілдегі сөз мағыналарын, мақал-мәтелдер мен тұрақты сөз тіркестерін оқытудың жолдары, соған байланысты толыққанды деректер берілген
Авторлардың айтуын­ша, қай халықтың болмасын, өзге жұртқа ұқсамайтын бөлек болмыс-бітімін даралап, өзіндік тағдырын айқындайтын басты белгілері – ана тілі мен әдебиеті, салт-дәстүрі, өнері мен мәдениеті
Ана тілі мен ұлттық әдебиет – ұлттың өткен тарихы мен бүгінгі тағдырының сабақтастығын орнықтыруда, тұлғааралық мәдени қарым-қатынас орнатуда, жас­тарды гуманизмге, отансүйгіштікке тәрбиелеуде басты құрал болып табылады
Қазіргі ғылыми парадигмада тіл тек қарым-қатынас құралы ғана емес, сонымен бірге белгілі бір халықтың мәдени мұраларын сақтап жеткізуші, ұлттық таным мен сананың көрсеткіші және адамдарды біріктіретін, ынтымақтастыратын қоғамдық-саяси күш болып та табылады
Ал әдебиет – ұлттың рухани жады, адамзат дамуының қозғаушы күші және тарихи-көркем баяны.
Адамның азамат, толыққанды қоғам мүшесі болып қалыптасуы, ең алдымен оның тілді еркін меңгеруіне, өз ойын анық, айқын, еркін, көркем жеткізуіне, шешен сөйлеуіне байланысты болмақ
Олай дейтін себебіміз, қазіргі заман ағымы қоғам мүшесінің «тілдік тұлға» ретінде қалыптасуына үлкен маңыз беріп отыр
«Тілдік тұлғаны қалыптастыруда ана тілінің орны ерекше
Ана тілін еркін меңгеру, оны құрметтеу – әрбір азаматтың қасиетті міндеті болуы керек
Жазушы Әбіш Кекілбаев айтқандай, «Ендігі жерде бұл майдандағы басты көрсеткіш ана тілімізде қандай мөлшерде, қаншалықты дәрежеде білім беріп жүргендігіміз болуға тиісті
Егер барлық пән бойынша барлық дәрежеде білім бере алсақ қана, ана тіліміз мемлекеттік тіл бола алады
Онсыз биліктің тілі, ұлттық тіл, мемлекеттік тіл болмай, аудармашылар мен халықтың белгілі бір бөлігі ғана білетін этнографиялық құбылыс күйінде қала береді».
«Салт-дәстүр және қазақ тілін оқыту» оқу-әдістемелік құралы екі бөлімнен тұрады
Бірінші бөлім «Ұлттық мәдениет пен салт-дәстүр» деп аталып, онда «Қазақ хандығының хандары», «Қазақ халқының құрамы», «Қазақ ордасындағы хан сайлау дәстүрі», «Жыл қайыру», «Наурызды ұйымдастырушыларға көмек», «Жеті жарғының негіздері» және т.б
тақырыптар қамтылса, екінші бөлім қазақ тілі лексикасын оқыту мәселелеріне арналып, мұнда көптеген әдістемелік нұсқаулар берілген
Сонымен қатар бұл бөлімде лексика мен фразеология, сөздің тура және ауыспалы мағынасы, көп мағыналы сөздермен қатар жалпылама қолданылатын сөздер, көнерген сөздер, т.б
ұсынылған
Бірінші бөлімнің екінші тарауында берілген материалдар да кітаптың құндылығын арттыра түскен деп айтуға болады
Ана тілі, әдеби тіл бойынша оқушыға керекті түрлі жаттығулар ұсынылған
Әдістемелік құралдың ішінде «Қазақ халқындағы «Мыңжылдық саңлағы» және «Ғасыр саңлағы» деген атақтарға ие болған ең таңдаулылардың тізімі берілгені өскелең ұрпақ үшін тәрбиелік маңызы зор
Мұнда Қожа Ахмет Ясауи, Әз-Жәнібек хан Барақұлы, Мұхаммед Хайдар Дулати, Төле би, Әйтеке би, Қаз дауысты Қазыбек би және өзге де айтулы тұлғалар туралы қысқаша мәліметтер берілген
Оқырман қауым бұл кітаптан, сондай-ақ алты алаш, алты игілік, алты асқар, киелі бес сан, бес парыз, бес борыш, бес өсиет, төрт күнә, төрт пір, үш қасиет, үш тағылым, үш асыл, т.б
жөнінде толыққанды мағлұмат ала алады
Оқу-әдістемелік құралында қазақ халқының ұлттық мейрамдарының бірі – Наурыз туралы да маңызды жайттар жазылған
Наурызды қалай тойлау керек, қалай өткізу керек деген мәселеде кітап авторлары көп ізденіп, Наурызды ұйымдастырудың жөн-жоралғысын баяндайды.
Қазақ тілінің сөз байлығы ұлан-ғайыр
Сол мол мұраны жас жеткін­шектерге меңгертуде қазақ тілі мен әдебиеті пәнінің мұғалімдеріне жүктелер міндет зор
Ана сүтімен бойға сіңетін туған тілдің құдіретін таныту – сәби шақтан бастап үздіксіз жүретін үдеріс
Олай болса, ұсынылып отырған оқу-әдістемелік құрал оқушыларға қазақ тілінің сөз байлығын меңгерту мен салт-дәстүрін танытуда пән мұғалімдеріне пайдалы болатыны сөзсіз.
Дәуіржан ТӨЛЕБАЕВ
