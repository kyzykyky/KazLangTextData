Жуырда белгілі жазушы Мархабат Байғұттың ұйытқы болуымен «Мархабат-Мирас» қо­ғам­дық қоры «Таупістелі тағылымы» жобасы бойынша Оңтүстік Қазақстан облысы, Түл­кі­бас ауданының Пістелі ауылында халықаралық ғылыми-практикалық конференция өтті.
Осыдан төрт жыл бұрын Түлкібас ауданы әкімдігінің қолдауымен «Мархабат – мирас» қоғамдық қоры құрылған еді
Қор аты осы ауданның төл перзенті республикаға танымал жазушы-журналист Мархабат Байғұттың құрметіне қойылған
Содан бері қоғамдық қор үлкен істерді қолға алып, жастарды «Мәңгілік Ел» мұраттарына сай тәрбиелеу үстінде.Қор «Шырайлым-Шұбайқызылым» атпен жас қаламгерлер арасында облыстық, республикалық байқаулар өткізіп, түрлі тақырыптарда республикаға танымал жандармен кездесулер мен конференциялар ұйымдастырған.
Ағымдағы жылдан бастап қоғамдық қор тағы бір игі істі бастап отыр
Қазақтың елі мен жері үшін жанын да аямаған біртуар ұлы, қоғам және мемлекет қайраткері Тұрар Рысқұловтың «Түркітілдес, түгел бол» қағидасын ұстанған қор жазушы Мархабат Байғұттың ұйытқы болуымен «Таупістелі тағылымы» жобасының тұсауы кесілді
Қор ұжымы түркітілдес халықтар қаламгерлерінің басын қосып, әдебиет пен басқа да өнер саласындағы жас таланттарға қолдау көрсету үшін арнайы ғылыми-практикалық конференция ұйымдастырды
Сондай-ақ осы жоба аясында әлем әдебиеті, журналистикадағы шеберлік, архитектура, дәстүр мен жаңашылдық, заман, қоғам, адам және қаламгерлік парыз тақырыптарында талқылаулар мен жас таланттардың шығармашылығы жөнінде пікірлерді ортаға сала отырып, жаңа кітаптардың тұсаукесерін жасау да қағыс қалмады.
18 мамыр күні табиғаты тамылжыған Пістеліде «Таупістелі тағылымы» жо­басының алғашқы тұсаукесер ғылыми-практикалық конференциясы өтті
Бұл жиынға Түркия, Өзбекстан, Қырғызстан республикалары мен Астана, Алматы және Оңтүстік Қазақстан облысынан қоғам қайраткерлері, ғалымдар мен ақын-жазушылар қатысты
Конференцияға қатысушылар әуелі Екінші дүниежүзілік соғысқа қатысқан жауынгерлерге ар­налған мәрмәр тастан қаланған ескерт­кішке гүл шоқтарын қойды
Ауыл әкімі конференция жұмысына сәттілік тілеп, сөзді жазушы, «Алаш» сыйлығының иегері Мархабат Байғұтқа берді
Ол сұрапыл соғыста Пістеліден 150 азаматтың елді қорғауға аттанып, оның жартысы оралмағанын, олардың ерлік істері ешқашан ұмытылмайтынын көпшілік қауымға әсерлі жеткізіп, «Таупістелі тағылымы» жобасының мәні мен маңызы туралы қысқаша таныстырып өтті.
Халықаралық конференция өз жұмысын ауылдың күнбатыс жағындағы «Алтын таға» демалыс орталығында бас­тады
Жазушы Мархабат Байғұт айналасын тау қоршап, көк майсаға бөленген Көкбұлақ өзенін бойлай орын тепкен Пістелінің басқа ауылдардан ерекшелігін ауызға алды
«Таупісте тау бөктерінде өсетін ағаш, – деді ол
Биіктігі 3-4 метр­дей болады
Қазақстанда тек осы жерде ғана өседі
Мұнда ағаштардың санаулы ғана түбі бар
Негізінен Тәжікстанда көп өседі
Қор ұжымының шақыруын қабыл алып, алыс-жақын шетелдерден осы шағын ауылға келіп, конференцияға қатысқандарыңызға шын жүректен ризашылығымды білдіремін
Біз түбіміз бір түркіденбіз
Біздің рухани-мәдени мұраттарымыз да бір
Бүгін осы конференцияда солардың біразы ортаға салынады деген үміттемін».
Халықаралық түрік академиясының президенті, тарих ғылымының докторы, «Дарын» мемлекеттік сыйлығының иегері Дархан Қыдырәлі осы келелі жиынға Қ.А.Ясауи атындағы Халықаралық қазақ-түрік университетінің өкілетті кеңес төрағасы Мұса Иылдыз, Түркия Жоғары білім кеңесі мүшесі, профессор Мухиддин Шимшек, Түркия Білім министрлігінің жауапты хатшысы, ғылым докторы Юсуф Экинжи және Түркі әлемі архитектуралары және инженерлік одағының төрағасы Илияс Демерже арнайы келгенін хабарлай келіп, өзі басқарып отырған академияның атқарған бірқатар жұмыстарына тоқталып, алдағы жоспарларымен таныстырды
Академияның кейбір атқарған істері осы ғылыми-практикалық конференцияның жұмыстарымен үндес, сабақтас екеніне тоқталды.
Ақын Нармахан Бегалиев конферен­цияға қатысушыларға бірнеше ұсыныстар жасады
Ол түбі бір түркі елдер арасында осы кезге дейін достық пен сауда-саттық мәселесінде көптеген жұмыстар атқарыл­ғанын, алайда әдеби туындыларды аудару жөнінен айтарлықтай жұмыстар жасалмай келгенін, сондай-ақ елді мекендер мен жер атаулары әлі де болса өзгертілмей кеңестік кезең қалпында қалып қойғанын айта келіп, жобаға осы мәселерді кіргізуді, сөйтіп тиісті орындарға қозғау салуды ұсынды.
Конференцияда мектеп қабырғасында жүрген жас таланттар өлеңдерін оқыды
Оларға Қазақстанның құрметті журналисі Байдулла Қонысбек баталы сөзімен сәт сапар жолдады.
Түстен кейін конференция іргелес жатқан Абай ауылындағы мәдениет үйінде өз жұмысын жалғастырды
Халықаралық Түрік академиясының президенті Дархан Қыдырәлі конференцияда келелі мәселелер қозғалғанын, енді соны жүзеге асыру жолында академия тарапынан қолдау көрсететін айтты.
Сонымен қатар шара аясында Түркі­стандағы Қ.А.Ясауи атындағы Халықаралық қазақ-түрік университетінде ЮНЕСКО-ның 2016 жылды «Қожа Ахмет Ясауи жылы» деп жариялауына орай «Түркі әлемі жазушылары мен көркемөнерпаздары» қорының кезекті «ХХ халықаралық түркі әлеміне еңбегі сіңген тұлғаларды марапаттау» рәсімі болып, көрнекті жазушы Мархабат Байғұтқа «Түркі дүниесіне қызмет» халықаралық сыйлығы салтанатты түрде табыс етілді.
Аманхан ӘЛІМ,
Көлбай АДЫРБЕКҰЛЫ
