Көсем өбектеген өнер
Шал:
Кино десе, өлесің,
Күні бойы көресің.
Кемпір:
Кино көрмей, не көрем,
Неге қақсай бересің?!
(Әлеуметтік этюд)
«Кино дегеніміз барлық өнердің ішіндегі ең маңыздысы болып табылады», – депті Ленин көкем
Кинотеатрлар мен еңселі клубтардағы фильм көрсететін экранның бір қапталында көсемнің осы бір көшелі сөзі көрнекі жерде жазулы тұратын
Ал сол киноңыз неге сонша маңызды, одан басқа өнер – өнер емес пе, оған мән беріп жатқан ешкім жоқ
Ленин айтты, бітті
Соған қарағанда көсемнің де едәуір киношылдығы болуы керек.
Ленин көкемді білмеймін, бір кезде бүкіл қазақ жұрты керемет киношыл еді
Кинофильмдер ауыл клубтарынан өмірі үзілмейтін
Рас, кейде киноның шалғайдағы елді мекендерге көпке дейін зарықтырып келмей қоятыны бар
Ондайда жұрт кәдімгідей елеңдейді
Онсыз қызық қалмағандай, көңілдері қоңылтақсиды
Киномеханик орталық­тан кино әкелсе, келін түсіргендей қуанады
Кешке қарай барын киіп, жазғы клубқа бет түзейді
Қанауыз көйлек, кремплин жемпір, «кала-кала» шалбар… Жастар сол жерде тоғысады.
Киномеханик те кино әкелген құрлы әбден шіреніп бітеді
Қандай фильм әкелгенін айтпай, жұртты біраз діңкелетеді
Биіктегі будкасына бір көтеріледі, бір түседі
Оның бұл құс ұясы секілді қол жетпейтін «офисіне» кіріп-шығу дегенді атамаңыз
Ешкімді маңына жолатпайды
Көпке дейін кешке болатын киноның атын клуб сыртындағы тақтайға жазбай отырып алады
«Оны қашан жазып іледі екен» деп клуб маңын торуылдап, ауық-ауық келіп-кетіп жүрген бала-шаға, қыз-қырқын, жігіт-желең… Әйтеуір «солардың шыдамы таусылды-ау» деген кезде ақ порошокты қолға алады
Соны көпіршітіп алып, бүгін қоятын фильмінің атын айбақ-сайбақ жазуымен жазады
Керіліп-созылып отырып, оны күн көзіне кептіреді.
Бір кезде іледі-ау әйтеуір! Қызыл аңдып, қырды кезген шибөрі секілді сол сәтті асыға күткен бозбалалар мен бой­жеткендердің көздері жарқ ете қалады
Сол кезде афишаның алды құмырсқаның илеуіндей құжынап тұрады
Осымен «бүгін қандай кино болады екен» деген жұмбақтың жауабы табылады.
Ауылдағы жалғыз киномеханиктің абырой-беделі совхоз директорының мәртебесінен артық болмаса, кем емес
Киномеханик деп мамандығының атын дәл тауып қойған
Киноны түгел көрсетіп біткенше әлденені жөндейді де жатады
Ең бір қызық жеріне келгенде үзіледі де кетеді
Ысқырық, айқай-шу, кіжіну… Бейпіл сөзді көп еститін мамандық
Картина біткенше жұрт оның жеті атасын сүйкектетіп шығады.
Елді еліктіретін де, іш пыстыратын да фильмдер болады
Кейде клубқа жұрт сыймай кетеді
Ондайда бала біткен еденге жайғасып, малдас құрып отырып көреді
Ал кейде кино қызықтырмаса, жұрт бірте-бірте шығып кете береді
Ең соңында екі-үш-ақ адам қалады
Онда да маужырап отырып қалғып кеткендер
Қауырт жұмыстан діңкелеп шаршап жүргендер
Кино біткен соң киномеханик залға кіріп, әкесінің үйінде жатқандай қалың ұйқыға басқан бірен-саран ауылдастарын иығынан түрткілеп оятып жүреді
Аядай ауылдың тіршілігі сонысымен де қызық.
Клуб – ауыл адамдарының бас қоса­тын орны
Киноның келуі осы бас қосуға себеп болады
Жаңа фильм келсе, жұмыла жетеді
Кейде бұрын барған қызық киноны қайта көруге де жиналады
Ауылдың арсың-күрсің адамдары клуб ішінде той-томалаққа жиылғандай азан-қазан болмайды
Сыбырлаңқырап сөйлеседі
Ми жүйесі мәдениеттің мәйегіне бағышта­лып отырғанын өздері де аңғармайды
Енді ғана басталатын фильмге деген құмарлық ауыл адамдарының арқа-жарқа мінезін еңсеріңкіреп тұрады
Кез келген киноның алдында жұрт тыныш, момақан кейіпке түседі
Күнде кешке жынды суға тойып алып: «Арақ-ау, вином-ау, Түнде көрген кином-ау», ­– деп еліріп әндетіп жүретін басбұзарларға дейін ойлы қалып танытып, үнсіз шыдайды.
Жарық өшірілген кезде бағанадан бері соны күтіп қаңсып отырған біреу жылтыратып темекі тұтатады
Оны танып қойған кісілер: «Әй, мұрныңа құрт түскір, таста ана бәлеңді!» – деп айқай салады
Ол байғұс жарыққа арбалған қояндай абдырап, темекесін еденге тастай салып, керзі етігінің табанымен мыжғылап жатады
Сөйтіп, үзіліп-созылып кино басталады
Әрине, бірден басталып кетпейді
Алдымен киноның журналы көрсетіледі
«Советтік Қазақстан» кинохроникасы ма, әлде сатиралық «Фитиль» киносюжеті ме – әйтеуір сондай мазмұндағы бір көрсетілімдерді тамашалап, саяси ой-өрісіңді ептеп жетілдіріп алған соң фильмнің өзіне көшесің
Жұрт енді экранға жан-тәнімен үңіледі
Оқу өтіп кеткендер киноға бүкіл болмысымен беріледі
Күледі, күрсінеді, таңдайын қағады, көзіне жас алады… Мұрты тебіндеген бозбала қараңғылықты пайдаланып, қасындағы бойжеткеннің саусағын қысады
Ұстатса, онда да…
Көбіне-көп жайма‑шуақ жайлы тіршілік туралы фильмдер қойылады
Жақсылық пен жарасым, ізгілік пен ізет, шуақ пен шаттық… Қантөгісті көрсететін картиналардың өзі жүйкеңе салмақ түсірмейді
Егілуің мүмкін, бірақ езілмейсің
Сезінуің мүмкін, бірақ сөгілмейсің
Кірген киноңнан иленіп емес, иланып шығасың
Бүгінгі фильмдердегідей атыс-шабыс, жаппай жарылыс көп бола бермейді
Сондықтан миың атала болмайды
Керісінше, сол миыңа аталы сөз көбірек ұялайды.
Жан дауасы – жылы сөз жұрттың бәрін жарылқайтын кезең
Тіпті кино ту­ралы жаңадан жазып жүргендерге: «Ки­нологсың ғой сен», – деп әзілдеп «мақ­тау» айтсаң да, мәз болатын заман еді.
Әйтеуір көсем қадірлеген өнерге елдің ынта-ықыласы алабөтен болды.
Жиырма тиынның жыры
Шал:
Киносына үндінің,
Кебуші еді ындының…
Кемпір:
Шықпайтұғын клубтан,
Өзі едің ғой жындының…
(Әлеуметтік этюд)
Ауылға жақсы кино келген күні дегбірің қашады
Оған қалай да бару керек
Киноға кіру бағасы – жиырма тиын
Осы жиырма тиынды әке-шешеңнен жырып алу үшін кешке дейін тер төгесің
Жұмсаған жердің бәріне зыр етіп барып келесің
Тіпті жұмсамаған жерге де барғың келіп тұрады
Қайта-қайта дорба ұстап, дүкенге зулайсың
Оқтын-оқтын белің майысып, су әкелесің
Сарайдың бір бұрышында жатқан балтаны тауып алып, құлаштап отын жарасың
Көңілің соқпаса да көң ойып, қораның қиын тазалайсың
Құрыс-тұрысы жазылмай, мазасы болмай отырған кемпір-сампырдың басын уқалап, сақинасын кетіресің
Шойырылып жатқан шал-шауқанның белін үзіп бересің
Сенің киноға кетуге ыңғайланып жүргеніңді сезген олар да аяқ астынан жұмысты көбейтіп жібереді
Амал жоқ, сол қыруар шаруаны асқан шыдамдылықпен іске асырасың
Себебі киноға күнде барып жатқан жоқсың
Барған күнде рұқсат сұрамай бәрібір кете алмайсың
Ең бастысы, киноға кіретін тиын-тебен алу үшін әкең-шешең немесе ата-әжең болып саналатын осы бір қаржылық топтарға тәуелдісің
Қалмақан Әбдіқадыровтың «Қажымұқан» атты әйгілі шығармасында ауыр арбаны күшене тартқан бала Қажымұқанға жергілікті алпауыттардың бірінің: «Жиырма тиынды мен берейін», – деп мырзасынатын жері бар ғой
Сол сияқты қара терге түсіп, еңбекпен тапқан жиырма тиыныңды алақаныңа салып, үстіңе арзанқол тройной одеколонды сеуіп-сеуіп жіберіп, клуб жаққа қарай жылыстай бергеніңде алдыңнан әкең шыға келіп, аяғынан қағынған ақсақ қойдың өрістен келмей қалғанын жұқалап жеткізеді
Оны не аман-есен алып келу, не қайда тұрақтағанын біліп келу жөнінде аса маңызды тапсырма береді
Ақсақ қойды ішіңнен жақсылап сыбап алып, соны іздеп кетесің
Ол топалаң келгірді тапқаныңша бірқыдыру уақыт өтеді
Әйтеуір сәтін салғанда киноның алдында журналы болады
Сол журнал үзіліп-жұлынып көрсетіліп біткенше ақсақ қой қораға, сен клубқа жетіп жығыласың.
Әке-шешеңнің саған жиырма тиынды аса қиналмай, ерекше мейірлене беретін кездері де болады
Ауылға үнді фильмдері келген күндері өстеді
Өйткені мұндай фильмдерге олардың өздері де де барады
Адамды ізгілік пен ілтипатқа тәрбиелейтін осындай кинокартинаны сенің де көргеніңді қалайды
Жалпы, ауыл адамдары үнді шайы мен үнді фильмі десе, өледі
Бар шаруасын жинап қояды
Үндінің киносы елдің бәрін экранның алдына сиқырлап, байлап тас­тайды
Жеңгелеріміз үндінің музыкасына елтіп, екі көзі бұлаудай болып жылап отырады
Соны күнілгері білгендей клубқа қос-қостан беторамалдарын ала кетеді
Әрі кино көріп, әрі концерт тыңдап, бусанып шығады
Шынында да, бұл өзі – сыңсыған бір әлем
Қазір сол үнді фильмдерін жынды фильмдердің мысы басып кетті ғой.
Сол күні жиырма тиынға қолы жетпей қалатындар да болады
Не нәпақа табатындай жарытып жұмыс істемеген, не әке-шешесі: «Күнде-күнде не қылған кино?!» – деп жібермей қойған
Бірақ олар да кеш батысымен клуб жаққа жетіп келеді
Киномеханик ақысын тө­ле­мейтін көрерменді клубтың ішіне өлсе де өткізбейді
Бірақ әйтеуір олар да фильмді есебін тауып көріп шығады
Ауылдың жазғы клубының тақтайдан құрастырылған қабырғаларында саңылаулар мен бұтақтың ойықтары жеткілікті
Бәсекелестікке қабілеттілері сол саңылауларға тезірек жетіп алуға ұмтылады
Жазғы клубтың ішінде жайланып, аяқ киіміңді шешіп, табаныңды шеге құмға төсеп, бәшпайыңды жыбырлатып отырып көргендей болмайды, әрине
Бірақ ойыққа өлгенше үңіліп, екі серияны бір көзбен көріп шыққанның да өзіндік қызығы бар
Тағы бір тәуекелшіл топ киноны жазғы клубпен жапсарлас орналасқан қысқы клубтың төбесіне шығып отырып қарайды
Бұл енді өте қауіпті
Екінің бірі биік үйдің үстіне көтеріле алмайды
Көріп болған соң одан аман-есен түсуіңнің өзі бір қиямет
Киномеханиктен қашам деп сирағын сындырып алғандар да баршылық
Кино біткеннен кейін клубта отырып көргендер де, саңылаудан сығалаған саңлақтар да, төбедегі төртеу де тамашалаған фильмдері туралы емін-еркін әңгімелесіп келе жатады
Қайсысының қалай көргені тіпті де білінбейді
Ең бастысы, елдің үлкен-кішісі тегіс киноға құштар
Сол күні киноға бармай қалғандар бірдеңесін жоғалтқандай салы суға кетіп жүреді.
Жетпісінші жылдардың ортасында біздің Қаратереңге Асанәлі Әшімов келді
Қасында, ұмытпасам, ол кезде аты енді ғана шыға бастаған талантты жерлесіміз Құдайберген Сұлтанбаев еріп жүрді-ау деймін
Теңіз қолтығындағы балықшылар ауылында қонақүй қайдан болсын
Асекең бастықтардың бірінің үйінде жатты
Танымал мейман түскен үйдің балаларының танаулары делдиіп, жан адамды менсінбей жүр
Өзіміз күнде кино көретін кәдімгі ауылдың жазғы клубында атақты актермен кездесу өтті
Отыз жеті жастағы шиыршық атып тұрған Асанәлі… Өр мінез, тәкаппар
Бірақ жұртқа сондай ұнамды
Бүкіл ауылдасым оны көзімен ішіп-жеді де отырды
«Қыз Жібек» жырының кітаби нұсқасын қиссалар жинағынан қырық қайтара оқыған біздің әкей асықпай орнынан тұрып: «Фильмде Сансызбайды көрсетуге мүмкіндік болмады ма?» – деп сұрады
Оған Асекең сол кездің үрдісімен былай деп жауап берді: «Сонда сіздіңше қалай болмақ? Ертең ол фильмді шетелдіктерге қазақтар бауырларының әйелін ала беретін халық деп көрсетеміз бе?»
Өстіп біздің әкейге – өзінің түйдей құрдасына ептеп қана кейіп тастады
Содан кейін ешкім кездесу кеші біткенше Сансызбай мәселесін көтерген жоқ
Оның есесіне сұрақ дегенің өте көп болды
Танымал артиспен жүздесуден кейін «Қыз Жібекті» көрдік
Меруерт пен Құман да Алматыдан бірге келген екен
Ол екеуі Аралда қалыпты
Солармен кездесуге барғандар залда екеуінің Қыз Жібек пен Төлеген болып киноға түскен киімдерімен отырғандарын жыр ғып айтып келді.
Сөзін саптауы, өзін баптауы ешкімге ұқсамайтын Асанәлі ағаның Бекежан сияқты қатігез емес екеніне көзіміз анық жетті
Кинодан көргенде Бекежанның қасында мысы басылыңқылап тұратын Төлегенді кәдімгідей аяйтынбыз
Соған қарап Асекеңді де ешкімге илікпейтін діні қатты біреу шығар дейтінбіз
Жоқ, олай емес екен
Өрлігіне қоса тым мейірбан көрінеді
Әсіресе, балаларға деген ықыласы бөлек
Сонысы бізге ұнады
Сол жолы Асанәлі аға кездесуге қатысқан талай өреннің жүрегіне от жағып кетті.
Жібегі жоқ
«Қыз Жібек»
Шал:
Сен де киноқұмар ең,
Мен де киноқұмар ем…
Кемпір:
Жаңа кино келгенде,
Жайнап үйден шығар ем…
(Әлеуметтік этюд)
Біздің ауылда бала біткен қатты құмартатын ойынның түрі көп болды
Соның негізгісі  соғыс ойыны еді
Соғыс ойыны болғанда – ақ пен қызылдың соғысы емес, кәдімгі неміс пен советтің қанды қырғыны
Бұл енді – керемет ойын
Бүгінгіше айтсақ, нағыз реалити-шоу
Ауыл балаларының бәрі қатысады
Кешке дейін «атысамыз», «шабысамыз», «жауды» қырып-жоямыз
Анда-санда «тіл» әкелеміз
Одан кезектесіп отырып мәлімет аламыз
Кешке таман үйге келіп өле құлаймыз
Әрине, «соғыс» болған соң «шығын» болмай тұрмайды
Шарбақтың қадалары жұлынады, үй төбесіндегі шифер морт сынады
Шиферді қойшы, қанар қапты парашют орнына керіп ұстап секіреміз деп, белімізді сындырып ала жаздаған кезіміз де болды.
Жалпы, жұрт біздің бұл ойынымызды онша жақтырмайды
Тіпті тым пысық өз қатарластарымызға дейін: «Сендер соғыс тілеп жүрсіңдер
Ниеттерің жаман», – деп тілдеп кетеді
Кейбір керауыз кемпірлер: «Қара бастарыңа көрінсін!» – деп қарғап‑ сілейді
Соғыс тілеп қайтейік, бала болған соң ойынның қызығына елтіп жүргеніміз де… Үлкендер соғыс ойынын ойнауға үнемі тыйым салады
Өйткені олардың көбісі күні кеше ғана сол қырғыннан аман оралып келген… Бірі – бір аяғын, екіншісі  – бір қолын майдан даласында қалдырған
«Көріп тұрсыз, бір аяғым осында, Екіншісін басып тұрмын Берлинде!» – деп өзіміздің де ел алдында ақындардың өлеңін оқитын кезіміз
Сондықтан ұлы Жеңістің отыз жылдығы қарсаңында біздің бұлайша арпалысып жүргенімізді аға-апаларымыз әсте ұнатпайды
Біз де әбден қу болып алғанбыз, ондайда бірден ұрыс тактикасын өзгерте қоямыз
Енді бұл соғысқа емес, ана соғысқа көшеміз, яғни ақ пен қызыл болып ойнаймыз
Отан соғысынан Азамат соғысының майданына бір-ақ секіреміз
Қаратерең – Азамат соғысын бейнелеуге таптырмайтын ауыл
Арығы мен жырасы, қыры мен қыраты жетіп-артылады
Чапаев болғың келсе, дарияның тартылған тұсы Жайық болуға әбден жарайды
Қасыңа Петьканы ертіп ал да, шаба бер.
Күндердің күнінде соғыс ойынын күрт азайтатын себеп өзінен-өзі табылды
Назарымыз басқа нәрсеге ауды
Ауылға Асанәлі келіп, «Қыз Жібек» қойылған соң кино түсіріп ойнайтын өнер аштық
Өйт­кені бұл фильм біздің ауылға жаңа леп әкелді
Жігіт-желең – Төлегенге, қыз-қырқын Жібекке ұқсауға тырысты
Ертеректе Әділ деген ағамыз Жібек деген қызға үйленгенде менің Зейнеш деген қу тілді ағам: «Біз мектеп бітіре сала шытын алып едік, сен жүріп-жүріп жібегін ал­дың ғой!» – деген екен
Сол айтқандай, Қаратереңдегі Жібек атаулы қыздың бәрі «Қыз Жібектен» кейін аймаңдай көрініп шыға келді.
Біздің ауылдың кинокөрермені кәдімгідей сауатты
Екінің бірі «Советский экран», «Жаңа фильм» журналдарын жаздырып алып оқиды
Құм суырған Құттыбайтүбекте жатып, сонау жер түбіндегі Мәскеудегі Сергей Бондарчук пен Никита Михалковтың жуық арада қандай кино түсіретінін біліп отырады
Ал қазақ киносының майталмандарын үлкен-кіші түгел жатқа соғады
Қазақ тіліне шебер аударылған фильмдердің Қазақстанды түгел аралап шығатын кезі
Сондықтан ауылдың бүкіл баласы дубляж жасайтын артистер мен осы сала мамандарының аты-жөнін жақсы біледі
Сабақ арасындағы үзілісте оқушылардың бәрі бір-бірімен жарысып-жағаласып: «Рольдерді дубляж жасағандар – Мұхтар Бақтыгереев, Омархан Қалмырзаев, Әшірәлі Кенжеев, Нүкетай Мышбаева, режиссері – Дариға Тінәлина, редакторы – Аяған Сағаев, сөзін аударған – Әміртай Бөриев», – деп сұңқылдап отырады
Сол кезде біреуі бірдеңеден құр қалып қойғандай: «Дыбыс режиссері – Елена Додонова», – деп қосады
Оған бәрі ду күліседі
Бұлай болатын жөні бар
Біріншіден, елдің киноға деген құмарлығы өте керемет еді
Екіншіден, киноны насихаттау жұмыстары өте жүйелі жүргізілді
Үшіншіден, дубляж артистері өздеріне тиесілі мәтінді ерекше бір ұлттық реңкпен оқитын
Олардың сөзі әр адамның миына мөрдей басылып қалатын
Бұл тұста өзіндік мектебі қалыптасқан дубляж ел санасын жаулаған өнер деңгейіне көтерілді.
Сонымен, біз «кино түсіріп» жатырмыз… Кино түсіру алаңы – қораның сырты
Өзіміздің Шәкен Аймановымыз, Асхат Ашраповымыз, Марк Берковичіміз, Александр Зацепиніміз бар
«Жаңа фильм» журналынан олардың есімдерін жақсы біліп алғанбыз
Кино болғанда, сол ауыл клубында жақында ғана көрсетілген «Қыз Жібекті» қоямыз
Жаңадан фильм ойлап табуға өреміз жетпейді
Онда да ертелі-кеш «түсіретініміз» бір-екі эпизод қана
Бекежан мен Төлегеннің Қыз Жібекке таласып, жекпе-жекке шығатын тұстарын алдық
Соның өзін ойдағыдай «түсіру» бізге оңайға соқпайды.
Бұл шаруаға әркім де шама-шарқынша үлес қосады
Бір бала үйінде әлдеқандай себеппен сақталып қалған ескі сауыт тауып әкеледі
Оны кинода Төлегеннен гөрі едәуір сұстырақ көрінетін Бекежан киеді
Біреуі төбесіне үкі таққан атасының бөркін ала келеді
Оны Төлеген меншіктейді
Балықшылардың қайық итеретін қос құлаш таяуы жекпе-жектің найзасына толығымен жарап тұр
Ендігі міндет – «кімді кім ойнайды» деген мәселені шешіп алу
Төлеген мен Бекежанды ойнауға баланың бәрі құмар
Сондықтан бұл рольдерге арналған «кастингтің» талабы өте жоғары
Бекежанды – кластың «атамандары», Төлегенді – «отличниктер», Шегені көркемөнерпаздар үйірмесінің белсенді мүшелері ойнайды
«Шеге» оркестрге апарып жүрген өзінің домбырасын қолына ұстай жетеді
Етекте елеңдеп қарап отыратын Сырлыбай мен Қаршыға да дайын
Бұл екеуінің роліне кластағы көп қозғалмайтын мінезі салмақты момақан балаларды бекіте саламыз
Бұларға бәрібір, роль ойнап жүргенін, не жай өздері отырғанын біле де қоймайды
Бекежан мен Төлегеннің мініп шабатын аттарын ойнайтын балалар да табылады
Қысқасы, киноға түсу үшін бәрі де жанын салып жатыр
Ал енді Қыз Жібек мәселесі өте қиын
Жібекті ойнайтын қызды қайдан табарсың?! Кино түсуге түгілі жай шақырғаныңа мойын бұрмайтын қыздың қайсысы келіседі?! Баяғыда Мұхтар Әуезовтің өзі жас күнінде ауылдағы киіз үйде «Еңлік-Кебекті» қоятын кезде әйел роліне қыздар келіспеген соң жігіттерді ойнатпап па еді?! Сосын біз де төменгі кластың балаларын үгіттеп көреміз
Ойпыр-ай, ең жуас деген оқушының өзі көнсеші… Зорлап көндіретін бұл соғыс ойыны емес
Сондықтан киноны Қыз Жібектің қатысуынсыз «түсіреміз»
Басқа амал жоқ
Төлеген мен Бекежан бір-біріне садақ кезеп, тепсініп тұрған сәтте Жібек жетіп келіп, айғай салып тоқтатпайды
Өйткені ол жоқ қой… Бұл эпизодқа Жібектің қатыспауына байланысты қаратереңдік «Төкең» мен «Бекең» бірдеңе қып өздері мәмілеге келеді
Қайтесің, қашан да өнер құрбандықсыз болмаған!
Күні бойы «киноға түсуден» шаршаған Қаратереңнің қарасирақ «актерлері» түн ортасында ұйқысырап, «Қаныңды ішем, күшік!», «Қайда жүр екен десем, сайда жүр екенсіңдер ғой», – деп кіжініп, тістерін қышырлатып жатады.
«Киноға барып
қойып ек…»
Шал:
Киносынан түріктің,
Кемпір, қандай сыр ұқтың?
Кемпір:
Түрік деген – өзіміз,
Шал-ау, неден үріктің?!
(Әлеуметтік этюд)
Ауыл клубы – кеудесінде гүл сезім бүр жарған бозбала мен бойжеткеннің кездесетін жері
Қызды киноға шақыру – ойыңдағыны айтуға шақыру деген сөз
Айтуға батылдығың жетпесе, соның бәрін кестелеп тұрып түсірген хатты қолына тапсырасың
Сосын осы хатқа қоса бүкіл тағдырыңды қоса тапсырғандай күй кешесің
Әлгі бойжеткеннің жауабы келгенше берекең болмайды
Бозбала біткеннің бәрі әке-шешесінен жалынып-жалпайып жиырма тиын сұрап, неғып жанығып жүр дейсің?!
Профессор досым айтып берген мынадай әңгіме есіме түсіп отырғаны
Ілгеріректе бір ағамыз Алматыда студент болып жүрген шағында үріп ауызға салғандай бір қызбен танысады
Ол қызға ықыласы ауып, уәде байласқан соң ағайын-туыспен ақылдаспай ма? Бойжеткен Қазақстанның шығысындағы облыстардың бірінен екен
Ал жігіт – батыстың перзенті
Әке-шеше жердің алыстығын желеу етіп, ұлды райынан қайтарғысы келеді.
– Қайтесің, өзіміздің жақта қыз құрып қалды ма? Ертең жер түбіне қалай қатынап тұрамыз? Қой, айналайын, мынауыңды қоя бер! Елдің қызын ал!..
Батыстың бірбеткей шалы жер теп­кілеп отырып алады
Баланың басы салбырап кетеді
Сәлден соң мұрнының ас­ты­нан міңгір-міңгір етіп отырып былай депті:
– Біз ол екеуміз киноға барып қойып едік…
Көрдіңіз бе, ол заманда қызбен бірге киноға бару қандай үлкен жауапкершілік болған! Сондықтан әлгі ағамыз әкесінің алдында ант аттап, серт бұзғандай күй кешкен
Шығыстың шырайлысына тағдырын байлап, жүрегін суырып беріп қойғандай қиналған
Жалғыз ол емес, сол замандағы бозбалалардың көпшілігі көңілі кеткен бойжеткеннің кинодан шыққанда берген кестелі беторамалын бес күн бойы бас алмай иіскеп жатушы еді
Қазір осыны бүгінгі жастарға айтып сендіріп көрші… Киноға барып қоймақ түгілі неке жүзігін тағып, жар төсегіне жатып қойса да, мың ажырап, мың қосылып жүргендер аз ба?!
Қазір жұрт кинотеатрға сирек барады
«Іздемейміз киноны, Орнатқанбыз үйге оны» деп, теледидардан көреміз
Үйдің іші толған дискіге жазылған фильм
Ол аз болса, интернеттің иірімінен суырып алып қараймыз
Жатып алып тамаша­лай­сың, келген жеріңнен тоқтатып қойып, бір қалғып кетіп, қайта жалғайсың
Бірақ бәрібір дискінің өзі ескінің көзіндей болмайды
Киноны кинозалда елмен бірге отырып көргенге не жетсін?! Оның әсері де бөлек.
Қоғамның даму жүйесі күллі халықты клубтан қуып шықты
Ауыл клубы қыз бен жігіттің бір-біріне үздіге қарап тұратын кездесу орнына айналмайтын болды
Ел бармаған соң сол ғимараттардың біразы бос қалды
Сол шағын кинозалдарда көрсетілген фильмдер талай ұрпақты тәрбиелеп еді
Кейіннен нарықтың дауылы ұрған кезде ырыққа бағынбайтын өмір өз киносын қойып, жөніне кетті…
Құмды ауылдың «кастингін» өткіз­ге­німізге де к-ө-ө-п жылдың жүзі болды
Жібегі жоқ «Қыз Жібекте» ойнағандардың алдының жасы елудан асты
Біразы шығармашылыққа жасынан-ақ бейім-ді
Әсіресе, солардың ішінен апасының «Қазақстан пионері» газетіне жазыл» деп берген 1 сом 8 тиынын «Жаңа фильм» журналына жазылуға жұмсайтын Нұржан деген досым өнер жолын шындап қуғанда көп нәрсеге қол жеткізеріне сенімім мол еді
Бірақ киноға қанша құштар болғанымен олардың арасынан артист шыға қоймады
Оның есесіне бәрі де өмірдің сахнасында өз рольдерін сәтті ойнады
Әрқайсысының өзіндік орны бар
Әрине, сәл ертерек туғанда құмды қойнаудың «кастингінде» бақ сынауға Қаратереңнен шыққан танымал әнші Гүлнұр Оразымбетованың да келуі мүмкін еді
Бірақ бүгінде талай биікті бағындырған менің Гүлнұр қарындасым ол кезде енді ғана өмірге келіп, жөргегінде шалықтап жатқан-ды.
Айтпақшы, біздің Қаратереңнен бір кәсіби киноактриса, бір кәсіби театр актері шықты
Гүлназ Омарова «Қазақфильм» киностудиясында, Төлебай Махамбетов Павлодардың қазақ драма театрында қызмет істейді
Бірақ екеуі де құм қойнауындағы ауыл киносының «кастингіне» қатыспап еді… Соған қарамастан алға ұмтылды
Әсіресе, киноактриса қыз едәуір алысқа шапты
Қазақ пен қырғыздың танымал фильмдерінің біразына түсті
Халықаралық деңгейдегі бірнеше сыйлыққа ие болды
Айырқалпақты ағайындардың әйгілі кино­картиналарының талай тұсаукесер рә­сімінде Кино үйінің сахнасына Шыңғыс Айтматовпен бірге көтерілді
Қазір де айдарынан жел есіп тұр.
… Қап, мұндайын білгенде баяғыда Жібекті соған ойнататын едік қой…
Бауыржан ОМАРҰЛЫ
