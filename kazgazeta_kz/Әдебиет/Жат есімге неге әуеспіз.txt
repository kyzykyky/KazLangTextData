Ұлы физик Альберт Эйнштейннің «Болашақ қоғам техникалық прогрес­терге емес, адамгершілік қасиеттерге құрылуы керек» деген сөзі бар
Сол айтпақшы, қазіргі таңда әңгіме ғаламтор жетістігі емес, адамдар санасы, адамдардың адамгершілігі туралы болғаны абзал деп білемін
Өйткені маған бүгінде көпе-көрнеу адамдығымыз аласарып, ұсақталып бара жатқандай көрінеді
Сырттан келіп жатқан батыстық «мәдениеттің» небір түрлері, ғаламторды шарлаған қажетсіз материалдар адам санасын шырмап, теріс тәрбие беріп келеді.
Тарихқа қарайтын болсақ, Кеңес Одағының тұсында біз ұлт ретінде көп нәрсені жоғалтып ала жаздадық
Бұл орайда мені соңғы кезде ойландырып жүрген бірқатар мәселелер бар
Соларды оқырманға жеткізу үшін қолыма қалам алдым.
Бүгінгі таңда көпке үлгі ретінде көрінетін кейбір радио, теледидар журналистерінің ана тілімізді меңгеру дәрежелері көңіл көншіте бермейді
Сондықтан болар хабар тартымсыз әрі қызықсыз өтеді
Айтылған пікірлер шешен тілге емес, жауыр болған сөз тіркестеріне құралады
Сонда деймін-ау, жүргізушілер тіл көркемдігінен гөрі, өздерінің кескін-келбетіне көбірек мән беретін сияқты
Көңілде жүрген тағы бір көкейкесті ойдың бірі – ататегіміздің дұрыс жазылмай жүруіне байланысты
Бірде Жомарт Корчагин есімді замандасымның ататегін сұрауыма тура келді
Сұрастыра келе білгенім, атасының есімі Қаршыға болып шықты
Солақай саясаттың кеңестік уақытында Корчагин болып жазылып кетіпті
Мұндай өзгеріске ұшырап, ұлттық тамырынан ажырап қалған есімдер қаншама десеңізші!? Қазіргі қоғамда дүниеге келген нәрестеге есім қоюда да етек-жеңімізді әлі де болса жинай алмай келе жатқанымыз жасырын емес
Есім адамға берілетін Алланың үлкен сыйы
Есім арқылы адамның болмыс-бітімін, болашағын бағдарлауға болады
Неге екені қайдам, жаңадан шаңырақ көтерген жас отау иелері ұл-қыздарының есімін Алина, Альбина, Милана, Расул, Алишер, т.б
қоюдан танбай келеді
Жастардың, өзіміздің ұлттық есімдеріміз тұрғанда, ше­телдік есімдерді таңдауына не себеп? Бәлкім, бұл да өзіміз көп айтып жүрген батыстық мәдениеттің әсе­рінен шығар.
Тіліміздің қасиетін жас ұр­пақтың бойына сіңіруде батырлар, лиро-эпостық жырлар мен дастандардың алар орны ерекше
Таңды-таңға асырып жыр жырлаған баба дәстүрі ұрпақ бойы­на сіңімді болса, келер күніміздің жарқын болары сөзсіз
Осы ретте бір ұсынысымды да қоса кетсем деймін
Мектепке дейінгі білім беру ұйымдары тәрбиеленушілеріне бала жастан жыр жаттатудың оңтайлы бағдарламасын жасаса оң болар еді
Бұдан әрине, ұлт бола­шағының ұтары көп
Сөз соңында айтарым, өз тілімізді өзекке тебу өзімізді төмендету болады
Бүгінгі заман талабы басқа
Ендеше, адамгершілік қасиеттерді өркендетіп, ана тілімізге, ұлттық салт-дәстүрлерімізге, құн­ды­лықтарымызға үлкен құрметпен қарайық дегім келеді.
Ертай БИМҰХАНОВ
Батыс Қазақстан облысы
Қаратөбе ауданы
