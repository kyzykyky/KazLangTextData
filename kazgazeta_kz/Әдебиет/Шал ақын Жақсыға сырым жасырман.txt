…Өттің бір, дүние, өттің-ай,
Теңселе басып кеттің-ай.
Мен – бір жүйрік жорға тай,
Жүйтки де шауып кеттім-ай.
Домбырам қолда қарағай,
Қолға да оны алған соң,
Әріден бері салам-ай.
Жоғары менен төменге,
Ылди менен өреңге
Даңқым кеткен баламын.
Шын ажалым жеткен соң,
Сызықтан мәлім өткен соң,
Айтпасам да, жарандар,
Мен де бір күн өлем-ай.
Түйе деген бір мал бар,
Тамағы тойса, көп кетер.
Қас жаманның белгісі –
Жиын-тойға барғанда
Тамағына өкпе етер,
Өкпелейім деп кетер.
Нәпсің бір көкжал бөрідей,
Иманың бағлан қозыдай,
Егер тыю салмасаң,
Иманыңды жеп кетер.
Ел, елдетер, елдетер,
Ашылған тұман желдетер,
Жақсылардың алдында
Біразырақ сөйлесем,
Онан да менің нем кетер?!
Өлгеннен соң басыңа
Топырақ үйіп белгі етер.
Белгі еткеннің белгісі –
Көміп бір тастап ел кетер.
Базарға барсаң бақ білер,
Базардағы береннің
Әр бағасын сарт білер,
Өткен менен кеткенді
Көп жасаған қарт білер,
Жолдың алыс-жуығын
Белі де жуан ат білер.
Біреуді жақсы демесең,
Біреуді жаман демесең,
Бұл дүниеден өткен соң,
Шын дүниеге жеткен соң,
Көтеріп көрге салған соң,
Көр қараңғы болған соң,
Кімнің жақсы, жаманын
Бір жаратқан Хақ білер…
