Астанада «Даланың дархан дүлдүлі» («Ертіс Павлодар 2020» қоғамдық қоры, 2012) атты кітап жарыққа шықты.
Бұл кітапқа қазақ әдебиетінің дүлдүлі, поэзия алыбы Ілияс Жансүгіровтің өмірі мен шығармашылығы, ақындық шеберлігі мен өнегесі, прозасы, драматургиясы және сатирасы, журналистік мұрасы жайында сыр шерткен қазақ әдебиетінің классиктері Мұхтар Әуезовтің, Сәбит Мұқановтың, Ғабит Мүсіреповтің, академиктер Мұхамеджан Қаратаевтың, Серік Қирабаевтың, Зейнолла Қабдоловтың және тағы басқа аса көрнекті зерттеуші ғалымдардың, ақын-жазушылардың ғылыми-зерттеу мақалалары енгізілген
Сондай-ақ поэзияның ақиығы Ілияс Жансүгіровтің ұрпақтарының асқар таудай әкесі жайлы жазылған сағыныш естеліктері мен ақынның өміріндегі өсу-өрлеу шақтары және қиын кезеңдері жайындағы аса құнды деректер қамтылған.
Кітап Қазақстан Республикасының тұңғыш Президенті – Елбасымыз Нұрсұлтан Әбішұлы Назарбаевтың «Алашқа айбын болған арыс» атты мақаласымен ашылады
«…Халқының елдігіне, рухына қажет мәдени қазынаны жаратқан алып тұлға арыстарымыз бен асылдарымыздың қатарында біз бүгін Ілияс Жансүгіров есімін айрықша атаймыз
Оның ұлан-ғайыр шығармашылығы «Өнер алды – қызыл тіл» деп, сөз өнерін қадірлеп, өнерпазын қастерлеген текті жұрттың поэтикалық дәстүрінен қуат, серпін алған аса бір дарынды, терең де нұрлы ағыс болып көрініс береді
Бұл ағыста замана дауылы көтерген шу да, жал бұрқақ толқындар да, шымырлап сыр бүккен тылсым иірімдер де, тегеуріні тұңғиықта тепсінген жұмбақ қуат та бар
Адам баласының санасын сан соқпаққа бұрып, жан дүниесін жапырып, қалыпқа құйған ХХ ғасырдың бұрқасын өткелектері, саяси жүйенің алдамшы идеологиясы, империялық өкімнің қаншеңгел құрсауы Ілиястың тау бұзып, тас жарған алапат дарынын да өз арнасына икемдеп, өз табанына тартып-ақ бақты.
Бірақ Ілияс поэзиясының бастау-бұлақ, құнарлы көзі, ең алдымен, халықтың бай фольклорлық мұрасы мен Абай поэзиясы болды
Әсіресе «Күй», «Құлагер», «Күйші» поэмалары қазақ поэзиясында сол кездегі айшықты жаңалық, теңдесі жоқ алып шығармалар болғаны белгілі
Ілиястың қазақ поэзиясындағы тағдыр-талайын Құлагер тұлпардың бейнесімен ұқсатуымыз да тегіннен-тегін емес» дейді Елбасы Н.Назарбаев.
Осы жинақтың бас редакторы, Қазақстан Республикасы Президенті Әкімшілігінің Басшысы, экономика ғылымдарының докторы, профессор Кәрім Қажымқанұлы Мәсімов кітапқа жазған алғы сөзінде былай дейді: «…Ілияс Жансүгірұлының ұлтымыз өміріндегі орны орасан, қазақ әдебиетіндегі әлемі айрықша
Ол – қазақ жырының тұлпар Құлагері
Ол – туған әдебиетіміздің бір асқар Алатауы, немесе жыр Жетісуы
Иә, ол қазақ әдебиетіндегі қайталанбас, қала берді әлем әдебиетіндегі сирек, сара құбылыс
Оған бұл орайда жетіспейтін жалғыз-ақ нәрсе – бес құрлық халықтары тіліне аударылмай жатқандығы».
Одан әрі автор Ілияс Жансүгіровтің өткен өміріне көз жүгірту үшін көп еңбектену керек екенін айтады
Оны толыққанды түсініп, білу үшін алдымен жазушының шығармаларын оқу керек
Жай ғана оқып шықпай, әр сөзге ерекше мән беріп, ықыластана оқу қажет
Сонда ғана оның шынайы өмірдегі қайраткерлігін, ұлтшылдығын сезінеміз.
Кітап «Әдебиет дүлдүлі», «Поэзия алыбы», «Шеберлік», «Ілияс өнегесі», «Ілияс Жансүгіров және әдебиет», «Ілияс Жансүгіров жайындағы естеліктер», «Ілияс және музыка», «Ілияс және кино» секілді бірнеше бөлімдерге бөлініп, бірізділікпен, белгілі бір жүйемен берілген.
Академик, жазушы, қазақ әдебиетінің классигі Мұхтар Әуезов те кезінде Ілияс Жансүгіров шығармаларын жоғары бағалаған
Ілияс Жансүгіровтің ақындық мұраларының ішінде «Дала», «Күйші», «Құлагер» поэмалары қазақ поэмасының екі үлгісін аңғартатынын, бірі – лирикалық-философиялық, екіншісі – уақиғалы, сюжетті поэма үлгісі екендігін айтады
Осы үш поэма тұсында қазақтың Абайдан кейінгі поэзиясы аса биік, ірі сапа танытады
Бұлардағы дүниені көрер көз, сезіну, жалпы дүниетану қалпы, ақындық сыры, өмірге қараған көзқарас – барлығы да бұрынғы қазақ поэзиясы тудырмаған тың жаңалықты аңғартады
Жалпы Жансүгіров поэмалары сезім сырына толы, тапқыр оймен ұдайы жақсы үйлесім тауып отырады.
Халық жазушысы, академик Сәбит Мұқанов «Өрен жүйрік ақынымыз» атты мақаласында Ілияс Жансүгіров әдебиет көгінде жиырма жылдай жемісті еңбек етіп, артына өлмес, өшпес көркем туындылар тастап кеткеніне тоқталып, «Ілияс жастайынан туған халқының бай мұраларының асыл үлгілерін оқып, соны жаттап өсті
Кейінірек ұлы Абайдың поэзия мұхитынан өзінің жаңа шешек атып, гүл жарғалы келе жатқан балғын талантына таусылмас нәр ала білді
Абай өлеңдерін жаттап алып, ендігі жерде шығарманы осылай, Абайша жазу керек деген ойға бекиді
Кейінгі жылдары жазған бір өмірбаянында ақынның өзі «Оған шейінгі көрген, оқыған әдебиетім бәрін Абай кітабы жоққа шығарғандай болды» деп ой түйеді
Бұл үзіндіден жазушының Абайды өзіне үлгі еткенін байқаймыз.
Алаш арысы Ілияс Жансүгіров туралы әр жылдары жазылған еңбектерді, естеліктерді, зерттеулерді бір арнаға тоғыстырып, жинақ жасау үлкен еңбекті қажет ететін іс
Кітап сонысымен ұтымды, сонысымен құнды.
Бағдагүл БАЛАУБАЕВА
