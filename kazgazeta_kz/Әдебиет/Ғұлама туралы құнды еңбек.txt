Алматыдағы Ұлттық кітапханада Р.Сүлейменов атындағы Шығыстану институтының директоры, филология ғылымдарының докторы, профессор Шейх Әбсаттар қажы Дербісәлінің «Қауам ад-дин әл-Итқани (Иқани) әл-Фараби ат-Түркістани (1286-1357)
Өмірі мен мұрасы» атты кітабының тұсаукесері өтті
Оны физика-математика ғылымдарының докторы, академик Т.Қожамқұлов жүргізіп отырды.
Кітапта орта ғасырдың көрнекті ғалымдарының бірі, қазақ даласынан шыққан Қауам ад-дин әл-Итқани (Иқани) әл-Фараби ат-Түркістани өмірі мен қызметі баяндалады
Автор осы майталман таланттың өмір жолы мен шығармашылық мұрасын көп­теген араб тарихшыларының еңбектеріне сүйене отырып зерде­лейді
Ол ғұламаның Мысыр­дың, Түркия­ның және т.б
елдердің кітап­ханала­рында сақталған қолжаз­баларды пайдаланған.
Алдымен сөз алған кітап авторы шығармаға арқау болып отырған ғұламаның өмір жолдары, еңбектері жөнінде кеңінен баяндады.
– Атақты ғалымның еңбектері әлемнің бірнеше қалаларында қол­жазба күйінде жатыр
Кітап болып шықпаған
Сол туындыларды зерт­теп, қазақ қауымына таныстыру – үлкен міндет, – деді Ә.Дербісәлі.
Кітап авторының сөзіне қарағанда бүгінде Әбу Насыр әл-Фарабиден басталатын ортағасырлық отырарлық ғұламалардың саны отыздан асып отырған көрінеді
Бүгінгі кітапта сөз болып отырған кейіпкер сол отыздың ішіндегі бірегейі екен.
Ой бөлісіп, пікір алмасқан бел­гілі ғалымдар Ш.Керім, А.Ісмақова, С.Мәжитов, Д.Ысқақ, Ж.Молдабеков және басқалар ав­тордың бұл еңбегіне зор баға беріп, шы­ғармашылық қызметіне табыс тіледі.
Кітап шығыстанушыларға, исламтанушыларға, дінтанушыларға, тарихшыларға, филологтарға, мәдениеттанушыларға, сонымен қатар орта ғасырлық жазба мәдение­тінің тарихына қызығушы қалың оқырман қауымға арналған.
 
Нұркен ЖАНДӘУЛЕТҰЛЫ
