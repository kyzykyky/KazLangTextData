Төле би тоғыз жасында сексенге келіп отырған Жетес биді іздеп келеді
Екі-үш күн қонақ болған соң, Төле би қайта еліне жүрмек болғанда, Жетес би оған бата береді
Сөзінің соңында:
Балам, басқа бұйымтайыңды айта отыр
Бата басқа бітер, қына тасқа бітер
Жолға шығып өкінбе, ақылың болса төгілме, атамда бір сөз қалды деп түкірме
Тағы немді қаладың? – дейді.
Сонда Төле би:
– О, қасиетті ата! Ат берсеңіз – өліп қалады, тон берсеңіз – тозып қалады
Онан да өлмейтін, тозбайтын тағы бір бұйымтайымды айтайын, – дейді.
Жетес би:
– Әп, бәрекелде!.
Айта бер! – дейді
Төле би:
– Әр он жастың арасын бір белес десек, соны неге ұйғарып, неге баладыңыз? – дейді.
Сонда Жетес би:
– Онға келдім, – ойнадым, қызығына тоймадым
Жиырмаға жеттім – бойладым, онда да балалықты қоймадым
Есейе келе жақсы сөзге сүйіндім, жаман сөзге күйіндім, барымды бойға киіндім, сұлу қыз-келіншектерге шүйілдім, жауларыма түйілдім
Отызға келдім – алтайы қызыл түлкі болдым: қыран бүркітке алдырмадым, құмай тазыға шалдырмадым, қатар құрбының көңілін қалдырмадым
Қырыққа келдім – арғымақтай аңқылдадым, тау тағысындай саңқылдадым, ақ алмас­тай жарқылдадым, құз қыранындай шаңқылдадым, барымды жоқ деп сарқылмадым
Елуге келдім – биік қырға шықтым, арғы жағының алыс-жақынын байқамадым, дәулетімді шайқамадым
Алпысқа келдім – алты тарау жолға түстім; қайсысының алыс-жақынын білмедім
Жетпіске келдім – жеңілгенімді білдім, бала мен келінге билігімді бердім, айтқанына көндім, айдауына жүрдім
Сексенге келдім – оң жағым от, сол жағым су, алдым жар, артым құз; қалай қозғалсам да тірлік деп біле алмадым, – депті.
(«Ел аузынан», «Жазушы»,
Алматы, 1989)
