1938 жылы 26 ақпанда Ілияс Жансүгіровты (1894-1938) ату жазасына бұйырған үкім орындалған
Ол қазақ тегіне сұрапыл соққы болып тиген саяси қуғын-сүргіннің ең таңдаулы, ең асыл құрбанының бірі болып, жеке басы, отбасы, бала-шағасы ғана емес, тұтас ұлтының қиын жағдайына жаны күйіп,өмірден өксіп өткен соң 80 жылдың ар жақ-бер жағында «Құлагер» поэмасы әуелі Алматы Гете-Институтының қолдауымен неміс тілінде, биыл ағылшын тілінде тұпнұсқадан аударылып, дүниежүзілік әдебиеттің киелі Құс жолына – әлемдік кеңістікке жол тартты. 
Мұны Құдайдың әділдігін танытар құдірет деп тану керек
Жаратушының бұйрығы қас дарынның өшпес рухын Уақыттың үкімімен Жазмыштың уытынан арашалап алып, нағыз классик екеніне күмән туғызбауына шек жоқ! Қазақ халқының интеллектуалдық-суреткерлік мәртебесін өсірген мәдени құбылыс
Астары айқын: фон Гете айтқан «Асқан ұлы ақын» деген шынайы теңеу біздің Ілиясты айналып өтпейді.
Аударма өнері ірі жобаларда бірнеше адамның, шығармашылық топтың ой еңбегіне негізделетін инемен құдық қазғандай аса қиын жанр
«Құлагер» поэмасының неміс тіліндегі нұсқасының жолма-жол тәржімасын Таңсұлу ­Рахымбаева, Имангелді Естаев, Шырын ­Зухай, Салтанат Әшірова дайындап беріп, поэтикасын Герт ­Хайденрайх редакциялап, кәсіби шебер аударған болатын
«Құлагер» поэмасын қазақ тілінен жолма-жол аудармасын жасаған Роза Құдабаева, ағылшын тілінде сөйлеткен Белинда Кук
Британдық нұсқасының тарих саласындағы сарапшысы Зифа-Алуа Мұратқызы Әуезова
Эпикалық тарихи поэма авторының тағдырымен қоса Ақан сері мен Құлагер – мифтік Кентавр сияқты қос кейіпкерінің бір халықтың қайғысын арқалаған аманат екенін Белинда Куктың ұққанын видео арқылы берілген пікірінен білуге болар
Құс қанат Құлагердің қапияда зорлық қазаға душар болып, қара жерге құлап мерт болуы теріс нышанға айналып, Алаштың атсыздану құсасына, тұтас бірер ұрпақтың тексіздену наласына ұласты.
«Ұлттық аударма бюросы» қоғам­дық қорының қолдауымен Ілияс Жансүгіровтың тікелей ­ұрпақ­тары: Жанар Жандосова, Ләйла ­Жан­сүгірова, Фатима Жандосова, Дана Қарсақбаева Елордадағы Ұлттық академиялық кітапханада тұсаукесер өткізді
Ғылыми конференцияның элементтері айқын әдеби бас қосуда ақ дастарқан жайы­лып, Ақанның әні шырқалды
Классикалық кітаптың бағын асыра түскен «Құлагер» ­поэмасына арнайы салынған сериялық суреттер
Иллюстрациялар авторы Дәурен Қастеевтің суреткерлік қол­таңбасы қазақ дүниесі мүлде бейтаныс Батыс оқырманын ең әуелі сурет тілімен-ақ тартып, ерекше құнарымен баурап аларына дау жоқ.
Жан күші, әсерлі үміт ішті керіп,
Көзімнен тамшыланып, суық жасым,
Бір терең ойға қалдым ішім еріп.
Ағылшын тілді оқырман Ілиястың туған жері Жетісудың сұлу табиға­тын жаны тебірене суреттеген «Ішім еріп» атты өлеңіндегідей күйді ұғып, шығарманы іші еріп қабыл­дауы ғажап емес
Мен қазақтың ең алғаш­қы иллюстратор суретшісі Шоқан Уәлиханов деп санаймын
Үлкен прозаның элементтері тұнып тұратын географиялық жазбаларына Шоқан қарындашпен сұлбасын сызып сурет салған.
Ілияс Жансүгіровтың «Құлагер» атты поэмасына салған иллюстрация­ларында жас суретші Дәурен Қастеев шиыршық атқан эпикалық мезеттерді айқын бейнелей алған
Поэмадағы әр идея динамикалық жағынан дәл бедерленген
Көшпелі өркениеттің күні батқанын сезінген, өлмес рухын өлең мен әнге аманат­таған Ақан серіден бастап, Құла­гердей таңдаулыға артықтығы үшін шімірікпей айбалта сермейтін Қаскөй наданның ішін күйдірген күншілдіктің әбжылан болмысына дейін кескіндеме өнері арқылы суретші беріпті
Айдалада адасқан қаздай шоқиған киіз үй, асқа бара жатқан салттылар, кең далаға біткен үйірлі жылқы, бәйге, күрес
Бұлар сана түкпірінде жадтан өшпейтін этностық жаратылыс
Құлагердің графикалық кескінінде иісі қазаққа арман болған қас жүйріктің арқыраған жан дауысы, буырқанған қалыбы ақ қағазға құйылып түскен
Көшпелі қазақ өркениетінің дара таңбасын, ұлттық дүниетанымның стихиясын графикалық техникамен шебер берген Дәуреннің қылқаламынан оның Жиделібайсыны – қазақтың классикалық әдебиеті екенін әбден тануға болады.
Бағзы ұлы график Гюстав Дорэ, қазіргі заманда Ілияс туған Жетісудан шыққан Латиф Қазбеков сияқты ірі суретшілер классикалық әдебиетке салынған иллюстрацияның қас шеберлері
Қазақ әдебиеті үшін иллюстрация жанрына шындап мән беретін заман туды
Бұл тамаша үрдіс қазақтың тұңғыш суретшісі Әбілхан Қастеевтің ұрпағы, асыл­дың сынығы Дәурен Қастеевтің шығармашылығынан бастау алып жатса ғажап болар еді!
Айгүл КЕМЕЛБАЕВА,
жазушы
