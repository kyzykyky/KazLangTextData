Мырзаберген Малбақов, 
филология ғылымының 
докторы, профессор
А.Байтұрсынұлы атындағы Тіл білімі ғылыми институтының бас ғылыми қызметкері, филология ғылымының докторы, профессор Сейдін Бизақов мерейлі сексен жасқа толып отыр
Ол 1937 жылы қазан айында Алматы облысының Райымбек ауданындағы жер жаннаты Жетісудағы төбесін көкке тіреген Хан-Тәңірі тауының баурайын алып жатқан құнарлы жер, шұрайлы белде Қызылшегара аталатын елді мекенде дүниеге келген
1955 жылы Абай атындағы Алматы педагогикалық институтының тарих-филология факультетіне түсіп, оны үздік бітіріп, алған білімі мен тәжірибесін он шақты жылдай мектепте, институтта кейінгі ұрпақты білім нәрімен сусындатуға арнады
Ол оқытушылық қызметін атқара жүріп өз тәжірибесін «Вечерняя Алма — Ата» газетінде «Изучаем казахский язык» атты тақырыппен жазған 45 мақала түрінде жариялады.
Профессор С.Бизақов қазақ жұртына, тіпті түркі әлеміне ең алдымен ғалымды­ғымен танылды.
Ол 1968-1971 жылдары А.Байтұрсынұлы атындағы Тіл білімі институты жанындағы аспирантураны аяқтап, 1972 жылы «Қазақ тіліндегі фонетикалық варианттар» тақырыбындағы кандидаттық диссертациясын қорғасымен, осы институттың кіші ғылыми қызметкері болып істеп, кейін аға, жетекші, бас ғылыми қызметкер болып жұмысын жалғастырды.
2000 жылы «Әдеби норма және варианттылық» атты тақырыпта докторлық диссертациясын қорғады
Секеңнің жұмыла еңбектеніп, ғылымда айтарлықтай жетістікке жеткеніне жиырма жылдан асыңқырады
Бұл тұста ол өзін сан қырлы қаламгер ретінде ғылыми жұртшылыққа танытты
Ол – он сегіз кітаптың авторы, соншама кітаптың авторының бірі
Ғылыми, қоғамдық тақырыпқа жазған 400-ден аса мақаласы басылды
Ғалымның бұл еңбектері санымен ғана емес, сапасынан да көрінері хақ
Ғалымның бұл аталған қызметінің негізгі бағыты – сөздің жарыспа тұлғаларының қалыптасу ерекшелігіне, сондай-ақ жазу мәдениетінің бүгінгі таңдағы жай-күйіне арналып, нақты ғылыми-практикалық тұжырымдар жасалған
Бұған ғалым жариялаған «Тілдік норма және варианттылық» (1997), «Сөздің жарыспа тұлғалары» (1998), «Сөз нұсқалары және балама атаулар» (2003) атты монографиялары, ғылыми мақалалары айқын дәлел бола алады
Ғалымның бір толымды еңбегі 2010 жылы баспадан шыққан ана тілінің қыры мен сырын, мәні мен мазмұнын танытатын, сөз мәдениетін зерделейтін «Қазақ тілі қандай тіл» атты көлемді монографиясы қазақ тілінің түркі тілдері ішінде алар орнын тағы да бір асқақтата түскендей
2007, 2016 жылдары баспадан шыққан «Көңіл-күй лебіздерін білдіретін сөз орамдары» атты монографияларында халқымыздың ұлттық мәдени болмысын танытатын идиоэтникалық бірлікке жататын сөздері қамтылған
Секең – 2012 жылы жарық көрген «Қазақтың тәлімдік ойлар антологиясы» кітабының авторының бірі
Сондай-ақ 2014 жылы баспадан шыққан «Антология педагогической мысли Казахстана» кітабының да авторының бірі.
С.Бизақовты ғылыми жұртшылық тәжірибелі лексикограф ретінде құрмет тұтады
Оның 2000 жылы жарық көрген тіліміздегі лексикалық-семантикалық сөздер тобының айрықша түріне арналған «Вариант сөздер сөздігі» түркітану ғылымындағы тұңғыш лұғаттық еңбек деп кезінде аталып өтті
Бұл жұмыстың жалғасы ретінде 2008 жылы басылып шыққан «Сөз нұсқалары және балама атаулар» жарыспа сөз тұлғаларының әдеби тілді байыту жолдары мен жаңа атаулардың әдеби тіл нормасына тигізетін әсеріне арналған
Ғалым 1970 жылы аспирант кезінен бастап соңғы уақытқа дейін қазақ тілінің түсіндірме сөздігін түзуге қатысып келді
Ол – он томдық «Қазақ тілінің түсіндірме сөздігін», бір томдық «Қазақ тілінің сөздігін» құрастырушылардың бірі
Ол сондай-ақ «Мәдени мұра» бағдарламасына сәйкес жарық көрген он бес томдық «Қазақ әдеби тілінің сөздігін» құрастыруға автор ретінде, редакция алқасының мүшесі ретінде белсене атсалысты
Бұдан өзге Секең – «Қазақша – орысша сөздікті» (2001), «Орысша – қазақша сөздікті» (2005) құрастырушылардың бірі
Профессор С.Бизақовтың көп сұранысқа ие болған еңбегінің бірі – синонимдер сөздігі
2001 жылы 18,2 баспа табақ «Синонимдер сөздігі» баспадан шықты
«Мәдени мұра» мемлекеттік бағдарламасы бойынша 2005 жылы 46,5 баспа табақ «Қазақ тілінің синонимдер сөздігі» баспадан жарық көрді
Үлкен сұранысқа ие болған бұл сөздік бірсыпыра жаңартумен екінші рет 2007 жылы көп таралыммен баспадан шықты.
2016 жылы «Тіл жанашыры» белгісінің иегері атанған С.Бизақов өз еңбектерінде латын әліпбиіне көшудің оңтайлы тәсілдеріне де баса көңіл бөліп келеді
Осы мақсатпен қазақ тілінің емлесіне қатысты дау-дамай, талас тудырған тұстары жайында тіл мамандарымен жан-жақты пікір алысып, бір тоқтамға, пәтуаға келіп, орфографияны жетілдіру мақсатымен үш дүркін өткізілген дөңгелек үстелдің қорытындысы бойынша жазылған
«Қазақ тілін көркейтудің оңтайлы тәсілдері» аталған кітапшасын баспадан шығарып, Алматыдағы барлық жоғары оқу орындарындағы қазақ тілі мамандарына таратып, пікір алысты
Сейдін ағамыз мемлекеттік тіліміздің ширек ғасыр аралығында өз тұғырына көтеріле алмағаны жөнінде былайша толғанады: «Ара-тұра айтып жүргеніміздей, «мың өліп, мың тірілген», тағдыр тауқыметін көп тартқан халқымыздың сан ғасыр армандап келген егемендікке қол жеткізіп, тәуелсіз мемлекет болғанын көзімен көріп, соның куәгері болу 80 жастағы адам үшін қандай зор қуаныш десейші
Сол үшін де өзімізді шексіз бақытты сезінемін
Ендігі бір үлкен арманым – ата-бабамыз қалдырған ең қымбат қазынамыз ана тіліміздің шын мәніндегі мемлекеттік тілге айналып, өз тұғырына қонғанының да куәгері болсам деген тілек».
Ғалымның айтып өткеніндей, орыстіл­ділердің мемлекеттік тілді жөнді меңгере алмағанын қайсыбірде қазақ тілін үйретудің әдіс-тәсілдерінің жолға қойылмағандығының салдары деушілердің пікірі шындыққа жанас­пайды
Кез келген бөгде тілді оқып-үйренудің екі түрлі тәсілі бар
Оның біріншісі – тілді мәжбүрлеп оқыту болса, екіншісі – сол тілді құрмет тұтқызып үйрету
Осы аталған екі тәсілдің қайсысы тиімді
Елімізде қаншама қаулы-қарар, бағдарлама қабылдадық, қаражат бөлінді, үгіт-насихат және басқа іс-шаралар жүргізілді
Соған қарамастан қазақ тілін басқаларға мәжбүрлеп үйрету әлі күнге дейін ойдағыдай нәтиже бере қоймады
Ал тілді құрмет тұтқызып үйретудің анағұрлым нәтижелі болатынын қоғамдық ортадағы тұрмыс-тіршілік айғақтап отыр
Сейдін ағамыз орыстілді оқырманға қазақ тілінің аса бай, көркем тіл екеніне көзін жеткізіп, оны құрмет тұтқызатындай етіп үш оқулығын баспадан шығарды
Соның ішінде орыс, қазақ тілдерін салыстыра құрастырған 1996 жылғы ең алғашқы оқулығы «Элементарный курс казахского языка», оны жалғастырған 2012 жылғы «Учебник трудностей казахского языка» оқулығы үлкен сұранысқа ие болды
Соны ескерген болу керек, 2014 жылы «Атамұра» баспасы біраз толықтырып, жаңартып, өзгертумен «Казахский язык: просто о сложном» ­(научно-познавательное издание) ­деген атаумен бұл ғылыми-танымдық еңбекті екі мың таралыммен баспадан шығарды
Оқырмандар бұл кітаптың маңыздылығын, мәртебелі марапатқа лайық еңбек екенін, қайталап баспадан шығарудың керектігін айтуда
Профессор С.Бизақов этнограф ғалым ретінде де оқырман қауымға кеңінен танымал
Оның тегі бір түркі халықтарының тілі, тарихы, әдет-ғұрпы, болмыс-бітімі, діні жайында мол дерек беретін «Түркі әлемі» (1998), «Түбі бір түркілер»(2000), «Ветви одного могучего дерева» (2002) атты кітаптары, сонымен қатар осы тақырыпқа арналған ойы құнарлы, тілі нәрлі 40 мақаласы жарық көрді
2014 жылы ТҮРКСОЙ халықара­лық ұйымының ұйымдастыруымен қазақ, орыс, түрік тілдерінде жарық көрген «Түбі бір түркілер», «Мир тюркских народов», «Түркі дү­ниясы» кітаптарының тұсаукесері Қырғызстанда, Алматыда өткізіліп, қа­тысушылар тақырыптың өзектілі­гін атап өтті
Секең – «Түркістан», «Тюркские народы» кітаптарының авторларының бірі, «Қазақстан ұлттық энциклопедиясының» тоғыз томын құрастыруға белсене атсалы­сып, 204 мақаласын бастырды
Ол, сондай-ақ 2016 жылы жарық көрген «Қазақстан халқы», «Народы Казах­стана» энциклопедияларының авторының бірі
Профессор С.Бизақов түбі бір түркінің бірлігіне кедергі болатын қиындықтың ең бастысы тіл мәселесі екенін ескеріп, өз еңбектерінде түркі халықтарына ортақ әдеби тілді қалыптастыру идеясына қатысты да өз пікірін білдірді
Сейдін ағаның халқымыздың дәстүрлі ұлттық тақта ойыны тоғызқұмалақтан облыстық, республикалық жарыстарға қатысып, жүлделі орынға ие болған кезі де болды
Ол Серік Тілеубаевпен бірге 1998 жылы «Тоғызқұмалақ әліппесі» атты оқулығын баспадан шығарды
С.Бизақовтың баршаға аса таныс емес тағы бір қыры – журналистігі
Қазақ радиосының алтын қорында «Түркі тектес түгел бол» бағдарламасымен дайындалған 40 – тан астам хабардың сақтаулы тұрғандығы оның кәсіби журналист екендігін айғақтайды
Республикалық үгітшілер ұйымымен үзбей байланыста болып, өткен ғасырдың 80-жылдарынан бері Қазақстанның барлық облысын аралап, ана тілі, тіл мәдениеті, жастар тәрбиесі, ұлттық салт-дәстүр, ұлтаралық қатынас мәдениеті тақырыбына арнап әңгімелер өткізіп, радио мен теледидардан берілген хабарларға қатысып, мақала жазып тұрды
Мерейтой иесінің ең бір жағымды қасиеті – асқан еңбекқорлығы, іздемпаздығы
Ерінбеген адам ғана мақсатына жете алады
Әркім жұмысымен абыройлы дейміз
Үнемі ізденіс үстінде жүрген Секең жасы ұлғайғанына қарамастан үздіксіз жазып, шығармашылық шабыты арта түскендей
Ол қазіргі уақытта қазақ тілі мәдениеті мен лексикология мәселесімен шұғылданып, эвфемизм, этнолингвистикаға қатысты сөздерді жинастырып, қазақ әліпбиін латын графикасына көшіруге қатысты мақалалар жинағын да топтастыру үстінде
Жаратылысынан пейілі таза, мейлінше адал, мінезі орнықты, тіл білімі саласындағы сүбелі еңбегімен танылған ұлтжанды әріптесімнің 30 жылғы тағдыры менің көз алдымнан өтті
Сондықтан оның ғылыми еңбектеріне зер салып, осы жолдағы қадамының әлеуеті мен ойының арқауы мейлінше ширыға түскенін әрдайым байқап жүрдім
Ғалымның бір тартымды ерекшелігіне бойына адами құндылықтарды молынан сіңірген адамгершілік қасиеті жатады
Сейдін аға – көп қырлы, күрделі тұлға, сезімтал азамат
Ол қайталанбайтын, жүріс-тұрысы мен болмысы бөлек, кісілігі мен кішілігі мол парасатты, сан қырлы жандардың қатарынан саналады
Өмірде асып-тасуды білмейтін, табиғат сыйлаған аса қанағатшыл да қарапайым, сабырлы да біртоға мінезінен айнымаған, біреуге жағайын деп жаратылысын өзгерте қоймаған, өз ісіне мығым, өз мақсаты жолында ерінбей еңбек еткен ағамыз ақырын жүріп, анық басып, өзіне де, қоғамға да пайдалы іспен шұғылданып, үлкен істер тындырды
Секеңнің үлкен бір қасиетіне күнәһар мен кінәліні ажырата білетіндігі жатады
«Мінсіз адам жоқ, мінсіз заман жоқ» деп халқымыз атап өткендей, әр адамның кемшілігінен гөрі оның жағымды жағын басымырақ бағалайтын Секеңнің кешірімшілдігіне талай рет куә болдым
«Мен өзім араласып жүрген адамдарымның бойындағы өзімде жоқ, менің мінез-құлқымда жетіспейтін қасиеттеріне қызыға қараймын» деп ой түйіндеген ғалымды адамгершіліктің шыңына шығарған оның өз бойындағы тектілік пен өзіне-өзі сын көзімен қарап тәрбиеленген қасиеті.
Секеңнің тағы бір жан сүйсінер қылығына оның өзгеге жанашырлығы жатады
Ол бірде ата-анасы пәтер жалдап тұратын, 9 жасында балалар арасында шахмат жарысынан әлем жеңімпазы атанған Жансаяға материалдық көмек көрсетті
Айтқанды тыңдамай, бесінші қабаттан үш жасар нәрестені тастап, өзі де құлап өлмек болған орыс әйелінің сәбиін жерге құлатпай тосып алып, аман алып қалған екі полицейдің ісіне аса риза болып, арнайы өткізген жиында оларға сый-сияпатын берді
Сондай-ақ арнайы тұрғын мекені жоқ бес балалы жалғыз басты әйелге, күйеуі тастап кеткен Бесағаш ауылындағы пәтер жалдап тұратын он балалы әйелге, төрт егіз қыз баланы өмірге әкелген анаға да материалдық көмек берді
Мұндай мысал аз емес
Ондайлардың кейбірі теледидар, радио хабарында айтылып, мерзімді баспасөзде де жазылды
Тағы бір таңырқайтын әрі құптайтын жайт саламатты өмір салтын берік ұстанған Секең күнде кешқұрым бір шақырымдай жерге жүгіреді екен
Бұл жайында ол былай дейді: «Көп уақыт отырып жұмыс істейтіндіктен, жүгірмесем бойым ауыр тартып, шаршаңқырап, діңкелеп қалам
Жүгірсем, қан айналымы дұрысталып, денем жеңілдеп қалады
Ал сүйікті кәсібіме айналған ғылыми жұмыс маған рухани күш-қуат беретіндей
Зерттеушілердің шығармашылық, оның ішінде, әсіресе ғылыми жұмыс өмірді ұзартады дегені тегін болмаса керек
Осы екеуінің, дене қимылы мен ғылыми жұмыстың арқасында денсаулығым ертеректен – ақ сыр бергеніне қарамастан, сексен жасқа сергектеу жеттім»
Сейдін аға – өзінің мұсылмандық парызына да жауапкершілікпен қарайтын, дін жолына берік түскен азамат
Ол ораза ұстанатын рамазан айында, құрбан айт және басқа арнайы күндері ағайын-туғаны мен жақындарының үйінде Құран оқып бағыштап береді
Той-томалақта, әсіресе жастар жағы қажы атаның батасын алуды дағдыға айналдырған
Елге, ауылына барғанда қариялармен де пікірлесуді ұмытпайды
«Жұма намазын қалдырмайық
Жағымсыз өрескел қылықтан аулақ болайық
Жақсы қартайған – жарым ырыс
Абыройы­на қылаудай кір жұқтырмаған ақсақал – көпшілікке үлгі» деп оларға ой салады
Секең – жардан мейірім, баладан бақыт тапқан өнегелі отбасының иесі
Тегінде текті азаматқа жазмыш жақсы жар сыйлаған дегендей, ағамыздың тағдыр қосқан қосағы Гүлдариға жеңгеміз ақылына көркі сай, табиғат сезімталдық пен нәзіктік, мейірімділік сыйлаған жан екен
Жұбайы екеуі – бір ұл, екі қыз, бірнеше немере өсіріп, үбірлі-шүбірлі боп, мол қуаныш, зор бақытқа ие болған сүттей ұйыған тату, өнегелі отбасының иелері
Ғалымның ғылым жолында жоспарлаған алдағы істеріне «Іске сәт» тілей отырып, күш-қуаты талмасын, айналасы тегіс аман болсын, шығармашылық шабыты шалқи берсін демекпіз.
