Қазіргі қолына қалам ұстап, жылт еткен тартымды мақалаларымен, публистикалық дүниелерімен оқырман қауымға кең танылып жүрген майталман қаламгерлердің бірі – Қали Сәрсенбай десем қателеспейміз
Ол қандай бір тақырыпқа мақала жазбас бұрын алдын ала барынша зерттеп, ой елегінен бірнеше рет өткізіп, әбден «пісіріп» барып қолына қалам алатынын әр шығармаларынан сезуге болады
Мен оның көп жылдардан бері тұрақты оқырманы екенімді мойындаймын
Әртүрлі газет-журналдарда жарияланған дүниелерін үлкен ризашылықпен оқимын
Әсіресе оның соңғы жылдары «Алматы ақшамы» газетіне басшылық ете жүріп, республикалық баспаларда жарияланған танымдық мақалалары, ой иірімдері мен толғауларын кім болса да қызыға оқиды, көпшілікті тың ойларға жетелеп, дүниетамының көкжиегін кеңейте түседі
Журналист-жазушының белгілі өнер адамдары жайлы жазған дүниелері оның басты тақырыбы десек те болады
Ізденіп, зерттеп, сараптап жүріп кімдерді оқырманға танытпады десеңізші? Қаламгерлер арасында дара жолы, жазу стилі бар Қалидің отандық журналистика саласында өз биігі, таза еңбегімен, маңдай терімен келген жетістігі, көтерілген шығармашылық шыңы бар
Көпшілікті қызықтыратыны оның жазған дүниелерінің өзгелерден бөліп-жарып тұратыны шығармаларының шынайылығы, адамсүйгіштігі, арының тазалығы, өмірдегі ұстанымы, ерекше имандылығы.
Осыдан біраз жыл бұрын қолыма тиген «Өнер – өмір» атты кітабындағы «Сол ән» деген әңгімесі әлі күнге дейін есімде
Ол әңгімесі Шәмші Қалдаяқовтың «Менің Қазақстаным» әніне арналған
Бұл ән «Сонау бір жылдары әр жерде аса қауіпті топ Қазақстанның солтүстігіне көз алартып, арам ниеттерін астыртын жүзеге асырғысы келіп аласұрып жатқанда туып еді» дейді Қ.Сәрсенбай
Әңгімеде «1986 жылдың желтоқсанындағы ызғардың бетін осы ән қайтарып еді, қайсыбір жылы «Ертөстік» балалар хоры шетелде болғанда, өңшең қарадомалақ сол әнді бозторғайдай шырылдап айтқанда, тіпті шетелдіктер жылап тұрды деседі»
«Жырақта жүрген мыңдаған қазақ атажұртты аңсағанда, бір үйге жиналып алып, сол әнді айтады деседі»
«Күні кеше Тәжікстаннан қайтқан сарбаздар туған елге сол әнді айтып қайтты»
«Иранда өмірі өткен қазақтың бір етікші шалы жұмысын сол әнмен бастап, сол әнмен аяқтап, сақалынан жас сорғалайды деседі»
Байқаған боларсыздар, автордың Шәмші Қалдаяқовтың әлгі бір әні төңірегінде өзінің туған ел-жұртына, халқына деген көзқарасы, жүрек лүпілі қандай екенін
Сазгер Шәкеңнің осы бір әсерлі, жігерге толы әнінің өзі бойында ұлтына деген ыстық ықыласы бар әрбір азаматтың жүрек тебіренісін тудырып, елге деген махаббатын арттыра түсетінін сезінесіз, өнер құдіретіне асқан сүйіспеншілікпен бас иесің
Елжанды Ш.Қалдаяқовтың жүрегін жарып шыққан шырақты да сәулелі ой ұшқынынан туған оның парасатты да пайымды сөз мақамы шындық шыңына көтеріліп, айтулы әніміз көп уақыт өтпей-ақ тәуелсіз Қазақстан мемлекетінің Әнұранына айналғанына куәміз
Бұл дегеніңіз, ойлап отырсақ, ерекше көрегендік емес пе?
Қали Сәрсенбаймен кейде телефон арқылы хабарласып, ой-пікірімізді бөлісетініміз бар
Бірде іссапардан Шымкент шаһарынан Алматыға кері қайтып келе жатып, хабарласып, тым асығыс екенін, таяуда баспадан шыққан бір кітабын інісі арқылы беріп жібергенін, ертең жұмыс орныма жеткізетінін хабар етті
Ол таяуда ғана баспадан шыққан «Шал мен Шындық» атты кітабы екен
Шынымды айт­а­йын, уақыт оздырмай бір сенбіде бас көтермей оқып шықтым
Жазушының тілі барынша жатық, ойлары салмақты да терең, батыл айтады, басқалар сияқты жаттанды сөздер сирек кездеседі, одан бойын алшақ ұстайды, ой иірімдері оқырманын басқа бір жұмбақ әлемге жетектеп алып кеткендей сезімде боласың
Жазуы ерекшеленіп, өзгеше дараланып тұрады
Бұл – оның дәуір әдебиетіндегі, қазақ журналистикасындағы жаңа­шылдығы
Кейде, тіпті, күйініп, ашынып жазатыны да бар
Саналы адамды толғандыратын дүние көп қой мына қазіргі сайқымазақ, қызылды-жасылды дүрбелеңге толы дүниеде
Қалиға тән көп ой толғаныстары мені толқытты, санама сіңіп қалды
Мысалы, мына бір сөз тіркестері: «Мақтау, мадақтау жағынан қазақ әлі қамшы салдырмайды
Біреудің мақтауы «халықтық» мақтанға ұласып, содан белгісіз біреу қайраткер болып шыға келеді
Біреу малын сатып («бар малымды шығындап, болыс болдым, мінеки», Абай), біреу барын сатып қайраткер болу қазір қазақ ішінде бар
Олар әзірге етекте, ертең төбеге шығады
Мақтауын келістірсе, насихатын күшейтсе, тоқпағы мықты болса, жетіп жатыр
Оның ұлт алдындағы сіңірген еңбегі, танымалдығы тілге тиек болмайды
Кешегі партияның тұсында жаңа адам тәрбиелеу деген болған
Бізде қазір сол ауру ушығып тұр
Қазақтың емес, әр рудың өз қайраткері бар
Бір өкініштісі, мадақтаудың бел ортасында журналистер жүреді
Қысқасы, қолдан қайраткер жасау басталды
Мақтау таудан құлаған тасқын секілді
Түптің түбінде сол тасқынның астында қалатын кімдер?.
Әрине, қара халық
Қайран, Ғабең не деп еді
«Ай мен күн айқайламай-ақ шығады ғой…»
Шындық қой, қазіргі қазақ мақтағанды, мадақтағанды, қолпаштауды, басына көтергенді ұнатады, жаны семіреді
Ол шіркін­дердің мақтауы рас па, өтірік па, шын көңілден бе, жасандылық па, әлде астарында бір көзбояшылық барма ма оны еш ойландырмайды
Қазіргі өмірдің бар шындығы осы.
Бір білетініміз жазушы Қали Сәрсен­бай белгілі өнер қайраткерлері туралы шаршамай-шалдықпай көп жылдардан бері жүйелі түрде қалам тартып, көпшілік біле бермейтін, сезе бермейтін олардың ерекшелігін, «құдіретін» жазып келеді
Мысалы, оның аса талантты әншілеріміз Амангелді Сембин мен Ерік Құрман­ғалиев, атақты композиторларымыз Шәмші Қалдаяқов пен Нұрғиса Тілендиев, театр дүлдүлдері Шәкен Айманов, Әзербайжан Мәмбетов, Ыдырыс Ноғайбаев, Асанәлі Әшімов пен Сәбит Оразбай, дарабоз жазушыларымыз Мұхтар Әуезов, Тәкен Әлімқұлов, Оспанхан Әубәкіров, Шерхан Мұртаза мен Рахымжан Отарбаев, ұлтына адал, жан-тәнімен қызмет еткен белгілі қоғам және мемлекет қайраткерлері Дінмұхамед Қонаев пен Өзбекәлі Жәнібеков және де басқа көрнекті тұлғалар жайлы жазған шығармаларының оқушысын бей-жай қалдырмайтын, әрқай­сысы дестек-дестек аса құнды дүниелер, қазақ әдебиетіне келіп қосылған бағасы биік алтын қазыналар
Оларды оқи отырып қазақ өнерінің, болмысы бөлек дара қайраткерлерді жақынырақ танып, таза да мөлдір тереңдікке сүңгігендей боласың
Автордың көрнекті өнер адамдарының, белгілі азаматтардың тағдыры мен шығармалары жайлы толғанысы, ой-пікірі оқушысының көңіліне қонып, жүрегіне ұялайтынына күмән келтір­мейсіз
Қалидың қазақ өнеріне деген сүйіспеншілігін, сый-құрметін, ынта-ықыласын сол дүниелері арқылы ұғасың, ардақтап, бағалайсың
Бұл – қаламгердің аса шеберлігі, қаламы­ның төселгені деп қабылдағанымыз жөн
Қаламгер Қали ұлыны ұлықтаудан, жақсыны жарылқаудан еш жалыққан емес
Ол баз біреулердей кейіпкерлерін ешқашан руға, атаға бөлмей, туған-өскен жеріне қарамай әділ жазатын, шындықты жазатын жазушы-журналист.
«Тартымды дүние биік өреден, мінезден туады» деп жатады көп­шілік
Егер олай болса жазушы Қ.Сәрсенбай қатар жүрген қаламдас-замандастарынан бәйгедегі жүйрік сәйгүліктей дараланып, өз жолын айқындаған, айтар сөз-пікірі бар, кімді болса да толғандыратын, жан дүниесіне қозғау салатын ой-өресі мол қаламгер
Ол қазіргі қоғамды, әлеуметтік болмысты жан-тәнімен, жүрегімен сезінеді
Күнделікті өмірде байқалған, көрінген келеңсіздіктерді, көлеңкелі тұстарды барынша әшкерелейді
«Жаны тазаның – ары таза» деп қазекем бекер айтпаған болар, сірә
Ол жазған дүниелері арқылы қоғамда етек алған арсыздықпен, көзбояушылықпен, өтірік-жалған­дықпен, орын алып отырған кем­шіліктер мен келеңсіздіктен, екі­жүзділік пен дүниеқоңыздықпен, имансыздармен аяусыз күресіп келеді
Осы жерде мысал ретінде оның бірнеше шығармаларын атын атап өтелік: «Тұлға топқа емес, ұлтқа қызмет етеді», «Түлен түрткендер мен түнде көлеңке іздейтіндер», «Дәстүр сақталмаған жерге жын-шайтан үйір», «Досы жоқ заман», «Коррупцияның күретамырын тіліп жіберетін бір өткір алмас керек» және басқалар
Тақырыптардың өзі автордың көзқарасын барынша білдіріп тұр емес пе? Қоғамдағы жүрек сыздатар келеңсіз, қоғамға жат оқиғалар мен баз бір шенеуніктердің ұстанымдары қаламгерді толғандырып, санасына салмақ салып, оны ашына жазады
Бұл – әркім бара бермейтін батылдық
Асуы мен қиясы, ұңғылы мен шұңғылы мол шығармашылық өнерінде Қ.Сәрсенбайдың ұстанымы.
Қалидың көсемсөздігі мен өмірлік философиясы да ерекше
Олардың бір тобы «Шал мен Шындық» кітабына енген
«Сөз сәулесі» деген бөлімі түгелдей соған арналған
Олар «Бала-шағаның, тобырдың сөзін сөйлеген адам биік болмайды», «Азамат алды-артына қарап сөйлесе керек еді
Өмірге заң көзімен ғана қарауға болмайды ғой
Одан да биік құндылықтар бар емес пе?!», «Айтар сөзі, көрсетер өнегесі жоқтар өсекпен күн көріп жүр», «Біздің қоғамда жақсылардың атын атай бермейтін бір иттік бар», «Өзінің ана тілін білмейтін, білейін деп талпынбайтын адамды сыйлаудың қажеті жоқ
Себебі өз анасын құрметтемеген өзгені де құрметтеп жарытпайды», «Дүниені сұмдық көңілсіздік басқан кезде көңілденіп кететін адамдар болады», «Бата бере алмайтын ақсақалды бақытсыз деуге болатын шығар», «Көргенсізде көз болмайды, санасызда сөз болмайды», «Бір Алланың ризығы, пайғамбарымыздың шапағаты бәрімізге жетпей ме? Жоқ, сол жетпей тұрған тәрізді
Құдайдың бергеніне қанағат деген болмай тұр», «Жұмысқа алатын адамның алдымен жасына емес, басына қарау керек
Жасы маңызды емес» деген ой толғаулары қызықты оқылады, ой туғызады
Қазақтың дарынды ұлдарының бірі, ерекше жаратылған болмыс, бірақ қазіргі әділетсіздік қаптаған қоғамда өз бағасын ала алмай өмірден озған Таласбек Әсемқұлов жайлы толғана, егіле, таусыла жазғаны да есімізде
«Шіркін, Шындық?!» деп шырқырайды өмір мен өнердің қадір-қасиетін терең таныған эстет жазушы.
Қазіргі орындалып жүрген берекесіз, елтең-селкең әндер туралы да Қалекең ой толғап, ел газеті «Егемен Қазақстан» арқылы Мейрамбек Беспаевқа ашық хат жазғанын көпшілік ұмыта қойған жоқ
Мақала авторы көптің көкейінде қазіргі, кейінгі толқын музыканттардың адресіне айтылып жүрген кикілжіңді, ащы запыранды жас әншілер мен сазгерлерге жеткізіп, өнерге деген көзқарастарын өзгертуін, ұлт намысына жауапкершілікті сезінуге шақырған болатын
Әттең, хатқа жауап жазылмай, құмға кеткен судай болып, аяқсыз қалғаны өкінішті
Ол үшін сана керек, қабілет керек болған шығар, сірә… Көзі қарақтылар бұл хатты аманат ретінде көңілдеріне түйді.
Қаламгердің бүгінгі шығып жатқан еңбектерін жинақтап қарасаң оның жазушылық өнерге аса жауап­кершілікпен, кірпияздықпен қарайтынын ұғасың
Содан болар, ол оңды-солды қалам сілтеуден барынша тартына жүріп, жазушылық өнерге іштей дайындалып, толысып барып келген азамат
Құдайға шүкір, ол бұл күндері жазушылар ортасынан ойып орын алды
Талғамы биік оқырман оның шырайлы, жүрек тебірентер шығармаларымен танысып, жылы қабылдады
Өйткені ол шындық, әділдік үшін өмірін арнаған ұлтжанды, елшіл азамат, ол қоғамның, елдің жанашыры
Әр жазған мақаласында терең астар жатыр, ой толғам жатыр.
Біз бұл мақаламызда Қали Сәрсенбайдың атақтары мен наградалары, қоғамдық істегі абыройы, еңбекте алған биіктері мен табыстары жайлы тәмпіштеп, қосақтап жаза бермей, оның жазушылық суреткерлігіне, журналистік шеберлігіне көңіл бөлдік
Әлі де оның алар биіктері, жазар тұшымды дүниелері мол екеніне еш күмәнданбаймыз
«Қоғамның бай­лығы – дарынды адамдар» десек, Қалекең сияқты қаламгерді солардың қатарынан іздесек еш артық болмайды.
Кіндік қаны киелі Қаратаудың құнарлы топырағына тамып, балалық бал дәурен шағы Әулиеата өңіріндегі Сарысу ауданының Жайылма аулында өтіп, университетті Алматыда тәмамдап, республикалық басылымдарда көп жылдар бірсыдырғы еңбек ете жүріп, үлкенге іні, кішіге аға болып танылған қайраткер журналист-жазушы, ұлт жанашыры Қали Сәрсенбай бұл күндері азаматтың асқаралы жасы – алпысты бағындырып отыр
Құдайға шүкір, ел арасында еселі еңбегімен танылып, өзінің сүйікті қаласындағы «Алматы ақшамы» газетінің ұжымын абыроймен басқарып, құрмет биігінен көрініп жүр
Бір сұхбатында өзі айтқан «Баспасөзден мәдениеттің, зиялылықтың исі аңқып тұруы керек» дегеніндей, газеттің әр нөмірінде оқырманға ой салатын интеллектуалды, тартымды, қызықты, танымды мақалалар жариялануына аянбай төр төгіп келе жатқан ойы сергек, талғамы ерен қаламгер
Олай болса, «Жарқын жолыңыз сәтімен жалғасып, мерейіңіз арта берсін, Қали бауырым!» демекпіз.
Сағындық ОРДАБЕКОВ, 
медицина ғылымының докторы, 
профессор, Қазақстан Журналистер одағының мүшесі
Тараз
