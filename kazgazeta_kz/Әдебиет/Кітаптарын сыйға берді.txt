С.Бәйішев атындағы Ақтөбе облыстық әмбебап ғылыми кітапханасының «Қаламгер» әдеби қонақжайында «Күллі ғалам саған сыйға берілген» тақырыбымен Қазақстанның еңбек сіңірген қайраткері, ақын, жазушы, драматург, айтыс ақыны, жыршы-жырау, манасшы Баянғали Әлімжановпен кездесу кеші өтті. 
Ақтөбеде өткен республикалық ақындар айтысында сан мәрте халықтың ыстық ықыласына бөленген ақынды жанкүйер қауымы қол соғып, қошеметпен қарсы алды
Айтыстың алдаспанына айналған ағамыз 216 рет айтысқа қатысып, 20 айтыстың бас жүлдесін иеленген
Манастың мың жылдығына арналған Халықаралық манасшылар конкурсының арнайы жүлдесінің иегері
Қырғызстан Мәдениет министрлігі мен Композиторлар одағы тағайындаған А.Малдыбаев атындағы халықаралық сыйлықтың лауреаты (1995)
«Ерен еңбегі үшін» медалімен марапатталған.
Ол «Қиқыматтың хикаялары» (1982), «Ұя» (1985), «Жынды Қаратайдың қасиеті» (2000), «Қиқыматтың қиссасы» (1989), «Ауылдың ақ самалы» (2003), «Алаш пен Манас» (2004), «Әзіл шуағы» (2004), «Деген екен» (2005) атты кітаптардың, «Құдалық», «Қожанасыр», «Қайран кемпір-шалдар-ай», «Еркегі бар болғыр», «Жолбарыс пен Пони», «Алтын ноқта», «Қазақы сайлау», «Жас қазақ», «Қазаннан келген қызғалдақ» атты пьесалардың авторы.
Кездесу барысында кеш қонағы Баянғали Әлімжанов кітапхана ұжымының қызметкерлеріне алғысын айтып, 12 томдық кітабын сыйға тартты
Аталған шарада ақынға қойылған сұрақтар да аз болмады
Сөзге жүйрік ағамыз тыңдармандарымен ашық-жарқын әңгімелесті
Оның сыршыл өлеңдері, әңгімелері кешке қатысқан көрермендерді ерекше сезімге бөледі
Ақынның Жақсылық Айжанов, Нұрлыбек Қалауов сынды қаламгер замандастары да сөз сөйлеп, айтыстағы тапқырлығына ерекше тоқталып, әлі де жақсы туындылар жазуына тілектестігін білдірді.
Шара барысында оқырмандар жыршылық қасиеті бар Баянғали Тоқанұлынан «Манас» жырынан үзінді айтып беруін де өтінді
Жырдың орындалу ырғағына қарай қолын сермеп айтуы да, тыңдарманын тәнті етті
Кеш соңында кітапхана директоры Несібелі Жұмағұл ақынға шығармашылық табыс тілеп, ұжым атынан сый-сияпат көрсетті.
Талғат ТІЛЕУЛЕСОВ,
кітапхана қызметкері
