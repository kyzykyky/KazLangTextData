Жуырда «Мерей» баспасынан Аманжан Дүйсенғалиевтің «Қайнар бұлақ» атты жыр жинағы жарық көрді
Кітапқа жазған алғы сөзінде журналист Бейбіт Төлегенұлы жыр жинағы авторына былай деп баға береді: «Ғұмыр бойы орысша оқып тәрбиеленсе де, Аманжан ағаның ана тілінде сөз маржанын теруі, өмірден түйген ойларын кестелі тілмен жеткізе білуі тамсантады
Ол өз өлеңдеріне жеке азамат ретінде толғандырған қоғамның толғамды мәселелерін, замандастар бейнесі, ақыл мен парасат, ар мен ұят, адамгершілік өлшемі сынды рухани-әлеуметтік тақырыптарды арқау етіп, соны шебер жеткізе білген
Бұл ақындықты бойына серік еткен адамның өмірді тани түсіп, оның көптеген қырларын өзгелерге де жеткізе білуге деген талпынысынан туындаған ұмтылыс» 
Иә, шын мәнінде, бұл кітапты қолға алғанымызда, оның мазмұндық бағытына, өлең жолдарындағы ой иірімдеріне көз сала отырып, Аманжан Дүйсенғалиевтің жыр өнеріндегі өміртанушылық қасиеттерінің ерекшелігін байқауымызға болады.
Аманжан Дүйсенғалиев ақындықтың ауылына атбасын бұрмас бұрын, өзге салаларда әртүрлі қызметтің тұтқасын ұстап, абыройлы еңбегімен көріне білген азамат
1965 жылы Ақтөбе мәдени-ағарту училищесін бітіріп, облыстық мәдениет бөлімінде, «Халық шығармашылығы» үйінде, облыстық комсомол комитетінде қызмет етті
1987 жылы Абай атындағы Қазақ педагогикалық институтын тәмамдап, қосымша білім беру мектебінде, кәсіптік техникалық училищесінде істеп, «Бірлесу» газетінде, «Невада-Семей», «Аманат-Избиратель» газеттерінде қаламын ұштады
Сондықтан оның сөз өнерін қасиет тұтып, ақындық өнерге бет бұра бастауы тегін болмаса керек
«Кеш жаздым, ақындарға қалай ерем, Енді міне, оларға көңіл бөлем
Өлеңді мен де жазып байқап көрем, Адамның кім біледі терең сырын» деп жыр әлеміне имене қадам басқан Аманжан Дүйсенғалиевтің кітабы өз оқырманын табатыны күмәнсіз
Жыр кітабына ақынның өлеңмен өрнектеген афоризмдері, ой-толғамдары және де орыс тілінде жазылған жыр шумақтары еніп отыр.
Дәуіржан Төлебаев
