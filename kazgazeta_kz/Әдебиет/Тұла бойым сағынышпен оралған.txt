Нұрперзент ДОМБАЙ
АБАЙ
Ес жиып, етек жапқалы,
Ауызға өзің іліктің.
Жыр-шырағданды жаққалы,
Жан біткенді ұйыттың.
Қадірін білдің өлеңнің,
Сөз патшасына теңедің.
Киесіне сұлу өнердің,
Ұшырамайын деп келемін.
Бетіне айттың, боямай,
Кісіліктен кетсе кімде-кім.
Жыр-қылышыңды аямай,
Соларға қарсы сілтедің.
Алысқа кеткен ғажап үн,
Сөйлесе де ақырын,
Тыңдатып қойып қазағын,
Адамзатқа айтқан ақылын.
Жайылды көпке есімің,
Қойған соң биік арыңды.
Қазақ қалып осы күн,
Әлем саған табынды.
ҰЛЫТАУ
Мұнда бәрі, барлығы да киелі,
Табаныңа тасы жұмсақ тиеді.
Қасиетті өзені де, көлдері,
Қасиетті тоғайы, тал, терегі.
Келген сайын тебірендім, толқыдым,
Кезгенімде сай-саласын, ой-қырын.
Алтын шоқы – анау аты әйгілі,
Ат шалдырған Ақсақ Темір — жойқының.
Бұл даланы бар даладан қызғанған,
Ірілерден өшпейтұғын із қалған.
Едіге мен Тоқтамыстай тарландар,
Ұлытауға табан тіреп көз жұмған.
Қатар жатыр қос алыптың денесі,
Екеуін де табыстырған жер осы.
Мәңгі дүние бесігі етіп басқа емес,
Ұлытауды таңдағаны, о несі?
Дала ұланы көрсетпеген жасық үн,
Кеуделерін көтертпеген қасының.
Шайқастан соң, не шығарда шайқасқа,
Жан сергіткен жер осы Жошының.
Тығырыққа тірелгенде көшпенді ел,
Жайсыз хабар жеткізгенде ескен жел.
Бабаларым басын қосып, жиналып,
Ел тағдырын, жер тағдырын шешкен жер.
Ынтымақты ел бірлігімен ықтырды,
Қызғанып та, қызығып та жат тұрды.
Ұлытауда ұран салған ұлылар,
Бар қазақты бір қазақ деп ұқтырды.
Күйзелткенде қу тіршілік ылаңы,
Жаншылғанда жан дүниенің құрағы.
Рухтанып қайту үшін қазақтар,
Ұлытауға жеткісі кеп тұрады.
АУЫЛЫМ
Ауылым
Қазақтың мінезіндей,
Онда кеңдік, мейірім бар.
Ауыл
Қазақ — егіз үндей,
Қосыла жырлап тұрдыңдар.
Ауыл аппақ армандар,
Ұясына ұқсайды.
Бітімі бөлек бар шалдар,
Бәтуалы сөзге бастайды.
Қышқылтым дүние жоққа тән,
Түтініне дейін тәп-тәтті.
Ауылдан ырзық, бақ табам,
Ауылым — кием ардақты.
Сіміре жұттым ауаңды,
Көкірек сарай тазарды.
Көрмесем көңіл алаң-ды,
Ала бер, мейлі, мазамды.
Ала бер, мейлі, мазамды,
Ұмыту сені – зор күнә.
Аудара алмай назарды,
Қарайлай берем артыма.
Соңымда тұрсың қол бұлғап,
Оралатыныма сенесің,
Дейсің де: намыс, ар қымбат,
Бойыма қуат бересің.
Кеңейсін сенің өрісің деп,
Жақсылықтарға үндеген.
Ауылым аман болсын деп,
Тілеп жүремін күнде мен.
МҰСЫЛМАННЫҢ
БАЛАСЫМЫН
Шаруам жоқ дауда, соғыста,
Жаным қас өртке, жарылысқа.
Жақсының бәрі жолдасым,
Негр ме, оның орыс па?
Ислам — дінім, сенерім,
Пір тұтып соны келемін.
Қиналған кезде дем беріп,
Аллам! Өзің демедің.
Ислам – иман, ар-ұят,
Имансыздық оған жат.
Жолама жұртқа, жаһанға:
Зомбылық, зорлық, қиянат.
Ғашықпын күнге, жарыққа,
Жан емен құмар жорыққа.
Алалаудан аулақпын,
Елдерді кіші, алып па?
Тыныштық — тәубам, тілерім,
Бейбіт күн! Бағым сен едің!
Жанарлар жасқа булықса,
Қосыла жылар жүрегім.
Толғантар тірі адам да,
Өлі де менің санамда.
Біссімілла деп бастасам,
Ұйығандай бабам да.
Тиіспе дінге — сұрарым,
Ислам — кәусар бұлағым.
Киесі атып жүрмесін,
Қасиетті Құранның.
ЖАЗЫМ, ҚАЙДА БАРАСЫҢ?
Жылжып жаз да барады,
Шашып соңғы шуағын.
Тастап тау мен даланы,
Тербеп көңіл құрағын.
Соңғы сәуле, соңғы нұр…
Соны ішің сезіп тұр.
Ойды ерітіп сылыңғыр,
Келер кеткің кезіп қыр.
Жаз дегенің жылылық,
Жаның жақын тартады.
Тұнық, тылсым сыр бүгіп,
Жаздың атар әр таңы.
Жылжып, жылжып… жылыстап,
Жазым, қайда барасың?
Арамыздан алыстап,
Қайдан бақыт табасың?
Үміт өшіп қала ма?
Бермейінші торыға.
Жылды салып араға,
Ораласың тағы да.
Көлдің бетін ән қылып,
Қайта қонар аққу-қаз.
Ғұмырың бар мәңгілік,
Бақыттысың, жарқын жаз!
Болса да ашық, көк сеңгір,
Тамып түсті бір тамшы.
«Жылжығанмен»… мен де бір,
Қайта оралар болсам-шы.
САҒЫНЫШ
Құмға барсам көлді жүрем сағынып,
Таңдай кеуіп, құрғап ерін жабығып.
Суды кешсем қырға кетер құмарым,
Жолға шығар күнді күтіп, сарылып.
Қала ішінде кең даланы аңсаймын,
Шалғынына аунасам деп бар сайдың.
Ен далада көңіл кетіп қалаға,
Әр түнімді өткізе алмай шаршаймын.
Жырақ жүрсем дос-жаранды сағынам,
Артық көрер барлығынан, жанынан.
Кездескенше ғашығыма айнамкөз,
Күндер өтпей ойға батып қамығам.
Күндерім жоқ сағынышсыз жүре алған,
Тұла бойым сағынышпен оралған.
Ет-сүйектен емес, сірә, бұл дене,
Құдай білер сағыныштан құралған.
Жүрек үнін, жүрек сырын тыңдап ал,
Сағынышсыз өмір қалай жырланар.
Менің егер тіле қойсаң денемді,
Қан орнына сағынышым сорғалар.
ӨМІР — СҰЛУЛЫҚ
Өмір — күрес
Құлақ шалды осыны,
Ұнамайды осы сөздің пошымы.
«Өмір — күрес» деген кезде селт етіп,
Неге екен, жүрек үркіп, шошыды.
Өмір — күрес
Кім осыны шығарған,
Батыр ма екен, жан ба екен жыларман.
Естігенде пәлсафасын пақырдың,
Күреңітіп кете берді ақ арман.
Өмір — күрес
Келіспеймін мұныңа,
Өзге теңеу табам дүние құнына.
Мен өмірге күресуге келгем жоқ,
(Мендік сөздің осы сыры, шыны да).
Өмір деген күрес емес — сұлулық,
Сұлулықтан жүрмін мөлдір сыр ұғып.
Сен өмірден ызғар күтпе жауратқан,
Сен өмірден жадыратар жылу күт.
Жақсы күндер шабыт беріп тасыттың,
Шаттанғаннан жырдан шашу шашыппын.
Өмір нұрлы, өмір сұлу болған соң,
О, Жарық күн, мен өзіңе ғашықпын.
АДАМДАР-АЙ
Адамдар-ай, бір-біріне жау болған,
Қол босамай бірін-бірі аңдудан.
Кісілікті серік ету орнына,
Кесірлікті сұрап алған тағдырдан.
Жақсы көрсе жағасына жармасқан,
Жақсы күлсе бет-жүзінен нұр қашқан.
Шашуың деп гүл ұсыну орнына,
Айналып кеп арт жағынан күл шашқан.
* * *
Өзін биік өзгелерден санаған,
Басқаларды бейшараға балаған.
Қашан көрсең асып-тасу, өр кеуде,
Өлмейтіндей көрінеді бұл адам.
Өлмейтіндей көрінеді бұл адам,
Кездері жоқ мұңайған да жылаған.
Жұрдай мейірім, ізгіліктен «зорыңыз»,
Талтаң басып арамызда жүр арман.
* * *
Аңдыған жұрт бір-бірін,
Құлатуға мүдделі.
Заманынан Күлтегін,
Елдің осы көргені.
Зығырданың қайнайды,
Мүжілесің ішіңнен.
Түнерткенмен мұң-қайғы,
Жанашыр жоқ түсінген.
Пәтуасыз тірліктің,
Әуеніне қайрансың.
Құны жоқ түк ерліктің,
Көңіл қайтіп жайлансын.
Шетсіз, шексіз шекісу,
Шырғалаңға салады.
Қайдан болсын жетісу,
Ұнатпаймыз дараны.
Дүние суық, тұрғаны,
Жылылыққа жарымай.
Жапа шеккен ардағы,
Қайран, мына өмір-ай.
КӨҢІЛ
Дүние сұрқай, адам сұп-сұр,
Өңі қашқан дүние кіл бір.
Төңіректі жаулап алып,
Мейманасы тасып мұң жүр.
Жабырқаулы жанар біткен,
Сыңайы жоқ сәуле күткен.
Сезіміңді сергітпейді,
Сынай қарар өткен-кеткен.
* * *
Тағдырдың қысқанын-ай,
Қолдың қысқалығы-ай.
Аяққа жетпей — келте,
Басыңа тартқан көрпе.
Әйтпесе аярмысың,
Қолыңды жаярмысың.
Бар болса шашпайсың ба…
Теңіздей таспайсын ба.
* * *
«Халың қалай?» дейтұғын
ағаларды аңсадым,
Шаршадым, білем, шаршадым.
Заңғарларға ұмтылдым,
ерік бермей төбемнен,
Басса-дағы қанша мұң.
«Қалайсыз, аға?» дейтұғын
інілерді аңсадым,
Еске түсіп бал шағым,
Кезіп жасыл орманды,
Сенделдім-ау, сенделдім.
Иісін іздеп аршаның.
* * *
Аяғымда тұсау бардай,
қарыштай алмадым,
Жеткізбей қойдың ғой,
алыстай арманым.
Білем бәрібір өзгеге,
басқаға,
Ыстыққа күйгенім
немесе тоңғаным.
Жоқ
Дос емес,
сынаса жау сынар,
Мені де түсінер
біреулер бар шығар.
Үзбеймін үмітті,
саф, саф, көңілім,
Бір күні алдымнан
арайлы таң шығар.
ЖАЙНАҒАН ГҮЛ
(Нұргүлім ұзатылғанда)
Қап-қап алтын берсең де қимайтыным,
Үміттерді мендегі жалғайтыным.
Қызғыш құстай шырылдап қорғайтыным,
Жайнаған гүл, мен үшін солмайтыным.
Сені ұшыру ұядан қиын екен,
Абдыраған, дағдарған жерім екен.
Рас болып, апырмай, шыққаны ма?
Қыз баланың деуші еді елі бөтен.
Жүрек шіркін, толқиды, толғанады,
Соқырдайын жан-жағын қарманады.
…Көңіл ғой бұл, расы — дәл осы сәт,
Өмірімнің шалқыған арман әні.
Ештеңе етпес іркілсе өршіл екпін,
Үлкендікті лезде еншілеттің.
Алла өзі сақтасын жалғыздықтан,
Жұп боп жүру сәні ғой тіршіліктің.
Міне, күнім, біреу ең, екеу болдың,
Тұрсың қазір басында үлкен жолдың.
Қосағыңмен қоса ағар, айналайын,
Бақыт сыйлап, нұр сыйлап өтсін әр күн.
ТУҒАН ЖЕР
Ауасы жұпар сезілген,
Жұтсам да қанша тоймадым.
Алыстап кетсем өзіңнен,
Туған жер, сені ойладым.
Сағынғанда көз ілмей,
Әнге қостым, жырладым.
Топырағың да-ай ып-ыстық,
Табанға жұмсақ тиеді.
Осында бейне ырыс-құт,
Әр тасың асыл, киелі.
Туған жердің қадірін,
Жырақта жүрген біледі.
Бұлақтар сырын аңдатар,
Сылқылдай күліп ағады.
Бозамықтанып таң атса.
Бозторғай әнге салады.
Жаныңды желпіп жайнатар,
Туған жердің самалы.
НҰР БАЛАПАН
(Немереге)
Нұрай, Нұрай, Нұрай деп,
Мәз боламыз бәріміз.
Нұр, Ай десе Нұр, Ай деп,
Жадырайды жанымыз.
Күлгені де қуаныш,
Жүргені де бір шаттық.
Әже-атаға жұбаныш,
Қараймыз кеп құмартып.
Нұрай келсе үйіміз
Нұрға толып кеткендей.
Әніміз де күйіміз,
Қосыла бір жеткендей.
Тәй-тәй басқан бүгінде,
Құйттай еді кешелер.
Құламай да сүрінбей,
Нұр балапан, өсе бер!
***
Естіменен сөйлесуге болады,
Кездессе де сөзге жоғы – олағы.
Көнер едің жіберсе де орып бір,
Тіл дейтұғын алмас, өткір орағы.
Тілдей берсін тапса егер мінімді,
Келтірсін-ақ, шақырсын-ақ жынымды.
Төземін де, басқа қайран жоқ менде,
Айтпас едім: «Кешіре алман мұныңды».
Аппақ жүзі өз-өзінен сұрланбас,
Өз-өзінен қайғы жұтып, мұңданбас.
Ашу қысып, айбаттанып, аһ ұрып,
Ақылды адам жайдан-жайға бұлданбас.
Ақылдының дегеніне көнеміз,
Жетер оған шамамыз да, өреміз.
Саналының сыны, шіркін, шәрбат қой,
Жынды ізіме түспесін деп тілеңіз.
ҚАЗАЛЫ
Қазақ иісі бұрқыраған аймағым,
Асыл заттай ала бөтен ардағым.
Арда туған ұлдарыңның бірі едім,
Ақ жүрекпен асқақ жырды арнадым.
Ей, Қазалы, атың неткен ыстық-ты,
Сағынышым көзден жасты ыршытты.
Сенде ылғи тұп-тұнық боп таң атты,
Сенде ылғи күлімсіреп күн шықты.
Сен шежіре бүгіп жатқан сан сырды,
Білсек дейміз ақиқатты, бар шынды.
Сылқым сұлу — Сырдан аққан лай су,
Перзентіңе ішкен кезде бал-сынды.
Оттан түспей бұрқ-сарқ қайнап қазаның,
Тарқамаған қыз-қыз қайнап базарың.
Оғыздарға орда болған Жанкенттің,
Жан сырына қанықтыршы, Қазалым.
Азулы ер Азияны қаратқан,
Аспандағы жұлдыздайын дара аққан.
Тәуеп етіп, топырағыңа табындым,
Жалаңтөстей баһадүрді жаратқан.
Жауға қарсы жолбарысша атылды,
Теңдік сұрап ұйқысыз таң атырды.
Сен туғыздың елім десе, жер десе,
Жаңқожадай жанын берген батырды.
Содан соң да жылжымады бекер күн,
Көп болуын тілеп өсті ел ердің.
Жалындаған жастықты аңсап, ақыры
Жарық күнге Ғаниыңды әкелдің.
Қаяу болса жарасар ма көңілге,
Күй шалқыса несі айып төріңде.
Әнсіз тірлік тірлік пе деп, тәйірі,
Тарту еттің Розаны өмірге.
Қазақтықты қазық қылып бекіттің,
Жас өскінді жаман жолдан жеріттің.
Ұрпағыңды ұлылыққа ұйытып,
Бабалардың соңдарына еріттің.
Шежірені шерткен кезде шалдарың,
Құлақ қойып тыңдай қалар жан-жағым.
Інілердің бойындағы ізеттік,
Ағалардан тарайтынын аңғардым.
Таба алмадым мін, кемшілік біріңнен,
Шығып келе жатырсыңдар сенімнен.
Келіндердің сәлемі де сүйсінтті,
Қол қусырып, иінағаштай иілген.
…Дәстүр дәмін ықыластана тарттырар,
Ондай адам тұғырында нық тұрар.
Қазақ қалай қазақ болу керегін,
Қазалының қазақтары ұқтырар.
КҮН БАТУЫН КҮТТІРМЕЙ-АҚ…
(Қадір Мәткенұлына)
Кеше ғана,
«Байқоңырда» дүркіреп бір той өткен,
Кеше ғана,
Осы жерді думан құшып, нұр өпкен.
Қолпаштаған қалың жұрттың
ықыласы шыдатпай,
Той иесі — Қадір ағам топты бастап төрлеткен.
Мерейтойда,
Мерей тасып көңіл көкке шапшыды,
Би биледік,
Ән шырқадық ортаға алып жақсыны.
Ақтарылды ақ тілектер: Жүз жасасын азамат,
Ұрпақтары бақытты боп,
өрлей берсін бақ шыңы!
Бүгін, міне,
«Байқоңырға» тағы ағайын жиналдық,
Қабағымыз
Түсіп кеткен жүзімізді мұң қарып.
Арамызда Қадекең жоқ —
қырқын беріп жатырмыз,
Ұрпақтары жәудіреген алдымызда тұр налып!
Таңғаласың,
Таңданасың
Той… енді кеп азалы үн,
Лезде екен,
Шаттықтан соң жетуі де қазаның.
Апырмай, бұл не асығыс
Күн батуын күттірмей,
Тал түсте де тарқай берер өмір деген базарың.
* * *
Жарық дүние!
Балдай балғын шақтарымнан
іңкәр болдым өзіңе,
Жалғаны жоқ
Расы сол.
Сен жүректің сөзіне.
Асық ойнап, доп қуалар
Кезде алаңсыз шырынды,
Өмір жайлы тәтті ойлар
Тартатын-ды өзіне.
Арасында мынау еді
құдіреттен сұрарым,
«Жағып, қайта сөндіресің
неге өмір шырағын?».
Сезгеніңде жарық дүние
жалғандығын жылт етер,
Үстімдегі көрпе астында
талай өксіп жыладым.
Көз алдымда көлбеңдеді
тек арайлы армандар,
Емексітіп ертеңіме
жетелейтін нұр таңдар.
Түсіп алған соқпағыма
сенімді едім, сенсеңіз,
Ойлағам жоқ болады деп
сағаттарым жол таңдар.
Маңайымнан күттім пәктік,
сұлулық пен адалдық,
Біле білсең соларменен
өмір де құт, адам құт.
Ғұмыр-дүние ғажаптығы
ғашықтық деп ұқтырған,
Не деп саған кінә қоям
бақытты шақ — балалық.
Тіршіліктің пәтуасыз,
өтетінін сан ұқтым,
Айта-айта ағайынға
осынымды жалықтым.
Өмір – арман, өмір – сұлу
деп келіп ем шыр етіп,
Өгей қылық көрсетпеші
айналайын, Жарық күн!
ТАБИҒАТ
Сары күз
Сап-сары жапырақтар,
Сары бояу жағылған атыраптар.
Сездіре ме суықтың тақаулығын,
Тұрғандай үрпиісіп қалтырап тал.
Аспан анау
Түйіп алып қабағын,
Зәре-құтын қашырып тұр даланың.
Сұрқай бұлттар сыры жұмбақ сыздиған,
Ішке бүгіп жаумасын не жауарын.
Ағаштарды құмар күнге, жарыққа,
Көре алмайсың жаздағыдай қалыпта.
Жапырақсыз, сидиған бұл түрлері,
Ұқсайды екен жүнін жұлған тауыққа.
