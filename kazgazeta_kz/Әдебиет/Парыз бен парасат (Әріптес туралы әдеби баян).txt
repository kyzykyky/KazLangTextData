Ауылында Қуан болып, Алматыға келіп Қуағаң болған ағеден азаматтың арман қуған ақтабан жолының бірде көктемдей күлімдеп, бірде жаздай жадырап, бірде күздей қоңырлатып, бірде қыстай қытымырланып қилы-қилы кезеңдермен өрілгенін өзі ғана білер, ал біз оның әрдайым жаратылысынан өзгермейтін жақсы қалыбынан, танымы мен талғамы телөрім табиғи тауанынан танимыз.
Қасиетті Әулиекөлдің жағасында жүріп, қойторы мінезімен оқшаулана түсіп, әсем табиғатпен сырласа білген жас жүректің сазы әуенге салып, мұңы қара сөзге айналғанда: «Сыр шертіп тұрған шақта сыңсып орман, кеуде де жатсын қайдан тыншып арман!» деп күбірей маздаған шоқтың оты оған қуат болғанын өзі де аңдамаған шығар
Оның лүпілі өмір бойы жетелеп, жолға алып шыққанын кейін келе түсінгендей де болады
Сөйтсе, шынында да таңғалады, – өмір жолы турасынан салып күпірсіз көңілмен киелі шаңырақтың табалдырығынан бір-ақ шығарыпты
Жас­тар газетінің қайнап жатқан қазанына байқамай түсіп кеткен сияқты өзі
Иә, мұны өзі де растай түседі: «…Адамның жолы… Ол жазмыштың жазуы­мен тағдыр жолықтырған адамдар арқылы тіршіліктің сан ­алуан соқпақтарына түсіріп, өмірбаяныңда өшпес із қалдырады екен
Сонымен, 1960 жылдың шілдесінде «Лениншіл жастың» киелі табалдырығын аттаған сәтте бөзөкпе бозбала едік» деп еске алады келмес күндер елесіне еліге түсіп бір сәт
Бұл бозала таңы көп бұла шақтың бозторғайын сағыну пәсі, ақжарылған сырдың бір ләмі
Пәлі дерсің енді: он алты жасында келіп, табан аудармай он алты жыл еңбек еткен, полк баласы атанып, ленжастықтардың жас дәурендерінің куәсі болыпты
Ал жалындаған жастықтың, жадыдан кетпес жақсылардың жұрнағындай боп көрінуі – тағдыр сыйы деуге тұрарлық.

Жақсылардың шарапаты жас талаптың бағына болады
Қуағаңның – Қуанышбай Құрманғалидың осындай ортаға сіңісуі өмірлік мектептің өнерлі шәкіртіне ай­налуына жол ашты
«Өзіңде арманымның көк­терегі, Тамырын терең жайып көктеп еді» деп тебіренетіні осы тұс, осы бір көкорай шақ.
Осылай Әулиекөл жағасында өскен бозбаланың көкірегін кернеген мұң да, сағыныш та, аңсау мен арман да тамшылай жауып торкөз дәптердің бетін толтыра берген
Қызығы – онысын ешкімге көрсетпейді, ешкімге оқытпайды
Өзі болса түні бойы қарасөзден қате теретін корректор, ағаларының өлеңдерінің әріп қателерін жөндеп түзетіп жарыққа шығуына жол тілеп отырады
Олардың өлеңдері шабыттың әуенді сыңғырындай боп естіледі, қорғасындай құйылып жатқандай боп көрінеді, ақжауындай себелеп ақбұлақтай арындап оқылады
Қолжазба күйінде келгенде қарапайым боп көрініп, тасқа басылып шыққанда жарқырап жайнап, төгіле толқып, шырайланып шырқап кетеді
«Бұл не құдірет?» деп ойланады, таңғалады, толғанады
Сезімі сан-саққа шарпылады
Соларды шым-шымдап сезіну шымырлап шумаққа айналып бара жатады, ілкі сәттің иіріміне түсіп оны сезіну қуанышы қаламұшын үйіріліп, аппақ сезімдер ақ параққа емінтеді.
Жылдар өтеді, Қуағаң осы бір ке­зеңдегі ағаларының қамқорлығын өмір бойы ұмытпайды, өмір-өлеңінде шын алғысын айтудан әсте айнымайды:
Мейлі жұрт ұнатпасын, дәріптесін,
Ол менің ақын ағам, әріптесім.
Өлеңде ол жанашыр ұстазым боп,
Үйреткен ақындықтың әліппесін.
Сәт сапар тілеп жырға аттанарда,
Деген ол: «Еліктеме басқаларға».
Ат қостым соқпағы көп жыр көшіне,
Өр қайрат қиындықтан жасқанар ма…
Таптым ба, тура жолды таппадым ба,
Білмеймін үмітіңді ақтадым ба.
«Өз жолың болсын» деген ақылыңды,
Жүректе мәңгілікке сақтадым да.
Өлең деп, өнер деп те елеңдеп ем,
Серпіліп, сен қуандың мен өрлеп ем.
…Кешіргей көріне алмай егер жүрсем,
Ағатай, биігіңнен көрем деген, – деп Бекен Әбдіразақов ағасына деген ілтипатын тұмардай ғып сақтап жүргені азаматтық парыздың бір парағы дерлік
«Кімдер бар, айтшы жай ұғар?» дейтіндерге айтар жауабы да осы
Адалдықты арым деп білген ақжүрек көңілдің өлең атты әлемге имене енуі игілікті қадамын адастырмай ақтолқыннан алып шығарына шүбәсіз сенім әкелуі жақсылардың жылы сөзі мен шуақты шапағаты екені шүбәсіз
Осыған қарап түйетініміз: Көңіл шіркін жылы сөзге жұбанады, жылы сөз адамды өсіреді, тәрбиелейді, дем береді, өрісіне алып шығады
Мұндайда талаптының табанына бүр бітеді, ой қуғанның сөзіне сыр бітеді
Сырдың жырға айналуы жүректің лүпіліндей білінбей жібек желдей лекіп, самал лебіндей өбіп өзектен шығып, өмірге қанат қағарын қайтерсің
Онысын:
Тырналар қош айтысып тыраулаған,
Бала жүр тайын іздеп құраулаған.
Әнеки, дөң үстінде отыр жалғыз,
Жас ақын ой-өзеннен жыр аулаған, – деп бір-ақ қайырады
Сезімдер мен төзімдердің талай белінен өтіп, ентігін басып, елең-алаңы саябырсыған сабырға келген шағында:
Соқса деп тілеуші едім борандарың,
Тұлыпқа бораныңды оранбадым.
Аппақ қыс, аппақ еді мендегі арман,
Мен ақын дәл өзіңдей бола алмадым! – деп тағы да адалынан ақтарылады
Мұның бәрі бір жағы – жүрек шымшуы, бір жағы – көңіл тыншуы
Соның бәрі ол үшін қуанышынан мұңы басым өмір, мойындау мен мойымау, пенделігі басым бір өкініш, бір үміт.
Буырқанған өмірге батып кетпеу де бірегейлік
Өріс те жетеді, өзгеріс те көп
Осының бәрінен арқауын тауып айнымай ұстанғаны – парыз парасатына деген адалдығы тіпті алабөтен
Аялайтын ағалары көп, қадірлейтін қатарластары да аз емес, ал жан достары жеті жұртқа мәлім Қуағаңның олар жайлы қарасөзбен жырлауы парыз өтеуі деп білсек керек
Соңғы жылдары шыққан қос кітабындағы («Әдебиет әлеміне саяхат», «Әулиекөл әуендері») әдеби-эстетикалық толғаулары тұнып тұрған творчестволық талдаудың тағылымды түрі, танып-біліп айтудың әдепті әдібі, әдемі үлгісі, әдеби жазуымыздың ілкі ісі
Қаламдас-қатарластарының шығармашылығына шындап сүңгіп саралы сөзін айтуға келгенде өз принципі өзіне үкім
«Әл­декімнің көңілін жықпаймын деп, шындықтан да кейде бұғынасың» дейтін теңеуі пәлсапаны ысырып қояды, бүгінгі заманның білікті оқырманы биігінен қарайды
Әлі де болса бір қауым ел болып отырған ойлы оқырманның өресімен өрбітеді.
Қуағаң әдеби портреттер әлқиссасын Қадыр Мырза Әлиден бастайды
Хас таланттың поэзиясын жастайынан жаттап өскен жанның есейе келе тіпті тәнті бола түскені даусыз
«Талант – ғажайып құбылыс… Қызығуы көп, қызғанышы жоқ ақберен көңілден шыққан ақиқатты ақтарыла айтсақ, қазақтың көрнекті ақыны Қадыр Мырза Әли тап осындай талант» деп түйіндеп алып, ары қарай өзіне тән әдеппен: «Ешкімге де өмірде – жүруім керек бас ұрмай; Айтуым керек көңілде – жүрген ойды жасырмай» деп қазақтың қайталанбас ақыны жайлы түп-түйсініспен егіліп шыққан ойларға ерік береді
Оның бәрі тарауын тарқатып, талғамын тапқан талдаудың таразысына түседі
Ақынның өлеңдерінің тақырыбы, ақындық кредосы, айтар ақиқаты, қадыр-қасиеті, азаматтық айдыны, пендәуи философиясы, сыры мен шындығы, сөз саптасы, ой өресі мен өрнегі, лирикасы мен інжу ойлары құр мақталмай, керісінше қалай деген сауалдың құрығын алып қуғындай қайырып, қатпарларына ой сынабын ойната жіберіп, келелі ой түйеді
Көңілден шыққан шығармашылықтың шарапат әсерін жасыра да алмай «Осыншама көл-көсір өлеңдерді жыр-дария десек жарасар еді
Бір ғажабы, Қадыкең қанша өнікті өлең жазса да өтірік өлең жазған жоқ
Өңкей бір өзек өртер, жүрекжарды жырларға толы ақынның кітаптарын қолыңа алғанда басқалар жазатын ештеңе қалмағандай көрінеді» деуінің мәнісі де түсінікті
Расында да мұны біз де мойындай отырайық.
Жасын ғұмыр жазушы Оралхан Бөкеевтің орны да, өмір­лік шығарма­шы­лығы да Қуағаң үшін ерекше
Қуағаң туралы Орал­ханның: «…ол өзінің әдебиетті терең білетін талғампаздығымен, туған әдебиетке қосып жүрген қарапайым үлесімен, халқын қалтқы­сыз сүйетін адалдығымен, достарына шын берілген адамдығымен сыйлы» деген пікіріне бас иетін ол биік мәдениетімен талантты жазушының шығармаларына бүкпесіз әділ байыпты талдау жасайды
Оның әдеби ортаға келуінен бастап аты әлемге жайылған күндеріне дейінгі барлық кезеңде қасында болған, қуанышы мен қайғысына, намысы мен табысына жанынан қалмай жанашыр болған Қуағаң өз көзімен-көзқарасымен Оралхан шығармашылығының қыр-сырына куәгер көзімен қарап, түйсіне біліп түсіне тарқатады
Шынтуайтына келгенде Оралханды төбеге шығарған тұмарлы очерктері еді
Оны Қуағаң да мойындай отырып ақиқатын алдымызға жаяды: «Оны «Лениншіл жасқа» шақыртып алдыруға себепші болған да сол өзгеше сипаттағы очерктері болатын
Өміртану мектебінен өткен жас жазушының қаламы жүрдек, сезімі сергек, шығармаларының шырайы бөлек еді…»
Жазушының не жазса да, қай тақырыпқа барса да өзіндік пайыммен сипаттап, өзіне тән өр Алтайдың әсем де көз тоймас, көңілден кетпес көркем табиғатындай сұлу тілімен төгіле баяндауын баса айтады
Оралханның тырнақалды туындылары іспетті «Қара сөзбен жырлаймын» этюдтері мен «Ауыл хикаялары» топтама әңгімелерінің ерекшелігі: тұмса табиғатпен бірге өмір сүріп жатқан, ішкі психологиясы табиғаттың тінінен тамыр тартып, тынысы бірге бітісіп кеткен замандастар келбетін бізге таңсық қырынан ортамызға алып келуі, таныстырып қана қоймай, сыпайы сырластырып жіберуі
Экпрессивті әуен ырғақпен, лекіген ойдың ағынымен баян­дау тәсілінің қалам қуатының ешкімге ұқсамайтыны, сонысымен сені жаңалыққа жаныңды іңкәр етіп жаулап-баурап алуы Оралхан талантының қайталанбас қасиеті деп бағалайды
Оның шығармаларына тән романтикалық әсердің қызуы мен қуанышы құлпыра өрілетін, лирикалық-философиялық пайымдары сұлу саздай естіліп көкірекке күйдей құйылатын әңгіме-новеллаларының нәті мен нақышына сергек те сыни тұрғыда шынайы сүйсініспен қарап, таланттың әңгімелік асылы мен жазу тәсілін тани біледі
Осындай бағытпен Қуағаң жазушының әрбір шығармасына («Зымырайды поездар», «Құм мінезі», «Қар қызы», «Жесірлер», «Бура», «Кербұғы», «Сайтан көпір») жеке-жеке тоқтап, жүйесін тарқатып жіліктей жазады
Мұның бәрі Қуағаңның жазушы қаламынан туған барлық дүниені жақсы білетінін, біліп қана қоймай, түйсініп тәптіштеп түбіне жетіп оқығанының куәсі әрі нәтижесі.
Жерлестігіне емес, жазғандарын жібермей оқып жетік білетіндігінен болар
Автордың айрықша терең білетін авторы – Төлен Әбдік екен
Шыны керек, оқып шығу бар да, оқығаныңды мәдени-эстетикалық қорыңа сіңіре білу бір бөлек
Кейбір сөздер айтылады-шайылады, кейбір дүниелер оқылады-ұмытылады
Санада қалып, әркез ойға жарық беріп жүретіндері – шындығында сирек кездеседі
Ондай шығарма ой қоржыныңды байыта түседі әрі өзіңнің өнікті олжаңа айналады
Қуағаңның сырбаз жазушы шығармашылығы жайлы жазған еңбегі осындай табысқа жатады десек артық айтқандық болмас
Өйткені тақырыбы мен тәсілі бөлек Төлен Әбдіктің шығармашылығы оңайлықпен сыни барлауға шағыла қоймайтын дүниелер
Оған дүниетаным дүрбісімен қарау ке­ректігін, пәни дүние проблемаларының фило­софиялық деңгейінде ой жіберу ке­ректігін есте ұстау ләзім
Осындай сал­мақты дүниелерге Қуағаң өз білімінің дайындығымен баруы тәнті етеді
Онысы өкіндірмейді, қайта ой қайнарының ашыла түсуіне ықпал жасағанын ашық айтып саралы сөзіне алтын арқау етеді
«Әбдіктің әдебиеттегі қолтаңбасының ерекше екендігін, өзіндік жазу мәнері, сөз қолданысы, кейіпкерлерінің іс-әрекетін, мінез-құлқын сомдауы, оқшау образдар жасауы тосын тұлғалар табуы… кейіпкерлерінің сөз саптасынан бастап дүниетанымына дейін еректеніп тұруымен дараланады» деуі шындық па, әрине, шындық
Өйткені Әбдіктің алғашқы әңгімесі «Бас сүйектен» бастап берісі «Өлара», «Парасат майданы» романдарының басты лейтмотиві – парасаттылықты, гуманизмді, адамгершілікті, адам жанын ардақтау
Тір­шіліктің табанын әркім өзінше тоздырып жүрген, жалғанның қызығы мен шыжы­ғын бірге көріп, өзінше шешіп баққан, талан тағдырлы кейіпкерлерді кестеле­ген жазушының түпкі мақсаты да оқыр­ма­нын тәнті ету ғана емес, тәубеге шақыру еке­нін Қуағаң әріден байқап, байып­ты байламына тұмар етеді
«Жазушы шығарма­ла­рының басты мұраты атамекенді ардақ­тауға, адамның рухани тумысының тазалы­­ғына, жандүниесінің мөлдірлігіне шақыра­тын­дығымен қымбат, қастерлі» деп пайым жасауы толық сенімнен туған толғамды түйін.
Шығарманы талдаудан гөрі тереңіне бойлап түсінуді алдыңғы планға қойған Қуа­ғаң­­ның тәсілі қарапайым сөзбен-ақ көркем шығарманың көбесін сөгіп, қат­парын ақтаруға жетіп жатады
Онысын Дулат Исабековтың «Дерменесін» дәйек­тей әңгімелегенде айқын көрінеді
Өмір философиясының түйткілдерінің көптігіне қайран қала отырып, соның жұмбағын ашуға құмар қаламгерлік зерденің то­сындықты қалап алған әдеті «Дермене» сынды шығарманың тууына, жайбарақат оқырманды оның ойында жоқ жағдаятына тап келтіріп еліктіре баурауы шеберлік пен шынайылықтың құштарлығы екеніне назар аударады
«Жазушы әрдайым кейіпкерлерін ылғи бір тіршіліктің тосын сынында – «қияметтің қыл көпір» үстінде жолықтыруға құштар деп таңдана отырып, әдібін танып аяғын тоса түседі де, айтқан пікіріміздің ақиқаттығына «Диірмене» хикаятымен танысқанда көзіңіз әбден жетеді
Бес бірдей баласынан айырылып, солардың кенжесінен қалған жалғыз тұяқ немересінің аяқтанып кетуін аңсаған шал мен кемпірдің күйкі өмірдегі күйбең тіршілігімен танысқан сол талай-талай тарам-тарам ойларға берілесің…» Қарап тұрсаң қарапайым тірлік: сардала дала, сағым тірлік, шақырайған күн, аңызақ, мылқау дүние, мимырт тірлік
Күнкөрістің қамы, дәрілік шөп-дермене шауып дәм-тұзына жаратқан шалдың шырғалаң кешуі… бәрі-бәрі нақты дүниедей көрініп қана қоймайды – көркем шындыққа айналады
Бәрінің өріліп келіп адалдық идея­сына иілуін Қуағаң жазушының сыры бөлек суреткерлігіне балайды
Онысын ойда қалдырмай ауызға салады: «…Жер бетінде мұндай да (ақ адал кейіпкер шалды айтып отыр) адамдар жүргенде, соларды тауып, өз шығармасына арқау еткен жазушыға жүрегің жарыла қуанып, ризашылығыңды білдірмесең кім болғаның?!» деп автордың қалам қуатына тәнті болады
Жазушының «Қарғын» романына жасаған зерделеуі де роман жүгінің, ондағы рухани қазынаның мәселесі мен кейіпкерлерінің болмыс-бітімі сайып келгенде қазіргі қазақ қоғамының тынысын тамыршыдай тап басқан деп үлкен прозаның үлгісіне жатқызды
Осылай шығарма концепциясы дұрыс бағаланса – кейіпкер құпиясының ашылғаны.
Қуағаңның сүйсіне оқып, шынайы қана­ғаттанатын авторы – Бексұлтан Нұр­жеке екен
Белгілі қаламгер досының шығар­машылығын зерделеуде Қуағаңның бір артықшылығы бар
Ол жылдар бойы жұбы жазылмай келе жатқан достықтың жазушыны бар қырынан білуіне, оның лабораториясына ендеп еркін кіре алуына мүмкіндік әперетіндігі
Шынында да Қуағаң осы бір ұрымталдықты ұтымды пайдаланғанын ашып айтады
Қарапайым оқырманның қызығушылығын тудыратын сауалға сүйене отырып, оның шығармашылығына, туындыны жазу сырына, құпиясына қалай барлау жасап куәгер болғанын баяндай кетеді
Ол штрих – «Күтумен кешкен ғұмыр» романы жайында: «Ұмытпасам, 1992 жылдың көкмайса, мамыражай күндерінің бірі болатын
Бір сәт үй телефоны қоңырлатып қоя бергені
Көтерсем Бексұлтан досым
Сондай көңілді, дауысында бір діріл ме, әлде қуаныштың қоңыр желі ме, әйтеуір айтуға асыққан жаңалығы барын сезе қойдым
Ол аптығып сөйлей жөнелді:
– Әй, достым, мен бір ән шығардым!
– Қойшы-ей! Шының ба?
– Расым, нанбасаң тыңдап көр.
Құлақ тостым
Жайлап басталып, бірте-бірте тынысын кеңейтіп, әуезді қазақы сазымен әкетіп барады
Сөздері де әуенімен үйлесім тауып, көңілді сағыныш пен мұңға бөлеп, әннің гөй-гөйі сезіміңді сапырып тәттілігімен тамсантады екен
Ән аяқталды
Бексұлтан:
– Қалай екен? – деді.
– Қой, мынау сенің емес, халық әні шығар.
– Ән менікі
Құттықтай бер
Өлеңін де өзім жаздым.
– Кешір, досым, әлі де сене алмай тұрмын…
Содан не керек ән шынымен Бексұл­тандікі болып шықты
Романдағы әнші Әтікеннің өзі болмаса да әні арқылы елге оралуын суреттеу арқылы жазушы өзінің кіндік жұртына деген махаббатын да айтуды мақсат еткенін кейін білдік» дейді
Осы штрихтан-ақ жазушы деген халықтың кейіпкерін сомдау үшін қандай толғанулармен қоса қандай қайнауларға баратынын, шабыттың шалқары қалай ақын атандырып, қалай әнші қылып жіберетінін байқауға болады
Қуағаң жазушының кейіпкер сомдаудағы тәсілдері мен ізденістерін роман оқиға­сының шынайылығына бастайтынын, нені жазса да перзенттік махаббатпен жазатынын сүйсіне еске алады
«Ерлі-зайыптылар», «Жау жағадан алғанда» романдарының сюжеттік құрылымы, арқау тіні, ой ағымы, философиялық көкжиегі, мән мәнер көркемдігі секілді қырларынан келіп шеберліктің шынайы сырларына көз жеткізгендей болады
Осылайша қорытылған ой жазушы талантының қапысыздығына жүгіндіреді
Бұл ретте байқайтынымыз, Қуағаң көркем шығарманың күрделі астарын ашығынан айта салмай, ой мен сөздің орамын шеберлікпен шендестіре шешім жасайды.
Әдеби портреттердің ішінде ерекше поэтикалық-эстетикалық рухты леппен жазылғаны – Фариза ақын хақындағы терең иірімді, толғанысы бөлек жырнама баяны
Кімді жазса да шығармасын толық оқып барып толғайтын, өзі ақын өзі публицист Қуағаңнан айтар мәселеде масақ қалдырмай жазатыны бұл жолы да алдымыздан шығады
Оның осы қасиетіне, тиянақтылығына, тазалығына оқи келе ойың иланады, көзің жетеді, ұғына түсесің
Өйткені қисынды ой, салмақты пайым санаңа сәулесін шашады, иланым ізін салады
Осы орайда Қуағаңның ұстанымы алған бетінен айнымайды
Кесімді пайымын қайыруда біліммен келген өз рецепті рәуіші бар
Ол адалын айту, ақиқатынан көріну, шын сипатын саралау
Оған Фариза ақынның: «Ойларым елім, ар-намысым; Шығады солар үшін жан дауысым» дегенін алға тарта отырып, әрбір шумақтың астарына үңіліп, асқарына ой жібереді, шуағына жылынып – шырайы­на қуанады
Мұңына ортақтасып, құнына баға береді, қайсарлығына қайран қалып, жайсаңдығына жадырайды
Қуағаң осылай Фариза ақын жырларын өзі оқып бергендей жырдың ақжауынына малшынтады, ағыл-тегіл маржан сөздің мұхитында жүздіреді
Ақын жүрекпен алғаусыз айтылған көркем толғаныстың толқыны ағындай береді осылай
Оның жырлары сайып келгенде барша қазақтың жырын жырлап, мұңын мұңдауға арналғандығын қылаусыз сеніп басын иеді.
Достарының қаламынан шыққан дүниенің бәрін оқып тауысқан Қуағаңның «Біз білетін Кәдірбек… – деп бастайтын бұл жолғы эссесі кітапқұмарлықтың емес, кітап сүйгіш көзі қарақты көңілі жүйріктіктің үлгісін танытқандай болады
Әрбір әңгімеге өзі жанынан бетер үйіріліп, тігісін жатқыза тәптіштей талдауына қарап сөзінің жүйесіне жетелене бересің
Неткен ықылас, неткен ыждаһаттылық! – Қай жылы, қай күні жазылғанынан бастап, қалай жарияланғанына дейін жайып салып, жай-жапсарын қаламгерлік көзқараспен баяндай жөнелуінің өзі сыни көзқарас, сындарлы жауапкершілік емес пе? Әсіресе Кәдірбектің әңгімелеріне тоқталуы ерекше
Бас-басына бұйда тағып алып, жанрлық жағынан бастап жазылу тәсіліне, идеясы мен көркемдік кемеліне дейін тарқата таразылап туындының ойы мен сөзін тірілтеді
«Айтайын…» деп алып кәсіби шеберлікпен көркем дүниенің сырына ортақтастырады, тоқтам түйініне қазық бау шалдырады
«Балабура», «Сұрау белгісі», «Соңғы шабыс», «Арқарқара», «Бала мен балапан» әңгімелері, оған жалғас «Жол», «Беласқан» романдарының кейіпкерле­ріне жеке-жеке тоқталып қарапайым боп көрінгенмен күрделі жағын жазушының қалай жеткізгенін Қуағаң анық танып, қанық береді
Тоқ етеріне келгенде: «…Жалпы Кәдірбек кез келген қаламгердің тіліне оңайлықпен орала бермейтін тәлімді, ойлы, бейнелі сөздер мен сөз тіркестерін тауып қолданудың хас шебері
Сондай-ақ өзім (сенейік емес сенеміз) оқып шыққан бес әңгіме, бес хикаят және екі романының өнебойы толы мақал-мәтелдер
Олардың дені бұрын-соңды қолданыста кездестірілмеген соны, қазына сөздер» деген кесімді ойына қарап қаламгердің қиядағысын шалғандай көрінеді
Мұның бәрінің филологиялық-психологиялық талдау емес оқырман көзімен қараған сыни ой бөлісу екенін, шығармалардағы кейіпкерлердің несімен есте қалып, несімен ойға бастайтынын безбендеп, түсіне толғап сыр бөлісу екенін ашық айтып, өзге пікірге де ерік барын еске сала кетеді.
Қуағаң осы принципін барлық оқыған шығармаларына ұстанады
Барлығы деп отырғанымыз Мұқағали Мақатаев, Жұмекен Нәжімеденов, Тұманбай Молдағалиев, Софы Сматаев, Әнес Сараев, Кәрібай Ахметбекұлы, Қойшығара Салғарин, Ақселеу Сейдімбек, Сәкен Иманасов, Есенбай Дүйсенбайұлы, Темірхан Медетбеков, Иранбек Оразбаев, Орысбай Әбділдаев, Серік Әбдірәйімов, Жәркен Бөдешұлы, Қоғабай Сәрсекеев, Роллан Сисенбаев, Ғалым Жайлыбай, Кеңшілік Мырзабеков, Күләш Ахметова, Жүрсін Ерман, Несіпбек Айтұлы тәрізді өзі жырын оқып сырын ұғар, сөзін оқып шынын ұғар сүйікті замандас-қаламдастардың шығармалары жайлы айтуды меніңше бір жағы мерейлі мақсат, бір жағы парасатты парыз санайды.
Қайран қалатының, Қуағаң оны азаматтықтың лепесі, адалдықтың рәуіші деп білетіні
Кітап оқылмайтын заман туғанда оқуға лайық туындылардың барлығын ынты-шынтымен дәлелдейтіні
Өзгеріп жатқан кезеңде өзгеріп бара жатқан ұрпаққа рухани таяздықтан сақтандыратыны
Өзін де өзгелер секілді мынау буырқанған өмірдің арыны мен қарымына төзе біліп, қуанышы мен қайғысына қарқ болып тірлік кешіп жатқан жандардың жан сыры мен мұңы толғантып тебірентетінін жеткізуге жұмсайтындығы
Әдебиет деген өмірден тыс емес, керісінше бірге қайнайтын процестің қара қазаны емес пе? Оқыған туындыларындағы өмір шырғалаңы мен шынайылығы қанағаттандыра ма? Айтар жауабының бір парасы осылай ой өрбітеді.
Кітаптың қоғамдағы рөлін бағалағысы келмейтін бірбеткей бұқаралық пікір қалып­тасып келе жатқанда – осылайша жақсы туындылар жөнінде қалам-кемесін қарсы салып, көңіліндегі қағидасын қасқая қорғауы – рухани қазынаға деген адалдықтың, парыз жүгін арқалай білудің үлгісі десек те болады
«Басқаның абырой-атағына, дүркіреген дақпырт дабырасына, әулеті мен дәулетіне, қызғанышпен-іштарлықпен жақсысын көрмей жаман жағына қисая түсер секілді пенделіктен бойы аулақ Қуағаңның сыни шығармашылығы адами-азаматтық болмыс деп бағаласақ әділ сөздің бір жасағаны» деген пікірге де қосыламыз.
Әріптес аға Қуағаңның – Қуанышбай Құрманғалидың қазақ қаламгерлерінің бір қауым тобына іңкәр көңілімен, ықыласты ниетпен, қаламгерлік жауапкершілікпен қалам тербеп, қажырлы ізденіспен жазылған әдеби-эстетикалық эсселер мен сыни білік баяндардың диапозаны мен дәйек дәлелі, шыны керек, шабысы келіскен жүйріктік, шабыты келіскен шеберлік
Көзге түсер кезі де, жұрт назар аударар тұсы да – осынау еңбекқорлығы, ерен қырлығы, талғамшылдығы мен табандылығы.
Қуағаңның өмірлік тұрғыда түйгені – адалдық, ең бастысы адамдық.
Сыни тұрғыда түйгені – әр шығарма тұнығы терең, кең жазира көркем дүние
Ізгілігі – оқыған сайын ойың бір белестен-бір белеске көтеріліп отырады
Иірімі – бейтаныс кейіпкерлер әлеміне енеді, талайлы тағдырлар талқысына тап келеді, сезімдер құйынына кезігеді, жұмырбасты пенделердің жандүниесімен сырласады, идеялар қақтығысын көреді, оқиғалар бая­нан бастан кешеді
Бәрі шиырлы өмір – шерлі шеңбер екенін ұғынады
Осылайша кейіпкердің «қамытына басын» сұғып, білегін түрінеді
Осылайша білгенімен биіктеп, түйгенімен толыса түседі
Осының бәрі әр шығарманың астарында, алтын тінді арқауында жатқанын безбендейді
Соған деген іңкәрлік ізденімпаздықтан – жақсы кітапты жатпай-тұрмай іздеп тауып оқу, қаламдастар туындысының арқауын тарқатып айтарын ашу, қабырғалы ойына қалаулы пікірін айту, жетістігіне жеңіс, шеберлігіне өріс тілей білу құштарлығы қалыптасқан тәрізді
Одан әрі шынайысы сол – мұның өзі оның өзекті ісі, пір тұтқан парызына айналғанын көреміз.
Алғаусыз ойдың ашыла, айтар сөздің арта түсетіні де, пікір-пайымның толғамдана туындайтыны да, көркемдіктің көкжиегін кеулеген қаламының суымайтыны да содан болар.
Көңіліміз сүйінді, көзіміз жетті, кемеліміз толды…
Жақау ДӘУРЕНБЕКОВ,
жазушы, «Ана тілі» баспасының 
директоры
