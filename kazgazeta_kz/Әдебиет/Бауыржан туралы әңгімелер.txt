СЫНАУ
1943 жылы екі ай демалыс алып Алматыға кел­ген Баукеңді Қазақстан Компартиясы Орта­лық Ко­митетінің бірінші хатшысы Скворцов қабыл­дайды
Біраз сөйлесіп, жағдайды біліскен соң:
– Қандай ой-жоспарыңыз бар? – деп сұрайды.
– Ой-жоспарым, бірінші, жүз жасаған жыр алыбы Жәкеңе, Жамбылға сәлем беру, екінші, ел аралап, халықтың тұрмыс-ахуалын өз көзіммен көру, үшінші, емделе жүріп, соғыстан алған әсер-сезімімді қағаз бетіне түсіру, – дейді Баукең.
–Біріншіден, қазір Жазушылар одағына тапсырма беріледі
Ондағылар сізді Жамбылға алып барады
Екіншіден, ел аралауыңызға көлік, атқосшы дайын
Үшіншіден, үйіңізде келім-кетім көп шығар
Олар ойла­нып-толғануыңызға кедергі келтіруі мүмкін
Іссапар­да жүр­ген қызметкеріміз Қабыл­баев­тың жұмыс бөлмесі бос тұр
Қалаған уағыңызда сонда келіп, жазуыңызды алаңсыз жалғас­тыруыңызға болады.
– Қамқор көңіліңізге рахмет.
Ертеңіне Мұхтар Әуезов, Ғабит Мүсірепов бастаған ақын-жа­зушылар Баукеңді Жәкеңе алып барады
Баукең жиналып тұрған қарақұрым жұрт арасын жарып өтіп, жыр алыбына тізерлей сәлем береді.
– Алғадайым келгендей болды, ­– ­деп Жәкең қуана күлімсіреп, Бау­кеңнің маңдайынан сүйеді
– Төрлет, арыстан жүрек батырым.
Баукең жиналып тұрған жұртқа басын иіп тағзым етіп, төрге өтісімен аяқ-қолын созып, жұмсақ көрпеше үстіне ұзынынан жата кетеді
Жәкең де, Мұхаң да, Ғабең де үндемей, состиып тұрып қалады
Мұхаметжан Қаратаев:
– Құрдас Бауке, аяқ-қолыңды жинап, түрегеп отырсаңшы?Төрге біз де сыйысайық, – дейді.
– Мен әкемнің үйінде жатырмын
Әкеңнің төрінде сен де маған ұқсап жат! – деп Баукең шамырқана тіл қатады
Жәкең:
– Бір ашуыңды бізге қи, арыстаным, – дегенде ғана Баукең күліп, түзуленіп отырады.
Кейін Мұхаң, Мұхтар Әуезов Мәскеуде, «Москва» қонақүйі мейрамханасында Баукең екеуі тамақтанып отырғанда:
– Бауке, Жәкеңе сәлем бере барғаның маған көп ой салды
Тек аяқ-қолыңды созып, төрдегі көрпеше үстіне ұзыныңнан жатып алғаныңды түсінбедім
Мұның Жәкеңе еркелегенің бе? – деп сұрайды.
– Ой, Мұха, оның сырын шынымен түсінбедіңіз бе? Мен Жәкеңді сынадым емес пе? «Аяқ-қолыңды жина» деп үй иесі Жәкең айтуы керек еді
Ол кісі үндемей, үлкен ақсақалға тән ұстамдылық, сыпайылық танытты
99-ға келсе де, Жәкемнің ақыл-есі әлі бүтін екен
Соған көзім жетті, – дейді Баукең.
«ЕКІ ҚАРИЯ ДА ЖЕҢІМПАЗ»
Баукең сәлемімді алысымен:
– Сені Шымкент жаққа кетті деп еді
Қашан келдің? – деді маған ежелгі әдетінше барлай қарап.
–Кеше келдім
Оңтүстік Қазақ­стан облысының Шаян ауданы шаруа­шы­лықтарын сегіз күн аралап қайттым
Бір үйде қонақта болғанымда Самсабек деген сұлуша келген жігіт ағасымен сөйлесіп қалдым
Ол Шымкент қаласының іргесіндегі Тельман ауылына қарасты Махамбет Өтемісов атындағы орта мектепте мұғалім екен
Сөз арасында:
– Жүзге келіп қайтыс болған Тәутай Қарымсақов деген жездем мені туған баласындай жақсы көретін, – деп қалғаны
Мен:
– Ой, иманды болсын, ол кісіні білетін едім
Ана жылы Шымкенттің Долорес көшесіндегі үйінде қонақ боп, бес-алты сағат әңгімелескенім бар, – деп едім:
– Дұрыс
Ол үйде қазір Зыпаш деген ұлы тұрады, – деді Самсабек мені қоштап.
– Тәутай қария шежіреші кісі екен
Бала кезінде Мақұлбек болыстың атақ­ты қара атымен бәйгеге шауып, бірін­ші келіпті.
Сөзің аузыңда, есіме түсті, – деді Баукең көңілді кейіпке еніп
– Ұмытпай тұрғанда айтайын, Мақұлбек болысты мен көргем
Орысша сөйлегенде орыстарды жаңылыстыратын.
–Тәутай ақсақал: «Жас кезімде тоқсанға келген қария, менің жасы­ма жет, балам, деп маған тобық сыйлаған еді
Аузы дуалы екен, мен биыл тоқсан жас­тамын
Құдай қалап үйімде қонақ боп отырсың
Ме­нің жасыма жет деп Тәутай қария маған да тобық сыйлады» деп едім, Самсабек:
– Ол кісі барша жанға тілеулес еді, – деді күлімсіреп
– Бір күні былай болды
Түс қайтып қалған кез… «Жездеңнің мазасы жоқ
Келіп кет» деп Зыпаш телефон соқты.
– Осындай жағдай
Мен жездеме барып қайтайын, – деп мектеп директорынан сұранып, бардым
Барсам, ақ көйлек, ақ ыстан киген Тәутай жездем төрдегі ағаш төсекте көзін жұмып, қи­мылсыз жатыр
Туған-туысқандары, балалары, келіндері қартты күзетіп отыр.
– Ассалаумағалейкүм, жезде? – деп сәлем беріп едім, дауысымды танып, басын көтеріп:
–Самсабекпісің? – деді де төсектен тұра бастады
Күзетіп отырғандар аң-таң.
Жездем түрегеп отырып, аяқ жа­ғындағы мақталы шалбарын өзіне қарай жақындатып, қалтасынан кілт а­лып, маған берді.
– Мұны қайтем?
– Көрші бөлмедегі сандықтың ішінде о дүниелік болсам мені жуған кісілерге тарататын киімдер бар, – деп балалары Зыпашты, Байбекті, мені, туған-туыстарын көрші бөлмеге бастап жүрді
Маған:
– Қолыңдағы кілтпен сандықты аш, – деді
Сандықтың үстіне қатарластыра жиылған көрпелерді біртіндеп алып, шетке қойып, сандықты аштым
Іші ақ орамалмен оралған пәленбай шапанға, пәленбай бөрікке толы екен.
– Мына құндыз жағалы шапан мен құндыз бөрікті мені бірінші жуған, мына жасыл жібек шапан мен ақ қалпақты екінші жуған адамға бересің, – деп он шақты шапан мен ақ қалпақты бөліп, беретін адамдардың аты-жөнін ақ қағазға ерінбей жазғызды
Олардан тыс тағы біраз шапанды көрсетіп:
– Бұларды көптен бері жинап жүр едім
Көзім тірі кезінде таратайын, – деп бәрін ағайын-туғанына, балалары мен немерелеріне таратты
Маған бір шапан мен бөрік ұсынып еді, мен:
– Жезде, мұны алмаймын
Мен анау кереуетіңіздің басындағы күміс жалатылып, оюланған әдемі киім ілгішіңізді қалаймын
Оны қимасаңыз, жүгені, тартпасы түгел ер-тұрманыңызды қиыңыз, – деп едім:
– Оның бәрінің иелері бар
Сен қапа болма
Мына шапанды өзім біраз күн кигенмін
Алла Тағала менің жасымды береді, осы саған лайық, қарағым, – деді де, көйлегінің төс қалтасынан арабша жазуы бар қағазды алып, ұсынды.
– Бұл не?
– Не екенін сұрама
Мұны саған сыйладым
Менің жасыма жетесің
Жоғалтып алма.
Ол қағазды әлі сақтап жүрмін.
– Бұл қағазда не жазылған? – деп екі-үш молдаға көрсетіп едім:
– Түрлі дұға жазылған, – десті олар.
Самсабек сөзінің соңында:
– Жарықтық жездем ертеңіне өмірден озды
Қайтыс боларын күні бұрын біліп, қалай дайындалған десеңізші? – деп басын шайқап, таңғалған кейіп танытты.
– Бұрынғы қариялардың бәрі өлімге осылай дайындалатын, – деді Баукең аздап толқи сөйлеп
– Қариялар ажалдан қорықпайтын
Өйткені олар мына сендер сияқты ойсыз емес, ойлы болатын
Е, жарайды, Самсабек тағы не айтты?
– Жуалы ауданы мен Шаян ауданы шекарасында бос жатқан Сәлделі тас, Орда қонған деген шөбі шүйгін жерге көрші Жуалы ауданы Телбұлақ колхозының малшылары малын бағады екен
Мұны біреулер қызғанып, Шаян ауданы Ақбастау колхозының басқарма төрағасы Бейсе Беласаровқа барып:
– Ол жер біздің колхозға қарайды
Неге бөгде шаруа­шылықтың малын баққызып, өзіміздің малды бақ­қыз­байсыз? Әйтпесе жерімізді пайдаланғаны үшін алым төлесін, – дейді
Содан екі колхоз арасында дау туады.
Бейсе Қожамжар ­Ботбаев, Болатбек Андасов, Алмабай Сүлейменов, Досан Дүйсебаев тәрізді сөзге де, ойға да жүйрік ақылгөйлерін ертіп, күні бұрын уәделескен Орда қонғанға жетіп барады
Оларды бастау басынан Тәутай бастаған топ күтіп алады
Амандық-есендік сұрасқан соң:
– «Жақсының үлгісі – жанып тұрған шамдай» деген емес пе? Сұрау-бұраусыз шекарадан өтіп, біздің жерімізге жетіп, шүйгінімізді малыңа жегізгенің қай басынғаның? Жоқтаушысы жоқ деп пе едің? Кәне, жауап бер, Тәутай?! – деп Бейсе дауыс көтере, салмақ сала сөйлегенде:
– Ау, Бейсе, «Әдепсіз өскен адамнан, тәртіппен өскен тал жақсы» деп тегін айтылмаған
Дау­ды бастамас бұрын дастарқаннан дәм татайық
Дастар­қан­нан үлкен ештеңе жоқ, – дейді Тәутай.
–Е, мұныңа құлдық.
Тәутай өзімен бірге ала келген қат­қан нанды бастаудың суына батырып:
– Бейсе, сөз білетін, жөн білетін кісісің
Мына дәмнен сен де ауыз ти, мен де ауыз тиейін, – дейді.
–Ә, жақсы, – деп Бейсе ауыз тиеді.
– Ей, жігіттер, сендер де қалыс қал­маң­дар, – деп Тәутай бәріне ауыз тигізіп:
Бейсе бауырым, қарын ашқанда қатқан нанды суға батырып жеген қандай рақат
Солай ма? Шыныңды айт?! – дейді.
– Шыным, рақаты рақат.
–Ендеше, шекара мәселесі осымен шешілді, – деп Тәутай қарсы алдында отырған Бейсеге күлімдей қарайды
Бейсе қарсы уәж айта алмай, жеңілгенін мойындайды.
Беріде Бейсе төсек тартып жатыр дегенді есітіп, Тәутай қария көңілін сұрай барып:
– Халық үшін шекараға таластық
Арамызда ала пікір болса, кешірейік, ағасы, – дегенде, Бейсе:
–Ау, жарқыным, Тәутай­мысың? «Ескі дос естен кетпес, жаңа дос қаді­ріңе жетпес» деген
Ризамын, сырқатым жеңілденіп қалды, – деп өткен-кеткеннен көп сөз қозғаған екен.
Самсабектен қариялардың бір-бірін түсінісіп, тіл табысқанын естігенде, ол кісілердің даналығы қандай керемет деп таңғалдым.
– Таңғалғаның дұрыс
Біздің бұрынғы қарияларымыз шетінен дана болған
Сендер, көңілдеріңе келсін, келмесін, ұсақтап кеттіңдер
Мен Бейсені жақсы танимын, сыйлас, сырлас болғам
Ана Тәутай қариядан жеңілдім депті ғой
Ол жеңілген жоқ
Себебі жеңілгенін түсініп, мойындау да – жеңіс
Сондықтан екі қария да жеңімпаз, – деді Баукең өзінше ой түйіп.

ХАЛЫҚ ДАНАЛЫҒЫ
– Сөйле, не жаңалығың бар?
– Іссапармен Талдықорған облысы, Ақсу ауданында болып қайттым.
–Мұның жағымды жаңалық екен
Елмен араласқанға, елмен сырласқанға не жетсін?! Кәне, мені қуантарлық қандай олжаң бар? Ой қармағыңа «алтын балық» ілікті ме?
–Ілікті.
–Құлағым сенде.
Ойтоған ауылының тұрғыны Бөрібек Тілеубердиев деген кі­сінің еңбек­сүйгіштігі, іске жауап­кершілігі, адалдығы, алғыр­лы­ғы туралы ел арасында аңыз көп екен.
– Тоқта, асықпа
Оның арғы атасы кім болыпты?
– Арғы атасы қарапайым ауыл қарияларының бірі екен
Жалғыз ұлы қатты сырқаттанып, өлім аузында жатқанда: «Әулетіміздің керуен көшін алға жалғастырар жалғызымды алғанша мені ал» деп Жаратқанға жалбарынып, киіз үйді айнала беріпті
Содан қария көп ұзамай дүниеден өтіп, ауру ұлының беті бері қарапты.
–Қарт үмітінің сөнбегені – жақ­сылық, – деп Баукең темекі қора­бына қо­лын созып, қайта тартып алды
– Мына жанға жайлы хабарыңды көк түтінмен шұбарлағым келмеді
Бөрі­бекке жолығып, сөйлесе алдың ба?
– Жоқ, жұбайы екеуі курортқа кетіпті.
– Қап, жолығып, сөйлескеніңде көп сырға қанығар едің
Амал қанша?
– Мен бәрінен Бөрібектің тапқыр­лығына тәнті болдым.
– Ол қандай тапқырлық?
– Бөрібек 4-сыныпты ғана бітіргеніне қарамай 20 жасында ферма меңгерушісі боп істепті
Соғыстан кейінгі жылдары қыс созылып кетіп, шөп таусылып, мал қырылады
Алматыдан арнайы барған комиссия мүшелері бұлқан-талқан ашуланып:
– Сендер ешқандай мал азығын дайындамағансыңдар
Басқарма төрағасынан бастап бәріңді партия­дан шығарып, темір торға қамау керек, – деп зіркілдейді.
Колхоз басшылары не істерін білмей қатты сасады
Бөрібек қана сабырлы қалпын сақтап:
– Сіздер жағдайды білмей, жаңылыс сөйлеп тұрсыздар
Біз шөпті бір қыс емес, екі қысқа жетерлік дайындадық
Ақ түтек боранның кесірінен оған жете алмай отырмыз
Анау ақ қар жамылған мая-мая шөп біздікі, – дейді ауыл сыртындағы төбелерді қолымен нұсқай көрсетіп.– Жүріңіздер, мен бастап барайын, өз көздеріңізбен көріңіздер.
– Жо-жоқ, қалың қарды омбылап, оған біз жете алмаймыз, – деп комиссия мү­шелері алыстан көрінген төбелерді мая-мая шөп екен деп Алматыға қайтады.
– Міне, нағыз халық даналығы! Ол жігіттің аты кім дедің?
– Бөрібек.
– Бөрібегің шын мәнінде бөрі, шын мәнінде бек екен.
Мамытбек ҚАЛДЫБАЙ, 
жазушы
