Бейбіт өмірде жүріп-ақ ерліктің үлгісін көрсетіп, қарапайым ғана ғұмыр кешетін азаматтар болады
Олар ешкімнен ештеңе дәметпей сауапты істер жасайды
Қасиетті Құран Кәрімде осындай риясыз көңілмен жасалынған игілікті істерді қалыс деп те атайды.
Осындай халқына қалыс қызмет еткен азаматтардың бірі марқұм Әбдімәлік Мәтсейітов еді
Әбекеңнің ұзақ жылдар бойы үздіксіз атқарған ұстаздық қызметін айтпағанның өзінде, Алаштың ғұлама шайырларының бірі – Ерімбет Көлдейбекұлының діни- пәлсапалық толғаулары мен пайғамбарымызға, сақабаларға арналған аса құнды дастандарын жинап, көзінің қарашығындай сақтап, бүгінгі ұрпаққа жетуіне қосқан сүбелі үлесінің өзі үлкен азаматтық.
Ерімбет тәрізді аса мықты діни шайырдың кеңес заманында ғалымдар тарапынан зерттелуі, ауызға алынуы тіптен мүмкін болған жоқ
Алайда көнекөз қариялар мен арқалы жыраулар арқылы Ерімбет сөздері халық арасына кең таралып жатты
Өйткені қасиетті Құран аяттарынан бастау алатын терең де, шынайы жырларды ел зердесінен мүлде өшіріп тастау мүмкін емес еді.Нақылға айналып, елге тарап кеткен сөздері қаншама? Ол туралы Ерімбет мұрасын жинаушы,зерттеуші белгілі қаламгер ағамыз Қараша Қараман өз кітабында («Қарасақал Ерімбет», 2006 ж) жеріне жеткізе жазған.
Әсіресе, ескі діни білімі бар молдалар Ерімбет сөздерінің тереңдігіне там­санып, жиын-тойларда ауыздарынан тастамай, кей жұмбақтау тұстарын талдап, түсіндіріп беріп отырған.
1926 жылы дүние есігін ашқан Әбді­мәлік ағамыз көненің көзіндей болған қарттардың біразын көріп, бала кезінен бастап әңгімелерін құлағына сіңіріп өскен азамат
Өз әкесі Қосымбетұлы Мәтсейіт Қуаң бойындағы әйгілі Ақпамбет ишанның мешітінде (Қызылорда облысы, Қазалы ауданында) оқыған ескіше сауатты молда кісі болса, немере ағасы Құлахмет (Ерімбет шайырдың бел баласы) жаңаша оқыған, өз заманында ірі-ірі лауазымды қызметтер атқарған зиялы ақсақалдардың бірі еді.
Оның үстіне, ел ішіндегі Үкі, Жәрімбет секілді шежіре шалдардың да Әбекеңе аз әсер етпегені даусыз
Жыл сайын қатары сиреп бара жатқан қазына қарттардың бар кезінде баба мұрасын қағазға түсіріп қалуды өзіне борыш санаған Әбдімәлік аға ақын жырларын тірнектеп жинап, араб әрпімен келіп жеткен кей нұсқаларды өз әкесі Мәтсейіт молдаға аудартып, қазіргі әріпке көшіруден жалықпапты.
Нәтижесі жаман болған жоқ,ұзақ уақыт бойы ұқыпты жинақталған баба мұрасы жылдар өте келе қомақты, сары түсті қалың қолжазба кітапқа айналды
Аты қолжазба демесең,тасқа басылып шыққан кәдімгі кітаптан кем түспейтін, әр әрпі тайға таңба басқандай анық жазылған бұл қолжазба кітаппен алғаш рет мен қалай танысқандығыма тоқтала кетейін
Өткен ғасырдағы 90-жылдардың бас кезі болатын
Қарақалпақстанның Тақтакөпір ауданы, Мүлік кентіндегі Ш.Уәлиханов атындағы қазақ орта мектебінде ұстаздық жолымды енді ғана бастаған кезім
Ағамыз ол тұста көршілес біз білім алған К.Маркс атындағы қазақ орта мектебінде (қазіргі «Мүлік» мектебі) директорлық қызмет атқаратын
Әкемнің құрдасы болғандықтан ба, әлде, рулас ағайын болғандықтан ба, білмеймін, әйтеуір, маған іш тартып тұратынын байқап жүретінмін.Көрген сайын әлі тәжірибесіз жас маман болсам да,мені баласынбай, кәдімгідей әңгімеге тартып, өз пікірлерімен бөлісіп, ескі билер жайында, әсіресе, өз атасы Ерімбет жайында ақтарыла сөйлейтін.
Сондай кездесудің бірінде: «Мақсат­жан, мен саған Ерімбеттің қолжазба кітабын берейін, мұқият оқып шық! Уақытыңды бөліп, көшіріп ал
Көзімнің тірісінде жарық­қа шығара алмасам, өзіңе аманат, шыра­ғым!» деп еді Әбдімәлік ақсақал
Елдегі қария біткеннің аузынан түспейтін айтулы ақынның шығармашылығымен осы қолжазба арқылы таныса бастағаннан-ақ, терең де тұңғиық жырлар мені өзіне баурап ала жөнелді
Мағжан Жұмабаевтың есімі енді аталып, «Батыр Баян» поэмасын журналдан алғаш оқығанымда қатты таңырқап, қуанышым қойныма сыймай, орнымнан қалай ұшып тұрғанымды өзім де байқамай қалған ем
Бұл жолы да таңырқағаным соншалық, қолжазбаны басыма жастанып жатып, қайта-қайта қайталап оқи беріппін
Алашқа аты мәлім болғанмен, жыры беймәлімдеу ақынның шығармаларының осыншама тылсым күшке ие екенінен хабарсыз екенбіз.Бұрын Сыр сүлейлерінің біреуі деп есептейтін Ерімбеттің «біреуі» емес,бірегейі екеніне анық көзім жетті де,бұл жырларды толық көшіріп алуға кірісіп кеттім
Апталап отырып үлкен екі қалың дәптерге түгелге жуық көшіріп алдым да,қайта-қайта алғысымды айтып, иесіне табыстадым
Әбекең бұл қолжазбаны менен басқа ешкімге көшіріп алуға бермегенін, тек Қарақалпақстанның Оқу министрі болған Игілік Қосымбетовтың Ерімбет сөздеріне қызығып, қоярда-қоймай сұрап алып, оқып көргеннен кейін қатты таңданғанын айтып берді
Мен болсам, ол кісінің қарақалпақ ұлтының өкілі бола тұра, қазақ ақынына сонша қызыққанын түсінбей қойған едім
Кейін білдім, ертеде екі болысқа жуық халқы бар Дәуқара өңірінде (қазіргі Тақтакөпір ауданы) Қозыбай ишан,Әйімбет ишан, Нарқожа ишан, Раушан ахун, Тұрсын ишандардың мешіт-медреселерінде Қожа Ахмет Ясауи, Сопы Алдияр өлеңдерімен бірге Ерімбеттің де толғау-дастандары дәріс ретінде өтіледі екен
Ал осы мешіт-медреселерде Дәуқара, Қазалы, Арал өңірлерінен басқа алыс қара­қал­пақ ауылдарынан балалар келіп оқыған.
Сол шәкірт-молдалар арқылы Ерекеңнің даңқы қарақалпақ ішіне де жете бастаған екен-ау! Содан болса керек,Ерімбеттің Шораяқтың Омарымен айтысы, тіпті, көп томдық Қарақалпақ фольклорына еніп кеткен
Осы жерде бір мәселе туын­дайды: кезінде Әбу Ханифа масһабын ұстанған ғұлама ишандарымыздың мешіт-медреселерінде насихатталатын Ерімбеттің толғаулары, дастандары қазіргі діни оқу орындарында оқытылса ғой, шіркін! Сонда біз бабаларымыздың үзілген мұраттарын қайта жалғаған болар едік
Өйткені ­шайыр дастандарының кейіпкерлері болған Хазірет Ғали, Ақтам сақаба, Атымтай жомарт, Садуақас сақилардың барлығы да өздерінің тұрмысымен, салтымен, дағдысымен, мінездерімен араб емес, таза қазақы қалпында көз алдымызға елестейді
Дінді жерсіндіру, ұлтқа бейімдеу (ұлтты дінге бейімдеу емес), өз табиғатымызға бойсындыру тек данышпандардың ғана қолынан келетінін ескерсек, Ерімбет дарынын мойындап, шығармаларын насихаттау осы заманға ауадай қажет
Сонымен, екі дәптер жырды арагідік қайталап оқып қоямын
Халқымен қайта қауышқанына көп уақыт бола қоймаған Алаш арыстары секілді бұл ақынның да жұлдызды сәттері келетініне іштей сенімдімін
Бір күні Әбекең бала жүгіртіпті: «Тез келсін!» депті
Бардым
«Қазалыдан қонақтар келді
Ерімбет өлеңдерін көшіріп беруіміз керек, кітабы шығатын болыпты» деді.
Содан үйдегі екі дәптерді көшіруге отырдым
Уақыт тығыз
Әрең дегенде бір дәптерді жарыдан асырдым да,толық көшіріп үлгер­мейтініме көзім жеткен соң, бұрыннан дайын тұрған бір дәптерге жаңа жазылған жарты дәптерді қосып, яғни бір жарым дәптер жырды Әбекеңе әкеліп тапсырдым.
Бір елдің беделді азаматтары Самұрат Имандосов, Ботабай Рыстығұлов, этнограф-жазушы Әбдісаттар Оспановтардың қолға алған істерінің толық орындалатынына кәміл сенген Әбекең шат-шадыман
Арқасынан ауыр жүк түскендей, ақтарыла сөйлейді: «Кітап шығатын болды
Қонақтар атамыздың табылмай жүрген біраз жырларын тауып, қуанып қайтты
Енді мектептің жетпіс жылдығы мен өзімнің жетпіс жылдығымды өткізсем, жұмысты қойып, демаламын», – деді.
Дегенмен, ағамыз ол күндерге жете алмады
Жетпіс жасқа шығуына санаулы уақыт қалғанда, қапияда ұстаған жүрек талмасынан арамыздан бақиға аттанып кете барды
Өзі өмірден өтсе де,сонау жастық шағынан бастап қолға алған мақсатын орындап кетті.
Қоғам қайраткерлерін, ғалымдарды, кәсіпкерлерді бауырынан көптеп ұшырған қасиетті қарашаңырақ – «Мүлік» мектебінің тоқсан жылдығы мен сол мектепте ұстаздық, басшылық қызметтер атқарып, бүкіл саналы ғұмырын ұрпақ тәрбиесіне арнаған Әбдімәлік ағамыздың да тоқсан жылдығы жақындап келеді
Бұл еске салу ғана
Атап өтілу-өтілмеуін түлектердің ынтымағы мен патша көңіліне тапсырдық
Біздің айтарымыз, қылышынан қан тамған кеңес заманында исламды жырлаған үлкен ақынның түбі жарыққа шығатынына сеніп, өлеңдерін жинап, көзінің қарашығындай сақтаған ағамыздың да еңбегінің бағалануға тиіс екендігі.
Мақсат ӘЛСЕЙІТОВ
Қызылорда
