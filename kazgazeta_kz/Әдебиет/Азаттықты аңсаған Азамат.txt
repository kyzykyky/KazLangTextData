Қазақстанның халық артисі, белгілі актер, Қасым Жәкібаев туралы не білеміз? Жәкібаев Қасым Әбенұлы – 1929 жылы Алматы облысы, Жамбыл ауданы, Шолаққарғалы ауылында дүниеге келген
Алматы қаласындағы көркемсурет училищесін бітірген ол Қазақ балалар мен жасөспірімдер театрында, «Қазақфильм» киностудиясында актер болып жемісті қызмет атқарды
Театр мен экранда 300-дей кейіпкердің бейнесін сомдады
Қазақ өнерінің қара нары 2011 жылы 82 жасқа қараған шағында дүниеден озды.
Кино әлемінің майталманы, хас шебер Қасым Жәкібаевтың тағдыры өте күрделі еді
Нұртай Жәкібаевамен отасып, 2 ұлдың әкесі атанды
Бірақ бұл қуанышы ұзаққа созылмады
Қос құлынының қайғылы тағдырына жұмыр жүрегі аһ ұрды
Тұңғышы Арал дертке шалдықты, қазір науқас
Ал екінші баласы Азамат Жәкібаев жөнінде әңгіме бөлек.
Тәуелсіздікке жол ашқан Желтоқсан оқиғасы сөз болғанда Азаматтың есімі атала бермеді
Оның өзіндік сыры бар.
Желтоқсан дегенде көз алды­мызға сол күні Брежнев алаңына шығып, «еркіндік» деп атойлаған, қасық қаны қалғанша күресуге бел байлаған қазақ жастары елестейді
Желтоқсан қарлығаштарының арасында Азамат Жәкібаев болған жоқ
Бірақ заманынан ерте туған арда ұл 18 жасында кеңестік жүйеге Желтоқсан оқиғасынан аттай сегіз жыл бұрын қарсы шыққан
«Кеңес жүйесіне қарсы саяси үнпарақтар таратты» деп сол заманның жандайшаптары сау жігітті «психикалық ауруға шалдыққан» деген жалған диагнозбен Талғар қаласындағы жындыханада 6 жыл азаптайды
Асқақ арман, тар қапаста тұншықты, тәуелсіздікті аңсаған жалынды астың өр кеудесі жаншылды
Қазағым деп соққан жүрегін көрсоқырлар мәңгілікке сөндірді
Мұздай қаруланған қанішерлер қазақ қыздарының шашынан сүйрегенде олардың ащы зары, темір күректен тәні ауырған қаракөздердің айғайы Азаматқа жетіп жатты
Қыршын кеткен қыранның арманы о дүниелік болғанына 7 жыл өткеннен кейін орындалды.
Азаматтың қайғысы қабырға­сына батып, әлі күнге естен шығармай күрсінетін анасы:
– «Қарағым жасынан-ақ өжет еді
Өзі оқып жүрген мектепте қазақ мұғалімдерін жұмыстан шығарып жатқанда, ол шыдамады
Қазағын сұмдық сүйетін
Ұлтшыл еді
Баламды тәртібі нашар деген айыппен мектептен шығарып жіберді
10-11 сыныпты кешкі мектепте оқыды
Ұлым ұсталғанға дейін оның немен айналысқанын білген жоқпыз
Оны «антисоветская деятельность» деген айыппен қамады
Жабық сот өтті
Қасым екеумізді қатыстырған жоқ
Өтірік сөйлемейтін, бірбеткей болатын
Сотта да айтқанынан қайтпапты
«Кеңес үкіметі бәрібір құлайды, коммунистер әлі-ақ партбилеттерін өздері әкеліп тапсырады» депті
Ол өте ақылды, білімді еді
Көркем шығармаларды сүйіп оқитын
Талғардың жындыханасында жатқанда үйден кітаптар алдыртатын
С.Мұқанов, І.Есенберлин, Ә.Әлімжанов, О.Сүлей­меновтің шығармаларын ұнататын.
Азаматым қамауда жатқанда түрлі азапты күндерді бастан өткіздік
Артымыздан аңдушылар түсті
Еркін жүріп, күле алмадық
Тек, тәуелсіздік алған соң ғана еңсемізді көтердік» деп Нұртай апа ағыл-тегіл жылады
Өксігін басқан бетте әңгімесін әрмен қарай жалғастырды.
– «Жыл сайын тәуелсіздік күні арысымның сөзін жылап отырып еске аламын
Талғардағы жындыханаға барған сайын мені «Апа, түбі мен ақталамын, көзіңе жас алмашы» деп жұбататын
Ал соңғы рет кездескенінде ол менімен өлеңдетіп сөйлесті:
«Сағындым тауымды да,
тасымды да,
Сағындым жауымды да,
қасымды да.
Тереземнің алдына торғай
қонса,
Ұмытам дәрі беріп, ауыртқан
басымды да»
деп еді ботақаным
Көп ұзамай «балаларың өзі асылып өлді» деген суық хабар алдық.
Қазір зиратына барған ­сайын онымен тілдесемін
«Балам, сен армандаған күнге халқың қол жеткізді
Әттең, осы еркін күндерді сен көре алмай кеттің-ау» деп шерімді армансыз ақтарамын
Оны қолдан есалаң қылып, денесіне қажетсіз дәрілерді еге берген
Ақталу туралы жарлық шығарғасын, ол менің түсіме жиі кіретін
«Апа, менің ақ жейдем қайда? Аттестатымды неге алмайсыңдар?» деп сұрайды
Қарағымның ақталғанын біліп жүргенін сездім
Ақ жейдесін сұрағаны несі деп көп ойландым
Кейін білсем, ақталғаны туралы құжатымды алыңдар дегені екен ғой
Көп ізденіп, әуреленіп жүріп, сол құжатқа да қол жеткіздім
1993 жылы Азамат жабылған жаладан ақталып шықты.
Қыршын жастың 18-інде қоғамның ахуалын толғап білуі, кеңестік жүйеге батыл қарсы күресі бізді қайран қалдырады
1978 жылдың 20 қаңтарында «Социализм жойылсын! Жасасын еркіндік! Коммунистердің ешбірінің сөзіне сенбеңдер, олар мәңгі жойылсын!» деген мәтінде үнпарақтар дайындап таратып, халықты азаттыққа бастаған.
Азаматтың армандаған, өлер алдында анасына айтқан сөздері айна-қатесіз келді
Ақиқаттың ақ таңы атты
Егемендік алып, еңселі, тұғырлы елге айналдық.
Тәуелсіздік күні – бүкіл қазақ жұртының көп жылдар бойы кеудесінде бұғып жатқан жұлды­зының жанған күні.
Қылышынан қан тамып тұрған кеңестік жүйеге сонау 1978 жылы қарсы шыққан, атына заты сай Азаматтың есімі тәуелсіздік тарихында қалуы керек
Бүгінгі ұрпақ оның есімін, табандылығын, ұлтжандылығын ұмытпауы тиіс.
Меруерт Орынбайқызы
