Қазақстан Республикасы Ұлттық ғылым академиясының корреспондент-мүшесі, педагогика ғылымдарының докторы, профессор Бақтияр Өрісбайұлы Смановтың Абай атындағы ҚазҰПУ-дың «Ұлағат» бас­пасынан шығарған «Молда Қошық датқа» атты кітабы қолымызға тиді
Бұл еңбекте бірден көзге түсетін нәрсе – алып отырған тақырыпты дәлелді түрде халыққа жеткізе алуы дер едік
Ол үшін Сүйінбай Аронұлы, Майлықожа Сұлтанқожаұлы, Жамбыл ­Жабаев, қырғыздың «тау бұлбұлы» атанған халық ақыны Тоқтағұл Сатылғанов сияқты марғасқаларды алға салып алады.
Бұл нанымдылық негіздері, жерді жақсылап жыртып алып, дән тастауға даярлық жұмысын өте мұқият жасағандай әсер қалдырады
Көңіліңізге қай-қайдағы күдіктің көлеңкесі емес, ойпырмай, біздің тарихымыз терең, әрі түгесілмейтін дүние екен-ау дейтін шуақты ойлар сананың терезесінен сауылдап құйыла бастайды
Зерделі зерттеуші осыдан кейін бұл тақырыпқа қалам тартқан, әйтсе де күнделікті өмірдің өзекті мәселесіне айнала алмай, тек хабарлама қалпында қалған дүниеліктерге кезек береді
Академик С.Қирабаев, Ә.Шілтерханов, Ж.Аяшев, М.Қалдыбай, Б.Тұрмағамбетов, М.Омарұлы, М.Әбдәкімұлы, М.Бекей, Д.Асауов, Е.Ташматовтарға кезегімен сөз бере бастайды
Кейіннен зерделі зерттеушілер, қаламынан от ұшқындаған Қырғызстанның халық жазушысы Төлеген Қасымбековке, Қырғызстанның халық ақыны, Тоқтағұл атындағы Мемлекеттік сыйлықтың иегері ­Сооранбай Жусуевке және де орыстың әскери тарихшысы, генерал-лейтенант М.А.Терентьев, А.М.Добросмыслов, Қоқан тарихшылары Молда Әлім Махдум қажы, Молда Ауаз Мұхаммад Хоқанди, Ысқақхан төре Ибрат, ғұлама имам Құрбанғали Халидұлы, қазақ тарихшылары А.Кенесарин, М.Шоқай, Е.Бекмаханов, Е.Ділмұхаммедов, А.Махаева, С.Сайфулмәлікова, С.Өмірзақов, М.Миразовтарға кезегімен сөз береді
Датқаның ұрпақтары, Жүсіп Төлешов, Ошақбай Көлбаев, Еркін Рахманбердиев, Усмадияр Мақанов, Мұстафа Сүлейменов, Асылхан ­Мамыров, Мырзахан Ахмет секілді белгілі азаматтардың есімдері, игілікті істері ескеріледі
Тек қана бір зерттеу кітабының өзіне автордың мазмұны мен маңызы жоғары 48 әдеби-тарихи ғылыми-зерттеу еңбектерін, мерзімді баспасөз материалдарын, «Туркестанские ведомости», «Түркістан уәлаятының газеті», «Қазақ» газеті секілді басылымдарды пайдалануы шындықтын шырайын келтіргендей болады
Мұнда кітап авторының қырғыз, өзбек, көне түркі-шағатай тілдерін жетік білгенінің игілікті нәтижесі анық байқалады.
Зерттеуші ғалым Молда Қошықтың адами, пендеуи қалпынан бастап қолбасшылық, тұғырлы тұлғалық қасиеттеріне дейінгі аралықты өте нанымды баяндайды
Жай баяндап қоймайды, Молда Қошық өмір сүрген күрделі кезеңнің күрмеуіне дейін қалдырмай білгірлікпен талдайды
Молда Қошықтың патша ағзамның қабылдауында болуы, халық қамын қарастырып сөз айтуы, патшамен бірге суретке түсуі қазақ тарихындағы сирек оқиғаларға жатады
Керек болса, халқымызды қынадай қырған Черняевтің өзін шеттетуге ықпал жасағаны көңілді кәдімгідей марқайтады.
Кітапты оқып отырып көңілге түйетініміз мынау – біріншіден, Молда Қошықтың білімдар жан болғаны, екіншіден, 1814 жылы 18 жасында датқалық мансапқа тағайындалғаны көңілді сендіреді
Ол жайлы ұлы шайыр Майлықожаның жыр-толғауларында молынан баяндалады
Айталық:
Тең бе еді Молда Қошық кісіменен,
Теңгерші қылып өткен ісіменен.
Батырбасы Тәшкенде болып еді,
Қылыш, мылтық, найзаның ұшыменен.
Жүз елу тән патшаның ұнауында,
Оның сөзін еш екі қылмауында.
Қырық мың ләшкер ілескен батырбасы,
Қырық шілтен жүрген шығар шылауында,
Алтын жүген ауырлап ат басында,
Алды болған Алаштың датқасында.
Көшпелі қазақы адам болып жүріп,
Талас қылған Тәшкеннің қақпасына!
Әйгілі ақынның осы 12 жолдан тұратын 3 шумақ толғау-өлеңінің үзіндісіне зер салсаңыз, бірнеше томдықтардан таба алмайтын тың деректерге, соны мәліметтерге ұшырасасыз
Мәселен, «Батырбасы Тәшкенде болып еді, Қылыш, мылтық, найзаның ұшыменен» дегеннің анықтамасы –­­ Молда Қошық бабамыздың жай ғана батыр емес, қазақшалап айтқанда, бұл атақты ере-сен зор еңбекпен, асқан жанқиярлық ерлікпен, қаһарман қайраткерлікпен иеленгендігінен, соңынан 40 000 әскер ерткен Бас сардар болғандығынан хабар береді
«Алтын жүген ауырлап ат басында» деген бір жолдың өзі-ақ оның сән-салтанатын айғақтайды
Атының басына салғаны алтын жүген болғанда, өзінің нақ көрінісі қандай болды екен деп толғанатының тағы бар…
Әрине, кітапта айтылғандардың бәрін қайталап шығу міндет емес, оны ойлы оқырман өздері-ақ тауып оқып алатындығына және өзінше ой толғай-тындығына сенімдіміз
Осы шығарма «Молда Қошық» туралы тұмса тарих-тың төлбасы іспетті болып көрінеді
Оның Қоқан хандығының атынан Ресейде елші болуы – терең әрі арнайы зерттеуді талап ететін жеке тақырып іспетті
Ал Жамбыл-жәкемнің «пірі» атанған Майлықожамен арақатынасы да арнайы бір кітапқа молынан жүк боларлықтай көрінеді
Өйткені еңбекте Майлы ақынның жаңадан табылған жыр-толғаулары, датқамен, оның бала­ларымен әйгілі ақынның өзара байланысы туралы дереккөздері тұңғыш рет беріліп отыр
Датқаның үрім-бұтақтарының кейінгі өмірі, кешкен тағдыры да талай терең сырдың, тосын тарихи құпияның бетін ашуы мүмкін
Айталық, қазіргі Ташкент қаласын қақ жарып өтетін «Дарқан арық» атты кішігірім өзенді мыңбасы Молда Қошықтың өзі бас болып, елінің адамдарына қаздырғанын, сол заманда Ташкент қаласының ортасында Дарқан атты шағын ауыл болғанын, оны Дарқан жұрты мекендегенін, қаланы орыстар жаулап алған соң, сол бір тайпа елді (ХІХ ғасырдың екінші жартысында) жаңа қонысқа – қазіргі Сарыағаш ауданындағы («Сарыағаш» шипажайы орналасқан) Дарқан елді мекеніне бастап апарып, қоныстандырған Молда Қошық датқа екенін, кітаптағы басқа да тың тарихи деректерді, мұрағат материалдарын біреу білсе, біреуі білмеуі мүмкін
Еңбек осынысымен құнды.
Мұнан бөлек, осындай ұлы адамның сүйегі жатқан Оңтүстік өлкенің Сары-ағаш ауданы азаматтары да түп тарихымызды түгендеуде мәңгі еске қалды-рарлықтай игі іс-шаралар ұйымдастырса қандай дұрыс болар еді деп ойлаймыз.
Сөз соңында айтарымыз, Бақтияр Смановтың «Молда Қошық датқа» кіта-бы халқымыздың тарихына тыңнан қосылған жаңа үлес дегіміз келеді.
Жарылқасын БОРАНБАЕВ,
ҚР Жазушылар және Журналистер одағының мүшесі, 
«Алаш» тарихи-зерттеу орталығының қызметкері
