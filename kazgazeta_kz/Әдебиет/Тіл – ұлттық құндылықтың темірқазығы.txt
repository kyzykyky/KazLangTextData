Эльмира Оразалиева, 
Қазақстан Республикасы Президентінің жанындағы Мемлекеттік басқару академиясы, Мемлекеттік және шет тілдер кафедрасының меңгерушісі, филология
ғылымдарының докторы, профессор
Еліміздің ұлттық білім беру жүйесіндегі өзекті бағыттардың бірін «Қазақ елінің ұлттық идеясын жүзеге асырар, тәуелсіздігіміздің тірегі Елордамызға мәңгілік ғұмыр сыйлар» ұрпақтың ана тіліне деген мақтанышын, мемлекеттік тілге деген құрметін қалыптастыру мәселесі айқындары сөзсіз
Олай дейтін себебіміз, тіл – қарым-қатынас құралы, ұлттық құндылықтарды сақтау мен елдің рухани қазығын берік ұстау кілті
Сондықтан оның қоғамдағы қолданысы да, халықаралық мінбеге бастар жеке даралығы да жаһандық дәуірдегі өз орнымен және үлесімен дәйектелері анық.
Бүгін тіл үйрету әдістемесі құзірет пен біліктілік нормаларын қажеттілік пен сұраныс ұстанымдарымен сабақтастыра білген жағдайда тілдік дайындықтың сапалық көрсеткіштеріне қол жеткізуге болады
Деңгейлік оқыту талаптарына сай және қолданбалы мүмкіндігі жоғары деңгейде дайын­далған тілдік ақпараттың меңгерілуі нәтижелі болатындықтан, қазақ тілін оқытуға қатысты бірнеше мәселе­лерді тоғыстыру қажеттігі дау тудырмайды
Біріншіден, профессор Ф.Оразбаева ұсынған қатысымдық немесе коммуникативтік әдістің ұтымды жүзеге асырылуы тіл меңгерушінің, ең бастысы, сөйлеу мен тілдік қарым-қатынас дағдыларын дамытуға тікелей әсер етеді
Екіншіден, жинақталған материалдың үйренушінің жас ерекшелігіне, қызығушылығы мен кәсіби мамандығына бағдарлануы тілдің қолданыста болуын көздейді
Үшіншіден, аудиторияның мақсаты мен қабілетіне сәйкес басшылық­қа алынатын әдіс-тәсілдер психоло­гиялық, танымдық және әлеуметтік қағидаттарға негізделген жағдайда тілдік дәрістер жеке тұлғалардың қабылдау, түсіну, есте сақтау қабілеттерімен сабақтастық бағытта қызмет атқарады.
Қазақстан Республикасы Прези­­дентінің жанындағы Мемлекет­тік басқару академиясы магис­трант­тарының, докторанттары мен тың­даушыларының тілдік құзыретін дамыту мақсатында ұсынылатын пәндердің ерекшелігі де жоғарыда аталған кешенді оқыту талаптарымен үндес келеді
Осы­ған орай, «Мемлекеттік және шет тілдер» кафедрасы оқытушыларының алдына тілдік құралдарды кәсіби саламен байланыстыру, қолданыстағы нормативтік құжат мәтіндеріне сүйену, халықаралық деңгейде кеңінен пайдаланылатын шет тілді оқыту оқу-әдістемелік құралдарды, заманауи компьютерлік және аудио дискілер мен оқыту бағдарламаларын аудитория қажетіне бейімдей қолдану, үйренушілерді ресми стильге, академиялық тілге тән белгілермен таныс­тыру және олардың кәсіби біліктілігін сомдайтын қабілеттерге баса назар аудару міндеттері маңызды болып табылады
Нәтижесінде мемлекет мүддесіне қызмет ететін ұрпақ сауаттылық нормаларын жеке тұлғалық өсуіне бағыттау арқылы заман сұранысына жауап беретін мемлекеттік қызметшілердің жаңа буынын қалыптастыруға негіз бола алады.
«Қазақ тілі бүгінде ғылым мен білімнің, интернеттің тіліне айналды
Қазақ тілінде білім алатындардың саны жыл өткен сайын көбейіп келеді
Еліміз бойынша мемлекеттік тілді оқытатын 57 орталық жұмыс істейді
Олардан мыңдаған азаматтар қазақ тілін үйреніп шықты, әлі де үйренуде
Былтырғыға қарағанда, биыл қазақ тілін білемін деген өзге ұлт өкілдерінің саны 10 пайызға өскен
Бұл да біраз жайттан хабар береді
Тек соңғы 3 жылда мемлекеттік тілді дамытуға республика бойынша 10 миллиард теңге бөлінді
Енді ешкім өзгерте алмайтын бір ақиқат бар
Ана тіліміз Мәңгілік Елімізбен бірге Мәңгілік тіл болды! Оны даудың тақырыбы емес, ұлттың ұйытқысы ете білгеніміз жөн».
Елбасының «Қазақстан жолы – 2050: 
бір мақсат, бір мүдде, бір болашақ» Жолдауынан
«Мемлекеттік тіл – елдігіміз бен бірлігіміздің кемел келбеті, өзіндік даму моделіміздің негізі» деген тұжырымнан бастау алатын тіл сабақтары бүгінгі күні елтанымдық, сонымен қатар тұлға танымдық қызметтерді тоғыстыру мақсатынан туындайды
Оның астарында мемлекеттің экономикалық, саяси, әлеуметтік тыныс-тіршілігімен қатар, мәдени келбеті мен рухани әлемі де көрініс табатындықтан, тілдік материалдардың дұрыс сөйлеу мен дұрыс жазу нормаларымен қатар, адамзат табиғатына тән білу, тану, зерделеу әрекеттерін жүзеге асыруды көздеуі өзекті мәселе болып отыр
Мемлекеттік тілдің әлеуметтік-қатысымдық ортада сұранысқа ие болуы оның меңгерілу мақсатымен, деңгейлік көрсеткішімен және қолдану ерекшелігімен айқындалатыны сөзсіз
Қазір Қазақстанда тұратын ересек тұрғындардың мемлекеттік тілді меңгеру деңгейі өзге ұлт өкілдерінің үлесімен, мемлекеттік қызмет саласындағы қолданбалы сипатымен әрі мемлекеттік емес секторды құрайтын әлеуметтік топтың барлық топтарынан жинақталған жалпы көпшілікке жасалған мүмкіндіктер салмағымен өлшенеді
Тілдік дәрістерді ұйымдастыру пәндердің тақырыптық және мазмұндық қамтылуымен, қол жеткізген нәтижелерімен, оқыту үдерісін қамтамасыз ететін әдіс-тәсілдердің ұтымдылығымен айқындалатынын ескерсек, тілдік оқыту нарығын сегменттеу, біріншіден, сұраныс деңгейін сараптаумен және оқыту сапасын қамтамасыз ететін әдістемелік құралдармен тығыз байланысты болып келеді
Екіншіден, тілдік дайындықтың салалық бағдары мен қатысымдық үлесімен сұрыптала түседі.
Тіл оқытудың сандық-сапалық үлес мөлшері мониторинг жүргі­зумен және әлеуметтік зерттеу нәтиже­ле­рімен анықталатыны ақиқат
Осыған орай, 2012 жылы баспаға ­А.Сәдуа­қасова мен Б.Рақышеваның редакциясымен ұсынылған «Қазақстан Республикасындағы тіл саясаты (әлеуметтік зерттеулер нәтижесі)» атты басылым Қазақстан Республикасы Мәдениет және ақпарат министрлігі Тіл комитетінің арнайы тапсырысымен және бетпе-бет немесе face-to-face әдісін қолдану негізінде 14 облыстан және республикалық маңызы бар Астана мен Алматы қалаларынан 6013 адамнан сұхбат алу арқылы дайындалды
Оның 3013 респонденті мемлекеттік қызметшілер болса, 3000-ы білім беру жүйесінің барлық сатыларын қамтыған әртүрлі әлеуметтік топ өкілдері болды.
Мемлекеттік басқару саласындағы қазақ тіліне қатысты сандық үлестер «Қазіргі уақытта мемлекеттік тілді үйреніп жүрсіз бе?», «Не үшін?» және «Қалай?» деген сұрақтарға берілген жауаптармен дәйектеліп, төмендегідей пайыздық көрсеткіштермен ерек­ше­ленді: сауалнамаға жауап бергендердің 48 пайызы қазір қазақ тілін үйренбей жатқанын атап өтіп, оның себебін қазақ тілін біле­тіндіктерімен түсіндірді; сауалнамаға қатысушылардың 22,1 пайызы «иә, үйреніп жатырмыз» десе, 11 пайы­зы үйренуді жоспарлап отыр­ғандарын айтты
Ал 18,4 пайызы «үйренуді бастаған жоқпыз» деген жауап­тар берді
Мемлекеттік қызметші­лердің мемлекеттік тілді меңгеруі бойынша анықталған аталмыш сандар өңірлік аспектілердің негізінде әртүрлі арасалмақты бар екенін нақтылай түсті
Айталық, Ақмола облысында бұл үлес – 43,6 пайыз, Қостанай облысында – 40,9, Жамбыл облысында – 40,3, Павлодар облысында – 35,7, Солтүстік Қазақстан облысында – 37,1 пайыздық мөлшерді көрсетті.
Мемлекеттік қызметшілердің қазақ тілін үйренуге қызығушылығын келесі нәтижелерімен сипаттауға болады: мемлекеттік қызметшілердің 45,3 пайы­зы жұмыс орнындарында ашылған курстарға қатысады, 19 пайызы өзге мекемелерде немесе репетитормен дайындалу арқылы тілдік дайындығын көтереді, ал 7,2 пайызы мемлекеттік тілді үйрену мақсатында бұқаралық ақпарат құралдары мен Интернет ресурстарын пайдаланады
Қазақ тіліне деген сұраныс қажеттілігі мемлекеттік қызметшілердің жұмыс орнындарында ашылған курстарға қатысуымен немесе жекеленген репетиторлардың көмегіне жүгінуімен дәйектеліп, екі түрлі себептің арақатынасын айқындайды: біріншіден, тұлғалардың жоғары дәрежелі жеке уәждемесі, екіншіден, қызмет орындарында қойылған жоғары талап деңгейі
Оған дәлел ретінде қазақстандықтардың арасында кеңінен орын алған қазақ тілін үйрену мақсатын сипаттайтын 5 себепке назар аударған дұрыс: 1) респонденттердің 30 пайызы қазақ тілін үйренуді азаматтық парызым деп біледі; 2) 22 пайызы болашағын Қазақстанмен байланыс­тырады; 3) 19 пайызы мансаптық өсуге қажеттілігін бағалайды; 4) 17,2 пайызы қарым-қатынас қажеттілігін басшылыққа алады; 5) 7,2 пайызы отбасының не басшылардың талап етуімен үйренетіндіктерін хабарласа, Астанада қазақ тілін үйреніп жатқан респонденттердің 40,5 пайызы оны азаматтық парызым деп бағалайды екен
Қазақстанның өзге өңірлерінде қазақ тілін білуді өзінің азаматтық парызы деп тану оңтүстік және солтүстік аймақтарға тән деп көрсетіледі
Атап айтқанда, Алматы облысында – 60 пайыз, Қостанай облысында – 59,4 пайыз және Павлодар облысында – 57,9 пайыз
Соның ішінде мемлекеттік қызметшілердің қазақ тілін үйренуінің пайыздық үлесі салыстырмалы түрде жоғары басты екі фактормен түсіндіріледі: бұл менің азаматтық парызым деп есептейтіндер саны 34 пайыз болса, мансаптық мақсатты көздеушілер көрсеткіші 25,9 пайызбен өлшенеді.
Бүгін тіл үйрену үдерісін жаңа мүмкіндіктер кеңістігі, «абыройлы міндет», Қазақстанның «үздіксіз өсуін қамта­­масыз ететін жаңғыру жолын» айқын­дайтын құзіретті бастама деп түсінгенде ғана оның қайтарымы мол болмақ
Тілдік дайындықтың деңгейі үздіксіз мониторинг жүргізу арқылы саралану керек, бұл білім беру нәтижелерін нақтылауға да, алға қояр міндеттерді жоспарлауға да көмегін тигізеді
Қазіргі практикалық бағдары басымдық танытатын оқыту жүйесінің өзгешелігі дәстүрлі жолымызды халықаралық тәжірибемен шебер сабақтастыра білуге негізделетіндіктен, әр тілдік сабақ аудиторияның деңгейлік дайындығын ескерген, болашақта қажеттілік тудыратын тапсырмалар мен ақпараттар топтамасын басшылыққа ала ұйымдастырылады
Оның жинақталған негізгі бағыттары әр аудиторияда алдын ала ауызша сұрақ-жауап немесе жазбаша сауалнама жүргізу арқылы белгіленеді
Нәтижесінде тілдік бірліктер қатысымдық мақсатына қарай өзектеліп, кәсіби мамандануына орай жіктеліп ұсынылады
Алғы шепке тіл үйренушінің уәжі мен қызығушылығының, қоғамдағы міндеттері мен қызметінің, жеке тұлғалық өсу жолы мен мансаптық жоспарының шығарылуы тілдің құрал ретіндегі адамзат өміріндегі маңызын дәйектеуге, қолданбалы әлеуетін көтеруге мүмкіндік береді.
Кафедра құрамындағы әр оқытушы тілді мемлекеттік қызметшілердің кәсіби, қоғамдық әрі танымдық көзқарасын қалыптастырушы фактор ретінде бағалай отырып, материалды сұранысы жоғары мәселелерге бағыттауды көздейді
Мемлекеттік қызметшілердің өз ана тіліндегі және өзге тілдегі (ағылшын, француз, итальян, араб тілдеріндегі) кәсіби құзіреттілігін қалыптастырып, дамыту міндеттерін шешуге бет алған ұжым бүгінгі күні мемлекеттік қызметтің іс қағаздары мен көпшілік алдында сөз сөйлеу біліктілігін дамыту; шет тілдерін меңгеруді жалпыеуропалық құзыреттілік негізінде деңгейлік оқыту талаптарымен тоғыстыру: зерделеу, оқыту, бағалау (Common European Framework of Reference, CEFR); білім беру жүйесінде қолданылатын интерактивті әдістерді кеңінен (рөлдік ойындар, дөңгелек үстел, т.б.) қолдану; мемлекеттік және шет тілдерін электронды және қашықтықтан оқыту бағдарламалары арқылы меңгерту; КАЗТЕСТ, IELTS, TOEFL, DELF, DALF технологиялары бойынша аралық және қорытынды бақылау өткізу; академия тыңдаушылары мен магистранттарына мәдениаралық құзыреттілікті игерту сияқты мәселелерді қамтып отыр.
Мемлекеттік саясаттың ұлттық мектебі тыңдаушылары мен Мемле­кеттік басқару, Сот төрелігі, Дипломатия институттарының магистранттарына керек маманданды­рылған ресми тілмен қатар, докторант­тарға арналған академиялық тіл нормаларының жекелей әрі топталып ұсынылуы оқытушылардың біліктілік деңгейін танытатын көрсеткіші болып есептеледі.
Халықаралық «Болашақ» бағдар­ламасы аясында ортақ конкурстық іріктеумен ғылыми тағылымдамадан өткен тіл мамандары Ұлыбритания, Америка Құрама Штаттары, Франция, Австрия, Германия, Мысыр сияқты шет мемлекеттердің озық үлгілерімен таныса отырып, өз елінің ұлттық-мәдени ерекшелігі, ғылыми-әдістемелік жетістіктері туралы жан-жақты ақпарат берді
Оған дәлел ретінде оқытушылардың Қазақстанға келуді жоспарлаған дипломатиялық корпустан қазақ тілі бойынша тапсырылатын емтиханды Лондонда қабылдауға қатысуын және Кембридждегі Орталық Азия форумында қазақ тілі курстарын ұйымдастыруын атап өтуге болады
Алға қойған міндеттерді сапалы жүзеге асыру үшін, кафедра Қазақстан Республикасы Премьер-министрінің Кеңсесімен, Қазақстан Республикасы Мәдениет және ақпарат министрлігі Тіл комитетімен, Қазақстан Республикасындағы Америка Құрама Штаттарының, Германия, Австрия, Франция, Италия, БАӘ елшіліктерімен, бірнеше қоғамдық бірлестіктермен, атап айтқанда: Қазақ­стандағы Франция елшілігі жанындағы мәдени-білім беру орталығы «Француз Альянсымен» (Астана), Британия Кеңесімен (British Council), «Macmillan, «Inter Press» баспаларымен, АҚШ елшілігі жанындағы ақпараттық ресурс­тық орталығымен (Астана), Вена дип­ломатиялық академиясы және Франция Әкiм­шiлiгiнiң Ұлттық мектебi сияқты ЖОО-мен серіктестік байланыстар орнатқан.
Адам – белгілі бір қоғамның мүшесі, ұлттық-мәдени дамудың жемісі
Ол әлеуметтік танымның иесі атана отырып, қоғам, тұлға, сана секілді үштік одақтың байланысына негізделе әрекет етеді
Қоршаған дүние мен оның қоғамдық даму сатылары адамның жеке тұлғалық болмысын, аксиологиялық танымын, рухани өрісін сомдаса, оның генетикалық және әлеуметтік жады қызметтері танымдық және тәжірибелік әрекеттер қорын анықтайтыны сөзсіз
Қоғам мен адам арақатынасы, ең алдымен, тілдік құралдар арқылы көрініс табады, яғни жеке тұлғалардың қатысымдық әрекеті, топпен араласу қабілеті, қоғамда атқарар қызметі, соған орай анықталар әлеуметтік жағдайы – барлығы дерлік тіл арқылы, тілдік қатынас негізінде дәйектелетін экстратанымдық факторларды құрайды
Адамдар тіл арқылы құрылымдық немесе формалық өзгешеліктерді ғана емес, ең бастысы, сол тілді пайдаланушылардың ұлттық психологиясын, мәдени даму үлгісін, әлеуметтік негіздерін танып білу қасиетіне ие болады.
