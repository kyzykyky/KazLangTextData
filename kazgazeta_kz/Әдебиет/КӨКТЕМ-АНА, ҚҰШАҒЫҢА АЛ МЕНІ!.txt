Жұлдыз БЕЙСЕК
Кірпіктерін әзер ашып шық жатыр,
Жарысуға дайындалып жылға тұр.
Жаңбырменен қауышамын,
Алақай
Деп аспанға көтерілді қолшатыр.
Биші қыздай майысады жел cұлу,
Бар даусымен күлер болды енді су.
Қыр астынан бой көтерер қызғалдақ,
Күнге қарап сыбырлайды «мен – сұлу».
Жер-бесіктен басын созып өскіндер,
Рақмет, ана, еңбегіңіз өстім дер .
Жапырағымен билеп және сыр айтып,
Бойжеттім мен,
Құлағымды тестім дер.
Қар жылаған… сұрағандай кешірім,
Мейірімге ашық менің есігім.
Біреу маған талмай ұзақ қарады,
Көктем дедім,
Көктем дедім есімім.
***
Босанғандай бұтақтарым бүр жарды,
Қолын бұлғап тал шақырды құстарды.
Тіршіліктің белгісі ғой,
Оянды.
Көктем-ана қолда деді ұшқанды.
Сәукелесін киіп алды сарғалдақ,
Қыр төсінде қызғалдақтар ән салмақ.
Қиыршық құм жел қуалап күлгенде,
Ауыл дедім көктен түсіп қалған бақ.
Жер көрпесін имене ашты шөп керім,
Көрді күннің қақ маңдайдан өпкенін.
Күн құшады қара жерді жұмақ деп,
Жер елжіреп дем бердің дер көктегі үн.
Сай-салалар бозбаладай тебіскен,
Жүгіргендей мал қайтқанда өрістен.
Таудан аққан апам сынды сол өзен.Қолындағы бармен елмен бөліскен.
Бұлт – тостақтан шашу шашты аспан да,
Домбыра үні шықты жерді басқанда,
Үйіп едік, жылтырынан жинап ап,
Көктеммін деп жазу жазды тастар да.
Балалықтың иісіндей таң лебі,
Бұл ғұмырым, ғұмыр емес бал ма еді?
Әр тал шашым раушан болып гүлдеп тұр,
Көктем-ана, құшағыңа ал мені.
***
Анам күтіп тұрған шығар төбеңде,
Жасын сүрт, жел, көре қалсаң «келер» де.
Жанында жүр, ақмаңдай ай, кешқұрым,
Шеңгелдердің қоңырауын терерде.
Туған жерді бүгін, ертең… көрем бе?
Тал бесігің тыныштыққа бөлер ме?
Түсімде мен көктем-қызбен той тойлап,
Үй ойнаймын, құмды екіге бөлем де.
Лақ қуалап, гүлден гүлге жүгірген,
Етегіне ошағандар ілінген,
Саусақтары сұлу еді анамның,
Туған жердің тікенімен тілінген.
Саған қарай қадам басып келемін,
Бақылайтын бойшаң аға — терегім.
Көбелегім қонбай әуре ететін,
Еркелетіп иілетін еменім.
Сүйемін-ау, құм суырар дауылын,
Құмнан моншақ таққан менің ауылым.
Шалқып кетсем құшағыңда күндей боп,
Бір иіскемей кетпеуші еді жауының.
Бақбақ гүлім, бәйшешегім – құмарым,
Сендерді өппей, сағынышқа құладым.
Топырағыңнан түлеп ұшқан қызың ем,
Шаштарымнан жусан аңқып тұратын.
Киелі ғой сенде жатқан тас-дағы,
Шақырады мөлдірліктің аспаны.
Канша уақыт ауаң мені құшақтап,
Күнің алтын сәулелерін шашпады.
Аппақ қарың ерімеді қолымда,
Қаңбақтарың жүгірмеді жолымда.
Бақаларың секірмеді солымда,
Тасбақалар тәй баспады оңымда.
Күлкім еді – сылдыраған бұлақтар,
Жасыл шөбім жайлауым ғой тұрақтар.
Мен келгенше жанында боп анамның,
Жарық етші жолын жұлдыз – шырақтар.
Жамбыл облысы 
Талас ауданы
