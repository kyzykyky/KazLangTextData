– Әке, мен Төле биге барып сәлем беремін, өзін көріп, сөзін тыңдағым келеді, – деп бала Қазыбек қолқа салғанда әкесі:
– Ойбай, балам-ay, ол үлкен кемеңгер кісі, не деп барасың, алдында сөз таба алмай күлкі боласың, барма, – дейді
Бірақ Қазыбек қоярда-қоймай әкесінен рұқсат алып, біраз жолдасымен Төле бидің алдына сәлем бере келеді.
– Шырағым, «баз бала әкесінен өтіп туады, баз бала әкесіне жетіп туады, баз бала кері кетіп туады» деген
Сен соның қайсысың? – дейді Төле би сынап.
– Өткенімді алдымдағы өмірім біледі
Өз ойымша әкеме жетіп тудым-ау деймін, – дейді Қазыбек сөзден тосылмай.
– Ә, шырағым, жарайсың, – деп, Төле би балаша жадырап ризалығын білдіреді.
– Алысыңыз қандай? – дейді Қазыбек те сыпайы сұрақ қойып.
– Алысым жақын болды.
– Тәттіңіз қандай болды?
– Тәттім шырын болды.
– Несиеңіз қандай?
– Несием, шүкір, өніп жатыр.
Қазыбек аулына келген соң әкесі оның қасына ерген серіктерінен: «Балам Төле бимен не деп сөйлесті» деп сұрағанында:
– Екеуі былай десіп әңгімелесті, бірақ мәнісіне түсіне алмадық, – деседі олар
«Олары несі екен» деп қарт әке де түкке түсінбей таңғалады
Сонда жұмбақ сырды Қазыбектің өзі айтып береді.
– Төкеңнің «алысым жақын болды» дегені қос жанарын айтқаны
«Тәттім шырын болды» дегені ұйқысының қашқанын білдіргені
«Шүкір, несием өніп жатыр» дегені балаларының жақсы бағып, жақсы күтіп отырғанын түсіндіргені, – дейді.
