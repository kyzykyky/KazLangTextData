Арқаң ғой сенің,
Бақытымның шамы жанса әрі.
Халқыма сенсің шұғыласын төккен таң сәрі,
Конституциям – сүйенер мәңгі тірегім,
Ата-бабаларымның ғасырлар бойғы аңсары.
Шалқып бір тасқан Ұлы даламның күй үні,
Түп қазық етіп, оралар саған сүйініп.
Конституциям – тұрғаны анық өзіңде,
«Тәуба!» деп айтар Тәуелсіздігімнің түйіні.
Жанымның шөлін басып бір ағар бұлақ сен,
Жарасты елім сен барда жақын, жырақпен.
Күйзеліп талай, боз төбе құшқан бабаның,
Ұрпағы біздер, серпілдік асқақ мұратпен.
Замандар өткен, ғасырлар бізді көп үккен,
Тура би өзің, өзіңнен асқан жоқ үстем.
Бір-бірін сыйлап, түтіні бірге ұшқанға,
Бөле де жармай нұрыңды тұрсың төгіп сен.
Мақсатым айқын, бағдарым анық, тұп-тура,
Даламды тауып, төсіне аунар құт қунап.
Сары алтын масақ теңіздей толқып  тербелсе,
Қуанар күн де жанарын әнтек шық сулап.
Асты да ырыс, үсті де ырыс жерімнің,
Мойындап әлем көкесін көрді «керімнің».
Ұстаттың әділ майлы да басын жіліктің,
Ерінбегендерге, моншақтап үзген терін мың.
Самалмен жайлы желпінді сонау сағым қыр,
Сездіретіндей сілкінген бүгін бағын дүр.
Үйірлеп жылқы, табындап түйе көшеді,
Қазағы қырдың мың-мыңдап қойын бағып жүр.
Берілер іске, күн сайын, кейде күнара,
Өндіріс жаңа, жұмысшы тартпай тұра ма.
Әйгілеп елдің қара алтын қамсыз қуатын,
Бұлттарды орап, шұлғиды басын мұнара.
Әнұран шалқып, көк Туым биік – бақ Туым,
Қуанып досым, көңілі ала, жат суын.
Конституциям – сенеді саған келешек,
Сенеді саған өркениет күші – жас буын.
Тасиды арнам төсінде бұлқып су-ағын,
Ол күндер артта, кешпейді сәби туа мұң.
Конституциям – мәңгілік нұрға бөлейді,
Мәңгілік елді, сезінген ыстық шуағын.
Таңатар Дәрелұлы
Атырау облысы
Құрманғазы ауданы
