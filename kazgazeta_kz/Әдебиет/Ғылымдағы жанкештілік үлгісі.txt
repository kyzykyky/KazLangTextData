Бүгінгі жаһандану кезеңіне тап келген қазақ руханияты жайлы қатты алаңдап, жиі қалам тартатын қарымды қаламгер, филология ғылымдарының докторы, профессор Бақыт Кәрібаеваның есімі әдеби-ғылыми ортаға ғана емес, қара орман қазақ оқырманына да кеңінен танымал
Оқырман жүрегін жаулау оңай дүние емес екені мәлім
Әсіресе, әдебиеттану мен сыни еңбектер оқырман таңдайды емес пе! Бұл, біріншіден, қазақ оқырманының бүгінгі талғам биігін межелейтіндей
Себебі Бақыт Кәрібаеваның қарымды қаламы өнер сиқыры дарыған, өзіндік қолтаңбасы бар дүниелер туғызып келеді.
Сөзге талғам-талап Абайдан басталды десек, Кеңес тұсында қазақ тілі тоқырап қалды
Тілді тірілту – қазақ сөзін үкілеу
Сын – шын болса, әрине, көкейден шықпақ
Егер бұл тіл мәселесі ғылыми-көркем стильге айналса, құндылыққа қол жеткізгендік емес пе! Оның шығармашылығының өзектілігі мен өткірлігі қос өрімдей қатар өріліп келеді
Өнер-ғылымның дүние шарпысуымен жаңа өріс ашатынын тарих жақсы біледі
Көркемдік әлемін меңгерген Бақыт Кәрібаеваның сын, көркем проза, сараптамаға сүйенген ғылыми ой-пікірлері өзара тұтастық тауып, жаңа бір концепцияға көтеріледі
Заңғар тұлғалар М.Әуезов, Ш.Айтматов, Ғ.Мүсірепов, т.б
көркемдік әлемін ашатын оның көлемді еңбектері таза академиялық ғылыми еңбектерден көркемдік стилі арқылы ерекшеленеді
Әрине, бұдан ғылымға еш нұқсан келмейді, қайта ғылыми дәлдігі мен нақтылығы көрнекілене түседі
Сондықтан да қарымды қалам егесін нағыз жаһандану кезеңінің жазушысы, ғалымы, сыншысы десек, әділдік болар! Белгілі педагог-ұстаз, мектеп ісінің үздігі Қанипа Бітібаеваның: «Бақыт Кәрібаеваның ғылымдағы ізденісі бір төбе де, диссертация үшін жазылған ғылыми «еңбектер» бір төбе
Оның әр еңбектерінде ғылыми жаңалық, жаңа леп бар
Алайда оны әдеби орта тез қабылдай қойған жоқ», – деуі де біраз сырдың бетін  ашқандай…
Ол жаңалығын дәстүрден өрбітеді
Қара қылды қақ жарған билер дәстүрін мұра етсе, би тілінің барша сыр-сипатын зерттеп, бүгінгі ғылым-өнер биігіне көтереді
«Абай – алдымен би болды» деген тосын пікір айтты алғаш болып
Яғни зерттеуге сұранатын арна
Тың тақырып.
Әдебиеттен емес, өмірден өнерге келу, теориядан емес, тәжірибеден ғылым түзу – расында да, Бақыт Кәрібаеваның тағанын берік еткені сөзсіз
Ол Жоғары мектептерде дәріс оқи жүріп, өнер өлкесінің иірімдерін игерді
Мәселен, Қарағанды университетінің доценті бола жүріп, өз сөзімен айтқанда, «жалынды жырлары тасты тескен кілең қазақ ақындарын» докторлық еңбегіне объект етіп алуы – ерлікпен өлшенетін, өнертапқыштықпен бағаланатын әдебиеттегі ерен қимыл еді
Өйткені ол кезең кеңестік поэзия «маршалдарынан» бас­талып, «сарбаздарына» ұласқан ұзақ та тұрақты тізімнен ешкім, ешқашан ешқайда шашау шықпайтын, шыға алмайтын замана болатын
Бірақ Бақыт Кәрібаеваның бұл «жобасы» бас сыншы – академик Мұхаметжан Қаратаев тарапынан қолдау тапты
Бұл жайлы ғалым: «…Кәсіби білім бой көрсетпей тұра алмайды
Мұхаметжан Қожасбайұлы терең білімін, өткен үлкен эстетикалық мектебін үнемі паш етіп жүретін пайымдыға», – деп өткенге ойлы баға береді.
«Ел тәуелсіздігі – алдымен әдебиет тәуелсіздігі»
Бақыт Кәрібаеваның бұлайша толғануына оның толықтай мо­ральдық-профессионалдық құқы бар
Өткен ғасырдың 80-90-жылдары-ақ «Абайтанудағы ақтаңдақтар», «Абай­тану­дың халықтық маңызы», «Әуезов – әлемдік тұлға», «Әуезовтанудың маңыздылығы», т.б
сынды еңбектері – қазақ әдебиеті арнасын басқаша методологияда жү­йелейтін, бұ­рын-соңды қазақ әдебиеттануы айтпаған, айта алмаған кесек бітімді еңбектер
Сол сияқты «Стиль сыры», «Құндылық өлшемі», «Мағжан поэтикасы», т.б
ғылыми-көркем еңбектері – «Сөз» концепциясына тұңғыш бүгіндік әде­биеттану үрдісінен үңілген таза теориялық еңбектер
Мұны кезінде іргелі ғалымдар да мойындаған еді
«Бақыт Кәрі­баева  қазақ сөзін зерттеуде біздің ғылыми өремізді үзіп, Щерба, Виноградовтармен терезе теңестірді», – деді академик Рахманқұл Бердібаев оның диссертациясын тал­қылау үстінде
Расында да, Б.Кәрібаеваның әдебиет жайлы жазғандары білімді сараптамалар, көркемөнерге көзқарасын ғана емес, қабілет-қарымын танытатын талантты туындылар болатын
«Талап деңгейі» (1984), «Қазақ лирикасының поэтикасы» (1988), «Қара өлең және лирика» (2001), «Қазіргі қазақ әдебиетінің көркемдік даму арналары» (2001), т.б
бүгін библиографиялық сирек қордағы кітаптары талапты филолог маманның қолында жүрген «филологиялық анықтама» қызметін атқарады десек, артық айтқандық емес
Олар әлі де құнды, бояуы өшпеген көркем күйде
Болашақ буынға да қызмет етері сөзсіз
Тек таралымы тым аз, сирек ұшырасатын бұл кітаптарды кітапхана, дүкен сөрелерінен кездестіру қиын
Ал қуаныштысы сол, біздің кейіпкеріміз бұл қолы жеткен табыстарымен тоқтап-тоқырап қалған жоқ
Мәселен, ол ХХІ ғасыр есігін «Шын әдебиет енді туады» концептуалдық мақаласымен ашса, «Қазақ әдебиеті ХХІ ғасыр парадигмасында» ғылыми «жобасы» 2006 жылы Ғылым және білім министрлігі жариялаған конкурста жеңіске жетті
Сөйтіп, ғылымдағы 30 жыл жанкештілікпен еткен ғалым еңбегі көркем-эстетикалық, сыни-концептуалдық тұтастық тауып, жүйелене түседі
Әрине, бұл арнада түзілген рухани құндылық – білім қоры қоғам игілігі екені даусыз
Өйткені қазақ әдебиетіне, оның танымына жаңа ағын келді – стилистика пайда болды
Ғылыми-көркем ойлау арсеналы, көкжиегі кеңейе түсті
Ашық әңгімелесу барысында ол кісі маған «Баладай баптаған стилімді жасытпаққа, ойларымды аяқасты етіп тулақ қылуға қасақана кейбір қазақтілді басылымдар мені «қайталайды»
Сөз тіркестерін, кесек ойларымды, тіпті қойған тақырыптарыма дейін орынсыз өзге ауыздарға салып жібереді» деп нақты деректер келтірді
Бірақ оған онша алаң болмайтынын, өйткені кесек дүниені қанша бөлшектегенімен, сындыра алмайтынын, тұтас шығармашылықты оның «пародиясымен» еш алмастыру мүмкін еместігін алға тартты.
Алайда еліміздегі  білім ошақтарына ғалымның кәсіби еңбектері белгісіз себептермен ене алмай отыр
Осы сауалдың жауабын іздеп және отандық ғылымдағы қордаланып қалған кейбір мәселелер төңірегінде ой қозғау мақсатымен ғалымның өзімен тілдескенді жөн көрдік.
Жалғыздық сыры
– Бақыт апай, қазақ әдебиетінде «социалистік реализмді» негіздеуші ғалым-сыншы Мұхаметжан Қаратаевпен көзқарас қайшылығына тап болған жоқсыз ба? Бұл сұрақты қойып отырған себебім, биыл туғанына 100 жыл толып отырған үлкен сыншымыз бүгінгі күнмен тарихи сабақтаса ала ма?
– Мұхаң, ең алдымен, энциклопедист ғалым болатын
Ең сауатты қазақ энциклопедиясы сол тұста дүниеге келді
Сондықтан «Жұлдызға» жариялаған «Сынға – сын» айдарлы мақаламды («Жұлдыз», 1987, №6) мен Мұхаңның атына арнайы әдебиет тарихындағы атақты «Белинскийдің Гогольге хаты» іспетті «хат» түрінде жолдадым
Ғажабы сол, «со­циалистік реализмді» қазақ әдебиетінде теориялық тұрғыда негіздеуші бас сыншы М.Қ.Қаратаев маған жазған жауабында: «Бақыттың талантына, әдебиетке деген сүйіспеншілігіне тәнтімін» деп жазды
Бұл пікірді ол субъективизмнен шыға оты­рып, объективтік түрде әдебиет тарихы үшін айтты, мен үшін емес
Сөйтіп, кәсіби білімге деген ашық позициясын білдірді
Бұл – әлі демократиялық қоғам құру ісіне қазақ қоғамы білек түре қоймаған кезең
Сынған, мәжбүрленген аяулы Мұхаңның сол тұстардағы мұңлы бейнесін бүгін жиі есіме аламын.
Мен «тарихи сабақтастықты» Мұ­хаңнан бүгінге жалғасқан ғылыми са­бақтастықпен балама етіп, түсіндіргім келеді
Өзім таңдаған тақырыбым мен оның негіздемесін Әдебиет және өнер институтындағы өзі басқаратын «Қазақ совет бөліміне» ұсынғанда, ол қуанып кетті
«Бақыт, сен бұл «ақындарыңнан» сұрыптап тіккен қаракөл тон секілді ғылымға бір зерттеу берсең, сөз жоқ, еңбегің жанады», – деп кесіп айтты
Ғылымнан гөрі ол тұста мен әлгі ақындардың стихиясына қатты құлаған едім
Қайтсем, ғажайып ішкі ағыстарды ашып, өнертанымдық биікке айналдырамын деген арманшыл-романтик болмысымнан сарабдал да сарапшыл Мұхаң үрікпеді
Енді әдеби реалистке айналып-толысқан шағымда бір кездесіп, әдебиет жайлы еркін әңгімелесе алмағаным орны толмас өкініш әкеледі бүгін маған
Иә, тек сол кісінің арқасында мен 1981 жылы Әдебиет институтынан «Қазіргі қазақ ли­рикасының поэтикасы» атты докторлық диссертация тақырыбын бекіттім
Өзім аңсаған «ақындық стихиясын» армансыз ақтарып, сол биік нотада республикалық басылымдарда оны жариялай бастадым
Ел елең етті
Түркі дүниесінің шырыны – орта ғасырлық поэзия жаһұтын жетік білетін тіл маманы, қадірменді Әбжан Құрышжанов маған «арнауын»:
Төзе алмай надандыққа, терең кеттің,
Елді ойлар нысанаға ерен жеттің.
Бағалар ертелі-кеш қайран елің –
Сен оны әр сөзіңмен елеңдеттің, – деп аяқтаса, бірде сөзге сараң Сырағаң (Сырбай Мәуленов – Б.К.): «Бақыт, өзің Қарағандыда жатып, дауысың Алатаудан асып барады ғой», – деді күтпеген жерден, Жазушылар одағының дәлізінде ұшыраса кетіп
«Әдеби карьера» деген ұғым ол кезде (қазір де) мен үшін түк мағынасыз көрінетін
Мен жіберген үлкен өмірлік қателік – осы еді
Қайта, керісінше, қаламгер емес, қаһарманша қимыл көрсетіп, қоғамның азу тісіне өзім сұрандым
Бұдан менің тәп-тәуір басталған қаламгерлік өнерім екінші қатарға ығыстырылды
Өнер ор­тасынан гөрі, ең бір қоғамдық ауруы асқынған ортаға түсіп, ақындық мінезбен ширыға бердім
Оған мен бүгін де опынбаймын
Жүрек түбінде жатқан бір арыстан – сенім менің өз бойымды өзіме билетпеді… Бәлкім, сол «ащы шындық» болар мені шыңдаған
Сол қасиетті шындық болар мені жебеп-желеп, қолдап-қорғап жүрген… «Табынар Тәңірім – шындық» дегенде Толстой құдай осы «арыстанға» табынған екен ғой… Ал мен әдебиетке келген кезеңде Толстой-Абай таныған шындық жат болатын
Мағжан-Махамбет сәулесі түскен Жұмекен жырлары ол тұста тұрпайы социологизм мектебі түлектерінен тепе­ріш көрді
Ақылға қонбайтын сын естіді
Осыған ызалы Мұқағали арандап қалып, Жазушылар одағы қатарынан шығарылды
Шығармашылық ортадан аластатылды
Қасым киген кеп-кебін осылай жалғасын тапты
Осы ресмиленген «әдеби пиғылды» белден басып, тұп-тура осылардың шығармашылығынан тұратын «сұрыпталған қаракөл тон» тігіп шығуға бел байладым
Бірден-ақ бұл бастамам «ә» деп бастаған әдеби сөзім газет-журналдарда жариялана бастаған – белгілі қоғамдық-әдеби ор­таны тітіркендіре бастады
Бірақ сол кезде Тәкен Әлімқұловтан бастап, Са­йын Мұратбеков, Сағи Жиенбаев, Ғафу Қайырбеков, Тұманбай Молдағалиев, Қадыр Мырзалиев, т.б
жылы лебіздер білдірді
Мәселен, Жазушылар одағына өтер кезде маған арнап жазылған Тәкен Әлімқұловтың ұсыныс мінездемесі (рекомендациясы) – менің жеке архивімдегі құнды дүниелердің бірі
Еркін ойға тұсау салып, небір шу асауды жуасытқан «кәрі құрық» бауы менің де мойныма тұзақ тастады
«Қаракөл тонның» аяғы бітпейтін дауға айналып, байтал түгілі бас қайғы – қара басыма қарай ойысты
Оны мен анық көре-біле тұра мойымадым
Зерттеу еңбектермен қатар «советтік сын» мектебін терістеп, методологиясын зерттейтін көлемді еңбек жазып, «Жұлдыз», «Орталық Қазақстан» басылымдарында жарияладым
Жеке басқа тиісудің «көкесі» енді басталды
Ол өрескелдіктен қысылмай газетке де жариялады, сол бір жиналыста сөйле­ген басбұзар пікірлерін
Дегенмен ашық айтыста ұтылатындарын біліп, «жабық күрес», «жабық сотқа» жүгіністі-жүгірісті
Осының бәріне сырттай көз тігіп отыр­ған өз мәніндегі қазақ энциклопедия­сы­ның авторы, энциклопедист-ғалым, академик М.Қ.Қаратаев: «Сендер мұ­ның бір докторлық диссертациясын қорғатпаймыз деп жабыла шабылып жүргенде, бұның жариялап жатқан ең­бектері екінші докторлық диссертация болып қойды ғой», – деп әзілдесе де, өзінің түйінді ойын білдіріп.
Диссертация қорғау менің түбегейлі мақсатым болмаса да, әдебиет тарихына түсірген «түренімнен» бас тартпадым
Осы бір қақтығыстарда өмір сабақтарын алып, қоғамдық-саяси санам өсті
Шындығында, мен саясаттан тым алыс адам едім
Бір қарағанда лирик ақындар империяға соғыс жариялаған Кенесары емес қой
Академияға менің есімім Кенесарыны зерттеген Бекмахановтан кем түспейді
Ал диссертация талқылаулары мені саясатпен мықтап матастырды
Тіпті филология факультетінің деканы, орыстілді білімді жігіт ресми бір арызын менің үстімнен жазған: «Бұл – перестройкаға қарсы жазылған еңбек» деп ашық пәле сала, күйе жаға сөйлеген сөзі негізге алынды
Диссертация талқылаулары арнайы стенограммаға түсірілді
Оған пікір айтушылар ерекше бақылауға алынды
Сөйтіп, Кеңес үкіметінің ғылымына Бекмахановтан кейін саяси сенімсіз мен болып шықтым
Әуезовтанушы, осы институттың байырғы академигі Е.Лизунова ханым: «Мұндай талқылау диссертация сирек, тіпті бізде болмаған жайт», – деп таңғалысын айтып, менен себебін сұрады
Диалектика құдіретті нәрсе ғой, менің сол мардымсыз тіршілігім – қозғалысым тоқталып қалмау нәтижесінде адамның адамы, көзқарастың көзқарасы екшеліп, іріктеле берді
Түйе бошалағандай қиындықпен болса да мақалаларым «Жазушы», «Жалын» баспасынан қидаланса да, жарық көре берді
Әйтпесе, атанжіліктер майырылған бұл бағыттағы сын сөзін жариялауға кім құштар дейсіз?! Бұл – менің өткенім ғана емес, бүгінім де.
– Кәсіби сыншы, үлкен ғалым, қарымды қаламгер ретінде өнер мен ғылымның белді өкілдерінің, қарапайым халықтың алдында мойындалдыңыз
 Бәсекеге сай білім-ғылым сұрыпталып жатқан мынау өтпелі кезеңде мұндай отандық ғалым мемлекеттік іс-шараның бел ортасында жүруі лайық емес пе? Саяқтау жүруіңіздің себебі не? Әлде қай заманда да шығармашылық тұлғаның жалғыздық-ғұмырдың тылсымына берілуі заңдылық па?
– Иә, қоғамдық өмірден саяқтап қалғаным – ақиқат
Оған бір жақты баға беруден аулақпын
Әрине, одан шы­ғармашылығым ұтпаса, ұтылған жоқ, алайда
Ал сіз айтып отырған еркін бәсеке мәселесінде де ұпайым түгел
Өйткені ол екеуара майда «бәсекелестіктің немесе қара күш сөйлейтін сойыл барымтасы­ның алаңы емес
Ізденіс пен күрестің мәңгілік мәнін көздейтін көкжиегі кең алаң
Мен өзімнің «жалғыздығымды» осы кеңістікпен өлшеймін
«Құдайды да алдап кетуге болады» деушілер өзінің «жал­ғандығын» жасырып, «жалғыз» ата­ғын айдар етіп тағынғанымен, оның сырына бой алдыра алмақ емес
Шығар­машылық шама-шарқыңның бағасын сырттай емес, іштей сезіну – мұрат
Сондықтан за­манымның ең талантты, өнерлі, бі­лімді өкілдерінің ыстық ықыласына бөленгенімнен қанағат қайрамын
Күш-қуат, тыныс аламын, солар үшін де өмір сүріп жүргендеймін
Жуырда бір ақын бауырым: «Айналайын Бақыт апай, айтарыңды айдай әлемге айта берші» деп тілек-ізет білдіріпті
Бұл – шын ықылас, жүрекжарды лебіз деп білемін
Менің мемлекеттік марапатым емес, әдеби-ғы­лыми бейнемді білсе, сүйсе, қажетіне жаратса, жүзімді көрмей-ақ сөзімді тыңдаса, мен «аштыққа» бейілмін
«Қанағат қарын тойғызатыны» рас екен… Ал қоғамға пайдалы істі қоғамдық қызметтегі кісіден гөрі қайдағы бір түкпірде жүрген адам артығырақ атқарса, құндылық деген – сол
Мен ондай кісілерді көптеп білемін, сондықтан оларды құндаймын
Солардың қарасын көбейтіп, елдің алдына шықпай, белгісіздеу ғұмыр кешкеніме шүкірлік етемін
Ал арандауым, жалғыздық уын ішуім – тарихи себеп-салдары өз алдына мәселе
Сын жанрымен түбегейлі айна­лысуым, білім беру саласында желілі ең­бек етуім мені гуманитарлық өміріміздегі өткір де өзекті сауалдарға аяусыз са­лып жіберді
Әдебиет-өнер – тірі процесс, тоталитарлық жүйедегі бюрократтық «машинаға» төтеп бере алмады
Ат-көлігімнен айырылып жаяу қалуым – сондықтан
Түзде кездескен жалғыз атты жолаушының атын алғанымен қоймай, иесін өлтіріп кету салт тағы бар ғой бізде
Сөйтіп, «Жеті ағайынды» болып келген жұттан – жұтадым…
– ХХ ғасыр басындағы зиялылар осы гуманитарлық ілімді теория-тәжірибеде жүзеге асыру ісімен айналысу арқылы мемлекет-қоғам қайраткері атанды емес пе? Шетінен әдебиетші, тарихшы, сыншы еді ғой…
– Иә, бұлар әлгі мамандықтарды же­ріне жете меңгерген, білім-білігі тұтас тұлғалар болатын
Сондықтан да олар қазақ руханияты үшін жаға жыртыс­ты
Оның кәсіби деңгейі үшін айтыс-тартысқа түсті
ХХ ғасыр басындағы қазақ сыны осы бағытта басталған еді
«Содырсын» алайда жеңіске жетті – әдебиет өзге арна алып кетті
Ал елдік ежелгі ұстаным – ерді, батырды, биді дәріптеу тарихи-қоғамдық санадан ығыстырылды
Тұлғаға теріс көзқарас қалыптасты
Бүгін бөлісе алмай жүрген жерұйық жеріміз Абылай тұсындағы «жеке батырлар» «жеңісі» екенін ұмыттық
Ауыз-жазба әдебиеттегі осы атойлап тұрған рухты әлсіреттік
Енді оның орнын «коллектив» басты
Әдебиетке «жалғыз ағаш – орман емес, жалғыз кірпіш – қорған емес» ұранын тастадық
Оның туын әлі де биік ұстап: «жалғыз кісі әдебиет жасамайды» деп, бұдан да жайдақ, құрғақ айқайға құрық ұстатып жүрміз
Көп ауыз біріксе – бір ауыз жоқ болады, елдік те, өнерлік те қағида емес, ендеше
Сондықтан «коллектившілдік» аяғы қазақ қоғамына лаңкестік әкелді
Өйткені «көпті» соңынан ертетін – ұйытатын «жеке батырлар» орнын күріш арқасында күрмек су ішетін «жаңа батырлар» басты
Бұл бүгінгі қазақ руханиятын тұмшалаған хаосқа ұласты
Оған ендігі жерде өмір-өнердегі ұлттық ұстанымдарды концептуалды зерттейтін-зерделейтін күрделі ғылыми-сыни зерттеу еңбектер ғана араша тұра алады
«Әдебиет бүгін билікке де, үкіметке де керек болмай қалды» («Хабар» арнасы, 2010 ж
8.ІІІ) деген журналист пікірі – уақыт сөзі.
Үстіміздегі жылдың наурызында Үкімет басшысы Кәрім Мәсімов Ғылым және білім министрі Ж.Түймебаевтан ғалымдар санын нақтылай келе: «ға­лымдарымыз жан басына шаққанда да артығымен екен ғой», –  деп, мысқылмен екіұшты «реплика» тастауы тегін емес
Қазақстанның бүгінгі саяси ахуалынан хабар береді
Ғылым-білім, мәдениет салаларына бүгін коллектившілдік сана емес, сапаға шығатын тұғыры биік тұлға­лар керек
Бірақ біз әлі «коллективтік» бейнемізге көлденең тартып, сапаға шығатын жолды ашпай отырмыз
Менің «жалғыздығым» дәл осы жолайрықта ерекше көзге ұрды
Министрліктің №129 бұйрығымен бекітіліп, барлық инстанциядан-сараптаулардан сүрінбей өт­кен менің жаңа концепциям – жобам дәл өмірге енуде – Қарағанды білім беру де­партаментінің №207 бұйрығы бойынша оқу жоспарына енгізілу үстінде әлдеқан­дай жер асты дүмпуінен кері қайтарылды
Иә, оқу-тәрбие ошақтарына уақыт өзі ұсынып отырған ғылыми тұрғыдағы жаңғыру-жаңарту шаралары аса қажеттілік екені даусыз
Ақша мен ар онсыз да біздің қоғамда тең дәрежеде тайталасу диалектикасынан ауытқуда
Мұндайда әдебиет-өнер  ауылының да жанкүйерлерінен гөрі құлатай-алатайлары көбейеді, әрине… Оған тек табаны қалың ғылым ғана төтеп береді.
– Бақыт апай, бір қуанарлығы, бүгінгі таңда «ғылымды өркендету» ісі  мемлекеттік барша құжаттарда баса көрсетіліп отыр емес пе?
– Құжат қана емес, күні кеше Сенат төрағасы  Қасым-Жомарт Тоқаев бұл мемлекеттік мүдделікті нақтылап, педагогтар съезінде мектепке өзі барып, жарамсыз оқулықты  көзге  шұқығандай етіп, көзге көрсетті де ғой
«Қазақ әдебиеті» оқулығына бұрнағы съезде «масқара» деп баға берген Елбасы сөзін де жалпақ жұрт естіген еді кезінде
Асыл ой-пікірлердің жүзеге асуы әр ғалымға үлкен жауапкершілік жүктейді
Ол халық алдында жариялылыққа ие болып, есеп берсін
Ол тұрғыда өз басым өтпелі кезең ғалымы ретінде кезеңдік тарихи мәні зор концептуалды еңбегімді қоғамдық игілікке айналдыра алмай отырмын
Бұл жайт кездейсоқ емес, себеп-салдарлы құбылыс деп білем
Қоғамда қордаланған моральдық-психологиялық, тіпті құ­қықтық мәселелермен түйісіп қалуым содан
Менің пікірімше, кезінде «жау» деген желеумен жойылып кеткен рухани ағарту саласының ғылыми тұғырнамасын уақыт өзі алып келіп, қазақ халқы алдына тосып отыр
Одан бас тартуға болмайды
Керісінше, ин­новациялық кәсіби жетілу бастауын осы тұжырымдамалардан сабақтау керек
Бұл бағыттағы ғалымдарымыз тым аз
Сол азшылықты аялай білейік
Күні ертен «Қызыл кітапта» ғана аты қалып, өздері жоғалып кеткен динозавр секілді бұлардан да көз  жазып қаламыз
Кәсіби білімсіз күн қараң
Өйткені таяқтың екінші ұшы бас көтермей тұрмайды
Үстіміздегі жылы дүркіндік басылым, телеарналар бұрын-соңды құлақ естімеген қылмыс тіркелге­нін хабарлады
Қарағандыдағы «Дарынды балалар» мектебінің оқытушысы үй тонап, иесін өлтіріп кету ісімен жүйелі түрде айналысқан
Кезекті қылмыс үстінде ұсталған
Бұл әлгі мен айтып отырған рухани білім көзінен қанша­лық ауытқығанымыздың деректі дәлелі, айғағы емес пе?!  Ал мектеп ұжымы мұн­таздай мінездеме жазып, жұртшылық назарын басқа бағытқа бұруға бейім
Мекеме басшылары да қылмыс  төркінін рухани азғындаудан емес, «тұрмыс таршы­лығынан» көріп, «қиыннан  қиысқан» анық­тама-ақтау құжаттарымен оған ара түссе – таңданбаңыз
Бұл да бой үй­рене бастаған қалыпты жағдай біздегі
Бәлкім, менің ғылыми тың тәжірибем дәл осы дарынды мектептен кері қайтуы осы «қалыпқа сәйкес» келмегендіктен де болар
Қарағанды идеологиясы мен білім беру департаментінде 3 жыл бойы тайталасып, заман талабына сай концепциямның мансұқталып, жеңіліс табуы тегін емес екен
Иә, қоғамдық өмірде негізінен кездейсоқтық емес, объек­тивтік-субъективтік заңдылық салтанат құрады
Ендеше, бұл адам айтқысыз қылмыс түрін тарихта болмаған, тамырлы дерттің армансыз пісіп-жетіліп, өз-өзінен жарылуының табиғи көрінісі десек, қателеспейміз
Көрдіңіз бе….
– Сонда бұл құбылмалы мінездің себебі не?
– Себебі біреу – жоғарыда айтқаны­мыздай, «жеке батырлар көзден кеткен соң, көңілден де кетті
«Алтын көрсе, періште жолдан таядының» кезеңі келіп жетті
Жоғарыдағыдай «оңай олжа» қо­ғамды иектеп, сананы тұмаудай тұмшалап алды
«Тұмау арты – құрт, тұман арты – жұт» – осы
Оның дәруі де біреу ғана, ен­деше
Кезінде «социалистік сананы» желеу етіп, асыра сілтеуге ұрынған, коллективтік «стихия» көміп тастаған халық даналығын қаймағын бұзбай қалпына келтіру
Бұл – міндетті түрде тұл­ғаны талап етеді
Ал тұлғалы ғалым ортамыздан табыла қалған күнде оның көктеп, бүршік жаруына жағдай жасауға моральдық-психологиялық тұрғыда даяр­мыз ба?! Көз көрген жайт – тарихи шындық айғағы ғой! Тұлғалы ғалым тағдырын әлі күнге құқық қорғаудың қорғасын қолымен шешіп, ұлттық интеллигенцияны оған қолшоқпар ету үрдісінің қоғамымызда сары майдай сақталып қалғанына қайран қалдым
Абырой болғанда, бізден бұрынырақ құқық қорғау орындарының өз өзегінен қайта құрылып жатқандығы – көңілге медеу
Мәселен, сот жүйесіне «алқа билер» құрамының енгізілуі – ежелгі халықтық этика ережелеріне қайтадан оралу деген сөз
Егер баршамыз Құдайға құлшылық еткендей осы «ережеге» бас қойсақ, бағынсақ – дәстүрді үкілеу деген сол болар еді
Асыл дәстүріміз көрінгенге көкпар болмай, қазақ руханиятының болашағына кірпіш болып қаланар еді
Келешек ұрпақ өзіне үлгі етер еді
Мәселен, осы мен қазір қоныс етіп отыр­ған өлкенің телі-тентегін тыюға «көп» емес, бір Тұманбай Молдағалиев­тің өзі-ақ жетер еді
Тұмағаңа төбе бидей бас ұрып, асқар таудай аға тұтар едік
Қара басыма үйірілген қара бұлтты, мәселен, мен тек Тұмағаңмен бөлісуге бейілмін
Өйткені ол – ақын
Ақын ақ жүрек болмаса, ақын бола ала ма?! Ол өзінің Мемлекеттік сыйлық алған кітабына: «Бақыт, мен сені әдебиет сүтін бірге емген емшектес бауырым деп білемін» деп ұсынған еді-ау! Мен екінің бірі болсам, көпті көрген көсем Тұмағаң маған мұнша елжірей қоймаған да болар еді
Астанадағы Фариза ақынмен де тонның ішкі бауындай жақын болдым.
Сол Фариза сыйға тартқан алтын қаламмен бұзақылар қолынан ауыр жарақат алған ұлым өлең жазып, жас жанының шеменін сыртқа шығарып отыр бүгін
Шәкіртсіз ұстаз – тұл
Пушкин, Шәкәрімді жатқа айтатын Қарағандыдағы милиция мектебінің ұзақ жыл директоры болған генерал Бәрімбек Бейсеновті көрдім
Осы тәрізді ұлағатты ұстаздары бар елдің милициясы немесе ақыны бейбастықты кімнен алады?! Меніңше, «алқа билік» (даналық мектебін – Б.К.) тәжірибесін тек сот жүйесіне ғана енгізіп қоймай, құқық қорғау оқу орындарының да рухани тәрбие көзіне айналдырса, құба-құп болар еді
Тәрбиеге көнбейтін адамзат баласы болмайтынын ескерткен ұлы Абай сөзіне құлақ ассақ, осалдық бізде – «ұстаздарда» ма, қалай?!
Текті өнер
– Сізді жер-жерлестік ұғымнан биік санайтынымыз рас
Шығармашылық биография – «географияңыз» кең өйткені
«Ұлы Жібек жолының бойымен» эссеңізден немесе «Сарыарқа – алтын сандық», «Қарқаралы қазылық» тарихи-көркем жазбаларыңыздан тұтас таным тамырланып жатқандай
Көркем әдебиетке жаңаша бір қарым-қатынас, ақтаңдақты игерудің көркем кілтін ұсынғандайсыз
Бұл – бір күннің жемісі мен жеңісі емес, әрине
Қолыңызға қалам ұстағалы ширек ғасырдан асты
Әдебиет тарихындағы небір бел-белесті бастан кештіңіз
Алайда өзіңіз жайлы ешбір жерде бой көрсетіп, тіс жармайсыз ғой
Мұның сыры сізде ме, әлде кілті кісіде ме?
– Жазба өнерге ерекше ден қоямын – құрметпен қараймын
Қазақша айтқанда: «қылы қисаймаса» деймін
Сондықтан оның бар заңдылығына бағынамын
Құр­бандыққа да көнемін
Тек көнекті сырт­тан салмай, ұлттық руханияттың көз­ге ілінбес бір кішкене түйіршігі бола алсам –  арман не?! «Өмірбаян аяқтал­ған жерден жазушылық басталады
Бұл – менің қаламгерлік кредом
Екіншіден, кешкен тірлігіңнің бәрі, әсіресе, қазақ қаламгерлері үшін «өмірбаян» бола алмайды
Мәселен, менің өмірім-өнерімнен мың өліп, мың тірілген қазақтың қаны-жаны, терінің иісі шығып тұрса, «характері» табылып жатса, жазушы атануға моральдық құқым бар деп білемін
Егер тілімнің тағдыры менің тағдырыма ұқсап тұрса, қалайша мен одан бас тарта аламын! Кейде бұлар тұтасып, бірі-бірінсіз тұра алмастай халге көтерілетін кездер болады өйткені
Сүю мен күю – егіз ғой
Сондықтан көпшілігінде қанатымның күюінен бір мағына көргендей боламын
Менің бой жаза алмауым содан да болар, бәлкім?! Әдеби карьера бізден гөрі Батыс жазушыларына жарасатын секілді
Өз бойыңнан өзің секіре алмайсың
Атақ-даңқ, мақтау-марапат тым алдамшы нәрселер біздегі
Одан сақтанбасаң, ұятқа қаласың
Халқымыз: «Өлімнен ұят күшті», – демей ме?! Өркениет өлкесіндегі бәсекелестік – талант тартыстарының таби­ғаты мүлде бөлек
Бақ сынасу – қалыпты дүние
Адамдық болмысқа, кәсіби намысқа еш дақ түспейді, нұқсан келмейді
Тең дәрежедегі әріптестікте күш сынасу – бақыт қой.
Мен сол томаға-тұйық жүріп-ақ Жа­лаңтөс баһадүрше қимыл таны­туым кездейсоқ, «тисе – терекке, тимесе – бұтаққаның» жұмысы емес секілді
Ол – мен емес, атан тартар әдеби жүк, ру­хани миссия Абайдан қалған «мұра»
Ге­нерал болғысы келген әрбір әдеби солдат ол «мұраға» өздерін қолша таңып емес, тағдырмен таңылсын
Кеңестік қоғам тамыршысы Зейнолла Қабдолов: «Абай – мұхит, оған шомылуға болмайды, суға кетесің» дегенді біліп айтқан
Абай тереңіне сүңгуірдей сүңгіген Алаш ардақтылары тағдыры немен бітті?! Абай­дың бүгін «алынбас қамалдығы» осында
«Жартасқа бардым, күнде айғай салдым» сөзінің мағынасына жету үшін тұтас өмір арнау керектігін өз басым енді ұғынғандаймын
Рембранд секілді өнер сиқыры дарыған қыл қалам ғана Абай жұмбағын шешпекші
Көздері ашу-ызаға тұмшаланған дойыр қамшы иелері Абай­ды жоқ етуді ғана көздеген
Сол Рембранд­қа ғана мәлім ақ періште кейпіндегі әлдеқандай бір адам қамшыға жонын төсеп, ақынның үстіне жата кеткен
Ашу уытын алған
Абай тірі қалған
Әйтпесе, қарулы қолдардағы сегіз өрім оның еті түгілі, сүйегін үгіп жіберетін еді
Тәні аман қалды демесең, Абай рухани өлді
Жаны айықпас дертке шалдықты
Қазақ руханияты таңбаланған бұл қанды тағдырдан Әуезов қана бас тартпады
Абай тағдырлы, Абай дәстүрлі әдебиетті жалғады
Жазба өнерге деген әлгі қатыгездіктің тамырын іздеді
Асыл махаббат иелері Еңлік-Кебек ұлттық характерімен құнды, Шекспирге еліктеуімен емес
Шыңғыстаудың  көрдей суық қаражартасында бұлардың жазықсыз нәрестесі үш күн бойы ішегі түйілгенше шырылдап жатқанда жанына жақындаған жан табылмағанын шығарма финалы етуі – қазақ қоғамының өткір мәселесі болатын
Абай тартқан трагедияның түйіні де – осы қатыгездік болатын
Әуезов таңдайында сол кермектің дәмі қалмаса, «Еңлік-Кебек» қазақ әдебиетіне өнер шынайылығымен мәңгі мұнара болмас та еді
Осы тамырдан нәрленген Мағжан: «Қарайып жапан түзде жалғыз тұрған, молама да көз қырын салмас па екен?!» деп 28 жасында құсадан қан жұтты
Жүрек қанымен жазғандықтан да бұл пайғамбарлық жолдар расқа шықты: моласы тұрмақ, сүйегі қайда қалғаны белгісіз
Қазаққа оның қажеті де жоқ
Мағжан да Абай секілді текті тұқым, молшылыққа мелдектеп тұрып не үшін «жалғыздық көрді», ақын ағасы – Абай тағдырын неге қайталады? Азуын айға білеген ата баласы – Абай төрт көзі түгел түкті білек тумаларымен тұтас отырып, «бақсының моласындай» жалғыз қалуы қалай? Бұл трагико-комедия «Король Лир» трагедиясынан басқа – қазақ әдебиетінің трагедиясы, жалғыз актер театрында ойналып жатыр
Туған әдебиеттің қатал тағдыры
Бұл Абайға кіндігінен байланған
Батыс әдебиеті сиямен жазылса, біздің әдебиет басынан-ақ қанмен жазылған, сөйтіп
Оның өлшеусіз құндылығы да сонда болар, бәлкім
Өйткені бұл ұлттық рух адамзаттық асыл рухпен жарастық табады.
…Бруноны,  Жанна д’Аркті отқа өртеген сана кезеңін Абай жетік білген
Сараптамалар жасайды
«Францияны Жанна д’Арк құтқарды» деген Тургенев сөзі бүгін жарыққа шығып, Жанна д’Арк Францияның ұлттық қаһарманына айналды
Жалпы, адамзаттық құндылықтарды құрайтын да, ендеше, осы тәрізді өмір – өнер жұлдыздары
Әйтпесе, революционер Жанна д’Аркпен сұлулық тәңірісі Тургеневті байланыстыратын нендей құдірет? Бұлардан мен өзімнің сара-дара тағдырымды айнадан көргендей қызықтаймын
Алты қырдың астында жүрген мені іздеп тауып, қапысыз құрықтаған «қазақ әдебиеті» тағдырыма тәнті боламын
Сөйтсем, қолыма қалам ұстауым кездейсоқ емес екен
Сонда сезінгенім, сөз – киелі нәрсе
Онымен ойнауға болмайды
Оның тізгініне ие болу да оңай шаруа емес
Өнер сырына бой алдырған сайын сараң тартасың
Әйтпесе, мендегі материал жылына бір романды ойнап отырып жазатындай мол
Графомандық – карьераның қайнар көзі екенін тіпті де жақсы білемін
Әңгіме жазғыштықта емес алайда
Әңгіме қазақ әдебиеті тағдырында деп қараймын
Соған сана сарқамын
Шығармашылықты жанр билемейді, шығармашылық, керісінше, жанрды түлетеді, догмадан арашалайды
Егер мен өзім жайлы тіс жара қалсам, шыр етіп жерге түскен сәт-сағатымда құлағыма жеткен алғаш сөз – «тас» екенін таңданыспен айтар едім
Яғни құлағыма азан шақырып, «ғұмыры тастай берік болсын» деп, жұмыртқадай қыз балаға «Тас» есімін беріпті.
– «Тас» дейсіз бе? Есіміңіз «Тас» болған ғой сонда алғашында…
– Есім емес, тағдыр болып маңдайыма жазылған бұл мен естіген тұңғыш сөзді мен үшін ойлап тапқан тегін кісі емес, Сайдалы сары Тоқаның серігі, жүрегінің түгі бар түпсіз ақын Жұмабай қажының бел баласы – Дос
Бұл әулетке Жұмабай ақындығы айнымай дарыды: шешен, асқан күйші-әнші, қарасөз орнына тек өлеңмен төгіліп отыратын ерекше дарынды ұрпақтарын көзім көрді, көп тыңдадым
Мекке-Ме­динеге 3 рет барып, аман қайтқан ағайынды қос қажы – Жұмабай-Қалжан – менің түп нағашыларым
Бұлар Бетпақ пен Шуды қоныс еткен көшпелі тама тайпасының беткеұстар беделді кісілері болған
Нағашы атам – Қалжанұлы Омарәлі Жамбыл облысы, Сарысу ауда­нына көшіп кеткен соң 13 ауылдан тұ­ратын Түгіскен ауылдық кеңесі төрағасы болып қызмет істеп тұрғанда, 1937 жылы күзде НКВД қызметкерлері тұтқындап, саяси тұтқындардың «тұздары» мекен еткен  Колымаға жөнелтілген
Сол ортада 7 (жеті) жыл отырып, елге оралды
Ақын­дық өнер бұған да біткен
Аяулы жары Жақсыбаланы бір таң айтысып, өнеріне тәнті етіп, қалыңсыз үйленген
Шәкәрім тәрізді жан-жақты: етік тігудің асқан шебері – ғажап саятшы еді
Нағашысы Тәттімбет күйлерін өзінің жеке домбырасынан қағаз шәй ішкендей дәмін ала тартатын еді іңірде отырып
Ол 100 жасады: Шығыстың дана қарттарының кейпін көретін едім мен одан
Өз иманын өзі айтып (иман айтқан «молданы» місе тұтпай – Б.К.), Бернард Шоу, Қаллеки (Қалибек Қуанышбаев) тәрізді қалжың айтып отырып, еш қиналыссыз өмірмен қоштасты
Жауырыны жерге тимеген балуан көк семсердей жігіт шағында Иманжүсіптермен тізе қоса елдік ірі істермен айналысты: Сарыарқаны Өзбекстан-Қырғызстан, Ресеймен жалғап, кіре тартты
Елінің абызына айналған Өмірәлінің өлімі де маған Ақан заманындағы ас пен тойдың тереңде қалған тұнбасын елестетті
Рубасылары сүйекке түсті: әдеттегі 7 кісі орнына 11 адамға 11 жинат, қасқыр, күзен, түлкі ішіктер таратылды
Үстіне қос қажының Меккеден әкелген үлде тоны жабылып, зәмзәм суы бүркілді
Алла аты жазылған, аяттар өрнектелген «қара жабу» – үлде тонды әкесі Колымада, шешесі бұл күйікті көтере алмай баладан бірде-бірі тірі қалмаған оныншы (10) ұлды туу үстінде қайтыс болып, шаңырағы жабылып қалған тұл үйге тұтқа болған менің анам, Өмірәлінің тұңғыш қызы – Гүлбарам сақтап қалған
Сұлу Сәкен атанған сұңғыла досының әйелі Мәкен: «Етегіне ел қонған Өмекем-ау!» деп жоқтау айтты
«Жоқтаудың» тереңіне, сезімнің сүйек сырқыратар шым-шым шымырына дәл осы өлім үстінде бой алдырдым
Ал анам Гүлбарам – сол өңірдегі тұңғыш коммунист әйел
(Мен әдеби сауатымды алғаш үйдегі «Коммунист» журналынан аштым, білем)
Түгіскен ауылдық кеңесі төрағалығына, одан соң «Жеңіс» колхозы басқарма бастығына халық өзі сайлап алған: осы Алматыға ауыл шаруашылығы  қызметкерлерінің  слетіне самолетпен  ұшып келген жаңа заман қарлығашы сол өңірдегі алғаш әйел еді
Әкем – Кәрібай Мажырабайұлы – іргетасы алғаш қаланған «Қаражартас» колхозының бірінші басқарма бастығы болды
Атасы Омарәлімен тізе қосып аудан аймағына көшбасшылық көрсетті
Қайраты мен көкжиегі заманауи науқандық шаралар­дан қашанда биік тұратын
 Ер тұлғасына мін санамай, коммунист әйелін – Гүл­барамды әбзелін өз қолымен бипаздап, сол ортадағы ай маңдай ат «Ақ­құйрыққа» отырғызып, «Желтау» се­кілді алыс «от­гондарға»  өзі аттандырып салатын еді-ау! Бүгін дау-дамайға көп түсіп жүрген гендерлік саясат осындай шынайы ерлер ісі ме деймін – жүзеге асатын
Менің бұларды бүгін еске алуым – тарих – догма, өлі сандар жиынтығы емес-ау, сірә?! – деген ойымнан туындап кетті
Бұл тарихты көзі көргендер ол ортада бүгін де көптеп табылады
Сондықтан төл тарихқа жаны ауыратындарды қатты түсіне­мін
Жуыр­да «Парасат» журналынан: «…Маң­ғыстау» энциклопедиясы қолына қалам ұстағандардың, астында тақ, басында бақ, машина мінгендердің, әкім мен орынбасарлардың «тірі тізбесіне» айналып кетіпті
Өкінішті-ақ
Отыз мың таралыммен шыққан екен
Туған жердің шежіресі жинақталған кітап болғандықтан мың теңгеден болса да алып, түгел оқып шықтым
Кітаптың көркемдігі, түрлі-түсті бояулы беттері, сапасы өте жақсы шыққан» («Парасат», 2000 жыл, №4, 14-бет)
Бұл – бүгінгі «жаңа тарих» жасаушылардың ел-елде, жер-жерде етек алып отырған «тарихқа қиянат» бағдарламасының үрдісі ме?! Қарағанды облысы, Жаңаарқа ауданында өмір сүрген менің ғана емес, ел-жер тарихына қатысты көптеген айшықты деректерді орнақасымен ойып тастап, білімсіз-бассыздықты ғана басшылыққа алып,  жоғарыдағы энциклопедия се­кілді белгілі-ау деген кісілерден редакция алқасын құрып тастап жазылған, сондықтан «қазаншының еркі бар, қайдан құлақ шығарсаға» басып, «керек кісілер­ді» ата-бабасын қалауынша қолпаштап, «қиыннан қиыстырған» жоғарыдағыдай принциппен құрастырылған бір «энциклопедия» менің де қолыма түсіп еді
Бұл – әлдекімдерге айтылған өкпе-наздан биік, ел мен жердің саяси-идеологиялық мән-мазмұны бар салмақты мәселе
Лаңкестікке ұласатын қоғамдағы жүген­сіздіктің қоздырғышы
Ежелгі мәдени үрдістерді – дәстүрді сындыруға жұмсал­ған суық қару
Ал Қазақстан бүгін барымта-бұзақының елі емес, дәстүрлі-өнерлі ел екенін әлем алдына шығаруға бағыт алып отыр емес пе.
«Энциклопедия» сөзінің өзі – жан-жақты білімділіктің баламасы
Егер ол алақандай ауданда күні кеше өмір сүрген, өз қаражатына Меккеге 3 рет жаяулап барып-қайтқан тарихи тұлғаларын, Абай өрелес ақындарын, онда өткен барша қоғамдық іс-шараны қолымен жүргізген қоғам қайраткерлерін жазбаса немесе одан хабарсыз болса, бұл энциклопедия не мақсатпен, қандай принциппен жазылған деген сауал табиғи туындамай ма?! Егер бүгін мешіт салушылар ат шығаруды емес, өлкенің тарихи-рухани кеңістігін кеңейтуді ойлайтындай дәрежеде сауатты-салауатты болса, әкімдер мемлекеттік биіктен қарайтын интеллект танытып, халықтық қайнардың көзін ашуды көздесе, ет пен терінің арасын кеулеген жүгенсіздік жөніне қалған болар еді ғой.
– Әңгімеңізге рахмет!
Сұхбаттасқан Дархан НАЗАР
