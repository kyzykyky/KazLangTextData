Әз Жәнібектің қырық уәзірі: «Жиреншенің қатыны сізге лайықты кісі екен
Дүниеде көрмеген әйеліміз екен!» – деп, ханға мақтап, өсіріп сөйлеп келді дейді
Жиреншені көре алмай күндегендіктен, ханмен арасын ащы қылуға, өздерін өлімнен алып қалғандығы ойда да жоқ
Бұрынғылардың айтқаны бар емес пе: «Жаманға жақсылық қылсаң, атыңды ерттеп даярлап қойып, сонан соң, жақсылық қыл, неге десең, жаманға қылған жақсылығың өзіңе үлкен залал болады
Пәледен басы босанып алған соң, сол жаман өзіңнің соңыңа түседі
Сонан қашып құтылу үшін күні бұрын күтін
Күтінбесең, ақыры бір күн көтіңнен шығар түтін!» – демеп пе еді? Әз Жәнібектің есі ауып, ойы  бүлінді дейді
Жанындағы жүрген жігіт-желең адасып қалып, айрылып қалды дейді
Бірнеше күн өткен соң естіді
Құс барып Жиреншенің  үйінің төбесіне қонып, қатын ұстап алып, асырап, сақтап, түлетіп, желпінтіп қойған екен
Хан естіп, өзі барды дейді
Жиренше үйде жоқ екен
Қатын бүркеніп шығып, құсты алып берді дейді
Қараса: құсқа жарастықты томаға тігіп кигізген екен, биялай тігіп, балақ бауын, ұзын бауын ұқсатып, жарастырып қойған екен
Бұрын томағаны, биялайды бұл жұртта көрген, білген жан жоқ екен
Жеңдерімен ұстап, уықтың бауын жұмсақ жүн ғой деп, құстың аяғына  соны жағып: ұшқанда, онысы бір құлаш болып шұбалып, аяғында жүреді екен
Хан тамаша қалып, құсына қарарын да білмеді, қатынға қарарын да білмеді
Аттан қисайып, ауып түсе жаздап барып оңалды.
–       Біз бүгін осында қонармыз, реті келсе, – дейді.
–       Тақсыр, үйде еркек жоғын өзіңіз көріп тұрсыз
Алда-жалда еркек жоқ-та болса, қонамын десеңіз, біраз күнді араға салып, бір айналып келіңіз
Кір-мір болса, жуып, қонақ жабдығын даярлайын
Және жігіт-желеңмен келмеңіз, көп қонақты күтуге мұршам келмейді, өз басыңыз ғана болмаса! – дейді.
Хан да:
–       Жарайды! – деп: «Оңаша келіңіз» – дегенінен дәмелі болып, көңілі өсіп қайта берді
Бірнеше күн өткен соң, хан келді
Қатын ұшып тұрып, алдынан шығып, қолтығынан сүйеп түсіріп, қолынан ұстап, үйге кіргізіп, бар дүниелігін жайнатып, ханның зығырланын қайнатып қойған екен.  Көрпе жаюлы, төсек даяр салулы, шымылдық құрулы
Ханды отырғызып қойып, қатын тамақ жабдығына айланды
Хан жалғыз өзі отырып, оған-бұған көз салса, қатынның нәрсесінің бәрі кестелеулі
Кесте тіккенде: «Сен біреудің есігін қолмен қақсаң, өз есігіңді біреу аяғымен тебер!» – депті
Жастықта, көрпеде, шымылдықта, орамал, дастарханда – бәрінде де кестемен тіккен осы сөз дейді
Хан бұл сөзге түсе де қоймай, түссе де, бой салмай, есі-дерті қатынның етегінде болып отыра берді дейді
Қатын палау басып, әр түрлі ыдысқа салып, алып келіп, ханның алдына қойды дейді
Хан бұрын палау жеп көрмеген болса керек
Әр ыдыста болған соң, басқа-басқа тамақ қой деп, әрқайсысынан бір алып татса керек
Бәрінің дәмі бірдей болған соң, таң-тамаша, қайран-асыр қалды дейді
Қатын айтты дейді:
–       Тақсыр, ыдыстың басқалығы болмаса, бәрі бір тамақ, – дейді.
Ханмен отырып, әзілі жарасқан соң:
–       Тақсыр, сабын айныса, не түзейді? – дейді.
Хан:
–       Май түзейді-дағы, – дейді.
–       Май айныса, не түзейді екен? – дейді.
Хан:
–       Тұз түзейді-дағы, – дейді.
–       Халық айныса, не түзейді екен?
Хан:
–       Халық айныса, хан түзейді-дағы, – дейді.
–       Хан айныса, кім түзейді? – дейді.
Хан дәнеме дей алмады, ұялғаннан терледі дейді
Ләм-мим деп дәнеме айтуға шамасы келе алмады, қолындағы жүзігін сыйлап, түн ішінде қайтып кетіпті.
(Мәшһүр-Жүсіп Көпейұлы

Көп томдық шығармалар жинағы, 6 том.)
