Бір күндерде Ақтайлақ би ауыл сыртында, төбенің басында отырса, көз ұшы жерде келе жатқан Жанақ ақын екенін танып, ауылда, үй сыртында тай үйретіп жүрген балалардың ішінде өзінің кенже баласы – Сабырбайды шақырып алып: «Балам, анау келе жатқан атақты Жанақ ақынға ұқсайды
Сен құрметтеп қарсы ал да, бірауыз өлең айт, Жанақ бір әбігерге түссін» депті
Жанақ ақынның мінгені дәу шұбар ат және жылқыға қобызын жеке артып алыпты
Бимен сәлемдесіп бола бергенде Сабырбай:
Бақсы екен деп ойлап ек,
басын тартқан,
Ақын – Жәкем екен ғой,
өлең айтқан.
Бәрекелді көшіңнің сәндісіне,
Қараша інген секілді байталға
артқан, –
дегенде, Жанақ ақын сасқалақтап қалып, қобызды шешіп алайын деп тұра бергенде, Ақтайлақ би: «Жәке, үйге барғанда балалар қобызды шешіп әкеледі, әзірше мына таяқты пайдалан» деп таяғын ұстатыпты
Таяқты ала сала Жанақ:
Төментіннен келемін жоғары өрлеп.
Үш жүздің баласында ақын – мен деп,
Атан да алдым, біреуден,
жамбы да алдым,
Мына неме кездесті-ау
көлденеңдеп, –
дегенде, Ақтайлақ: «Бұл біздің жаңа талап Сабырбай деген баламыз» депті
Сабырбай Жанақтың атын кермеге байлап, қобызын шешіп әкеп қолына ұстатыпты
Жанақ:
Айналайын балапан жас талабым,
Айтысуға мен сенен жасқанамын,
«Сөз тапқанға қолқа жоқ»
дегендейін,
Өрге өрлеп, ілгері бас, қарағым, –
дегенде, Ақтайлақ: «Балам, Жәкеңмен айтысу саған оңайға түспейді
Тез үйге бар да мал сойғыз және оңаша үй тіккіз
Жанақты шақырып келтіре алмаушы едім, бүгін дәм айдап өзі келді және саған шын ықыласымен тілек-бата білдірді емес пе» депті.
(«Ел аузынан», Алматы, 
«Жазушы», 1989ж.)
