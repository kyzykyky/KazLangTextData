Уа, замана, дауылсың,
Қыдыра көшкен ауылсың.
Тоқым салмай, жайдақтап
Әркім мінген жауырсың!
Уа, замана, бөрісің,
Кедейдің шықпас төрісің.
Ата-бала тартысқан
Қызықты көкпар терісің!
Уа, замана, ескісің,
Ертеңгі білмес кешкісін.
Кедейлердің өткіздің
Шегене айдап ешкісін…
Уа, замана, қырланған,
Аунаған жерің сырланған.
Не төбелер бос қалып,
Не ерлер келіп құрланған.
Басы бүрлі бәйтерек –
Бұлтқа жетіп ырғалған,
Жеткен күні бір ажал –
Ара салып түбінен,
Жермен-жексен бір қылған!
Жұмысын дүниенің жүрміз істеп,
Жалғаннан әлі жүрміз ауыз піспей.
Асылы кім, нәсілі шын деген сөз бар,
Туған жан жер қойнына қалмас түспей.
Өмірінің өткенін білмей қалып,
Нелер етті арманда бармақ тістей.
Көтермей көңіліңді жүрген баса,
Барабар дәргәһіне піл мен маса.
Ақыры келмегендей қылады өлім,
Мейілің Зал патшадай мың жыл жаса.
Дүниеде ешбір адам қалынбайды,
Жанын жарлы – бай қылар,
малын – қайғы.
Ақылы көп ерлердің бір нышаны –
Кеткенге дүниесі тарынбайды.
Намұртты бір шыбынға өлтіргізді,
Жұтқызды жерге әмір қып Қарынбайды.
Құдайдың жоқ ешкімге қошеметі,
Байға да, патшаға да жалынбайды.
