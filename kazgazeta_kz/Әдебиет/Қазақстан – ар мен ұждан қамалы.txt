Мұхамбетберді СҮЙІТОВ, 
1988 жылы дүниеге келген
Қазір «Өзенмұнайгаз» өндірістік филиалы ақпараттық талдау қызметінің бас талдаушысы.
КҮЗГІ ҚОШТАСУ
Күліп тұрып қоштасып ек кетерде.
Бірақ қайта жолығуды жазбапты.
Мендей сорлы қадіріңе жетер ме?!
Асау мінез, ал жүрегі аздап мұң.
Өткен іске өкінгенмен шараң не?!
Қайта оралмай кеткен ол күн бір күліп.
Ал тағдырға не айтасың… сараң де,
Бірақ менде сөнбей қойды-ау мұңды үміт.
Жыласаң да жанып біткен шылымдай,
Қайтем сенің сезіміңді күл болған.
Шыққан күннің қызыл барқыт нұрындай
Оралар ма кездеріміз сыр толған?!
Әйтеуір, бір арман болып кеттің-ау!
Уысымнан ұшып кетіп байқаусыз.
Сен кеткенде «қайта келер» деппін-ау,
Енді қайтем?!
Бақытымды қайтар күз!

Отан
Жанды түйер шүберекке алмас ұл,
Өйткені, Отан сенен асқан бар ма асыл?!
Ғаламдағы көк бөрідей бейнеңді,
Қылбұраумен қылғындырды сан ғасыр.
Тозақ бұлты торлап неше көгіңді,
Топыраққа талай қалам көмілді.
Сүйем жерді сүйіп өткен бабамның,
Өзің үшін жауһар қаны төгілді.
Ындым кеуіп, ұрттап ішем суыңды,
Тұғырыма мықтап қадап Туымды.
Өйткені Отан – дақ түспеген дидарың,
Ұмайы-ана көз жасымен жуылды.
Мейлі, мейлі үйсіз-күйсіз жүрейін,
Ұлы Отан тілеуіңді тілейін.
Менен асқан бақытты жан жоқ, сірә,
Бар өмірді бір өзіңде сүрейін.
Керек емес түк те өзіңнен бағалы,
Қазақстан – ар мен ұждан қамалы.
Босағаңнан бір төмпешік бұйырса,
Тілеуім жоқ, маған сол да жарады.
Аярым жоқ, жолыңда әркез бір жаным,
Қолыңдағы сақасымын құлжаның.
Қазақстан, ұлың болып жүрмін ғой,
Бірақ саған құл болсам да ырзамын!
