Астрахан обл, Маково ауылының тұрғыны Ахмет Сейсеновтың 1954ж Қазақ КСР Мәдениет Министрлігіне жазған хатынан: «Мен қазір 90 жастамын
 Құрманғазы біздің елге келгенде 10-12 едім, әлі есімде, ол кезде біздің үй Қарабүйрек ауылына жақын жерде болатын
Күйші Құрманғазы біздің ауылға 55-60 жастар шамасында келді…»
(«Құрманғазы» атты жинақ
А., 1999 ж.)  
Еділ өңірінде
 ***
Биік жотаның дәл өзенге құлама жар басына үлкен қаpакұс қонақтаған
Су бүркіті-қыранқара атанған сол құс тапжылмастан ұзақ отырады
Жемтігіне бассалар сәтті күте ме, қалай? Күннің бар қызуын өз денесіне қабылдап отырғандай тұрпаты, қос қанатын әлсін-әлі қомдап қояды, қалың қауырсындарының арасына жел мен күн сәулесін молынан өткізгендей кейіп-кескіннен бір айнымайды.
Өзеннің арғы бетінде, біраз жоғарырақ орналасқан шағын ауыл тұрғындарына, жаға бойында өскен жас тал арасынан, жота басындағы аспан қыраны осылай көрінеді
Бірақ дырау қарақұстың сол жерге қашан ұшып келіп-кететін сәтін байқап қалған ешкім жоқ.
Ол кенеттен ғайып болады да, бар дүние баяғы баз қалпына қайта енеді…
 
***
 
Құрманғазы, Құрман-ата, ауыр күрсінді… Оның осылай тыныс алуы себепсіз емес-ті
Жас ұлғайып, шау тартқан адамға артынып-тартынып алыс жолдан, қазақтың сайын даласынан, мына мың салалы Еділдің бір сағасына жер айналып, көшіп келуі оған оңайға түспеді
Шын-шытырман қайшылыққа толы тіршілік, досың түгіл қасыңа да тілемес кезбе ғұмыр, бір адамның басына жетіп артылатын дүниәуи пендешілік қимыл-қаракет, біржола артта қалғандай… Құрманғазы енді ойлап қараса осындайды көрмеген кезі жоқ, аяғы барып баспаған жері жоқ, тартқан тауқыметі «адамның кәлләсі, алланың добы» дегендей өзінің бір басынан асып түскендей екен
Дегенмен!…
Дей тұрса да, барға шүкір, тәубә! Осының бәрі жасаған иемнің, өзіндей азаматқа сыйлаған сыйы-денсаулықтың арқасы! Бәріне де разы, қанағат! Құдайдың осы бергеніне де рахмет! Соған да «сабыр ет көңілім, сабыр ет» деп, енді біраз тыныстау керек, сабаға түсіп, ес жинап, етек-жеңді жөндеу керек, сосын денге саулық, тілеу-тілеп, қам-қарекет жасау керек, ал ол боп жатса, аржағын және көріп алар…
 Құрманғазының отбасымен қазіргі көшіп кеп тоқтаған жері, Еділмен жанама аққан, Бозан өзенінің бір тармағында орналасқан, шағын ғана Меңешау атты елді мекеннің құбыла беті- Бестөбе бұйратының етегі
Қазекең иек көтеріп «мына жер» дегендей, көз көрім, қол созым жерде Қарабүйрек көрініп-ақ тұр
Атына заты ұқсас, ірі қара малдың тұтас бөтеке-бүйрегіндей томпиып қана жатқан қоңырлық
Батыс жағы жалғасқан тағы төбе, онда да азын-аулық мал баққан киіз үйлі тұрғыншы.
– Айтпақшы, бұл аймақта бөлек-бөлек төбелер көп
Ақтөбе, Қостөбе, Бестөбе, Есейтөбе, Көрін төбе
Тіпті Бұқа өлген, Бөрлі төбесі дегені де бар
Бәрі де шығыстан батысқа қарай сұлай түсіп, созылып жатқан бірегей төбе-жоталар
«Баяғы атам заманында» деп шалдар айтқандай, бәрі де бір кездегі теңіздің табаны, су асты ағыстарының қимыл-қарекетінен пайда болған үйінділер,-деп таныстырған ұлы Қази да.
 Иә, теңіз тартылып, су кеткен сайын жер бетіне айналған Каспий маңы ойпатының жер бедерлері бұлар
Осы бір-біріне жалғас, бірегей бағытта созылып жатқан жоталарға «Бэра төбелері» атын берген орыстар еді
Ғасырдың орта шеңінде осыны ашқан шетелдік ғалымның атымен атаған
Әр төбе, жотаның астында бір жыралық суға толы, одан әрі ағыл-тегіл айдын: өзектер, өзендер, қолтықтар, ельмендер, кең арналар… 
 – Жарқыным-ау, бұ жердің адамдары қайда?
 Құрманғазының алғашқы ойы осы болды
Айтқандай, сапырылысып, келіп-кетіп жатқан жүргіншілер де көрінбейді, шашырап жайылған малы да байқалмайды, әйтеуір, әр жерде бір уақытша аялдаған жолаушыдай, бүгін бар болса, ертең жол тартып кетіп, орны жоғалатындай қоңырқай тіршілік
Төңірек су бойы болған соң, жолаушыдан гөрі қайықшылар жиі көрінеді
Араларында тіпті үлкен кемелер де бар
Бәрі де желкендерін көтерген, оларға теңіздің оң желі-«мәрәні» болсын, тіпті теріскейден соққан арқа желі ме бәрі-бір, ерсілі-қарсылы ызғып бара жатқан, ылғи «су ыдыстары»
Олардың ешкіммен шаруасы жоқ
Салт атты сабау қамшылы жүргіншідей салған сүрлеу жолы, немесе атының соңында қалған тезегіндей куә дерлік бірдеңесі жоқ, қайыққа мініп су бойын кезгеннің артында із де қалмайды
Бірі өзенді өрлеп жоғары жаққа жөңкісе, бірі төменге, теңізге қарай жол тартып, жосып бара жатқандары
Ғажап, керемет!
 Құрманғазы оларға жота басынан қарайды
Айнала алақанындағыдай көрініп-ақ тұр
Мына жер бұрын біреу отырған мекен болар, төбенің нақ шоқтығында, шағын тақырға төрт соқа қадап, төбесіне көлденен кеспелтек сырық ағаштарды байлап, үстіне баулы қоғаны ерсілі-қарсылы орналастырып, бір көлеңкелі шатыр жасаған
Кәдімгі қара шекпен мұжықтың шалашы
Кім болса да, әйтеуір, «мың болғыр» біреудің ісі
«Ат аунаған жерде түк қалар» дегендей, кейінгінің кәдесіне жарар деп қалдырып кеткен белгісі ме? Әлде тездеп көшіп кетуге мәжбүр болған бейбақтың, асығыста мұны жығып ала кетуге мұршасы болмай, тым жедел аттанып, ұмыт қалдырғаны ма?.
Ол жағы бимәлім.
 Әйтеуір, бұл Құрман атаға көлеңкесінде тыныстауға тәп-тәуір демалыс орын болды, астына төсеніш салып, көрпе-жастық орналастырған соң, кәдімгі саяжайдай көрінеді
Күн аңызақ, сондықтан жота басынан ұзақ қарауға көзі қарығады, ал мына күрке астында самал жел соғып, аңқылдап тұр
Кепкен қоғаның жалаң қабат қабығы жел екпінімен бірде ыңылдап, бірде ызылдап ұзаққа дыбыстайды, жалқы әуен замана сазындай, мұңлы, алдағы белгісіз тірліктің азаншысындай көңілді мазалай береді…
 Құрман-ата таңертеңгі оразасын ашқан соң, жан серігі қоныр домбырасын алып осы жерге кеп орналасқан-ды
Енді сол аспабының шегі мен құлақ-тиектерін ілгері-кейін бұрап, құлақ күйін келтірді
Алысқа жанарын қадап біраз отырды, сосын салалы саусақтарын икемдеп, күйіне түскен домбырасын тарта бастады
Бұл Құрман-атаның әр күнгі әдеті, солай істеу керек-ті.
  Ол алдымен жүрегіне жақын, жылы көретін өз күйлерін шертеді…
 Сосын мына төңірекке тағы да көз тастап, аса жай баппен, баяу бір әуенді бастады
Күй баяғылардан өзгеше, қайрат пен жігерге сап, үстемелеп төкпектетіп, төгіп-төгіп жіберетін екпіннен гөрі, байсалды, тіпті мұңлы тұстары да басымырақ шықты
Бұл бұрынғы жүріп өткен жолдар мен жылдарды түгендеп,енді соның бар жиынтығы іспеттес, солардың бастарын қосып, қортынды шығаратындай, кейінгіге өсиет-уағыз айтып кетерліктей, ақыл-кеңес берерліктей- ой түйіндеу арманы еді ғой
Бұл сол болашақта, мына бір баянсыз жалған дүние, осынау жақсы-жаманды көзі көріп, ойға түйгенді, кейінгіні ескертіп, ағаттық жасамау үшін айтарлықтай әуезді үн болатын.
 Жасы келген адамның біраз сарабдал-салиқалы ой-тәжірибе жинап, өткен-кеткенді еске түсіріп, өз тіршілігінде бұрынғы шығарған күйлеріндей, тек жігер мен екпінге құрап, төгіп-төгіп жіберетін тасқындай әуендер- кәдімгі жылқымінез, тарпан тағылеттес, бірде желіп, бірде шабысқа салып, тек ілгері ұмтылып қырды асып, алдағы кезекті белеске көтерілгендей, өмірбақи тоқтаусыз қимылға ұмтылыс жасау еді…
 
 Соның аралығында Құрманғазы аз-кем үзіліс жасап, шапанын жадағай жамылып, біраз ілгері жүріп, жотаның тура жар қабағына кеп орналасты
Төңірекке көз жіберіп біраз отырды
Төменде, өзен бойында түстіктен соққан желмен ақбас толқындар көтеріліп, бірін-бірі қуа түсіп, туласып-шуласып, көбіктеніп, біресе ілгері ұмтылып, артынша ылықсып,кейінге шегініп, сосын күш жинап, қайта шапшып, екілене, ерсілене, екпіндете, өршіп алға серпіледі
Құрман-ата мұндай көріністі бұрын анда-санда болмаса, тап қазіргідей тым жақын, әрі әсерлі көрмепті
Мына толқындар құлағына жаңа бір әуен әкелгендей, шуласқан адамдардың айқай-ұйқай дауыстарын естігендей күйге енді…
 Сол кезде оның көңілін басқа бір нәрсе бөліп жіберді
Құрманғазы енді бұрылып құбыла бетке қарап еді, төмендегі кең арналы өзенге жапсарлас шағын өзек бойынан бір желкенді қайық көрінді
Ол әуелі күн астынан шағылысып онша анық байқалмады, тек Құрман-ата қолын көтеріп қос жанарына қалқалап еді, сонда ғана айқындалды
Әлгі қайық аппақ желкеніне жел кеулетіп ызғып келеді екен
Күйші оған онша көп мән бермей, ойына кеп қалған тосын жаңа әуеннен ажырай алмай, селт тұрып қалды.
  – Жоғарыға өрлеп бара жатқан біреулер шығар, – деп еді,жоқ әлгі қайық еңістегі өздері тіккен киіз үйдың тұсына келді де, дереу желкенін жықты,тұмсығын жағаға бұрды.
 – Бұлары кімдер болды екен, тағы!?, – деді күйші секем оймен
Сосын:
 – Қой, бұлай қарап отыра берген жараспас, алдарынан шығайын, – деп Құрман-ата, орнынан тұрып, жамылған жеңіл шапанының етегін сілкіді…
 Төсек жанына сүйей салған қоңыр домбыра күрке астында қала берді
Кішкене тесіктен шанақ ішіне енген самал жел, әлде-нені күбірлеп, «мені тастап, мына кәрия, тағы қайда бет алды?» дегендей үн шығарды
Бұл кезде әлгі қайықтың құйрық тұсында отырған ақ картузды адам орнынан тұрып, жартылай суға батқан рульдің ағаш тұтқасы-румпилін ұстаған күйі киіз үйге көзін тікті
Желкенді жыққан жастау жігіт тез қимылдап, қайық тұмсығына ұмтылды
Қолындағы ұзын сырық-таяуды суға сүңгітіп жіберіп, бар күшімен тіреп, оның екпінін баяулатты, тек сонда ғана қайық та жүрісін бәсеңсітті.
 Осы сәтте су ыдысының орта тұсынан басына ақтық тартқан әйел адамның сұлбасы көрінді, қайық та жәй жылжып кеп жағалауға тұмсығын тіреді
Ақ картузды еркек пен әлгі әйел жерге түсіп, аз-мұз үсті-бастарын қағып-сілкіп, сосын киіз үйге қарай бет алды.
Жастауы қайықта қала берді.
 – Бұлар кімдер болды екен, тағы? – деп, Құрман-ата қайталай сөйлеп, сергек жүріп үйге қарай төмендей берді.Үй тұсына жеткен кезде бәйбішесі Әуес те сыртқа шығып, есік алдында келе жатқандарға мазасыздана, үреймен қарап тұр екен… 
 Келгендер қазақ ағайындар боп шықты
Ақ картуздысы, кенеп бешпетінің түймелерін ағытқан күйі, жақын кеп: 
– Ассалау-мағалей-күм, Құр-еке!… Құда!, – деді дауысын созыңқырап, – Аман-есен, жеттіңіздер ме?!.

 Жазық кеуделі, иықты Құрман ата біраз жасқа келіп, еті қашқандығы болмаса, күн қақты қызыл шырайына жарасқан ақ шулан сақалын сыйпап, сүйекті салалы саусақтарымен әлгі азаматтың қолын қысты.
 Оған әйел адам қосылып:
– Сәлем бердік!.
Қоныс құтты болсын! – деді
Екеуі де жас адамдар екен.
– Әумин! Әумин, – деді бұлар да қосарлана
Сосын олар бірін-бірі алғаш рет көргендіктен қазақ салтымен көрісу рәсімін жасады.
 Келгендер ерлі-зайыпты Бабас Сәрсенбайұлы отбасы болды
Олар осы тұстан бірнеше судың қабатында, теңізге біртабан жақын орналасқан, Құрекең бұрын естіп, әзір көре қоймаған, Сақма атты елді мекеннің құбыла тұсында, байырғы мұсылмандардың Бозтөбе атанған, ал қазір орыс мұжықтары мекен еткен «Сизой бугор – Сүзеп » ауылынан боп шықты
Оларға күні кеше ғана Құмөзек-Тырауан жақтағы бір орыс танысына жұмыспен барып келуге кеткен Құрекеннің Қазиі жол-жөнекей соғып, әке-шешесінің келіп тұрақтаған жерін хабарлап, өзі одан әрі кете барған екен.
 Бөкейліктегі атақты жаhанкез күйші-домбырашы, оның есесіне бұл елге құдалық жақындығы да бар, Құрманғазыны мына айтқан жерге, тұрғылыққа келгенін естей сала Бабастар отбасы бей жай отыра алмады
Жалма-жан жолға қамдалған

– Қой, естіген соң отыра бергеніміз жарамас, дереу барып сәлем берелік, – деп үй иесі Бабас бәйбішесіне, – Жолға дайындал!, – деген-ді… 
 Осыларды айтып жеткізген Бабас, енді бір нәрсе есіне түсіп, шұғыл жағада қалған қайығына жүзін бұрып:
– Әй, Қабиер!.
Әпкел бері, қоқандағыны! – деді дауысын көтеріп

 Әуес те қонақтарға қол созып, жол көрсетіп:
– Үйге…үйге, әуелі үйге кіріңіздер!, – деп жік-жапсар болды.
 Дәл осы кезде Құрекеннің көзі қайыққа түсіп еді, әлгі жас жігіт қос қолын суға салған күйі, еңкейе беріп, салмақты бір нәрсені жоғары көтерді
Судан көкшіл түсті, тұмсығы топал үлкен бекіре балық сопаң етіп көрініп, ақшыл бауыры жарқ беріп, бұлқынған күйі айналасына біраз су шашты
Балаң жігіттің оны қайық үстіне шығарып, денесінің бел ортасынан қапсырғанын жаратпады ма, әлгі дырау бекіре, құрыққа түскен құлындай, әй кеп тулап берсін! Зор балықтың мына қаракетін көрген Құрманғазы өз тағдырының да осы қоқандалған су падишасына ұқсастығын бір сәт көз алдына келтіргендей… Салақтаған құйрығын лүк тақтайына тіреп, әрі-бері бұлқынғанда, қайық та теңселіп-теңселіп кетті
Сол сәтте су мен кілегей шылымға аяғы тайып кеткен балаң жігіт балығын құшақтаған күйі қайықтың екінші жақ кенересінен суға күмп берді
Бекіресі де бірге кетті
Екеуінен шашыраған тұнық су аспанға шапшыды
Олар су астында жоғалды, тек қайықтың кінегіне байланған қоқан арқан сымдай тартылып, созыла берді
Су жағалап мапақасын тапқан ағайынның қыр қазағына көрсетпек болған мына харекеті, аяқ асты, осындай көрініс тапты…
 Ал Құрман ата бұны өзінше қабылдады
Бұл тіршілік атаулының қайда да тек күрес пен арпалыстан, текетірес әрекеттен тұратынын адамдардың есіне салғандай
Біреуге өмір, біреуге өлім! Бұны әсте естен шығармау керек
Бұл заңды нәрсе!..
 Артынша су бетіне бірінші боп жанталаса шыққан Қабиер, қайыққа қайта ырғып мінді, бірақ балығы көрінбеді
Ол енді жалма-жан арқанға жармасып, қайық астында кептеліп қалған балықты өзіне тартты
Жас жігіт үстінің су болғанына қарамастан, үлкен бекірені қайық үстіне қайта әрең көтеріп, сұлата шығарды да қоқандаған ұзын жіппен балықтын құйрық тұсын екі-үш орап, қазық бау шалып байлап, қос қолдап ұстады
Тек сонда ғана Бабас әйелі «уһ»деп демін бір алды
Осыны байқап қалған Бабас та қарап тұрмай:
  – Ойпырмай, қандай шыдамсыз жансың!.
Ол бала,әдейі.., пө-кіс көрсетіп тұр ғой, – деді
Әркім өзінше «арты қалай болар екен» деп тұрғанда мына бір ауыз сөз бен оқыс қимыл кәриялардың да, жастардың да көңілдерін жадыратып жіберді..
 Бұл сөзге бәрі мәз боп күлісті
Ал Қабиер, секіріп қайық ішіне түсіп, су киімін ауыстырып, тізесінен келетін кең қара дамбалды, қысқа жең қоңыр жейдесін қайта киіп, аяғына шапатасын жайдақ сұға сап, байлаулы балықты қос қолдап көтеріп алды

 Жан тапсыру оңай ма, бекіре балыққа ауа жетпеді ме, әлде өзінің ежелгі мекеніне талпынды ма, әйтеуір, біраз тыпырлады
Жас жігітпен жанталаса алысты, бұлқынды-жұлқынды, тіпті оны теңселтіп те жіберді, алыса тулап берді
Қайық тұмсығына беттеген жігіт жол-жөнекей қолына түскен шағын шоқпар тәрізді ағашпен тура бастан періп қап еді, бекіре балық бір сәтке есеңгіреп қалды
Қабиер зілдей ауыр балықты көтерген күйі киіз үйге жақындаған кезде, Әуес үйдің көлеңке жақ іргесіндегі қазандық тұсын мегзеп, көнелеу дастарқанды жайды

– Атаның ауызының салымы бар екен, су астының алтыны-бекіре балық Сіздерге бұйырды, – деді Бабас
Үй иелері қосарлана рахметтерін айтты… 
Қайратты балаң жігіт арсалаңдай кеп кәрияларға қолдарын созды
Бұл әрі қазақша көрісу еді
Қос кәрия жас жігіттің қолдарын кезек-кезек алып:
 – Жасың құтты болсын, балам
Көп жаса! – десті.
 Келген қонақтар енді киіз үйге кіріп, төсекке жайғасты
Үй іші жұпыны көрінгенмен керек нәрсенің бәрі де бары, көзге бірден түсті
Алты қанат киіз үйдің төрі мен сықырлауық есігі аралығына біраз нәрсе орналасқан екен
Үлкен кебеже-сандық, оның үстіне ұқыпты жиналған біраз төсек орын, қабырғаға ұсталынған аяқты айна, төрден орын алған қос жастық ағаш, есікке жақын жерде, керегеге жіппен байлап бекіткен, аяқ табаққа арналған ағаш үлдірік, оған жанама орналасқан шағын қобдиша сандық, жерге қабат-қабат төселінген терме алашалар, олардың үстін көмкерген текеметтер бәр-бәрі де қолөнершінің қолынан шыққан құнды дүниелер екені байқалып тұр

 – Шөлдеп келдіңдер ғой, алдымен кішкене сусындаңдар, – деп Әуес тез дастарқан жайып, ағаш тостақандарға толтыра салқын ақтық көже құйды
Асықпай сусындаған қонақтар да, үй иелері де біраз шөлдерін басты
Сол кезде Бабас Қабиерге:
 – Анау балығыңмен ендігі шаруаны өзің орында
Бар керек жабдықты қайықтан ал
Мына, аталарыңа, өзімізше балық асып, бесбармақ жасап берейік, – дегенде,
 – Иә ,иә, солай ете ғой, – деді, Бабастың әйелі Ұлжан да.
 Балықтан тамақ дайындаудың мәнісін онша жақсы біле қоймаған үй иелері аса қарсы болған жоқ
Әуес шәй қамдауға сыртқа беттеді, оған ілесе Ұлжан бірге шығып кетті.
Қабиер де өз шаруасына кірісті
Құрекең мен Бабас оңаша іште қалды.
 Қазақ мақалындай «ағайын аман-саулық сұрасқанша, қош-сау бол» айтып қоштасқанша сүт пісірім уақыт өтеді» дегендей үйде жайғасқан отағасылар бір-бірінен есен-саулық сұрасу жайлы әңгімелесті
Осындай сөздің келісінде Бабас аяқасты болған бір жайдың ұшын білдірді.
 – Құреке, көшіп келген қонысыңыз сәттілігімен болғай! Ағайын сөзімен айтсақ қарға тамыр қазақпыз ғой, бірде Мақаш көкем шақыртты деген соң барғанымда, әкім аға бірнеше тапсырмаларды айта келіп:
 – «Көп кешікпей сіздің елге күйші Құрманғазы атаң қоныс аударуы мүмкін
Барар, яки бармас, оны өзі біледі ғой
Әгәрки, бара қалса, соған көзіңді сала жүргейсің
«Қоңыраулы атаңның» барғанын ел көзі көндіккенше онша көп дабыра етпессіңдер
Өзі де енді түсінетін шығар
Тек қашықтан болса да көз қиығыңды сала жүр, қолыңнан келер көмегіңді жаса, жасы үлкен адам ғой, батасын аларсыңдар
Ол кісі маған нағашы болады, анам жағынан
Мұң-мұқтажы болса қарайласарсың
Көбік ауыздылардың көп сөздері өтіп жүрмесін, аяқтарын тартып бассын
Құрекеңнің өзіне де ескертіп қоярсың» деген
Құдайдан жасырмағанды сізден жасырып қайтейін-ер адам үйден қырық қадам шықса мұқтаж болары шындық қой, сондықтан Сізге қамқоршы болуға мен дайынмын, атасы, – деді.
 Құрекең бұл әңгімеге таң қалған да, таңырқаған да жоқ, тек жай ғана:
 – Айтқан тілегіңе рахмет, алла разы болсын, шырағым, – деді де қойды.
 – Дегенмен, осы сапарыңыздың жөн-жосығы қалай, соны білуге бола ма?
 – Ә…ә.., неге болмасын? Болады
Ол, балам, былай… « Баяғыда бала күнімізде қарттардың айтып отыратын әңгімелерінен естігенім бар еді
Бір кездерде, баяғы Алтын Орда мемлекеті заманында, осы жерлерді мекен еткен қандастарымыздың түбіне жеткен, атағы бар жаһанға мәлім болған Ақсақ Темір әмірші, жорықта жүріп бір ауылға келіпті
Сол жердің басшысы құрак ұшып, сый сыяпат көрсетіп, барлық домбырашыларын шақырып, олардың өнерлерін тамашалапты
Тарқар кезде Ақсақ Темір домбырашының бірін алып қалып, тартқан күйлері мен бұлбұлша сайраған домбырасына қайран қап, сыйлық бермек бопты
Сөйтіп Ақсақ Темір оның атын сұраса:
– Атым Дәулет, – деп жауап береді әлгі күйші.
 Басының бағы мен дәулеті үшін талайды қанға бөктірген Ақсақ Темір шошып түсіпті.
 – Ойпыр—ай, Дәулет те соқыр болар ма?! – депті әмірші.
 Сонда әлгі күйші:
 – Хан ием, Дәулет соқыр болмаса, Ақсақ Темірге бола келер ме?! – депті тайсалмай.
 Сол сияқты менің соңыма түскендер соқыр-содырлар болмаса, менің де бел асып, жер айналып келер-келмесім де екі талай еді…
  Әңгіме осымен бітті
Алғашқы көрісіп-танысу солай болған соң, Құрекең онша көп шешіліп әңгіме айта қойған жоқ, ал Бабас керсінше сөз желісін өз қолына алып, ел тұрмысы жайлы біраз мағлұматтарды хабарлады
Сөйтіп кейінгі әңгіме осылайша, жәйын тапты, тек даладан әлсін-әлі шүйіркелесе сөйлескен әйел адамдар дауысы естіліп тұрды.
Мана бір әзірде далаға шыққан Қабиер алдымен қайығына барып, бар керек жарағын алды
Осы кезде бірге ілесе келген Ұлжан да үлкендерге деп арнайы әкелген  тағам, сәлем-сауқаттарды салған, әдемілеп қабығы аршылған қоғадан тоқылған салмақты зембілді алып үйге қайта кетті.
 – Көшіп-қонған адамның мұқтажы да көп болады, аздық етпесін, апаратын тағамдарың да молынан болсын, – деп Бабас бәйбішесінің зембіліне біраз тамақтың түрлерін салғызған-ды.
 Әне-міне дегенше самаурын да қайнады, үйдегі отағасылардың мәслиқаты да аяқталып, шай дайындығымен тұспа-тұс келді
Киіз үйдің сықырлауық есігі ашылып Ұлжан үлкен самаурынды сақылдаған күйі ішке алып кірді
Әуес те темір табаға толтыра салған қып қызыл ағаш шоғын самаурын жанына жайғастырды; онда тасқұман орналасады
«Бісіміллә»деп қолға су құйылды, дастархан жайылды, қонақтар шайға отырды
Дастархан үстіне алдымен дайын бауырсақтар, оның арасына қос кесе тортасын айырған сары май, қою қаймақ, сосын майға шылаған құмаршықтан дайындалған тәтті жент, ірімшік-құрт, шақпақ қант жайғасты
Шөлдеп қалған адамдар шайға отырды
Көп кешікпей жас жігіт Қабиер бірінші боп шай ішуін аяқтады
Осыны байқап қалған Бабас қосшысына:
  – Шәй ішіп, шөлің қанса, асыңды қайтар да, сырттағы шаруаңа кіріс, –деді.
 Үйдегі үлкендер шәй ішулерін жалғастыра берді
Сыртқа шыққан Қабиер алдымен төбе басына барып, күрке көленкесіндегі домбыраны үйге әкеп берді де өзі қайыққа кетті.
Қабиер бекіре балығын сойып дайындауды су жағасында, қайық үстінде орындамақшы болды, себебі қайықшыға керек жарақ сол қайықтың өзінде сақталуы керек
Өзіңде болмаса көршіден барып сұрап ала қоятындай қара жер емес, су бойы
Және әр нәрсе өзіне арналған орында болуы қажет
Пышақтың да түр-түрі болғаны абзал
Бірімен балық кессе, бірімен нан, ау жамайтын бәкі де бөлек болғаны дұрыс.
 Қабиер бекіре балығын қайық үстіне жайылған көне дастарқанға бір қырынан жатқызып бауыздап, сосын ұзына бойы ішін жарды.
  – Па, шіркін, балығымыз уылдырықты боп шықты, – деді ол, ашық – жарқын, сосын:
 – Апа, үлкен ыдыс болса, – деп, алдымен балықтың қара уылдырығын қос-қолдап, қағанағын жарып алмай, еппен табаққа салды
Соңынан ішек-қарындарын бөлек кесіп, қайық жанынан суға тастап жіберді
Бұл бір жағынан «су атасы Сүлейменге» деген сұбаға болатын
Жәйшылықта шымырлап қана ағып жататын тұнық су астынан қара- құрым әртүрлі балықтар, тасталынған сұбағаға тап-тап беріп, әп сәтте су асты ылайланып кетті
Шамасы, алғашқы шабуыл жасағандар жыртқыш: шортан, көксерке, алабұға, тіпті жайын балық та болуы мүмкін, өз үлестерін қауып алып, ішек қарынның дал-дұлын шығарды
Қауып әкетті, зым қайым жоқ болды
Тек майда-шүйдесі қалқып қалды
Бірақ оларға да кешікпей бір топ шабақтар шабуылдап, өз керектерін әкеткен соң, су асты қайта тазарып, өзеннің ақ қайран табаны анық көріне бастады.
 Қабиер балықтың дырау басын бөлектеп табаққа салды, сосын құйрық тұсын айналдыра кесіп, қайыра сындырып, сол тұстан оның ішкі ұзын шеміршегін қос-қолдап суырып алды, қарын мен омырытқалар арасына жабысқан тұсын бөлек сыдырып, ол балық желімі аталатын мүшесін бөлек қойды
Соңынан одан ағаш желімі жасалады
Осылайша сойылған балықтын еті үлкен бір табаққа толып, оларды Қабиер ағынды суға шайып тазартып алды
Бұдан кейін ол балық пісіретіп «жәрнегін»дайындады
Бұл өзі түгелдей жұқа қаңылтыр темірден жасалынған, ішіне қазан орналастырып, астынан от жағып, тамақ дайындайтын алмалы салмалы құрал
Әмәндә су бойында жүргендіктен қайықшылар өз тамақтарын сол қайықтың үстінде дайындайды
Өрттен сақтандыру үшін ол жәрнектің айналасын қаңылтырмен құрсайды, әр кез жабық болу үшін шағын есікшесі болады, от соның ішінде жанады
Осылайша балықпен айналысқан шаруасын аяқтап, Қабиер енді киіз үй жанына кеп, жәрнегін орналастырып, қазанға су құйып, астына от жіберді
Балықтың үлкен бірнеше кесіндісін қазанға сап, суын ысытты
Бұл қазіргі асылатын балықтың сыртқы терісіндегі жабысқан тікенді сүйектерін алдын-ала алып тастау үшін жасалатын шаруа, себебі қылқанды сүйектер адамдар денсаулығына өте қауыпты
Тек осыларды орындағаннан кейін, қазандағы суын алмастырып, балықтарды шаған-шағын кесінділер жасап, оларды қазанға қайта салды.
 Ендігі балық пісіру шаруасына Ұлжан араласты да, Қабиер уылдырығын дайындауға кірісті
Бұл балықтың аса бағалы мүшесі, оны дұрыс даярлау үшін өте білікті маман болғаны абзал
Уылдырықтың әр дәні мылтықтың бытырасындай домалақ, ал оның іші аппақ сүтке толы
Сол дәндер аналық қызыл балықтың жатырында әбден өсіп жетілген кезде, алланың әмірімен, ана құрсағынан босап, таза ағынды суға шашады
Сол тұста аналық балықтың қасында қатарласа жүрген аталығы олардың үстіне кеп өз ұрықтарын төгеді
Олар әлгі дәндерді түгел көмкерумен қатар әр дәннің ішіне сіңіп, сүтпен араласуы керек
Бұл ұрықтану тәсілі
Міне,болашақ шабақтар осыдан пайда болады
Әр аналықтың құрсағында әлгі дәндердің саны миллионға жетіп артылады, бірақ олар даму кезеңінде талай жыртқыштардың құлқынына түсіп, тек санаулы ғана шабақтар бұ фәниде сау қалады.
  Бөлек ыдысқа салынған уылдырықты Қабиер енді таркөз електен өткізіп, қағанағынан ажыратты, сосын тұзды суға тоғытып, біраз уақыт баппен шайқап, бар уылдырықты араластырды
Сосын оны арнайы жұқа шүберек-марліден қабаттап дайындаған қапшыққа құйды да, көлеңкелі жерге сорықтырып іліп қойды
Міне, осылай ол біраз сорығу керек, тек содан кейін тағам ретінде пайдалануға дайын болады.
 Бұл кезде асылып жатқан балық та бабында пісіп дайындалды
Өте дәмді балықты іңкәлға орап, жуа салған тұздыққа батырып жегенде тілді үйірді
Құрман ата мен Әуес апа балықтан осылай тағамды дайындайтынды некен саяқ естігендері болмаса, дәмін байқап көрмепті бұрын
Сондықтан олар мына тамаққа өте разы болысты
Кәдімгі мал етінен дайындалған бесбармақ тағамнан кем емес
Осыны байқаған Бабас та кәрияларға мына бір әңгімені баян етті.
 – «Баяғыда біздің бір балықшы атамыз жалғыз ерке қызын қырда мал өсірген құдаларға ұзатыпты
Күнде мал сойылып, әйел адамдар ішек қарындарды тазалап, жуып-шәйіп, тамақ дайындау жас келінге өте қиынға соғыпты
Өз елінде тек балықты қорек еткен қыз елін де аңсаған, балықты да сағынған
Оның есесіне әке шешесі де жол салмаған.
Арада жыл өткен
Себебі жас келін қайын еліне біржола сіңуі керек.
 – Әйелдің үйтіп көрген күні құрсын, – деді Ұлжан.
 – Міне, сен әйел басыңмен тағы шыдамсыздық білдіріп отырсың
Әңгімені бұзба..
 Құреке, апай сіздер тамақ алыңыздар… Сонымен қай жерге кеп едім?..
– Жыл асыра қыздың әке шешесі келеді ғой, – деді Құрекең.
– Иә, иә…Келген әке шешесімен қызы жылап көріседі
Бір үзіліс арасында шешесі қызынан:
 – Қалай қызым, жаңа орынға біржола сіңдің бе? – деп сұрайды.Сонда қызы анасының иығына басын сап, келіп қалған көз жасын тия алмай:
 – «Баяғыда бекіренің бел кеспесін жемейтін қайран басым ай, ал қазір қоңырсыған қой сорпасына қор болдым ау!», – депті

 – Сонда мұны естіген қыздың шешесі «не депті» дейсіз ғой?
 – Иә…иә!
 – Ә…ә…бәләм.., тайдай тулаған бекіренің бел кеспесін жемей, балдай татыған сорпасын ішпей, мұрыныңды шүйіруші едің, бәләм, енді кеп қоңырсыған қой сорпасына  қор болыпсың ау, қарағым ай!», – деп екеуі көз жастарын бұласыпты».
 – Апыр ай,а?! Қыз балаға обал болған екен, – десті бәрі күлісіп…
 Осылайша келген қонақтар енді қайтуға ыңғайланғанда үй иесі бұйымтай, шаруа сұрады
Бабас аяқ асты күтпеген тағы бір ойдың ұшын шығарды.
 – Құреке, сізді аң-құс аулауды да жақсы көреді деген де хабар естідік
Құдайға шүкір, жағдайым бар, қаласаңыз теңіз тамағына серуендеп барып қайтуға болады
Оған қалайсыз? Кем дегенде балық пен құс базарын көріп қайтасыз, керегінше алып қайтасыз, – дегені.
 Сөз тыңдап отырған Құрманғазы бұл хабарға елең етті.
 – Е, е, жөн-ақ, бәсе, мынауың жақсы хабар екен, – деді.
 Демек келіскені
Бабас араға күн салып, Құрманғазыны алып кетуге келетінін хабарлап, олар аттанып кетті
Құрекең Әуес екеуі қонақтарын өзен жағасына шейін шығарып салды
Бірден желкенін көтерген қайық, келуі қалай болса, солай өзенді қуалап ағын қияға жөңкіп кете барды
Қайтар жолда Бабас, Қабиер, Ұлжан үшеуі қайықтың құйрық тұсына жақын орналасып, күйші атаның домбыра тартуын әңгіме етіп, таңырқаумен болды.
 – Атаның домбыра тартысын байқадыңдар ма? – деді Бабас.
 – Ой, керемет екен, – деді Ұлжан.
  – Алапат тартады
Қос қолдың саусақтары қалай қатаң қимылдайды? Домбыра тартып отырғанда өзі қосылып сөйлеп отырғандай сезіледі, – деді Қабиер
Бабас:
 – Сосын бет жүзінің құбылысы, тым қатал адамды еске түсіргендей, – деді.
  – Өйтпесе, бар адамға жаға ма? Өмірінде қарсы адамдар да жетерлік болған шығар? Жалпы жаратылысы қатал адам болса керек.Ойындағысының бәрін тек домбырасы сайрап хабарлап отырды ғой
Мұндай қатал күйші, қалайша баршаға жақсын?
 – Өз басым, бар өмірім есіме түсіп, бір жасап қалдым, – деді Ұлжан…
 Ал қос кәрия болса киіз үй жанына кеп көленкеге жайғасты.
Көңілдері көтеріңкі, орнықты
Құрманғазы қолына домбырасын қайта алып, жейдесінің омырауындағы бауын босатып, кең тыныстады
Домбырасы да сайрап берді
Күйші жанарын алысқа тігіп, не бір ойдың жетегінде отырған кейпі, тек қос қолдың саусақтары үйреншікті күйлерді бір шатастырмай, сайрады да отырды
Құрманғазының домбырасы ғана емес, біраздан бері жабырқау жүрген көңілі де ашылғандай әсерде.
 Жайылған төсеніштің үстінде, жастыққа басын сап жайғасқан Әуес те қартының жанында тап осылай көңілді, жайдары отырғанын енді сезгендей «жаппар иесіне» рахмет айтып, «бергеніңе шүкіршілік» дегенді ернімен емес, ашық білдіріп, күй әуеніне тербелгендей, ұйықтап кетті.­ Өз-өздері үйелмен болғалы осы болар-ау,бейқам күйге енгені

Тек кешкі самал жел сатырлата салмақты шыққан домбыра күйлерін айналаға таратып жатты…
– Бал татыған бекіре балық буыныма түсіп кеткені ме, қалай, ұйықтап қатып қаппын, – деп күлді Әуес.
 – Өзім де өңім бе, түсім бе деп, түсіне алмай отырмын, – деді Құрманғазы.
Әуес сергек оянды, ұйқысы қанып қапты
Үйдің іші-сыртын жинастырып, әкелінген біраз тағамдардың бұзылып кетпеуін ойластырып, кәриялар кешкісін ұйқыға енді
Бұл түн де тыныш болды
Тек анда санда үрген түлкі дауысы мен масаның ызыңы, өзен жақтан бақаның шуылы естілді
Кешікпей жортқан түлкі жалғыз үйлі көшкінді бір шолып өтіп, келген ізімен қайтып кетті.
