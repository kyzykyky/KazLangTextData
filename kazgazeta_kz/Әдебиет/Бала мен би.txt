Ертеректе Әлібек деген дәулетті кісі әкесі Зілқараға ас бермек болып жалпы жұртқа: «Мен деген көсемі мен шешені, қажысы мен молдасы, жүйрігі мен жорғасы, әншісі мен күйшісі, бақсысы мен жыршысы, балуаны мен батыры, барлық іске татыры жиналсын!» деп жар салыпты.
Осы асқа жиналған жуандар мен шонжарлардың қолына су құю Бейсеш деген баланың үлесіне тиеді.
Әлібектің ақ ордасына жиналған шаршы топтың төрінде от ауызды, орақ тілді Мама би отырады
Бір кезде бидің қолына су құйып өте берген Бейсеш төсенішке сүрініп кетіп, құлап қалыпты
Көлденең көріністі қапы өткізіп көрмеген Мама би құлап жатқан балаға:
– Ей, бала, олжаңнан маған да бер, артылса Әлібекті де құр қалдырма, – деп қарқ-қарқ күледі
Бұған қатты намыстанған Әлібек сөз қайтара алмай төмен қарап отыра береді
Бұл кезде Бейсеш жұрттың қолына су құйып болып, ордаға қайта кіреді де:
– Уа, жақсылар! Рұқсат болса бір-екі ауыз сөзім бар еді, – дейді
Мама би бала сөзіне мән бермеген соң, біреу:
– Биеке, бала сізден кешірім сұрағалы келіп тұр ғой, – дейді оған
Би сонда ғана айт дегендей ишара етеді
Сонда Бейсеш биге қарап:
Таңның таң екенін кім біледі,
Сарғайып барып атпаса.
Күннің күн екенін кім біледі,
Қызарып барып батпаса.
Орданың орда екенін кім біледі,
Мен сияқты күтуші
Жығылып-сүрініп жатпаса.
Жығылып жатқан баланы
Тақымынан қаппаса.
Қас жақсының белгісі,
Айтқан сөзге тоқтар да,
Қас жаманның белгісі,
Түгіңді қоймай боқтар да.
Сұраған соң бекерге,
Би олжасыз кетер ме,
Осы сөзім дәл түбіңе жетер де, –
дейді.
Баладан мұндай сөз естимін деп ойламаған би көптің көзінше айтар сөз таппай, маңдай терін қайта-қайта сүртініп, бір бүйіріне кетіпті.
