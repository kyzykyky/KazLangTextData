Қазақ өнері үшін биылғы алтын күз берекет  бергендей
Өткен тарихымыз – Одақтың 80 жылдығы мен әдебиетіміздің қос шамшырағы Сағи мен Оспанхан жасты болып шықты
Тойға той ұласты
Мен үшін бұл екі өнер періштесімен қайта бір қауышу, ой елегінен өткізу бойға қуат, санаға салмақ салды
Қашанда алмағайып заманалар тауқыметінен өнер құтқармақ
Киелі дүние-өнер көмекке келмек
Бұл екі тұлғаның мен үшін қымбат-бағалылығы осында
Жастарымызды өнерден жырақтатып алғанымыздың қарымтасын «татып» жүргеніміз жасырын емес
Бұлар ақперіште  бол­мы­сы­мен өмірін өнерге арнап өтті.
Бүгін сол биіктікке бас ұру – парыз
Ұлттық өнерді батыстағыдай «альтарға» айналдыру, сөз өнерін «арфадан» тыңдау деп білсек, осы екі тұлға қарсы алдымыздан маңдайы жарқырап шығатыны еш талассыз
Өйткені бұлар «қоспасыз сары алтынның нақ өзі – «самородок»
Сахнадан «Ах, самараны» айту орыс өнеріне бүгін бізді жақындата алмайды
Керісінше, замана тұңғиығына-тұйығына қамалған хас тұлпарымызды түгендеу Еуразия кеңістігінде түркі рухын тірілтеді
Әр кезеңнің тарихи өз миссиясы бар
Бүгін бұлар өзекті, сондықтан әдебиет – өнерге қайта оралу – қазақ руханиятының құтқарушысы
Ал екі ақ періште елімізде сол Кеңес кезеңіндегідей еленбей келіпті
«Бірде-бер мемлекеттік дәрежеде көңіл бөлінбепті – бөлінбей келеді» деген тәрізді қоғамдық пікір бой көтеріп жатса, бұл – Жазушылар одағына сын
Әдебиет сынының өз айтары өзіне салмақ
Оның басты бағыты – талантты халықтан жы­рақтатпау
Ол – халық жүрегінің қан айналымының кепілі.
Бұлар жылымықтан кейінгі көк­теген қызғалдақтарымыз еді
Сон­шалық нәзік, соншалық нәрлі болуы да содан болар
Уақыт өзі әкелген, өмір талабынан туған өнер – қашанда құн­дылық, құдірет дарыған киелі
Көп дауысты «өнер» кеңестік кезеңде туса, бұл екі тұлға тым-тым дара дауысты саңлақтар
Ешбір өнер ізін баспай, ешкімнің ала жібін аттамаған бекзаттар
Халықтық өнердің қайнарынан ғана қанып ішкен біртуарлар
Кереметі сонда, бір жылғы төл екеуі екі жанрға саналы ғұмырын арнады
Екеуі екі түрлі өнерімізді ілгерілетті, байытты
Алайда Оспанханды (Әубәкіров) әннен, Сағиды сөзден еш бөле алмайсыз, яғни бұлар дәстүр тумасы-тұтас ұлттық өнер жұлдыздары
Музаға қызмет етуі жағынан әлем ас­панының көгіне көтеріліп кеткендер
Мінсіздігіне кепілдік бере аламын…
Әлемді нұрға бөлеп күн,
Әлдилеп қана тұрғандай.
Бойлары балқып теректің,
Бұтағы ауырсынғандай.
Көбелек біткен асыға,
Қонақтап жатыр гүлге ырғып.
Көгілдір талдың басынан
Көздерін ашты мың бүршік.
Қымбатты отандастар! Бұл жолдар Фетпен иық тірестіріп тұр ғой
Респуб­лика байлығы емес пе, олай болса
Экономикамыз – зәулім салтанатты сарайларымызда осындай поэзия сыңғыры естілуі тиісті ғой, ендеше
Парадоксы сонда, Одақ түгілі осы Сағи ұлттық өреде танылған жоқ – дәріптеліп жүрген қайсыбір «поэзияны» Сағидың сыңар сөзіне салғастыруға болар ма еді?! Сондықтан Сағи еленбейді, тұмшалай түсеміз… Сыйлық бәрімізге жетеді; Мемлекетіміздің беделі үшін бұлардың да «қасқа маңдайы» ашылсын дегім келеді
Ал ұлттық поэзия турасынан ол тағы да тас жарып шыққан асыл лирика
Мағжан міндетін бұл жанрда Ілияс, одан Ғали мүсіншідей сөз қашап нәзіктей түссе, Сағи жанрдың осы бір сөзді алмастай қырлап, сәуле шашуына тер төкті.
Ғали:
Сылдыраған тас бұлақ,
Көрдім таудан қайнаған.
Жағасында жас құрақ,
Суын сипап ойнаған.
Сағи:
Көктемнің балғын кезі еді,
Әнші құс көкте ағылған.
Жемнің де жасыл өзегі,
Көгілдір мұнар жамылған.
Осы жолдар қазақ лирикасының Мағжаннан кейінгі түлеуі деп тү­сінейік
Жиендік жасағандар ат оздырып, Жиенбаевтарды жоғалтып алуға қазақтың құқығы жоқ
80-ге келген абыздың бұл еңбегін ұрпақ білуі тиіс.
Бір уыс бұлттай бал дене,
Суырылып шығып ақ нұрдан.
Көзімнен ұшқан сәуледей,
Зу ете түсті-ау алдымнан.
Еркелеп қырдың таңына,
Жанарың шықтай мөлдіреп,
Кездесермісің тағы да
Көрінермісің соңғы рет.
Сұлулық символы дала бөкені Сәкеннен кейін қалай-қалай құ­былады! Тоты түгіндей қалай құл­пырады! Бұл қазақ тілінің, қазақ сөзінің Сағи сомдаған, құдіреті емес еді деп кім айтар! Тіл ме, тоқыраған әлде біз бе?! Иә, Сағи мен Оспанханды оқысаң қазақ сөзіне қанат бітеді
Тоқырап тұрған театр Оспанхан сөзінен оянады, тамырына қан жүреді
Жібекті түте білмей жүн етіп жіберсек, оған қазақ тілінің – қазақ халқының еш қатынасы – кінәсі жоқ
Төттеннен келген қолдан тұрғызылған тарихтың қара дауылын кінәлайық.
 
Бақыт Кәрібаева
филология ғылымдарының докторы, 
профессор
