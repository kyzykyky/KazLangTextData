Ел мен жер деген қасиетті ұғымды кез келген пенде баласы түсініп, оның терең мәніне бойлай бермесі анық
Туған жердің ұлағатын сезініп, еліне, халқына адал қызмет ету де әркімнің пешенесіне жазыла бермейтін бақ
Ол үшін адамға кемел ақыл мен биік парасат, жаратылысынан дарыған қайраткерлік қасиет қажет болар, сірә
Мен осындай тұлғалардың қатарына еліне сіңірген еңбегімен құрметке ие болған қазақтың біртуар азаматы Шәңгерей Жәнібековті жатқызар едім

«Адамды еңбек шынықтырады» деген сөз бар
Мен бұл сөздің ақиқатына Шәкеңнің өмір жолына зер салғанда тағы бір мәрте көз жеткізе түскендей боламын
Ол еңбекпен шынығып өскен
Ал сол ерен еңбегінің ар жағында туған халқына деген құрметі, перзенттік па­рызы сезіліп тұрады
Шәкең қандай жауапты қызметте болмасын, қандай бір лауазымда жүрмесін ешқашан да қарапайымдылық қасиетін жоғалтпай, адалдық шеңберінен аспай, кісілік келбетін сақтай білді
Уақытша мансапқа алданып, көзінің алды тұм­шаланып, пендешіліктің соңына түсіп, шындықтың бетіне тура қарай алмай күн кешетіндерді көргенде Шәкең сияқты абзал ағалардың бекзат болмысты азаматтығына тәнті бола түсесің.
Шәкең 1987-1990 жылдар аралығында Республикалық соғыс және еңбек ардагерлері кеңесінің төрағасы болған кезінде де ардагерлердің мәселесін шешуге атсалысып, республика көлемінде ірі жұмыстар атқарды
Өзі де майдан шебінде жүріп, жеңістің қандай қиындықпен келгенін көзімен көрген азамат ретінде ардагерлердің мәселелеріне қарайласып, оларға деген құрметтің жоғары болуын ойлап, толғандырған мұң-мұқтаждарының оң шешім табуына ықпал етті
Ардагерлерге көрсетілген құрмет – адамгершіліктің, кісіліктің белгісі. 
Шәңгерей Жәнібеков 1924 жылдың 15-мау­сымында Қостанай облысы, Денисов­ский ауданының №24 ауылында дүниеге келді
Жастайынан алғыр да зейінді болып өскен ол 1942 жылы Қостанай медицина училищесін оқып бітірді
Бұл Ұлы Отан соғысының кезі еді
Шәкең оқуын тәмамдай сала, майданға аттанды
Ұлы Отан соғысында майдандастарымен бірге жау бетін қайтаруға, жеңіс күнін жақындатуға атсалысты
Осылай­ша соғыстың өрті шарпып, әр басқан қадам ­сайын қауіп пен қатер төніп тұрғанда батылдық пен батырлықтың үлгісі бола білген Кеңес әскерлерінің қатарында қайратты да жалын­ды, жігерлі Шәкең жүрді
Отанды жау қолынан азат етіп, жеңіспен оралған соң 1947-1949 жылдары Қостанай ауда­ны Денсаулық сақтау бөлімінің меңгерушісі қызметіне тағайындалды
Білікті маманның сол кездегі атқарған еңбегі арқасында туған халқының алғысына бөленді
Жүздеген науқастарға көмек қолын созып, сыр­қаты мен дертінен айықтыра білген ол дәрігерлік салада өнімді қызмет етті
Жаратылысынан көпшіл, іске келгенде талапшыл азамат одан кейінгі жылдары Қостанай облыстық партия комитеті әкімшілік бөлімінің нұс­қаушысы, партия, кәсіподақ, комсомол органдарында жауапты қызмет атқарды.
Қоғамдық жұмыстарға араласып, табыс­ты еңбек ету үшін адамға көш­басшылық қасиеттердің қажет екені белгілі
Шәкеңнің бойындағы тұ­нып тұрған дара таланты оның қай істе болса да құлшына еңбек етуіне мүмкіндік беретін
Кеңес заманын­да еңбек тәртібіне, жоспардың уақы­тылы орындалуына ерекше ден қойылып, мән берілетін
Сондықтан адам еңбегі оның партия мұраттарына адалдығымен өлшенетін
Мұндай жұ­мыстарды үйлестіріп, жетекшілік ету оңай болмаса да Шәкеңнің азаматтық деңгейінің биіктігі, бойындағы іскерлігі, қайсарлығы алдында тұрған барша қиындықтарды еңсеруге көмектесетін
Осындайда «қай жұмыстың болмасын басы-қасында кәсіби мамандардың, алды-артын болжай білетін басшылардың жүргені қандай жақсы» дейсің
Біздің Шәкең де өз заманының жауапты міндеттерін айқын сезініп, өзіне жүк­телген сенімді абыроймен атқара білді.
1958-1959 жылдары Қостанай об­лыстық партия комитеті ауылша­руа­шылығы бөлімінің нұсқаушысы болып қызмет жасаған кезінде де ол шаруашылық істерін алға бастыруға бар күшін салды
Соғыс жылдарынан кейінгі жағдайдың қандай болғаны белгілі
Экономика құлдырап, шаруа­шылық салалары жүйелі де орнықты қалыпқа түспей жатқан кез еді
Мұн­дайда білікті мамандардың құлшынысы қажет
Сөйткенде ғана елдің тұрмысы түзеліп, еңсе тіктелмек
Үкімет сол кезде Шәң­герей Жәнібеков сияқты жергілікті жерлердегі білікті кадрларға сенім ар­тып, міндет жүктеді
Шәкең ауылшаруашылығы бөлімінің нұсқау­шысы қызметінде еңбек еткенде істің мән-жайын, маңыздылығын жете түсініп, жұмысты дұрыс жолға бағыттауға тал­пынды
Басшылықпен ақылдаса отырып жасалған осындай нәтижелі еңбектің арқасында ауылшаруашылық бөлі­мінің жұмысы айтарлықтай жақсара түскен еді
Бұл өзіне де мол тәжірибе, өмір мектебі болғаны сөзсіз
Өйткені кейінгі атқарған жоғары лау­азымды қызметтерінде шаруашылықтың барлық саласынан хабардар болып тұруы оған өз пайдасын тигізгені анық.
Шәңгерей Жәнібеков 1959 жылдан 1963 жылға дейін Рудный қалалық пар­тия комитетінің екінші хатшысы, Руд­ный қалалық ағарту комитетінің төр­ағасы, ал 1963-1976 жылдары Қостанай қалалық партия комитетінің бірінші хат­шысы, Қостанай облыстық партия комитетінің екінші хатшысы болған қыз­метінде де іскерлік қабілетін байқата білді
Мұнымен қатар әрбір жұмыстың орындалу ретін тыңғылықты жоспарлап, қате-кемшілікті болдырмауға жауапкершілікпен қарай білуінің өзі Шәкеңнің тұлғасын өзгелерден ерек­шелендіріп тұратын
Жалпы, ол қашанда сер­гек, ісі мен сөзі алшақтап кетпейтін аза­маттарды ерекше баға­лайтын
Өйткені өзі де сондай болатын
Жұмысқа келгенде өзгелерге талапшыл болса, өзіне де сондай биік талап тұрғысынан қарайтын
Осылайша, Шәкеңнің өмірдегі барлық жетістіктерін қарапайымдылық үлгісімен байланыстыра қарауымыздың ерекше мәні бар
Еңбек жолымен сатылай өсіп, тәжірибе мен біліктілік шеберлігін молынан үйреніп, мансапқа емес, ең алдымен өзіне тапсырылған жауап­ты қызметтерді абыройлы орындай білуді көздеген Шәкеңнің туабітті қасиеттерінің бірі – ұстамдылығы
Ұстамдылық – кез келген жұмысты тиянақты атқаруда, нәтижеге жеткізе білуді керек қасиеттің бірі
Менің ойымша, оның қызмет жолының әрбір кезеңінен біз ең алдымен айналасына үлгі-өнеге боларлық адамгершілік, азаматтық қырларын көреміз
Қазақтың мақтан етуге тұрарлық азаматы 1976 жылы Қазақ КСР Министрлер Кеңесі төрағасының орынбасары болып тағайындалып 1985 жылға дейін өнімді еңбек етті
Халықтық мәселелерді шешуге атсалысты
Бұл жұмыста жүрген кезінде де қызметтің жауапкершілігін, маңыздылығын сезініп жұмыс істеді
Көптеген салалар мен бағыттар бойынша жүргізілген жұмыстардың орындалуына өз үлесін қосты.
1985-1993 жылдар аралығында шетел­дердегі қазақтармен мәдени және достық байланыс жасайтын «Отан» қоғамының төрағасы болды
Қарап тұрсаңыз, бұл қызметтің де аясы кең
Шетелдегі қазақтармен байланыс орнатып, халықаралық деңгейде жұмыс істеу оңай шаруа емес
Олардың әрқайсысы өздерінің ұлттық болмыстарынан ажырамауды қалайды, салт-дәстүрлерін, тілін сақтағысы келеді
Міне, осындай ұлтқа қатысты мәселелерді «Отан» қоғамының төрағасы ретінде нәтижелі шешіп, жүргізе білді
Бұл жұмыстардың арғы жағында Шәкеңнің өз ұлтына деген құрметі, ізгі ниеті, сүйіспеншілігі менмұндалайтын
Мұн­дай ауқымды жұмыстарды атқару үшін адамға қаншама күш-қайрат, жігер мен талап, ақыл мен білім, іскерлік пен табандылық ­керек
Осындай қа­сиеттердің барлығы Шәкеңнің бір басынан табыла кетеді
Ол қандай қиын сәттер болса да байыптылық, ұстамдылық жолынан ауытқымай, «аққа Құдай жақ» демекші, қашанда ақ жолдан айнымай, туралықты серік етіп өмір сүріп келеді
Бұл оның тәлім-тәр­бие алған, өскен-өнген ортасының игілікті әсері деп айтар едім
Халқымыз мұндайда «көргені бар» деп тегіннен-тегін айтпаған ғой
Сол үшін де жастайынан қоғамдық жұмыстарға белсене араласып, елдік, халықтық маңызы бар істерден тыс қалуды өзіне ар санайтын, талай игілікті шаралардың бастамашысы болуға ықылас танытып, ниет білдіріп жүретін Шәкеңнің ғибратты ғұмырынан кейінгі жас­тар, ізбасарлары үлгі алсын деген мақсатты ұстана отырып, өнегелі тұлғаның қайталанбас даралығын көрсетуді өзіме парыз санадым
Осы ойдың жетегінде отырып, Шәкеңнің азаматтық ажарына, оның әрбір жанның кісілігін жете танып, өзіне жақын тартып тұратын бауырмалдылығын да ерекше атап өткім келеді.
Шәңгерей Жәнібековтің есімін жалпақ жұртқа таныстырып жатудың қажеті бола қоймас
Дегенмен, ұлағаты ұлықты тұлғаның өмір кезеңдері кейінгі зерттеушілер үшін пайдалы болар деген мақсатпен ғұмырбаяндық деректерін түгел тізбелеп жатпасақ та, негізгі қызметтерінің бір парасы туралы айта отырудың артықтығы болмас
Сонымен, Шәкең талай биік лауазымды қызметтердің тұтқасын ұстап, ел-жұртының алғысына бөленді
Қолынан келгенше өзінен көмек сұрап келген адамдарға да көмектесті
Ешкімнің бетін қайтарып, меселін жықпады
Мәселенің шешімі өз қолында тұрмаған болса, жылы сөзін айтып, көңілін демеуді ескерусіз қалдырмайтын.
Қазақстан Компартиясы съездерінің деле­га­ты, Қазақ КСР Жоғары кеңесінің VII-X шақырылымының депутаты, 1987-1991 жылдары КСРО халық депутаты, Қазақстан Компартиясы Орталық комитетінің мүшесі және т.б
қызметтерді де абыроймен атқара білді.
Шәкең 1987-1990 жылдар аралығында Республикалық соғыс және еңбек ардагерлері кеңесінің төрағасы болған кезінде де арда­герлердің мәселесін шешуге атсалысып, республика көлемінде ірі жұмыстар атқарды
Өзі де майдан шебінде жүріп, жеңістің қандай қиындықпен келгенін көзімен көрген ­азамат ретінде ардагерлердің мәселелеріне қарайласып, оларға деген құрметтің ­жо­ға­ры болуын ойлап, толғандырған мұң-мұқ­таждарының оң шешім табуына ықпал етті
Ардагерлерге көрсетілген құрмет – адам­гершіліктің, кісіліктің белгісі
Олай ­болса, Шәкеңнің осы маңызды істің басы-қа­сында жүріп, келелі шаруаның алға басуына мұрындық болуы да жайдан-жай емес
Өйткені ол Ұлы Отан соғысының бар қиындығын басынан өткерген майдангер
Қолға алған ісін жан-тәнімен беріле істегендігінен ­болар, Шәкең осы кеңестің 2001 жылға дейін Төралқа мүшесі болды
Еліне елеулі, халқына қалаулы азаматтың қызметтік жолы сан-салалы міндеттерді жүзеге асырумен байланысты болды
Оның барлығы мемлекеттің саяси-қоғамдық, мәдени-рухани өмірімен байланысып жатты
Демек, Шәкеңнің бойында жиналған көптеген қасиеттері мен азаматтық қырлары, алғырлығы, ұйымдастырушылық қабілеті әр салада өнімді еңбек еткен жылдары жан-жақты көрініс тапты
Осының өзі кісілігі жо­ғары, пайымы терең қайраткер аза­мат­тың өмір жолы мағынаға то­лы екендігін көрсетеді
«Адамның адам­дығы істі қалай бастағандығынан білінеді» деп дана Абай айтпақшы, Шәкеңнің бастаған істерінен елге деген жанашырлық, туған жерге, Отанға деген перзенттік парыздың лебі есіп тұрады.
Иә, «Адамның қандай екенін білгің ­келсе, оған белгілі бір дәрежеде мансап пен қыз­меттің тұтқасын ұстату керек» деп тегін айтылмаған ғой
Осы тұрғыдан алғанда Шәң­герей Жәнібеков мансап пен кісілікті, ­лауазым мен адам­гершіліктің орнын еш уақытта шатастырмаған азамат
Ол жоғары мансап иесі болса да, абыройлы лауазымдарда жүрсе де кішіпейілділігін жоғалтпай, барынша ұстамды қалпы­мен айналасындағылардың құр­метіне бөленді
Өмірінің әрбір ке­зең­деріндегі еңбегі лайықты баға­ланып «Октябрь Революциясы», екінші дәрежелі «Ұлы Отан соғысы», «Еңбек Қызыл Ту» (төрт мәрте), «Халықтар Достығы», «Парасат» сынды орден, медальдарымен марапатталды.
Замандастары ардақтаған, дос-жарандары, сыйлас құрбы-құрдастары «Шәке» деп құрмет көрсеткен, жас­тар үлгі тұтқан жаны ізгі, аяу­лы аза­маттың өнегелі өмірі туралы әлі де талай жазыла жатар
Өйткені оның өмір жолы, еңбекпен өрілген табысты да жемісті қызметі бізден кейінгі ұрпақтар үшін де ғибратты.
Сапабек ӘСІПҰЛЫ,
жазушы, ғалым
