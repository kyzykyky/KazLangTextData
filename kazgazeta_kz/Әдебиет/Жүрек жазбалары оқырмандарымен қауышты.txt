Қызылордадағы  Ә.Тәжібаев атындағы кітапханада облыстық «Сыр бойы» газеті ұжымының  ұйымдастыруымен жерлес қаламгер  Итен Қарымсақұлының ғұмырнамалық «Жүрек жазбалары» атты кітабының тұсаукесері болып өтті
Оған облыс әкімінің кеңесшісі Ғайнулла Жарқынбаев, облыстық Ішкі саясат басқармасы басшысының орынбасары Гүлмира Нұрбаева және аймақтың ардагер  журналистері, қаламгердің туыстары, баспасөз қызметкерлері, студенттер мен оқырмандар қатысты. 
Басқосуды Қазақстанның Құрметті журналисі, облыстық газет ардагерлер кеңесінің төрағасы, ақын Әскербек Рақымбекұлы кіріспе сөз сөйлеп ашты.
– Қазақстан Жазушылар және Журналистер одағының мүшесі, Қазақстанның Құрметті журналисі, Қазақстан Журналистер одағы сый­лығының лауреаты Итен Қарым­сақ­ұлы­мен бірге келе жатқаныма да алпыс жылдай уақыт болыпты,– деді ол
– Өзінің баспасөздегі алғашқы қада­мын он алты жасында бастаған оның қаламы әлі қолында
Ол жур­налистиканың барлық саласынан өткен жан
Менің бір сүйсінерім, Итеннің өзімен бірге қызметтес болған қаламдастары жайлы жазатындығы
Бүгінгі жиынның мақсаты, өмірге жолдама алған жаңа кітаптың тұсауын кесе отырып, өз әріптесіміз жайлы, оның шығармашылығы мен адамгершілігі турасында әңгіме өрбітсек деймін.
Туыстары атынан сөз алған Күлпатша Күлікова немере інісі Итеннің балалық, жастық шағын, алғашқы шығармашылық жолын еске алып, бауырының иығына шапан жапты
Күлпатша апаның немересі Қамбар Қыпшақбаев нағашы ағасының құрметіне домбырамен ән шырқады.
Ардагер журналист Өтеген Жаппархан Итен Қарымсақұлымен баспасөз сала­сында да, қарапайым өмірде де ұзақ жылдар бойы бірге сыйласып келе жатқанын, оның үлкенге іні, кішіге аға бола білгенін айта келіп, жазушының еңбекқорлығы мен ізденімпаздығын осы жаңа дүниесінен-ақ айқын көруге болатынын әңгімеледі
Ол өз сөзін «Біз өмірден өтіп кеткен қаламгерлер жөнінде сирек айтамыз
Итеннің мына кітабы көпке ой саларлықтай, үлгі аларлықтай дүние екен
Бұл сынаптай сырғыған уақыттың қадірін ертерек білген жанның жан сыры, оны бағалауымыз керек» деп түйіндеді.
– Анасы туралы әркім де қалам тартты, әкесі жайында жазғанды мұнда көрдім,– деді тағы бір ардагер журналист Айжарық Сәдібеков.– Оқығанда жүрегің елжіреп, көңілің көтеріліп қалады
Кезінде облыстық басылымның ыстық-суығын бірге көтерген Итен замандасымның шығармашылығы меніңше, енді басталғандай
Оның жазары әлі де баршылық, қаламына қуат, өзіне денсаулық тілеймін.
Белгілі ақын Махмұтбай Әміреев, қаламгер Еркін Әбіл, ардагер-ұстаз К.Сейітов бүгінгі кеш иегерінің өмір жолына, шығармашылығына, оны қаламдастарынан өзгешелеп тұратын қа­сиеті­не тоқтала келіп, бүгінгі жур­на­лис­­тика саласының бағыты мен бағдарына ой жүгіртті
Ал облыс әкімінің кеңесшісі Ғайнулла Жарқынбаев журналист-жазушының қаламының қарымды болып, алдағы уақытта берер дүниесінің көп болуына тілек білдірді.
Кездесу соңында кітап авторы Итен Қарымсақұлы жиналғандарға жүрекжарды алғысын білдірді, Қорқыт ата атындағы Қызылорда мемлекеттік университетінің журналистика факультеті студенттерінің сұрақтарына тұшымды жауап қайтарып, оларға өз қолтаңбасы қойылған кітабын сыйға тартты
Ақын Әскербек Рақымбекұлы сырлас, сыйлас досына жүректен шыққан өлеңін тарту етті.
Жұмагүл ОРАЛБАЕВА
Қызылорда
