Ел тарихындағы елеулі оқиғаларға сүбелі үлес қосқан заңгер, академик Cұлтан Сартаевтың есімі иісі қазаққа жақсы таныс
Бүгінде сексеннің бесеуіне таяған Сұлтан аға – елінің сый-құрметіне бөленген азамат
Азамат атайтынымыз – сексеннің сеңгірін баяғыда бағындырса да, ақсақал деп айтуға ауыз бармайды
Сұлтан ағаның сыртқы сипатына қарап, сал-серілерге тән сымбат пен сұлулықты көресіз
Қала берді, алшаң басып, маңғаз жүреді
Суретке түсіретінімізді айтып едік, «шашымды тарап алайын» деп, айнаның алдына барды
Суретке түсуінде де өзіне тән тартымдылық бар
Онысы өзіне тым жарасады
Қалжыңға да қара жаяу емес
Жанарынан от шашып жыр да оқиды
Жаратқан осынау күллі көрік пен қасиетті бойына жиып берген жанға жас кезінде көңіл білдірген көріктілер де көп болған деседі
Әңгімеміздің де әлқиссасын осыдан бастағанды жөн көрдік.

Аруларға арман болған Сұлтан
Ал Сұлтан аға болса: «Алдарыңда отырған ағаларыңа кімдер ғашық болмады десеңдерші?!» – деп күліп бастады әңгімесін
Иә, ағамызды Құдай көрік пен келісті келбеттен кенде қылмаған
«Шалдардың жырға қосатын жиырма бесінде біз де жалындаған жас едік қой
Жиырма бес жасымда институттағы оқытушылар құрамының ішіндегі ең жас кафедра меңгерушісі мен болдым
Өзің кафедра меңгерушісі, өзің бойдақ болсаң, саған көз қиығын тастайтын қыздардан да кенде болмайды екенсің
Түрім де тартымды болса керек
Жасыратыны жоқ, бұл жағынан жолым болғыш еді
Бірақ қазіргі жеңгелеріңді жолықтырғанда ғана махаббаттың не екенін ұқтық қой! Үйдегі Азат атты жеңгелерің қазір жетпіс алты жаста
Бірақ оны көргендер жетпіс алтыда деп айтпайды
Қырықтың айналасында секілді
Сұп-сұлу! Жас кезімізде маған ғашық болған қыз-келіншектер көп болғанымен, мен жалғыз-ақ үйдегі жеңгелеріңді жақсы көрдім
Әлі де солай!»
Жымиып күліп қойды.
Сырт сымбаты келіскен сырбаз жігітке киногерлердің де көзі түспей қоймапты
Сөйтіп, кезінде Сұлтан Сартаевты «Дочь степей» деген киноға түсуге шақырыпты
«Түр-сипатыңыз келіп тұр» деп кинопробаға алып келді
Ойларынан шықтым
«Образды аша аласыз» деген соң, келісімімді бердім
Сосын кани­кул­ға ауылға келген кезімде мақтанып айта бас­тадым
«Әй, Сартай, (шалдың баласы болған соң әкемді атымен атаушы едім
– С.С) мен киноға түсетін болдым» дедім барған жерден
Сөйтіп едім, әкем атша тулап ала жөнелді
«Біз сені «оқиды, адам болады» деп жүрсек, сен жын-шайтанның ортасына түскелі жүр екенсің ғой
«Сартайдың баласы жын-шайтанға айналыпты» деген сөз керек емес
Қой, қарағым», – деп бірден тыйды
Өйткені біздің тұқымда әкенің әмірі заң болатын
Ал анаға қарсы сөйлеу деген тіпті жоқ
Атамыз марқұм қыз баланы ерекше құрметтеген еді
«Қызыңды құрметте
Сенің анаң да кезінде қыз болған
Мен бес ұлымды таразының бір басына қойсам, ал жалғыз қызымды таразының екінші басына қоямын
Сонда менің қызым басып тұрады
Қыз бала жатқа жаралған
Ол барлық қызықшылығын ата-анасының қолында жүргенде көруі тиіс
Еркелетіңдер, дұрыс тәрбие беріңдер
Барған жерінің қандай болатыны бір Аллаға ғана аян
Сондықтан қызды сыйлаңдар!» – деп айтып отыратын.
Әңгімеміз қызды-қыздымен қыз-қырқынға қарай ауысқанда ағамыз жанып түсті
Сөйтсек, ағамызға көз қиығын тастаған сан сұлудың қатарында есімі елге таныс арулар да бар екен
Мәселен, қазақтың мың бұралған бишісі Шара Жиенқұлова апамыздың да Сұлтан ағамыздың сырбаз кейпін көргенде ішіне шоқ түскен көрінеді
«Әрине, ол кісі елге сыйлы азаматша болатын әрі менен он бес жас үлкен еді», – дейді ағамыз.
Ал сондай бір сұлу жандардың ішінде қазақтың әйгілі суретші қызы Гүлфайруз Исмаилованың де есімін ерекше атап өтуге болады
Ол кісімен ағамыздың таныстығы былай болыпты
Сұлтан аға Мәскеуге барған сапарында генералдың шинелін сатып алған
Сол шинелін киіп алып, суретші қыздың ауласынан өтеді екен
Оны өзі де білмейді
«Чайковский көшесіндегі елу жетінші үйде тұратынмын
Ол кісі де сол көшеде тұрады екен
Күнде көшеден өтіп бара жатсам, бір қыз үйдің терезесінен маған қарайды да отырады
Бір күні әдеттегідей өтіп бара жатқанымда, терезені қақты да, «үйге кіріңізші» дегенді ымдады
Үйге кірдім
Маған өзінің күнде мені сырттай бақылап отыратынын айтты
Сосын көркемсурет училищесінде оқитынын, жақында сурет көрмесі өтетінін де жеткізді
Оған қоса сол көрмеге қоюға менің портретімді салғысы келетін ниетін білдірді
Мен «жарайды онда, мен жұмыстан қайтып келе жатқанда сізге бір сағат уақытымды қияйын» деп келістім
Күн сайын сол үйге соғатын болдым
Қарап отырамын
Шимайлап салған болады
Бірақ «шықпай жатыр» деп көбін жырта беретін болды
Қала берді, «характеріңізді аша алмай жатырмын» деп сызып тастайтын болды
Ал анасы болса, маған күн сайын манты, лағман пісіріп әкелетін
Бір күні: «Сіз кешіріңізші, ешқандай көрме өтпейтін еді
Тек сізбен танысу үшін осындай амал ойлап тапқан түрім болатын
Мен сіздің сыртыңыздан бақылап отыратынмын
Бітім-болмысыңыз ерекше екен, сонысымен ұнады», – деп айтқан кезде таңғалдым
Әрине, ол тек жолдастық кездесу ғана еді ғой
Кейін ол кісі өзінің екінші жартысын тапты, Сидоркин деген, ол да белгілі адам болды марқұм», – деп еске алады сол шақты.
Сол тұстары талай жігітке арман бол­­ған Роза Жиенбаева деген бикеш те аға­мызға ғашық болған екен
Айта берсек, Сұлтан ағамызға «сөз айтқысы» келген сұлуларда есеп жоқ, бірақ оның жүрек қа­лауы жалғыз Азат апайымызға түскен еді.
«Бәрінен де сен сұлу…»
Сан сұлудың жүрегін жаулаумен арада тағы біраз жыл өткенін өзі де аңғармай қалады
«Қалай отбасын құрамын, кімге үйленемін» деген оймен ұйқысыз түндерін өткізіп жүрген жігіт бір күні, Құдай айдап, досы әрі болашақ бажасы Кемалхан Шайбековтің (профессор, заң ғылымдарының докторы) бара қалғаны
«Үйге кірсем, төрде тұрған диванның үстінде екі беті Алматының апортындай алқызыл, өңі аққұба бір сұлу қыз ұйықтап жатыр
Сұлулыққа сұқтанып қарап қалған мен:
– Бұл қыз кім? – дедім тұтыға.
– Бұл өзің баяғыда әлі піспеген көк жеміс атаған қыздың өзі ғой.
Ойланып қалдым
Бұдан бірнеше жыл бұрын Мәскеуде аспирантурада оқып жүргенімде досым Кемалханның жұбайы Ираның айтқан мына сөздері есіме сақ ете түсті:
– Сұлтан, байқаймын, сен жаман жігіт емессің
Менің бір сіңлім бар
Соны саған берсем бе екен деген ойым бар.
– Ол нешінші сыныпта оқиды?
– Жетінші.
– Оу, Ира, сенің жетінші сыныпта оқитын, әлі пісіп-жетілмеген көк жемісің кімге керек? – деген болатынмын мен сонда.
Міне, енді сол кішкентай қыз қалың­­дық болар жасқа да жетіп қалыпты
Сол кез­де Ташкент политехникалық институт­ының студенті атанып, бірінші семестрден соң жездесінің үйіне қыдырыстап келген беті екен…».
Сол жолғы таныстық кейін махаббатқа ұласады
«Менің өмірімде сұлулығы бірі­нен бірі өткен қыз-келіншектер көп болды
Бірақ осы жеңгелерің жүрегімді бірден жаулап алды
Өйткені ол басқалардан ерекше сұлу әрі жас жағынан да кіші еді», – деп қояды ағамыз
1955 жылдың маусым айында жанына анасы Әселді, інісі Тұрсынбайды алған күйеу жігіт Сұлтан Ташкентке аттанады
Жолбастаушы – немере ағасы Қали
Сол жолы еті тірі Қали ағасы екі жасты Ташкенттің Мәскеу ауданында бір күннің ішінде некелестіреді.
Ертесіне Шымкентке жол тартады
Шымкентте Қали ағасының, тағы бір досының үйінде қонақта болып, таңертең Жаңақорғанға жүргелі жатқанда Азат жеңгеміз ойланып қалады
«Анам мен тәрбие берген ағама көрінбей кете алмаймын» дейді
Алғашында Сұлтан ағамыз жеңгеміздің мұныса көне қоймайды
Өйткені Азаттың ағасы­ның ойы – «қарындасы институтты бітір­мейінше күйеуге шықпайды» болатын
Сөйтіп, бәрібір келіннің туыстары тұратын Балықшы ауылына соқпақшы болады.
Сондағы Сұлтан ағамыздың көзіне ең алғаш түскен ер-тоқымсыз есекке мінген ұзын бойлы әдемі жас бала екен
Ол мұны көріп, бұларға қарай тұра жүгіріпті
Бұл – Азаттың інісі, кейін Ауыл шаруашылығы министрлігінде белді қызмет атқарған Болат деген азамат екен
Кейінірек қайтыс болыпты.
Онсыз да үрейі ұшып келе жатқан күйеу жігіттің екінші байқағаны – ауладағы үлкен төбет ит
Әдетте, бұл төбет үй маңына тірі жанды жолатпайды екен
Бірақ бұл жолы бейтаныс жолаушыларға жаққа немқұрайды көз тастайды да, өз үйшігіне қарай тартады
Кейіннен құдалар жағы Сұлтан ағамызға «біздің төбет сол кезде сіздің бөтен емес екеніңізді таныған екен ғой» деп қалжыңдапты.
Азатты «үй түрмесінен
азат ету жоспары»
Сол күні кешқұрым Азат жеңгеміздің ағасы жұмысынан оралғанша «Азат бір жігітпен келді» дегенді естіген көрші-қолаң бірінен соң бірі қыз бен жігітті қызықтап кетіп жатты
Ал Азаттың ағасы болса, амандық-саулық сұрасқаннан соң сұрақты төтесінен қояды
«Менің қарындасымның қасында неғып жүрсің? Бұл ісің маған түсініксіз болып тұр?» – дейді.
Не дерін білмей сасып қалған Сұлтан біраздан соң сабасына түсіп, білімі – заңгер, Мәскеуде заң ғылымдары кандидаты ғылыми дәрежесіне ие болуы үшін диссертация қорғағанын, Алматы заң институтында оқытушы болып істейтінін айта бастайды.
«Ол өңменімнен тесіп өтердей көзімен бетіме тіке қарап отырды, бірақ сөзімді мұқият тыңдады
Дегенмен мен оған Азат екеуміздің үйленгіміз келетінін айта бастағанымда, жұлып алғандай «некелес­кен жоқсыңдар ма» деп сұрап үлгерді
Оның қызба мінезін білетін мен «некеміз әлі қиылған жоқ» деп өтірік айттым
Алда осы мәселенің көтеріліп қалуы мүмкін екенін ескеріп, біз Азаттың паспортының қосымша бетін жұлып алып, орнына құрбысы төлқұжатының бетін тігіп қойған болатынбыз
Ол күтпеген жерден: «Азат, маған паспортыңды әкел!» – деп ақырып қалды
Паспортының неке тіркелетін бетінің таза екенін көрген соң, сабасына түсті
Біздің де жүрегіміз орнына түскендей болды
Бірақ ұйқыға жатар алдында маған қарап: «Бүгін демал, ал ертең таңертең үйіңе тарт
Қарындасымды саған бермеймін, оған күйеуге шығуға әлі ерте
Ол институтты бітіріп, аспи­рантураға тү­с­уі тиіс
Егер қазір күйеуге шығатын болса, оқу да, аспирантура да далада қала­ды
Сондықтан өзіңе басқа қалыңдық ізде!» – деп бір-ақ қайырды.
Ал керек болса?! Мен «Азаттың институт пен аспирантураны оқуы үшін барлық жағдайды жасаймын» деп қанша сендіргім келсе де, ол менің сөзіме құлақ аспады…», – деп бір тоқтады.
Құрметті оқырман, «осымен іс біткен шығар» деп көңіліңізді түсіре көрмеңіз
Одан әрі оқыңыз!
Таңертең Сұлтан жолға дайындалып, жүрмекші болады
Бірақ, бәтіңкесі жоқ болып шығады
Кейін оны біреу басқа бөлмеден әкеп береді
Сөйтсе, бұл «жігіт түнде қызды ұрлап кетіп жүрер» деген қауіппен жасалған қарекет екен
Алғысын айтып, Шымкентке Қали ағасының үйіне қайта тартады
Бұл үйге бір институтта оқыған Алпысбай деген жігіт келе қалады да, екеуі Азатты «үй түрмесінен азат етудің» жоспарын жасай бастайды
Ағасының үйінде қалған Азатты Сұлтан да қатты сағынғанын сезеді
Оған да оңай емесін біледі
Сондықтан қалайда оны Сұлтанды жақтайтын туыстарының көмегімен ұрлап әкетуге бел байлайды
Екі күннен кейін түс ауа Шымкенттен Балықшыға мәшинемен жетіп келеді
Тамаққа тойған Азаттың ағасы ұйқыға кеткен кезді аңдып, күйеу жігітті жақтайтын қыздың туыстары қалыңдықты алып шығады
Ауыл шетінде тағатсыздана күтіп тұрған бұларға әкеп табыстайды
Қызды мінгестіріп алған топ, мәшинеге газды басып, зытып береді
Бірақ Арыс өзенінен өте бергенде моторы өшіп қалады
«Қап, Азаттың ағасы бастаған топ қуып жетіп, әкемізді танытар ма екен» деп қауіп қылып тұрғандарында Құдай жарылқап, моторы дүр етіп, аман-есен Шымкентке жетіп, Жаңақорғанға бір-ақ тартады.
Лимузиніміз –
ел «көкқасқа» атап
кеткен жүк мәшинесі
болатын…
Сұлтан аға Жаңақорғандағы аға­йынға «ке­ліндеріңмен барам» деген жеделхат жібереді
Елуінші жылдары екінші дүние­жүзілік соғыстың зардаптары әлі сезілетін қиын-қыстау кез екен
Не тойып ішер тамаққа, не жөні түзу киімге жарымаған шақ
Қолда бар ақшаңа сатып алатын дүние тапшы, ал дүниең болса, сатып алар ақша жоқ
«Әйтеуір, шыр айналсаң, шыға алмайтын бір тұйық» деп күрсінді Сұлтан аға.
Өз вокзалдарына келіп, пойыздан түскенде дәл вагонның қарсысында екі «көкқасқа» тұрады
Көкқасқа – сол кездері ауыл адамдары «көкқасқа» атандырып жіберген чехословак жүк көлігі
Осы қос бірдей «көкқасқаға» артынып-тартынып мініп, үйлеріне жетеді
Ол кезде бүкіл ауданда екі-ақ жеңіл мәшине бар екен
Оның бірі – аудандық партия комитетінің бірінші хатшысында, екіншісі – аудандық атқару кеңесінің төрағасында
Сондықтан жеңіл мәшине туралы армандаудың өзі артық
Ал қалыңдықтың ақ көйлегі туралы мүлде атамаңыз! Бұл туралы Сұлтан ағаның өзі: «Өкінішке қарай, қалап алған қа­лыңдығыма ақ көйлек кигізе алмадым
Өйткені бұл ол кезде таптырмай­тын дүние еді
Біз тамағымыздың тоқ­тығы туралы әңгіме болмаса да, аш жүр­мегенімізді місе тұттық», – деп еске алады.
Жаңақорғандағы той ата дәстүрмен өтеді
Үйдің төңірегі араның ұясындай гу-гу
Біреулер ақ батасын беріп жатыр, біреулер шашу шашып жатыр
«Шынын айтсам, Азат жеңгелерің сұлудың сұлу еді ғой
Үлбіреп тұратын
Ана-анам келіндеріне көз тиюден қатты қорықты
Менің жұбайымның аса көрікті екені туралы сөз кеңінен тарап кеткенінен бе, қайдам, әйтеуір, оны бір көруге ынтық ауыл адамдарының қатары сейілмеді
Сондықтан ата-анам жас келіндерін шымылдықтың ішінен шығармады
Шымылдықтың ішіне үкі тағып қойды
Анам «көз тиеді» деп ешкімге көрсеткісі келмейтін
«Қызым, не ішесің, не жегің келеді» деп асты-үстіне түсіп, бәйек боп жүрді», – дейді.
Ауылдағы той өтіп, жас жұбайлар Алматыға келеді
Мұнда да үлкен той өткізуге шама жоқ
Тек шағын ғана тойдың ырымын жасайды
Ол кезде Алматыда небәрі үш-ақ мейрамхана болып­ты: бірі – Жібек жолы көшесінің бо­йында, екіншісі – Алматы-2 вокзалында, үшінші­сі – Жамбыл көшесінде
Сұлтан ағаның Алматыдағы тойы Подгорный көшесіндегі №7 үйде өтеді
Жалғыз бөлме
Тойға жинал­ған қауым: кейін атақты заңгер атанған Салық Зиманов, Әбдуәли Еренов, Иса, Әлима Қыпшақбаевтар, Мәжит Имашев, Бекет Амантаев еді
Бар болғаны – осы
Сұлтан аға бұл туралы «мұны той деп атауға ауыз бармайды, әрине
Бұл достарыммен менің жұбайымның танысу кеші ғана еді» дейді
Азат апай бұл тойға аспан түстес көгілдір жібектен тігілген әдемі көйлек киіпті
Өйткені сол кезде ақ жібектің қат кезі екен
Әрине, байқап отырғаныңыздай, меймандар да аз
«Өйткені бөлмеміздің өзі 12 шаршы метр
Ол бөлмеде менің бірнеше інім, өзім, әйелім, кейін әйелімнің інісі тұрды
Орынның тарлығы сондай, біреуі – кереуеттің, біреуі  – үстелдің астында ұйықтайтын…
Ал сол «тойымызға» шақырылған бес-алты мейманымыз да қазаққа белгілі азаматтар болды
Көңілдеріміз пәк болатын
Иса мен Әлиманың «өмірлерің осы шамдай жарық болсын» деп үстелге қоятын лампа сыйлағаны әлі есімде», – деп еске алады.
Той өтті
Күндер зулап өтіп жатады
Әрі­­сін ағамыздың өзі баяндасын: «Азат екеу­­міздің Алматыдағы тойымыз өткен­нен соң, менің әрі қарайғы өмірім өзі­нің бая­ғы қалпына түсті: достарым үйге келіп жүрді, мені өздерімен бірге қыдыруға алып ке­теді
Күнде үйден қыдыруға кетуді оғаш деп санамадым
Бір күні түнгі сағат 11-де үйге келсем, Азат пен мамам қосы­­лып жылап отыр екен
Мен мамамнан «не боп қалды» деп сұрасам, ол маған байсал­дылықпен көз тігіп: «Менің жұбайыңмен қоса жылағанымды қалайсың ба?» – дейді
Мен «жоқ» дедім
«Онда, есіңде болсын, ерлері әйелдерін үйлеріне қалдырып, өздері қыдыруға кетудің уақыты әлде­қашан өткен
Мұны ешқашан ұмыт­пағайсың!» – деп ескертті.
Біздің шешеміз қатты сөз айтып, балаларына қол жұмсап көрген жан емес
Біз де оған жол берген емеспіз
Анамның жоғарыда айтқан сөздері ендігі жерде жұбайымды жалғыз қалдырып, қыды­руыма тыйым салғандай болды
Осылайша, менің ұзаққа созылған бойдақтық өмірімнен соң отбасылы болғанда өмірден өз-өзімді тежеу жөніндегі алған тұңғыш сабағым осындай еді…
Жұбай деген – өмірлік серігің, бала­ларыңның анасы
Шынайы берілген қосағың сен үшін ғұмырын қиюға да әзір
Егер сен оны аялап, жақсы істерін баға­лап, көңілін марқайтып тұрсаң, оның жайнаған жүзі мен көздерінен төгілген нұрдан үйдің іші де жарқырап сала береді, жылу ұялайды
Өзіңнің жүрегіңе де тыныштық орнайды
Кейбір білгіштер: «Әйел деген сынап секілді, оны қолыңда ұстап тұра алсаң, ол ешқайда кетпейді
Ал егер алақаныңмен қаттырақ қысып жіберсең, жан-жаққа шашырай жөнеледі», – дейді
Бұл жарыңа жарым деп қарай біл дегенді аңғартса керек
Жан жарың сенің беделіңді ғана емес, бүкіл үрім-бұтағыңды да өсіреді
Ол ақылды болса, өз серігінің оң істерін қолдап, жәрдемдесуге белін бекем буады
Сондықтан жұбайыңды өмір бақи сүйіп өткен абзал
Бөріктілердің бәрі еркекпін десе, осыны ұққандары абзал
Ал екі әйел алам деп еліріп жүргендерге мынадай хикаяны айтып бергім келеді
Бірде екі әйелімен ұрсысып қалған бір адам қатты боран соғып тұрған қыстың күнінде далада қалтырап отырады
Оның боранды күні далада жаурап отырғанын көрген жолдас­тары: «Оу, пәленшеке, мына боранда далада отырғаныңа жол болсын?!» – дейді ғой баяғы
Сөйтсе, ұнжырғасы түскен әлгі адам «осы да боран ба екен, боранның сұмдығы менің үйімнің ішінде соғып тұр» деген екен
Бұдан шығатын ғибрат айтпаса да түсінікті емес пе?!» – деп сөзін қорытты Сұлтан ағамыз.
«Жігітте де жігіт бар –
азаматы бір бөлек…»
Жастық, жігіттік – адам өмірінің ең қымбат шағы
Мен мұны адамның жұмбағы мол жұмағы дер едім
Әркім үшін бұл бір патша тағы секілді
Егер жастықтың қызуымен аңқаулыққа ұрынып, сақтық дегенді ұмытып, бір Алланың өзі берген жастық шағыңды, қайрат-күшіңді, өр рухыңды орынды пайдалана алмасаң, бұл тақтан қас-қағымда айырылып қаласың
Жастық шақта кез келген жүк жеңіл болып көрінеді
Сондықтан да ақылды адам осы кез­де өмірдің қайнаған ортасында, қызы­ғы мен қиыншылығы мол оқиғалардың басы-қасында болғысы келеді
Дәл осы шақта жігіт жасындағы адам қоғаммен, әлеуметтік, рухани оқиғалармен тығыз қаты­насқа енеді, өзі де қайрала түседі
Бұл – Сұлтан Сартаевтың өмірден түйгені, жас буынға айтар өнегесі
Иә, Сұлтан ағаның сөзіне сенсек, ол кездің жігіттерінің жөні бө­лек екен
Бүгінде бір-бір үлкен қызмет­тің тізгі­нін ұстаған азаматтар кешегі өмір­дің қиындығын көрген, соған қарамастан, білімін жетілдірген жігіттер болыпты
Сірә, «тұлпарда да, тұлпар бар – қазанаты бір бөлек, жігітте де жігіт бар – азаматы бір бөлек» деп сол жігіттерді атаса керек
Олар туралы ағамыз әсерлі әңгімелейді.
«Біздің заманымыздың жастары бөлек-тін
Ата-ана, Отан алдындағы жауапкершіліктері мол еді
Бүгінгінің кей жастарындай ата-ананың алақанына қарап, қымбат мәшине мініп, тапқан-таянғанын тауысып жүрген жоқ
Сенбі-жексенбі күндері болашақ академиктер – мен, Бекет Амантаев, кейін Қарағанды жоғарғы милиция мектебі бастығының орынбасары болған Халық Садықов, кейін Көкшетау облысының прокуроры болған Сейітасқар Жүсіпов сияқты жігіт­­тер вокзалға барып, сексеуіл, көмір түсіретінбіз
Сосын картоп, капуста түсірісіп, оны тазалайтынбыз
Сөйтіп, өз тамағымызды өзіміз тауып жүрдік
Осы арада бір қызықты айта отырайын: Бір күні қарнымыз аш отыр едік
Ауылдан бір сәлемдеме келіпті
Ашсақ, ішінде ет бар
Шетінен кесіп жесек, тіл үйірер дәмді екен
Халық, Сейітасқар үшеуіміз отырып, нанмен қосып соғып алдық
Қарасақ, ішінде хат жүр
Оқысақ, хатта «мынау сүрленген ет еді, пісіріп жерсіңдер» деп жазылыпты
Ал кеп күлейік
Әбден сүрленген еттің тұзға піскендігі сонша, ашқұрсақ біз оның шикі екенін де аңғармаппыз
Бірақ, сөйтіп, ашқұрсақ жүрсек те, қаладағы қуыршақ театры мен драма театрдың жаңа қойылымдарының біреуін жібермейтінбіз
Ал бүгінгі жас­тарда ол жоқ
Біз сол сексеуіл түсіріп тапқан ақшамыз бен стипендиямызды қосып күн көрсек, қазіргі жастардың жағдайы – мүлде басқа
Мәселен, мен сабақ беретін ҚазҰУ-де үш бірдей көлік қоятын автотұрақ бар
Сол жердің барлығында толған студенттердің мәшинесі
Олар – жай көлік емес, шетінен өте қымбат шетелдік мәшинелер
Біздің кезімізде мұндай көлік түгілі, троллейбус, трамвайдан орын тауып мінсек, мәз болатынбыз
Рас, қазіргі жастардың ата-аналары «біз көрмедік қой кей дүниелерді, осылар көрсінші» деп әпереді
Бірақ оны түсініп жүрген жастар сирек
Көбі таңнан кешке дейін қыз-келіншектерді анда-мында тасып, көңіл көтереді де жүреді
Сабаққа ден қоймайды
«Жастардың тағы бір кемшілігі» деп көркем әдебиетті оқымайтынын атар едім
Мен аудиторияға кіріп, бір баланы тұрғызып «қандай кітап оқыдың» десем, жауап қата алмайды
Өйткені оқымайды
Ал көркем әдебиетпен сусындамаған жанның ой-өрісі де өспейді
«Айналайындар, сендер адамның тағдырын шешетін қызметке келесіңдер! Сондықтан саналы азамат болуларың керек
Ал ол үшін әдебиеттен нәр алуға тиіссіңдер! Өз салаңа, меңгеріп жатқан мамандығыңа қатысты оқулықтар – бір бөлек, оған қоса тарихи шығармалар мен әдеби кітаптарды жата-жастана оқуларың шарт
Еліңнің жүріп өткен жолынан хабардар болғандарың жақсы
Одан ой түйіңдер
Іштей сараптаңдар
Сонда сендер өмірлік қиындықтарды жеңуде қинал­майсыңдар
Мұғалім – сендердің білім жолдарыңда іргетас қалаушы ғана, ал өздеріңді тұлға етіп қалыптастыратын – өздеріңсіңдер» деп жиі айтамын», – дейді.
Ертегідей
өткен елу жыл
«Жұбайым Азат екеуміз елу жылдан астам уақыт бойы бір шаңырақ астында ертегідей ғұмыр кешіп келеміз
Бір-бірімізге демеу болып, тату-тәтті өмір сүріп келе жатқанымызға Құдайға шүкіршілік дейміз
Менің отбасымның мүшелері – ғылыми-педагогикалық саланы таңдап алғандар
Жұбайым Азат – химия саласында жетістіктерге жеткен азаматша
Талай жыл ҚазҰУ-де химия факультетінің доценті болып қызмет етті
Қазір жеке кәсіпкерлікпен айналысады
Азат – аялы алақанды ана ғана емес, қамқор әже
Балалары мен немерелері үшін жан қиюға даяр
Қазірден анау шөберелерінің қамын жеп, қанатының астына алып жүргені
Немерелерінің өзіне қос-қостан пәтер алып берді
«Қиналып қалмаңдар
Бірақ бұл үйді сатушы болмаңдар
Кейін шөберелерім тұрады» дейді
Бір немерем Австралияда тұрады
Қазір «айшылық алыс жерлерден жылдам хабар алғызатын» интернеттің арқасында аман-саулықтарын біліп отырамыз
Ұлым Рүстем – саяси ғылымдардың кандидаты, қызым Раушан – биолог-философ, заңгер»
Бұл – Сұлтан ағамыздың отбасы жайлы айтқаны.
Ал үйдегі Азат жеңгеміздің де ағамыз туралы айтары аз емес-ау
Ағамызға жылы лебізін білдіре келіп: «Ол үшін отбасы әрдайым бірінші кезекте тұрады
Бәріне үлгерді
Қоғамдық жұмыста қоғам қайрат­кері деңгейіне қалай көтерілсе, ғылымда қандай жетістіктерге қол жеткізсе, өмірде де бала тәрбиесіне қатты көңіл бөлетін
Үйленгеннен кейін арада көп өтпей, мен химия факультетін бітірдім
Сол кезде диплом жетекшім, академик Сокольский менің ғылымға қабілетімнің бар екенін айтып, аспирантурада қалуымды өтінді
Ал біздің ол кезде балаларымыз әлі кішкен­тай еді
Мен Сұлтекеңмен ақылдастым
Оның үстіне химия ғылымында жаңалық ашу үшін басқа ғылым саласындағы зерттеулердей кітапхана барып, кітап кемірмейсің
Таңнан кешке дейін лабораторияда отырасың
Ал Сұлтекең болса бірден «екі баланың бабын маған қалдыр да, алаңсыз жұмысыңмен айналыс» деді
Сөйтіп, менің кандидаттық диссертациямды қорғауыма жарымның көмегі көп болды
Басқа еркектер мұндайға барар ма еді?! Ол – ардақты әке, мейірімді ата
Мен ол туралы айтып тауыса алмаймын…» дейді.
Бүгінде Сартаевтар әулеті – елге сыйлы қара шаңырақтардың бірі
Олар туралы ұзақ айтуға болады
Сондықтан  қара шаңырақтың көрер қызығы таусылмасын деп аяқтайық.
Динара ІЗТІЛЕУ
