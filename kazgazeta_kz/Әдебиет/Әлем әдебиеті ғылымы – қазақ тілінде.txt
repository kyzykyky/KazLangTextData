М.Әуезов атындағы Әдебиет және өнер институтында «Болашаққа бағдар: рухани жаңғыру» бағдарламасы бағыттарының бірі – «Жаңа гуманитарлық білім
Қазақ тіліндегі 100 жаңа оқулық» жобасы аясында аударылып басылған әлем әдебиеті теориясының жинақтары ­таныстырылды
«Әлем әдебиеті теориясы – қазақ тілінде» тақырыбында өткен конференцияға аудармашылар мен редакторлар, әдебиетші мамандар мен ғалымдар, ұстаздар мен студенттер қатысты. 
Жиынды жүргізген М.Әуезов атындағы Әдебиет және өнер институтының директоры,­ «Әдебиет теориясына кіріспе» және 4 томдық «Әдебиет теориясының антологиясы» еңбегінің жалпы редакциясын басқарған, ­филология ғылымының докторы Кенжехан Матыжанов бұл басылымда авторлар әдебиет мәселесін анағұрлым кеңінен қарастырғанын және жинақтың әдебиеттану ғана емес, өнертану, театр, кино сияқты басқа салаларға да қатысы бар екенін атап айтты
Мұнда әдебиеттегі орыс формализмі, структурализм, феноменология, постструктурализм, психоанализ ұғымдары, постотаршылдық және трансұлттық таным туралы түсінік беріледі
Мәселен, ХХ ғасырдың 50-60 жылдары пайда болған структурализм, постструктурализм ағымының негізгі өкілдері – М.Фуко, Ж.Деррида, Ж.Бодрийяр, Ю.Кристева Ж.Делез, Ж.Лиотар сияқты зерттеушілердің еңбектеріндегі философиялық және әдіснамалық дүниетаным кезінде әдебиет, саясат, лингвистика, философия, мәдениет салаларына жаңа леп әкелген болатын
Жинақ авторлары әдебиеттанудың осындай өзекті мәселелерін әлемдік әдебиеттегі көрнекті шығармаларды мысалға келтіре отырып талдайды, жаттығулар береді
Бір ерекшелігі, авторлар әдебиетті фольклордан – ертегі сияқты ауызша әдебиет түрлерінен бастап қарастырады
Кіріспе мен төрт кітапта мыңға жуық әдеби шығармалар талданған және оқуға ұсынылатын туындылар тізімі берілген
«Бұл жинақтар студенттер, магистранттар, докторант­тар үшін өте маңызды» деді К.Матыжанов.
«Әдебиет теориясы» антологиясы бірінші томының ғылыми редакторы, ­филология ғылымының докторы, профессор Айгүл Ісімақова жаңа ғылыми ұғымдар мен терминдер туралы ой бөлісті
Ғалым «Әдебиет теориясының топтамасы қазақ оқырмандарына әлемдік әдебиет теориясының жаңа зерттеу бағыттарын ұсынады
Отандық әдебиет саласында қалыптасқан кейбір түсініктерді бұзып, мүлде жаңа тұрғыдан таныстырады» деді
«Әдебиет теориясы» антологиясы екінші томының ғылыми редакторы, филология ғылымының докторы, профессор Жанат Әскербекқызы екінші томда ұсынылған тұжырымдар бүгінгі әдеби туынды табиғатын тану үшін де, теориялық талдаулар негіздерін қалыптастыру үшін де қажетті дүниелер екеніне тоқталды
Сондай-ақ жиынға қатысушы басқа да әдебиетші мамандар әдеби мәтіндерді қабылдау және шығармаларды теориялық тұрғыдан зерделеу, оқырманның әдеби талғамы, адамзат дамуындағы әдебиеттің алар орны жөнінде ой-пікірлерін ортаға салды.
Әлем әдебиетінің озық туындыларын қазақ тіліне қайта аудару, көркем әдебиетті аудару ісін бір жүйеге келтіру, «Әдебиет теориясы» атты серияны бұдан әрі жалғастыру, жаңа оқулықтарды жоғары оқу орындарында пайдалану жөніндегі әдістемелік құралдар шығару жөнінде ұсыныстар айтылды.
Сонымен, «100 жаңа оқулық» жобасы аясында қазақ оқырмандарын, әдебиет­шілерді, гуманитарлық мамандық иелерін әлемдік әдебиет теориясының тың зерттеу бағыттарымен таныстыратын жаңа басылымдар жарыққа шықты
Ғалымдар мен тілші мамандар «бұл кітаптардың қазақ тіліне аударылуы қазақстандық әдебиет саласы мен ғылыми ортаның күшеюіне, тіліміздің заманға сай әлеуетін арттыруға зор үлес қосатынын» атап айтты
Әдебиет теориясы жинақтары алдағы уақытта 10 мың дана таралыммен еліміздегі жоғары оқу орындарына таратылады
Басылымдардың электронды нұсқалары мен осы оқулықтар негізінде дайындалған онлайн курстар «Қазақстанның ашық университеті» платформасына жүктеліп, еркін қолданысқа берілді.
Дина ИМАМБАЕВА
