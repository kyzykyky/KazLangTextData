«Мен – қазақпын» радио жобасы арқылы жұртшылыққа танымал журналист, ҚР Ақпарат саласының үздігі, К.Шалабаев атындағы Қазақстан Журналистер одағы сыйлығының, Президент Алғыс хатының, «Радио ісінің үздігі» төсбелгісінің иегері Базаркүл Үмбетова «Журналист жолы» атты жаңа кітабының тұсаукесер рәсімін  өзінің кіндік  қаны  тамған,  Жезқазған қаласына жақын маңдағы  Теректі ауылында өткізді.
Рухани жаңғыруды болашаққа бағдар етіп ұсынған Мемлекет басшысы «Туған жер» бағдарламасында: «Адам баласы — шексіз зерденің ғана емес, ғажайып сезімнің иесі
Туған жер — әркімнің шыр етіп жерге түскен, бауырында еңбектеп, қаз басқан қасиетті мекені, талай жанның өмірбақи тұратын өлкесі
Оны қайда жүрсе де жүрегінің түбінде әлдилеп өтпейтін жан баласы болмайды
Туған жерге, оның мәдениеті мен салт-дәстүрлеріне айрықша іңкәрлікпен атсалысу — шынайы патриотизмнің маңызды көрініс­терінің бірі» деп атап айтқан еді.
35 жылдан бері журналистік қыз­метін абыроймен атқарып жүрген Базаркүл Сейіт­жанқызы көңілді тербеген ой-толғам­дарын арқау еткен еңбегін ең әуелі жерлестерінің назарына ұсынып, туған жерге келіп тағзым жасау­ды өзінің перзенттік парызы санаған екен.
Теректі елді мекені осыдан 80 жыл бұрын Жезқазған өңіріне теміржол келуіне байланысты станса ретінде керегесін жайған еді
Содан бергі кезеңде талай өсіп-өркендеу жолдарын бастан өткерген Теректі қасиетті мекенге айналды
Осы ауылдан солтүстік-шығысқа қарай 20 шақырым жерде Орталық Қазақстандағы тасқа бейнелеу өнерінің көне ескерткіші Теректі Әулие бар
Тасқа бейнеленген суреттерден, неолиттік тұрақтардан, қола дәуірінің қоныстары мен некропольдарынан тұратын археологиялық кешен бүгінде елімізге белгілі, көпшіліктің тәу етуге келетін киелі белдеулерінің бірі болып отыр
Осындай қасиетті топырақтан елімізге танымал айтулы тұлғалардың шыққаны да белгілі
Журналистика саласында айшықты қолтаңбасы бар Базаркүл солардың ізін абыроймен жалғастырып келеді.
Қаламгер журналистің бұған дейін «Перзент парызы» атты кітабы жарық көрген болатын
Туған ауылының 80 жылдық мерейтойы аясындағы бұл жолғы салтанаттың маңызы ерекше
Тұсаукесер салтанаты «Теректім — талбесігім» әнімен басталды
Сөзін – Ақкүлше Ибраева жазған, оны ән авторы Айхан Мұсабеков орындады
Тәуелсіздік таңының алғашқы жылдарында облыстық телеарнада «Жұмадан жұмаға дейін» деген ұлттық құндылықтарымызға арналған телехабар көрсетілетін
Осы хабарды Базаркүлмен бірлесіп жүргізген, бүгінде бірнеше тарихи-публи­цис­ти­калық кітаптың авторы, қажы Тоғанбай Құлманов пен Қазақстан Жазушылар одағының мүшесі, жазушы Заря Жұманова сол бір елең-алаң кезден сыр шертіп, салтанатты шара иесін жаңа туындысының тұсаукесерімен құттықтады.
Сондай-ақ қаламгерді Ұлытау ауда­нының әкімі Әнуар Омар, Жез­қазған қалалық ардагерлер кеңесінің төра­ғасы Айып Байқасынов құттықтап сөз сөйлесе, таяуда Қарағандыға ісса­пар­мен келген Елбасы Нұрсұлтан Назарбаевтың алдында жыр толғап ме­рейге бөленген ұлытаулық жас ақын Мұқағали Сейітқазинов тұсаукесер тойына өлеңнен шашу шашты
Теледидарда Базаркүл алғаш еңбек жолын бастағанда тәлімгер болған ардагер журналист Аманжол Үсентегі, «Дидар» телеарнасы директорының орынбасары Төлеш Асантегі, Қазақстан Жазушылар одағының мүшесі, ақын Кенжебай Ахметов, «Сарыарқа» газетінің бас редакторы Дархан Мұқанов және басқа да әріптестері, Жамантай Махмұтұлы бастаған ауылдағы ұстаз­дары құттықтап, ізгі тілектерін білдірді.
Ауылдың шағын клубын ән әлди­леген шара шырайлы болды
Кітап авторы да жиналған қауымға алғысын ай­тып, туған елге сағынышын ақтарыла жеткізді.
Жаңа кітаптың тұсаукесер рәсімі Теректіде өмірге келген тума талант, айтулы өнерпаз Жақсыкелді Сейіловтің «Ұлытау» әнімен түйінделді
Жарасымды кездесу ертеңінде Ұлытауда жалға­сып, журналист қаламгер аудандағы оқыр­ман қауыммен жүздесті.
Амандық РАХҰЛЫ,
журналист
Қарағанды облысы
