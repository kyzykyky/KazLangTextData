Жыл өткен сайын елімізде Тәуелсіздік тұғыры беки түсуде
Халық қандай шешімдер қабылдағысы келеді – еркімізде
Басқасына тоқталмай-ақ, кеше ғана аталып өткен Тұңғыш Президент күнін алайық
Жұртшылық бұл күнді бүкілхалықтық мереке ретінде атап өтті
Бұл да жайдан-жай емес
Осы күннің ел өмірінде алар орны жөнінде Ұлт Көшбасшысы Нұрсұлтан Назарбаев «Қазақстанның жаңа дәуірінің алғашқы күні» атты бағдарламалық мақаласында айрықша тоқталады
Тәуелсіз Қазақстанның шежіресі бірнеше тарихи кезеңдерден тұратыны белгілі
Атап айтқанда, 1990 жылдың сәуірі – Республика Президенті лауазымын тағайындау, 1990 жылдың қазаны – Қазақстанның Тәуелсіздігі туралы Декларация, 1991 жылдың тамызы – Семей ядролық сынақ полигонының жабылуы және Республикалық егемен алтын-валюта қорын құру, 1991 жылдың 16 желтоқсаны – «Қазақстанның мемлекеттік Тәуелсіздігі туралы» Конституциялық заңды қабылдау, 1993 жылдың 15 қарашасы – елдің ұлттық валютасы мен қаржы жүйесін енгізу
Осылардың қатарында 1991 жылдың 1 желтоқсаны – алғашқы бүкілхалықтық президенттік сайлау бар. Осыдан жиырма бір жыл бұрынғы 1 желтоқсан күнгі сайлау халықтың есінде
Алғашқы президенттік сайлауға 8778726 сайлаушы қатысты
Бұл сайлаушылардың жалпы санының 88,23 пайызы болатын
Бұл күн жай күндердің бірі емес
Елбасы атап өткендей, осы сайлауда алғаш рет, елдің тарихи тағдырын шеше отырып, қазақстандықтар ортақ отанымыз – біздің Қазақстанымыз үшін тарихи жауапкершілік жүгін батыл түрде өзіне алуға дайын және қабілетті азаматтардың біртұтас егемен қауымдастығы ретінде көрініс берді
Бұл күн жалпы қазақстандық бірліктің тарихи айғағы
Бұл мемлекетті басқару түрі туралы тарихи шешім қабылданған күн
«Президентті жалпыхалықтық сайлау халық пен мемлекеттік биліктің бірлігін нығайтты, ал соңында Қазақстан Тәуелсіздігінің қалыптасуы мен нығаюының бүкіл үдерісінің сабақтастығы мен жүйелілігін қамтамасыз етті
Іс жүзінде, 1991 жылдың 1 желтоқсанындағы сайлау, бір мезгілде, басқару формасы, Қазақстан­ның бірлігі, егемендігі мен тәуелсіздігі туралы жалпыхалықтық референдумға айналды» дейді Елбасы Н.Назарбаев.
Биылғы жылы Тәуелсіздігінің жиырма бірінші жылын атап өткелі отырған Қазақстан осы жылдары іргелі табыстарға қол жеткізді
Бұл туралы тілге тиек болып отырған Ұлт Көшбасшысының мақаласында жақсы айтылады
Бізде бейбітшілік пен келісімнің бір тетігі – Қазақстан халқы Ассамблеясы құрылып, жұмыс істеп келеді
2012 жылғы сайлаудың нәтижелері бойынша үш фракциядан жасақталған екі палаталы Парламент құрылды
Еліміз Ресеймен және Белорусьпен бірге Біртұтас экономикалық кеңістік қалыптастыруда
ЕҚЫҰ, ИЫҰ, ШЫҰ сияқты аса ірі халықаралық ұйымдарға төрағалық еттік
Әлемдік және дәстүрлі діндер көшбасшысыларының съездері өткізілді
Бүкіл қазақстандықтардың мақтанышына айналған жаңа елорда – Астана бой көтерді.
Қазақстан әлемнің бәсекеге барынша қабілетті 50 елдің қатарына қосылу міндетін қойған еді
Бұл мақсат та орындалып келе жатқандай
Қазірдің өзінде бәсекеге қабілеттіліктің рейтингінде 51-орыннан көрініп отыр
Соңғы үш жылдың өзінде 500-ден астам жаңа өндіріс орындары салынды
Екі жылда 1,1 триллион теңгенің өнімі өндірілді
Өндірістегі технологиялық инновацияларға шығын сегіз есе ұлғайды
Бүгінде олар 200 миллиард теңгені құрайды
Биылғы жылы елімізге 18 миллиард доллар шетел инвестициялары тартылды
Ұлттық банк пен Ұлттық қордың жиынтық қаржы капиталы 85 миллиардтан астам долларды құрап отыр.
Таяуда елеміз тағы бір үлкен қуанышқа кенелді
ЕХРО-2017 халықаралық көрмесі Астана қаласында өткізілетін болды
Бұл дегеніңіз әлемнің елдің қол жеткен табыстары мен жетістіктерін мойындағандық
Бұл тек Астананың емес, жалпы Қазақстанның жеңісі.
Мемлекет басшысы осы халықара­лық көрмені өткізу жөніндегі алғашқы ұйымдастыру кеңесінде ЕХРО-ның маңызына тоқталды
Оның әлемдегі ең үлкен шаралардың бірі болып саналатынын айтты
Бұл өзі ауқымы жағынан дүниежүзілік экономикалық форум, ал туристерді тарту жағынан Олимпия ойындары немесе футболдан әлем чемпионатымен бара-бар шара
Бұл шараның енді бір ерекшелігі елімізге жаңа инновациялық технологияларды тартуға болады
Шара айналып келгенде ел экономикасының дамуына үлкен септігін тигізбек
Аталған көрме осыған дейін АҚШ, Франция, Германия, Жапония, Бразилия, Канада, Ұлыбритания, Испания, Қытай және басқа да экономикалық алыптар саналатын елдерде өткен
Міне, осы алыптар қатарына біздің туған отанымыз – Қазақстан да қосылып отыр.
Ел жұртшылығына «Интеллектуалды ұлт-2020» жобасы жақсы таныс
Осы жобаны іске асырудың стратегиялық бағыттары туралы алғаш рет Елбасымыз әл-Фараби атындағы Қазақ ұлттық университетінде оқыған актілік дәрісінде айтқан болатын
Университет ұжымының бұл міндетті орындауға мүмкіндігі зор
Біздің университет жекелеген пәндер бойынша 400 топ – университеттер қатарынан орын алды
Сондай-ақ QS топ – университеттер рейтингісінде әлемдік 200 топ – университет арасында 390-шы орынды, ал осы агенттіктің Жұмыс берушілер сауал­намасы бойынша 300-350-ші сатыға көтерілді
Оқу орны әлемнің ең ірі 400-ден аса университетімен әріптестік қатынас орнатқан
Биылғы жылы маусым айында Бразилияның Рио-де-Жанейро қаласында өткен «РИО+20» БҰҰ тұрақты даму бойынша қоғамдық саммитіне ТМД елдерінің жоғары оқу орындары арасынан біздің университет қатысып, арнайы жеке секция ұйымдастырды
Ол Елбасының идеяларына негізделіп, Энергия-экологиялық даму және «Жасыл көпір» деп аталды.
Ел үшін алда атқарар зор міндеттер тұр
Бізге қажеттісі – Қазақстанымыз одан әрі дамып, тәуелсіздігіміздің баянды болуы
Осыған үлес қосу – қасиетті парыз.
Алмагүл Құрманбаева,
әл-Фараби атындағы ҚазҰУ
журналистика факультеті деканның орынбасары, филология
ғылымдарының кандидаты
