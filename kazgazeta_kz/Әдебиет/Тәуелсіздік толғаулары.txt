Өнер өрісі пайыздық не рейтингтік өлшемнен көрініс таппаса керек
Оның биік не төмен деңгейін халықтың қабылдауы мен әдеби қауымның бағалауы айқындары анық
Демек, көркем өнер туындысының оқырман жанына шуақ шашып, көңілінен шығуы өнер иесінің биік өреден көрінуіне негіз болмақ
Осы тұрғыдан келгенде, белгілі ақын Өтеген Оралбайұлының «Шуақты шақ» жыр жинағы биік өреден көрінген белді туынды екендігі даусыз.
Жалпы әдеби шығарма – адамзаттың жан дүниесiндегi алуан түрлi сапырылысқан ойды көркем жинақтаумен өрнектейтiн өнернамалық туынды
Көркем шығармалардың суреткер авторлары адамзатқа тән көңiл күйлерiн туындыларында бейнелеуде өзiндiк ой сарабынан өткiзедi
Жан дүниесiндегi тебiренiстердi, толғаныстарды жалпы адамзатқа ортақ әуендермен өрнектеп отырғанын бәлкiм, туындыгердiң өзi сол сәтте аңғармауы да мүмкiн
Ал шынайы өнер туындысы дүниеге келген сәттен бастап, барша оқырманның жан дүниесiне ортақ ой әуенi болып төгiледi.
Бұл пайым қазіргі қазақ поэзиясының көрнекті өкілінің бірі, «Алаш» сыйлығының иегері Өтеген Оралбайұлының «Шуақты шақ» атты жаңа жыр жинағын оқығанда ойға оралды
Өмір өзгерістеріне ілесіп, үнемі ізденіс үстінде жүретін ақынның бұл кітабына соңғы кездері қағаз бетіне түскен өлеңдері мен дастандары топтастырылыпты.
Қай ақын-жазушы болмасын, ол өз заманының перзенті ретінде сол кезеңнің көрінісін көркемдеп, кестелейді десек, мұны Өтегеннің де өлең топтамасынан анық аңғарамыз
Ақын мен заман, ақын мен қоғам, ақын мен бүгiнгi күннiң шындығы арасындағы табиғи, рухани байланыс – жаңа жинақтың көркем күретамыры саналады.
Жыр жинағы идеялық, тақырыптық негізде: «Бақытым, бағым – ел менің», «Өлеңнің тердім өрмегін», «Сазына салдым терменің» деп топтастырылған
Бажайлап қарасақ, ақын шабыт пырағында отырып, жинақ бөлімдерінің атауын ұйқастыра да білген
Бұл да оның өзіндік өрнегі, өлең өрісіндегі ерекше еңбегі дейміз.
Өтеген ақын өз өлеңдерінде азаматтық әуенде өрнек салып, тәуелсіздік тұғырын тамсана тамашалайды
Оның шығармаларында қазіргі уақыт бедері, еркіндік кезең келбеті бейнеленіп, өткеннің өкініші мен қызыл өкіметтің ылаңы да көрініс тапқан
Мәселен, «Тәуелсіздікке тағзым» атты туындыда:
Есiк аштық алыс пенен досқа сан,
Жетiм күнмен күлiп тұрып қоштасам.
Байлық, барлық, билiк, бақыт, бағың да,
Азаттықтан артық емес ешқашан, – дей келіп, «қалың елім, жанымды да берем саған керек етсе» деп, серт те береді
Ақын ата-баба аңсаған, ел көксеген азаттықтың оңай келмегенін естен шығармауға тиіспіз деген ойын былайша түйіндейді:
Тәуелсіздік болу үшін мәңгілік,
Ұмытпасты ұмытуға болмайды.
Мұнда елдің ертеңіне, халықтың тағдырына алаңдаушылық та айқын аңғарылады
Ақынның азаматтық, қайраткерлік болмысы, жалпы осы жинақта барынша бағалы қырынан көрінген
Өскен, мемлекеттік санадан өркендеген таланттың тұжырымы да татымды.
«Өлеңнің тердім өрмегін» атты екінші бөліміне енген өлеңдердің тақырыбы әр ­алуан болғанымен, жинақтың негізгі идеясымен сабақтастықта өрілген
Мәселен, «Қазақстаным менің» өлеңінде ақынның заманмен үндескен азаматтық көзқарасы анық білінеді:
Қазақстаным менің,
Бабалар сен үшін жан берген,
Жан берген, қасықтай қан берген.
Мен мәртшіл түркінің ұрпағы,
Біреуге қарауды ар көрген.
Ақын өз жырын адамзат сырымен байланыстыра отырып, уақыт ағысына үн қосады
Осы сынды елшіл, отаншыл рухтағы жырларда тәуелсіздік тұғыры, Елбасы саясатының сындарлы, салиқалы кезеңдері кестеленген
Бұл тақырыптағы шығармалар шоғырына «Арды сүйдім…», «Өмір – өзен…», «Әрқашан ізгілікке…», «Елді аңсадым…» және т.б
жатады.
Жалпы ақынға тән ерекшеліктің бірі – сөзбен сурет салу десек, бұл қабілет Өтегенде бұрыннан-ақ байқалатын
Мысал ретінде оның «Ақсұр бұлттан…» деп басталатын өлеңін алып қаралық:
Ақсұр бұлттан жауды жауын себелеп,
Ақсұр ешкі бұлтқа айналды – кебенек.
Жапырақты жамылып ап тұр бүгін,
Жапырақтың жамауындай көбелек.
Автор табиғаттың әдемі пейзаждық көрінісін көркем кестелей білген
Көркемдiк қабылдау мен ой еркiндiгi айқын аңғарылатын мұндай өлең жолдары оқырманның көңiлiн шұғылалы шуақ пен жiгерлi қуатқа бөлейтіні белгілі
Не болмаса:
Жұпарды жұтар ызғырық,
Беткейде жатыр мұз бұғып.
Бұлқынып жатыр бәйшешек,
Көрсете алмай қыз – қылық, – деген жолдардан солтүстік өңірге кешеуілдеп келетін көктем мезгілін шабыт шырағында көріп, сезінгенін байқаймыз
Бұл секілді шығарма­шылық шеберлік, ақындық қыр-қасиет Өтегенге тән қолтаңба екені анық.
Тағы бір байқа­ғанымыз, ақынның ой орамдарын образды сөзбен, айшықты тіркес, тың теңеулермен тізбектеген тұста табысына таңданбасқа болмайды
Мәселен, оның лирикалық қаһарманның бар болмысын, өзіндік қыр-сырын танытатын туындыларының біріндегі:
Өмір жырлап жатсын деп өлеңімде,
Толқын шулап жатсын деп кенерінде.
Жыр жазамын жанымды ашып тастап,
Кімнен қорқып, жасқанам мен елімде, – ­деген жолдар көңілге шуақ ұялатып, жігер береді.
Асылы, әдеби шығармаға тән ең басты ерекшелік – лирикалық кейіпкердің өзіндік поэтикалық тұлғасының даралануы
Сөз арқауындағы «өзі бастан кешкен сезім мен сенімнен туған» көңіл-күй өлеңдері ақынның адал сырымен астасып, әдемі әспеттеледі.
Осы орайда, оның дәстүрлі тақырыпта туынды таба білуі, яғни туған жерге деген сүйіспеншілігін сүйеніш қылып, «сағынышын сауықтыруы, бұлт боп» бусануы көркем сөзбен көмкерілгені көз қуантады:
Сол күнді сағынышпен тауып тұрмын,
Жанымның жараларын сауықтырдың.
Ақкиіз, аспаныңда ақ бұлт едім,
Төбеңе келдім-дағы жауып тұрмын.
Бажайлап қарасақ, ақын өз тағдырының өрнегін өріп, «өлең қуып, өрістен ұзап кетсе де, қайран ауылының балқаймағы мен бал-қуырдағын» есіне алады, «жанарын алыстан салады»
Бұл қазақы оқырманның ортақ табысы деп бағаланады.
Бұл бөлімдегі шығармалардың денін лирикалық өлеңдер құрайды
Осы тараптағы жырлардың тақырып ауқымы жұбанышы мен реніші, күнгейі мен көлеңкесі, күлкісі мен күрсінісі қатар адымдаған өмір өткелдерін бастан кешкен пенденің көңіл күнделігін парақтағандай әсерде қаларыңыз сөзсіз
Жер ортасынан асқан саналыға «бұл өмір абақты саналары» рас-ау?! Оқып көрелік:
Обал қайсы, сауап қайсы, харам не,
Харам деген халал болды, амал не.
Дәретіңді алмай мынау дүниеде,
Бақиға да бетпақ болып барам де.
Бұл сынды жырларда оның өмір өткелінің өртеңі мен өркешінде көрген-білгенінен түйген түйсікті ойы, тіршілік тынысының жайы, т.б
тылсымдалған
Мысалы, ақынның келеңсіз көріністерге көңілі толмай құлазыған сәттері былайша көрсетілген:
Буыршын секілденіп мұз жалаймын,
Өртеніп іш-бауырым тұз жалаймын.
Сірісі сөгілген сол сабырымның,
Жыртығын жамайын деп біз
қадай­мын.
Астарлы ой мен айшықты теңеу, ашық та адал ниет пен көңiл жыр сүйер қауымның жанын баурайды
Оған бірнеше туындылары куә
Атап айтқанда, «Тағдыр-шал таяқтап…», «Дос қалмады жанымда…», «Біреулер бар…», «Күн төбеде тұрғанда…», «Көңілдің көк базарынан…» және т.б
туындыларында кейбір аға-інілері мен дос-жарандарының өрескел қылықтарын, ерсі мінез-құлықтарын көріп, күйінеді де, ұлағатты ой тізбектеуге тырысады.
Тағы бір айтарымыз, ақынның эпикалық жанрда қалам тартып, «Нығмет айы – Наурыз», «Соғыс балалары», «Ұлт ұраны – Ұлытау» дастандарын жазуы – ұлттық мүддені масғұттап, рухқа қозғау салу арқылы ел ертеңіне елеңдеп, ой екшеуі десек болады
Автор көлемді шығармаларын топтастырып, «Сазына салдым терменің» атты бөлімде берген.
Ордам – Отаным – дара саңлағым,
Сенде қаз бастым, сенде самғадым,– деп басталатын «Нығмет айы – Наурыз» толғау-дастанында Ұлыстың ұлы күнін тойлаған Қазақстанның Шығысы мен Батысын, Оңтүстігі мен Солтүстігін шарлай отырып, әр шаһар жайы жазылған
Кең байтақ республикамыздың ен байлығын, кен орындарын тізбектей келіп, әр шаһар, өңірдің еліміздің көркейіп, дамуына қосып жатқан мол үлестерін айғақтау арқылы тыныштықты сақтаған, болашаққа бастаған ­Елбасы саясатына қолдау білдіреді
Дастанда заманы алға тартқан, қоғамы талап еткен тақырыпқа үн қосу болғанмен, халық тарихына қадалып, ел ертеңіне елеңдеу басымырақ.
«Соғыс балалары» атты толғау-дастанындағы кіріспеде:
О, балалық,
Адалдыққа болыстың,
Құлатпадың туын туған қоныстың,
Сен ұқтырдың не екенін борыштың,
Жандарыңда жарасы бар сол істің,
Тағзым етем алдарыңда сендердің,
Балалары соғыстың!– деген жолдардағы тағлымнан туындының негізгі түйінін түсінгендейміз.
Жалпы шығармада соғыс жағдайы толғау сарынында жазылып, сонау сұрапыл күндерде оқ пен от кешкен әкелеріміз бен тылдағы тыныс-тіршілікті тындырып, табысқа жеткен аналарымыздың қатарын толықтырып, еңбекке араласқан, балалықпен ерте қоштасқан сол кезең балаларының ауыр тағдыр-талайы көркемдік әдіс-тәсілдермен кем-кетіксіз кестеленген.
Шынында, соғыс балалары балалықтың бал дәуренін кешпесе де, Елбасымыз Нұрсұлтан ­Назарбаев айтқандай, «Біз – жеңімпаз әкелердің балаларымыз» деген атаққа лайық.
Ал соңғы дастанының негізгі сарыны – ұлттық мұратты масғұттау арқылы Ұлытаудың тарихи мән-маңызын ашып көрсету болатын
Автор осы үрдістен табылып:
Ұлытаудың басында ұлы арманға,
Ұйып тұрып, ұлт болып қуанғанда.
Ұлы таудың басында жанған шырақ,
Ұйытқып жанып, айналды шырағданға, – деп, ұлы іске бастаған Елбасының «Мәңгілік ел» бағдарламасының шынайылығын, өміршеңдігін толғана жырға қосады
Сонымен қатар ақын осы өңірдің ел бірлікке бастаған сара жолын саралай:
Ұлытауым, ұлы елдің биігісің,
Ұл-қыздарың қашанда бас иетін, – дей келіп, Қазақстан Президентінің Ұлытауда берген сұхбатының жасампаздығын әйгілейді.
Сайып келгенде, Ө.Оралбайдың жоғарыда аталған толғау-дастандары жай ғана жазыла салған қарапайым дүниелер емес еді
Оның ұйқастары терең иірімге, мағынаға құрылғанын байқайсың
Оқып отырғанда бір үлкен әсер аласың
Жинаққа енген барлық шығармаларының алтын арқауы – Тәуелсіздік толғаулары
Қысқа өлеңі де, дастан-толғаулары да осы тақырыпты жан-жақты әрі азаматтық жүрекпен жырлайды.
Өтегеннің өлең өріміндегі өрнектерді тізбектей келіп, сөз соңында айтарымыз, ел алдындағы ақындық пен азаматтық борышын қатар өргізіп қана қоймай, толғау жанрын жандандырып, қазақ поэзиясында ертеден бар, бірақ бір кездері саябырлап қалған бұл жанрға үлкен үлес қосқан деп бағалаймыз.
«Шуақты шақ» жыр кітабы әдеби сыйлық жолында бәйгеге түскен шығармалардың ішінде шоқтығы биік, көркемдік кестесі жоғары, айтар ойы мен ұстанған идеясы Тәуелсіздік тұғырын бекітуге шынайы үлес қосатын шыншыл да шымыр жинақ және осы сыйлыққа лайықты туынды деген пікірдеміз.
Сейфуддин СҮТЖАНОВ,
профессор,
филология ғылымының докторы
ПАВЛОДАР
