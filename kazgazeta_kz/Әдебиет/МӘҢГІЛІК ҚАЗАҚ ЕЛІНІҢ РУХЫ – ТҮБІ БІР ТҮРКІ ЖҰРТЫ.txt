Елбасы Н.Назарбаевтың көреген басшылығымен қолға алынған «Мәдени мұра» бағдарламасы аясында шығып жатқан кітаптар тарихи жадымызды жаңғыртуға жол ашты
Әлем елдері арасында жер көлемі жөнінен 9 орын алатын Қазақ елін, қазақ жерін білектің күші, найзаның ұшымен қорғай білген тарихи тұлғаларымызды-батырларымыз бен билерімізді, ақын-жырауларымызды, небір жақсы-жайсаң асыл-арыстарымызды ұлықтау, олардың ерлік істерін ұлан-ұрпаққа үлгі етіп насихаттау – шын мәніндегі елдігіміздің белгісі болса керек.
Қабырғалы қазақ жұртының ата дұшпаны – қалмақтармен болған үш ғасырлық қанды-қасап қырғында үш жүздің бас қолбасшы-баһадүрі әрі көкірегінен жыр саулаған дауылпаз ақын-жырауы, арқасүйер данышпаны бола білген, атақты «Елім-ай» дастаны мен халқымыздың бірден-бір ақиқат заңы – «Жеті жарғының» белді авторы Қожаберген жырау Толыбайұлының 350 жылдық мерейтойы 2013 жылдың маусым айының 20-сы күні Астанада (Л.Н.Гумилев атындағы Еуразия университетінде ғылыми-теориялық конференция) және 21-і күні Петропавлда (мерекелік салтанат, мәдени-көпшілік шаралар) өткізілмек.
Осы орайда жалпы исі қазаққа ортақ осынау мерейлі істің орайында дүниеге келген, бүкіл түркі дүниесінің бірлігі мен ынтымағына негізделген ақын толғауы назарға ұсынылып отыр.
Дауылпаз жырау Қожаберген Толыбайұлының 350 жылдығына орай (толғау)
Оң болсын, ұлы тойың жұрағатым!
Жырласын ерлік іске құмар ақын.
Дүниеден неше арыстан асыл өтті,
Түркінің даңқын көкке шығаратын.
Күндерде басың бір боп құралатын,
Өткеннің түйген қандай ұлағатын.
Тарихты даңғазаға сүйрелемей,
Ақиқаттың өлшемі сыналатын.
Ақтарып әр кезеңнің мұрағатын,
Қазақтың қастерлейік мұраларын.
Қазақстан – түркінің құт әлемі,
Ер Түріктің ұрпағы ұға алатын.
Қазақ жері – түркінің ұлы Отаны,
Кезінде шыққан талай дүр атағы.
Мынау жатқан көсіліп Ұлы Дала,
Түркінің туын тіккен ұлы Одағы!
Беу, Түркі, көтер бүгін еңсеңді тік,
Ежелден ер мінезді еңселі жұрт.
Жасай бер, Ұлы Дала ұландары,
Неше бір асқар асу еңсеріліп.
Бағзыны баян қылмай тек құралмас,
Текті жұрт кезі келсе тек тұра алмас.
Алдаспанын ойнатқан бабалардың
Көзіндей алтын қында жатты алмас.
Оянды дүйім жұртым қайта бүгін,
Шыққандай Алтайымнан асқақ үнім.
Ендеше, кеше, бүгін, ертең жайлы,
Беу, ақын, болашақтың толға жырын.
Жайым бар тарих нәрін еме берген,
Тарихтың тылсымына ене берген.
Сақ-Скиф, Ғұн бабалар түседі еске
Сыр тартсақ әлімсақтан-көнелерден.
Әрбір сақ жауынгері батыр жандар,
Жауына жолбарыс боп атылғандар.
КөкТәңірге сиынып, Көкбөріге,
Ата-баба аруағын шақырғандар!
Ишпақай, Партатуа, Мәди хандар –
Дабысы жарты әлемге танылғандар.
Атей, Палак, Скилдур, Идан-пірлер,
Томирис, Руғайла, Атиллалар!..
Өтті ғой тарпаң мінез небір тарлан,
Жауласқан дұшпанынан кегін алған.
Парсының мың-сан қолын адастырып,
Бір ғана Ширақ батыр қырып салған.
Бойында өртті мінез, қаны болған,
Ерлердің даңқы менен аты қалған.
Тоқсары, Анахарсис…
Әл-Фараби –
Ғұламам түлеп ұшқан Отырардан.
Өмірге жасық болып жаралмаған,
Намысын ел мен жердің сан арлаған,
Осындай жау жүректі ерлер барда,
Сақ пен ғұн жат езгіге көне алмаған.
Болғасын тумысынан нағыз текті,
Ешқашан жауға бермес намыс-кекті.
Азия, Еуропа, Арабия
Тұяғы тұлпарының алыс кетті!
Жайым бар кең ғаламды шарпып өткен,
Жайылған жалпақ жұртқа даңқым өктем.
Кезім көп Қытай, Үнді, Таяу Шығыс,
Киев Русі, ары асып Балтық өткен!..
Осылай бабам менің дүрлеген-ді,
Көңілді талай-талай бірлеген-ді.
Кешегі көктүріктер заманында,
Көктегі жұлдыз-ғұмыр сүрген еді.
Атағы кеткен еді ғасырларға,
Түркінің басы бірге қосылғанда!
Күлтегін, Білге қаған, Тоныкөктер,
Түркінің аруағын асырғанда!
Елтеріс, Естеми мен Бұмын өтті,
Түркінің жерін қорғап ғұмыры өтті.
Жапырып жарты әлемді Түркі бабам,
Рухқа ұйыстырды ұлы текті!
Жаралған жасын оттай ар-намыстан,
Айналдым аңыз болған Бейбарыстан.
Ерлерім ат үстінде ғұмыр кешті,
Ақсауытын шешпестен арпалысқан!..
Түбі бір түркі тегін бөле алмадым,
Түркінің тұтастығы боп арманым.
Түркінің қаны таза, ары таза,
Тарихтың илеуінде жоғалмадым.
Ұлы сақ, ұлы ғұндар, массагет, дай,
Ашина, теле-тірек жауған оқтай.
Исседон, хетт, кемер, ұлы йозі, оғыз,
Тарихта тайпамыз көп алсақ хаттай.
Қаңлы, Қыпшақ, Арғын да түпкі тегім,
Алшын, Найман, Керей, Уақ – бір тірегім.
Ноғайлыдан Едіге,
Қырық батыр,
Солардың бәрі түгел түркілерім!
Өтті ғой небір жойқын аттаныстар,
Шыңғысхан, Темір, Бабыр, Тоқтамыстар…
Түбі бір түркі жерін қорғау үшін
Жанпида етті талай текті арыстар.
Өшпейді ерлік дәстүр – ата ғұрып,
Қатепті нарлар барда атан жілік!
Стамбұл, Анкараны иеленді
Алып Арыслан, атақты Ататүрік!
Алса да қан қасапта талай шепті,
Бақ, шіркін, қолдан сусып талай кетті.
Ағайын алауыз боп іштей іріп,
Басына ерлерімнің зауал жетті!
Бірліксіз озған шақта бақ құбылып,
Текті жұрт бар айыбын жатты ұғынып.
Тарих талай мәрте бағамдатты,
Бірлік болмай, болмасын тәтті тірлік!..
…Мінеки, Қожаберген де осыны айтты,
Өзгеден толғап терең басым айтты.
Әз-Жәнібек, Керейлер көш бастаған,
Әз-Тәукелер билеген заманда айтты.
Қысылтаяң кезде ол да жанталасты,
Қорғаймын деп Өгіз-Түрік-Алты Алашты.
Бұл өзі заман-тұғын алмағайып,
Аталған жұрттар үшін қарбалас-ты.
Бабасы Таузар, Дәулен батыр болған,
Әкесі Толыбайсыншы аруақ қонған.
Шақшақ би, Жанкісі жырау, Дәстем, Бахрам,
Салқара, Жанақ сынды ақын болған.
Дүреген бұл әулеттен Сегіз сері,
Бәрі сал, бәрі батыр маңмаңгері.
Осындай орта көрген Қожаберген
Топ жарған арғымақтың ақтаңгері.
Өзіне түп нағашы Жалаңтөс-ті,
Жасынан асыл тектің қолында өсті.
Үргеніш, Бұқара мен Самарқанда
Білім ап болды азамат ерте есті.
Шақырып ерте бастан жыр шыңдары,
Шақырып ғылым-білім тылсымдары:
Рашид ад-Дин, Мырза Хайдар Дулати,
Қадырғали Жалаири,
Жәми, Низами, Науаи, Физули, Фирдоуси,
Сағди, Рудаки –
Шығыс пенен түркінің
Ғұламалары мен сыршылдары!
Нәр алып, міне, осындай құнарлардан,
О бастан оған білім, өнер қонған.
Нешебір мүридтерден дәріс алды,
Нешебір атышулы шаһарлардан.
Өзі де толғап сол бір дәуір үнін,
Байқатты дауысын заман шайырының.
Бар ғұмырын сарп етті бір-ақ жолда –
Тисе деп қазағыма қайырымым.
Қорғаштап Алтай мен Сыр, Алатауын,
Қорғаштап Енесай, Каспий, Қаратауын,
Қорғаштап Есіл, Еділ, Тобыл, Ертіс,
Қорғаштап қазағымның әр отауын.
Ту ұстап, ғаскер бастап атқа мінді,
Жау көрсе, екі көзі отқа тұнды.
Оғы да мір, сөзі де мір оғындай,
Бас қолбасшы сайлады мақтан ұлды.
Күңірентіп жүректің толғамасы,
Тебірентіп тағдырлы кең даласы,
Қазақ үшін қайыспай қанын төкті,
Жиырма бес жыл атанып Ордабасы.
Қазақ, башқұрт, ноғай мен қарақалпақ,
Татар менен естектің арын арлап,
Ұлы Дала ұранын ұлықтады ол,
Жауға шауып қазағы «Абылайлап!»
Бұл заман болды-ау заман, қысыр заман,
Алаштың басына бір түсіп заман,
Жан-жақтан үш аждаһа қатар қысты,
Састы Алаш бұған дейін қысылмаған.
Түркім-ай, садақ, сүңгің жолда қалды,
Тұлпар-ай дүрілдеткен кең даланы!
Айылыңды жиғызып атылғанда,
Зеңбіректің доптары доңғалады!..
Дес бермес ең алыссаң ат үстінде,
Жеткізбеді ал енді жеңіс мүлде!
Үш жағыңнан үш тажал қысып келді,
Қазағым-ай, тарылды-ау өріс мүлде!
Жанарға күндер кешіп мұң тығыла,
Сенделді Ұлы Дала жұрты мына!
Айдаһар мен Арыстан айдап салып,
Қалмақтың тап келгесін қырғынына!
Түркістан, Тұран, Алтай, Ақжайығым,
Тараз, Шу, Сыр, Маңғыстау – өр қиырым.
Бәрі де дүниеден баз кешкендей,
Боздады Қожаберген ақиығым.
Замана болса да қан қасаптағы,
Өлместің күнін кешті қазақ-тағы.
Қожаберген, Әйтеке, Төле, Қазыбек,
«Жеті жарғы» заңын да жасақтады.
Осылай терең бойлап ел ісіне,
Елдіктің құлаш ұрды өрісіне.
Жарғыны ханға әкеліп тарту етті,
Түсіріп боз бұзаудың терісіне.
Бас қосып билер елді ерлікке үндеп,
Атқарды зар заманда елдік міндет.
«Ақтабан шұбырынды, алқакөл сұлама»…
Түткендей Алаш сынды елді жүндеп.
Тайғандай бақ-береке кең даладан,
Күн кешті қазақ солай қорғалаған.
Құйылды қара нөпір қарақшылар –
Торғауыт, жоңғар, ойрат сан-саладан.
Бір өзің сақта деумен о, Құдайым,
Толғады Қожаберген «Елім-айын!»
Зарлы әуен құлағына жеткендей ме,
Қазақтың басын қосты Абылайым!
Бұл қазаққа талай-ақ бақ қонып ең,
Иемін деп Далаға мақтанып ең.
Қасымның қасқа жолы, Есімнің ескі жолы,
Ақыры Абылайдың ақ жолымен аттанып ең!
Болғанда небір сұлтан мәртебелі,
Қаһарман Қожаберген қарт еменім.
Бас сардар боп сайланды Әбілхайыр
Жиылғанда басында Күлтөбенің,
Қасында кеңесші боп Бөгенбайым,
Семсерін серпе сілтеп ұрандайын.
Үш Жүздің жасыл туын желбіретті,
Пір тұтып Қожаберген ағатайын.
Сонда да сауытын ер шеше алмады,
Өзгенің езгісіне төзе алмады.
Қазақ елі, жерінің тұтастығы
Көкейден кетпей-тұғын әз-арманы.
Ұлтына өрлік рух нәрін септі,
Бойдағы отты жырдан жалын төкті.
Ел сүю мен ел қорғау – өшпес мұрат,
Ерлердің бойындағы асыл текті.
Солардың Қожаберген соқталысы,
Кеудеде қан боп тұнған от-намысы.
Керей емес, Қазақтың туын тіккен,
Алты Алаштың бетке ұстар мақтанышы!
Қожаберген, Қабанбай, Ер Шотаным,
Наурызбай, Кенесары, беу, қаһарлым!
Ер соңы – Есет батыр,
Пірдің соңы –
Бекет бабам, алысқа кетті атағың!..
Бүгін де ерлер аз ба жырға лайық,
Қазақты бөлмей, рухтас, бір болайық!
Қожаберген Керей демей,
ту көтерген –
Тумысы тектілерден үлгі алайық!
Осындай ерлер туған аналар-ай,
Көш бастап, қол бастаған даналар-ай!
Қазақ бүгін ел болып өз алдына,
Күн туды барымызды бағалардай!
Сол хандар мен ерлердің ұрығы бар,
Қазақ сынды халықтың ғұмыры бар.
Ұлы Дала киесін әспеттеген,
Астананың мәңгілік тұғыры бар!
Ұлы нарлар дүресе ұлы жерден,
Ұлт боламыз ел деген ұлы ұғыммен.
Қазақстан!
Көш бастап Назарбаев –
Түркі әлемнің табылды жүрегінен!
Түркі әлемге қашанда өріс керек,
Біз жер үшін өліспей беріспеп ек!
…Қожаберген аңсаған өмір осы,
Қазақ үшін бұл заман Жеңіс дер ек!!!
«Елім-айлап» енді келмес аңырағым,
Шырқалып шырқау биік әнұраным!
Қазағымның қасқайып елтаңбасы,
Көгімде желбірей бер көкбайрағым!
Жасай бер ана тілім – жаным, арым!
Сыртың бүтін болмаққа – ішің бүтін,
Бүтін болсаң, ұшады түзу түтін.
Ата-баба аңсаған Тәуелсіздік,
Ел болғасын жайнайды жүзің бүгін.
Қазаққа ырыс дарып, бақ күліпті,
Жасанып, Ұлы Далам жаңғырыпты!
Қайыспастай қабырғаң қаһарлы бол,
Қазақ елі, аңсаған мәңгілікті!
Түркі дүние, текті жұрт, қыран-елім,
Түркі дүние, тұтас бол, Тұран-елім!
Туын ұстап түркінің Қазақстан,
Мәңгі жаса, Кең Дала – Құлагерім!
Мәңгі жаса Мирасқор – Мұрагерім!
Ғалым ӘРІП,
ақын, Қазақстан Республикасының Мәдениет қайраткері
