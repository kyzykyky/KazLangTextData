Сарыағаш ауданының мамандандырылған әкімшілік сотында судьялар, сот қызметкерлерінің, аудандық БАҚ өкілдерінің қатысуымен 2016 жылдың 6 айындағы жұмыс қорытындысына арналған баспасөз-мәслихаты өткізілді.
Сот төрағасы Ж.Балғанбеков айтылған кезең ішінде жасалған жұмыс қорытындысын айтып өтті, оның ішінде сот төрелігінің сапасын жақсартуға және сот істерін жедел шешуге, атқарушылық тәртіпті арттыруға бағытталған іс-шаралар кешені сөз болды.
Сот төрағасы осы жылда сотпен қабылданған әкімшілік қамау, Қазақстан Республикасының шегінен әкімшілік жолмен шығарып жіберу, жүргізу құқығынан айыру, арнайы сату құқығын беретін лицензияларынан айыру және әкімшілік ескерту жазалары толығымен орындалғанын, сонымен қатар 2016 жылдың бірінші жартыжылдығында сотпен салынған айыппұлдың 6 767 544 теңгесі өз еркімен сот ғимаратында орналасқан «Halyk BANK» терминалына төленген, ал салынған әкімшілік айыппұлдардан қазіргі таңға 1 462 164 теңге қалғанын, сотпен салынған айыппұлдар уақытылы орындалатынын атап көрсетті.
Сондай-ақ сот төрағасы 12 әкімшілік істер бойынша әкiмшiлiк құқық бұзушылықты жасау құралы не нысанасы болған заттарды, яғни 413 569 714 теңгеге бағаланған айғақты заттары сотпен мемлекет пайдасына тәркіленгенін айтты.
Сот төрағасы жаңа ақпараттық технологияларды қолдану бойынша атқарылған жұмыстар жөнінде хабардар етті: «Сот кабинеті – Әкімшілік істерді жолдау» электронды порталы арқылы 2016 жылдың басынан барлық әкімшілік істер және өтініштер 100% тек осы сервис арқылы түсіп, сот мәжіліс залы аудио-бейне жазу құралымен жабдықталып әкімшілік істер осы құрылғы арқылы қаралып жатқанын, бұл дегеніміз халыққа қызмет көрсетуде сот жүйесінің біршама ілгерілегенін көрсететінін айтты.
Баспасөз-мәслихаты барысында сот төрағасы Ж.Балғанбеков қатысушылар тарапынан қойылған барлық сұрақтарға жауап берді.
Еркін Ізбасқанов
Оңтүстік Қазақстан облысы
