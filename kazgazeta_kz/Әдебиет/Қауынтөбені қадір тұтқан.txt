Санаулы ғұмырын әдебиетке, ғылымды дамытуға, шәкірт тәрбиелеуге арнаған Зейнолла Қабдолов сияқты ағаларымыздың ізін басқан, мінез тұрақтылығымен, шынайы болмысымен баршамызға үлгі болып келе жатқан Төраға – Төреғали Қаратайұлы бүгінде 80 жасқа толып отыр.
Ұлы ұстаздардың бірі Конфу­ций: «Адамгершілік деген не?» дейтін сауалға «Адамдарға деген махаббат» деп жауап беріпті.Төреғали ағамыздың бойындағы көп қасиеттерінің бірі де біре­гейі – осы адамгершілігі
Ол айналасындағыларды, үлкен болсын, кіші болсын бәрін бірдей көреді.
Әр сөзін байыптап, салмақтап барып айтатын ағамыз өміріндегі қызықты сәттер, жастық шағы, туған жері туралы айтқанда, шәкірттеріне дәріс оқығанында сөздің маржанын, дәмдісін тауып сөйлейді
Сұлулыққа жаны құмар
Ал сұлулықты көре білу де, сезіне білу де екінің біріне бұйыра бермейді ғой
Айналасындағы сұлулықты сезініп, бағалай білген, түйін жасай білген адамның жаны сыршыл, әсершіл, нәзік, ақынжанды келеді
Оның үстіне өмірдің, қоғам­ның көлеңкелі тұстары мен адамның қияс, кері мінездерінен гөрі күнгей сәттерін, қуанышты шақтарын көруге ұмтылу да ізгі әдеттердің бірі
Шынайы қуана білу, адам баласына жақ­сылық жасаудан ләззат табу адам өмірін ұзартуға себеп болатын жайттар
Ендеше, Төрағаның сексеннің сеңгіріне шығуының бір құпиясы осы болар…
Төрағаңның ара-тұра қалам тербеп өлең жазатыны да жасырын емес
Өлең дейтін өнердің ауылынан алыс болмағандығын, жас-тайынан жақын болғандығын өзі де мойындап, туған жері Ақтөбенің аудандық «Жаңалық жаршысы» атты газетіне берген сұхбатында былай деген болатын: «Біз ауыл балалары, каникул кезінде үлкендерге қолғабыс тигіземіз: арамшөп жұламыз, қозы бағамыз, қой қайырамыз, бұзау жая­мыз, қи оямыз
Мен бір жаз пошташы болдым
«Сағынбай сиыр» деген сиырға мініп, екі-үш күнде бір рет Шандыкөлге қатынаймын
Кейін «Сағынбай сиырға» арнап өлең-баллада жазғаным бар
Сұхбатының соңында туған жері Қауынтөбе туралы өлеңі берілген
Сол өлеңінен үзінді келтіре кетейік:
Куәсі көктемімнің «Қауынтөбе»,
Қаратау, Алатаудай тауым төбе.
Ақ бұлттар аялаған Ақкөлімнің,
Тілейсің мәңгі аман, сауын төбе.
Қуанған жолаушыға ізет төбе,
Бүгін де қол бұлғарсың
біз өткенде.
Ақкөлдің босағасын
берік қымтап,
Сақшыдай көз ілмейсің
Күзет төбе.
Баспалдақпен
өрмелеп-ақ келемін,
«Түссем қайтеді, тым биік қой»
демедім.
Өрмелеудің әліппесін үйреткен,
Ең алғашқы баспалдағым
сен едің.
Алтын бесік – туған жері Қауын­төбе Төрағаң үшін мәңгілік көктем, жұмақ мекені
Қауынтөбе оған өмір сүруді, биікке самғауды үйретті
Ба­лалығы мен бозбала күндерінің баспалдағын алғаш рет осы жерде басты.
Жақын арада тарихшы, ұстаз ағамыздың осы жасына дейінгі көр­ген-білгендерін, көңілге түйгендерін сыр ғып тартқан кітабы жарық көрмек.
Ғалым, ұстаз ағаның осындай сан қырлы қасиеттері жетерлік
Оның бәрін сөзбен айтып жеткізу мүмкін емес
Сөз соңында Төрағаға амандық, шығармашылық табыс тілеймін
Мерейіңіз үстем болсын
Тағылымы мол жазарыңыз көбейсін.
Нұргүл Алдабек, 
әл-Фараби атындағы 
ҚазҰУ-дың доценті, филология ғылымдарының кандидаты
