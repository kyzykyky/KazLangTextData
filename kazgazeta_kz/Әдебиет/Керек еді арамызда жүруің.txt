Қойшеке, сенің өмірден озға­ныңа да міне, қырық күндей болып қалыпты
Бірақ дәл қазіргідей қош­тасуға мәжбүрміз
Себебі сенің жоқ­ты­ғыңа сене алар емеспіз
Қаралы ха­барды естігенде де қайтыс болғаныңа сенбегенбіз біз…
Біз деп отырғаным өзің соңғы жыл­дары қызмет еткен Л.Н.Гумилев атындағы Еуразия ұлттық универси­те­тінің ұжымы
Өзің басшы­лық жасаған осындағы әріптестерің
Бастық емес, бауырдай араласқан әпкелерің мен қарындастарың, ағаларың мен інілерің, құрдастарың мен дос-жарандарың.
Қаралы хабардың қате болмайтыны неліктен екен?! 24-тамызда сағат 10.00 шамасында-ақ өзіңнің орынбасарың, ізгі азамат Мейіржан хабарлаған
Өңі өрт сөндіргендей болып «Ағамыздан айырылып қалдық!» деген ол даусы дірілдеп.
Жұрт бір-біріне көңіл айтып жатты
Алпамсадай Кенжеболат алып құшағына қысып: «Досыңның қазасы қайырлы болсын!» дегенде өзегімізге өксік тығылды
Кабинетте қолың тиген мүліктің бәрі жетімсіреп, жоқтап тұрғандай еді
Бүк түсіп домбыраң қалды
Өйткені сен өлімге қимайтын, дос-жараныңның құшағына сыймайтын азамат едің
Сондықтан ара­ласқандардың қабырғасын қайыс­тырып кеттің
Өзіңе арнап берілген аста ғалым, университет проректоры Дихан Қамзабекұлы: «Қаратаудай қайғыға Алатаудай сабыр керек» деп бекер айтқан жоқ
Қызметтес, сыйлас болғандардың бәрі егіле, төгіле баяндаған сонда қадірің мен қасиетіңді
Студент кездегі досың, республикалық «Қазақ газеттері» ЖШС Бас директоры Жұмабек Кенжалин Алматыдан арнайы келіп, қазанама шыққан газетті таратты
Өнегелі өмір жолыңа тоқталып, байсалды әңгімесін айтты.
Шындығында, білетіндердің бәрі құрметтейтін сыйлы едің
Кішіпейіл, қарапайымдылығыңмен баршаны баурайтынсың
Жалған сөйлеуге, жасандылыққа жаның қас еді
Туған жерін әркім-ақ жақсы көреді ғой, сенің сүйіспеншілігің ерекше еді.
«Кіндігім саған байланған,
Қаным боп бойда тұрмысың,
Жаным боп мәңгі жүрмісің?!
Туған жер – Жаңатұрмысым!
Баураған мені құдірет,
Білмедім аты не екенін.
Құс болып ұшып жетемін,
Ақ бесік – Атамекенім!» деп әнге қостың еліңді.
1954 жылдың 4-тамызында шыр етіп дүние есігін ашқан сол Жаңатұр­мыста асқаралы алпыс жасқа толғаннан кейін, арада ай өтпей жатып жамбасың жерге тиеді деп кім ойлаған?! Өзің қатты жақсы көргенсің, топырақтың да тартылыс күші тым қатты болды ма?!
Жазмыштан озмыш жоқ екені аян
Біз қанша қимасақ та, Қойшыман Әбдірахманұлы Тәженов туралы сөз енді естелік сарында айтылады
Дәтке қуаты, қадірлейтін жандардың есінде сақталады
Топырағың торқа, жатқан жерің жайлы болсын! Қоңыр күзде жазылған қоңыр сөзімді қоңыр өлеңмен тәмамдайын.
Енді маған дәл өзіңдей қайда дос,
Енді маған дәл өзіңдей қайда адам!
Асыл досым, адалдық пен
ән мен жыр,
Екеумізді бір қазыққа байлаған.
Көңіліңнің айқара ашып қақпасын,
Көп еді ғой жора-жолдас, жақтасың.
Бәрін тастап кете бардың
қайырылмай,
Алпыс бірге бұрған бойда ат басын.
Жетпісте де желесің деп ойлағам,
Сексенге де келерсің де ойлағам.
Тілектестер Таразыңның төрінде,
Алпысыңды ағыл-тегіл тойлаған.
Сонда салған Жаңатұрмыс
жайлы әнің,
Кім ойлаған боп қаларын соңғы әнің.
Білетіннің бәрін мұңға батырып,
Қандай ауыр кенет кетіп қалғаның.
Жақсы деген арналған сөз нақ саған,
Жеміс үздің өмір дейтін бақшадан.
Керек еді арамызда жүруің,
Ол жаққа да керек пе еді жақсы адам!
Сезіндіріп бұл жалғанның тұтамын,
Сындырды ажал мәрт еменнің
бұтағын.
Енді кімге еркелейді Нұрасыл,
Енді кімге арқа сүйер Жұпарың?!
Дүниеде жеткен кім бар арманға?!
Өкінеміз орны ойсырап қалғанға.
Қош, Қойшеке,
сен көрмеген қызықты,
Берсін Алла жан жарыңа, балаларға!
Әріптестерің мен дос-жарандардың атынан
Самат АСҚАР
Астана
