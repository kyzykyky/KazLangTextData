Елбасы Н
Назарбаев өзінің «Болашаққа бағдар: рухани жаңғыру» атты мақаласында еліміздің болашағы рухани жаңару мен жаңғыру екендігін баса атап өткен болатын
Аталған іргелі мәселені қазақ зиялылары әр қырынан зерттеп-зерделеуге өзіндік үлестерін қосып келеді
Солардың қатарында айтулы ғалым, белгілі академик Оразалы Сәбденнің «Абай және қазақ болашағы» атты кітабын ерекше атап айтуға болады.
О.Сәбден бұл еңбегінде адамзат және ұлт болашағының толғанысын өзіндік тереңдікпен аша білген
Тарихи-логикалық ұстанымды жетік меңгерген ғалым болашақтануды Абай ілімімен терең байланыстыра отырып, мынадай маңызды мәселелерге мән береді: «Біз қайда бара жатырмыз?; Жастардың болашағы қандай? Ұлы Абайдың «Толық адамының» бет бейнесі қалай қалыптасуы тиіс? ХХІ ғасырда оның портреті қандай болуы керек? Адамзаттың ХХІ ғасырдағы өмір сүру жолы қалай көрініс табады?» және т.б.
Осы ретте адамзат тарихындағы тұтастай рухани ой-сана эволюция­сы­ның маңызды бір қыры – болашақ туралы толғаныстар екенін айта кету орынды
Болашаққа алаңдау қай кезеңде болмасын бұқаралық са­наның ажырамас бөлігі
Осы ретте кейбір ойшылдар заманды сынға алып, ұлт болашағына алаңдаса, кей­бірі адамзаттың келешегі туралы ой толғайды.
Академик О.Сәбден болашақтың үлгілерін жасаудың күрделі тұстарына тоқтала келе, адамзат алдымен рухани тұрғыдан кемелденуі керектігін басты идея ретінде ұсынады
Адамзаттың рухани-моральдік дағдарысын терең пайымдай білген ағамыз оның алдын алу жолдарын ғылыми тұрғыдан негіздеп береді
Бұл ретте ғалым хал­қымыздың данышпан ақыны әрі ­ойшылы Абай Құнанбайұлының қара сөздеріне жүгінеді және оларды қазақ елін алға жетелейтін құндылықтардың тетігі, болашаққа бағыттайтын жол-жоба ретінде ұсынады
Ғалымның айтуынша, «Абай өз заманының ғана емес, бүгінгі қайшылықтарды ­шешуге де бағыт берген тұлға»
Бірақ ойшылдың көзімен тек кемшіліктерді көрмей, ертең не болатынын болжау үшін «Не істеу керек?» деген сұрақтың шешімін табуға, егемен еліміздің ғылым мен білімге, кәсіпке негізделген даму тетіктерін көрсетуге тырысу керек
Болашақ үшін алаңдаған О.Сәбден қолына қалам алып, осы еңбекті жазғанын меңзейді
Түпкі мақсаты – Қазақ елін жаңа өркениетке, ізгі қоғам деңгейіне көтеру
«Ол үшін өзімізді өзгертуден, ішкі жан-дүниемізді түзетуден бастаған абзал» дейді ғалым.
Бүгінгі таңда біз моральдық-рухани мәселелер туралы жиі айтамыз
Мыңдаған жылдар бойы қалыптасқан ұлттық моральдың іргетасы болатын әдет-ғұрып пен салт-дәстүрдің ұмытыла бастауы ойландырмай қой­майды
О.Сәбден осы тұрғыда көптеген мәселелерді зерделей келе, «ХХІ ғасырдағы адамзаттың өмір сүру стратегиясының концепциясы» атты өзіндік жаңа тың философиялық тұжырымдамасын ұсынады
Бұл тұжырымдаманың басты мақсаты – адамзаттық қауіпсіздікті қалай сақтап қала аламыз деген сауалдан туындаған
Ал міндеттері: адам мен ғарыштың, адам мен табиғаттың, адам мен қоғамның, адам мен адамның өзара үйлесімділігін қалай қамтамасыз ете аламыз деген сауалдарға өзіндік ойларымен жауап берген.
Ол руханияттық ой-санадағы түйткілді ойларды «ХХІ ғасырдағы із­гілікті қоғамның «Моральдық ­Ко­дексі» қандай болуы керек» деген тұжы­рыммен тиянақтай келе, бо­ла­шақ туралы өзіндік жобасын бүкіл адамзатқа және тір­шілік иелеріне паш етеді
Өйткені О.Сәбден дүниеге тек өзіндік жеке бол­мыспен емес, әлемнің ішкі қыр-сырын терең ­пайымдай алатын, «өзін өзгеден – өзгеден өзін» көре алатын тұғырлы тұлғаларға ұқсайды
Сондықтан ғалымды тек жеке бас мүддесінен гөрі, «Өткен ата-баба аруағы – қазіргі заман кеңістігі – болашақ» секілді үш өлшемді уақыт қатты алаңдатқан сыңайлы
Ең ­бастысы, Оразалы Сәбден болашақты пессимистік бағытта емес, оптимистік рухта көре білген.
Бүгінгі күні әлем елдерінің алдында бүкіл адамзатты ғаламдық теріс үрдістерден құтқару мәселесі тұр
Климаттың жылынуы, су және азық-түлік жетіспеушілігі, әлеуметтік мә­селелер, миграция, саяси және діни шиеленістер және т.б
Ғалым мұның себебін табиғат және экономика заңдарының сақталмауынан көреді
Әлем дамуының ықтимал даму бағыттарын саралай келе, ол мынадай қорытындыға келеді: «Өзгеріс жасайтын уақыт келіп жетті, ең алдымен, адамдардың ой-санасын, сол арқылы әлемдік психологияны өзгертетін, рухани, моральдық құндылықтарды қайта жаңғыртатын, адамзатты өз отбасында тәртіпке шақыратын жаңа жол табу керек»
Осы бағыттағы ұсыныстарын академик О.Сәбден халықаралық беделді ұйымдарға жет­кізе отырып, Қазақ елінің дамы­ған елдер қатарына қосылуының те­тік­­терін егжей-тегжейлі баяндап береді.
Орыс және қазақ тілдерінде жа­рық көрген аталмыш кітаптың бір бөлімі адамзат жолының сүрлеуінде айқын із қалдырған ежелгі түркітілдес халық­тардың ұлы тұлғаларын дәріптеуге арналған
Бұл мәліметтер бүгінгі саналы жастарымызға ойтүрткі болары және ұлттық тарихымыздан тағылым алуға, туған жер мен елге деген патриоттық сезімдердің қалып­тасуына ықпал етері сөзсіз
Осылайша, Абай сөзіне жаңаша көзқарас қалыптастырып, тұтас ұлтты оятатын ойлар мен тың жобалар ұсынған ға­лымның бұл кітабы барша қауымның игілігіне айналады деп білеміз.
Берік Аташ,
 Лесхан Асқар,
әл-Фараби атындағы ҚазҰУ оқытушылары
