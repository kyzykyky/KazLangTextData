Құрманғазы Қараманұлының шығармашылық жолынан төрт ізді: журналистік-тәлімгерлік, аудармашылық-суреткерлік, танымдық-ағартушылық, жазушылық-жаңалығын анықтай отырып сөз қозғаған жөн
«Лениншіл жас» газетінің өткен ғасырдың жетпісінші жылдардағы тігінділерінде тілшілік есіл еңбегі көрініс тапса керек
Саясат пен биліктің күрделі, нәзік иірімдерін газет бетінде қамтуда сауаттылық танытып, аса жауапты шаралардың басы-қасында жүрді
Көбіміздің өреміз жетпейтін тақырыпты меңгеріп, көпшілікті заман, қоғам талабына сай жастар қызметінің қыр-сырымен таныстырды
Басылымның ең қиын бөлімдеріне жетекшілік етті
«Комсомол хроникасынан көптомдық шығарар ма екенсің» дейтінмін қағаздан, ресми аудармадан көз ашпайтынын көріп
Тәжірибе өтуге келген студенттерді баулып, жазып-сызуының сырларымен бөлісті
Сондай ізбасарының бірі Өтеш Қырғызбаевты көргенде, ұстаздық тәлімінің зая кетпегеніне, ішкі мәдениет үлгісін, адалдығы мен имандылығын әріптес інілерінің де бойына сіңіре алғанына қуанамын.
Әлем әдебиеті өкілдерін қазақ тілінде сөйлетуі Құрманғазы Қараманұлы шығармашылығының биік бір шыңы
Зерттеушісі табылса, аудармаларындағы ізденіс тетіктерінен, жеке тәжірибесінен небір соны үлгілерге, талай пайдалы тәсілдерге кезігер еді
Эдгар По, Теодор Драйзер, Джек Лондон, Ирвинг Стоу, Эрнест Хемингуей, Грем Грин, Жорж Санд, тізе бастасаң, есімдерінен есің шығып, біртұтас ғұмырға татырлықтай нәтижелі іс атқарылғанын мойындайсың
Сервантестің «Дон Кихоты» екі том боп, қазақ оқырманымен қауышты
Осы аталған, сондай-ақ «Қош бол, майдан», «Грек қазыналары», «Комедианттар» және басқа да дүниежүзі әдебиетінің інжу-маржаны саналар дүниелердің ана тілімізде бағын жандырған Құрманғазының инемен құдық қазғандай төзімділігі, тынымсыздығы әлі де жалғасуда
Адамзаттың ортақ игілігіне ұлас­қан рухани қазынамен туған елін сусындатып, жүздің, мыңның атқарар ісін жалғыз-ақ тындырар қайратын мойындайсың
Алдын ала дайындықсыз мұншалық ұлан-асыр шаруаны тындыру мүмкін бе екен!?
Студент кезінде ағылшын, неміс, араб тілдерін өз бетінше үйренгені еске түседі
Бағдарламадағы дәстүрлі пәндерді әрең-әрең игеріп, емтиханнан әупірімдеп өткенімізде, Құрманғазының бұдан тыс, бізге мүлдем беймәлім цивилизация құшағында жүретінін еміс-еміс болжайтынмын
Шетел тілдерінде әлдекімдермен хат алмасатыны қайран қалдыратын
Ана тілінің уызына кішкентайынан қанған жігіттің өзге тілдерге деген құштарлығының себебін түсіне қоймайтынбыз
Журналистика факультетінде оқыған жылдары білімге түбегейлі ден қойып, жан-жақты талаптанды, ұсақ-түйекпен бас ауыртпай, планетарлық өлшемдердің қойнауына сүңгіді
Қатарластарының, яғни біздің түсімізге де енбейтін философиялық категориялар, ұлы ұғымдар деңгейінде ой кешті
Міне, осы қасиеттері кейін бүкіл іс-әрекетінің негізгі өзегіне айналып, жобаларын өзі жасаған «Көк аспан – Қара жер», «Айта жүрер әңгіме» басылымдарын шығарды
Тіршілік пен табиғаттың ірілі-ұсақты құбылыстары, тән, жан, рух құпиялары, өмір-өнер иірімдері оқырманын қанша алға сүйрегенімен, Құрманғазының интеллектуалдық өресіне көпшілік ілесе, ал билік көмектесе алмады
Журналистік қарым, қабілетін дәл Қ.Қараманұлындай ағартушылық, тәрбиелік мән-мазмұнға жеткізгендер арамызда некен-саяқ
Жер, көктегі оқыс жайттар, оқшау пікір, талқы тағдырлар оқырманның өзгешелеу легін қалыптастыратындай әсерге бөлеген
Талғамнан жұрдай тоналған тобырдың бетін бері қаратудың осындай өнегелі сирек мүмкіндігінен айы­рылып қалғанымыз өкінішті
Әр саны энциклопедиялық жүк атқарған газетін қазір-ақ жеке кітап қып шығаруға болар еді
«Көк аспан – Қара жердің» пәленінші санынан деген айдармен небір қызықты дерек, мәліметтерді көшіріп басуымыз да ғажап емес бұдан былай
Қалай десек те, Құрманғазының қазақ журналистикасына қосқан үлесі зор.
Көркем туындыларына тоқталсақ, құндылығы енді-енді мойындала бастағанымен, суреткерлік болмысы алғаш қалам тербеуінен дереу, бірден айқындалған
Алақандай әңгімелерінен бастап, «Жалғыз салт атты», «Тағы мысық», «Алты қырдың асты», «Алтын іздеушілер», «Ай куә», «Періште мен пенде», «Жапан даладағы жұрт» повестеріне жалғасқан шеберлігі астарынан әуелден әдебиетке мызғымайтындай нық, тастүйін келгенін сезесің
Қашан, қай жылы жазылғанына қарамастан, шығармаларында балаңдық, өсу, үйрену, еліктеудің титтей сызаты жоқ
Қай-қайсысына шұқшиғаныңмен, бас-аяғы тұтас, шымыр, сызып-қосар түк таппайсың
Ешкіммен салыстыра алмайтының және қызық
Қазақ әдебиеті алыптарымен қатар, әлем классикасын сол түпкі тілдерінде оқығанының ықпалын іздегенімді меңзеп отырмын
Сюжет құру, оқиғаны ширату, форма табуының тамырындағы табиғилық баурайды ең алдымен
Баяндаудың, бейнелеудің Құрманғазы қолтаңбасына тән қысқа-нұсқа қайырымдарына қайран қалмасқа амалың жоқ
Назар аударып, қауқарың жетсе, сөйлемдерінен сурет саласың, әрі танымдық түйсігіңді оятасың
Мысалы: «Оһо, сүттігенді қара! Жап-жасыл жіңішке сабақтарының арасымен бұлталақтап көк көбелек ұшып жүр
Ал гүлдері сап-сары
Жапырағын жұлсаң тінінен қою сүт парлайды
…Бидайықтың басын иіп, ауызыңа салып сілекейлеп, бетіне тұтылған кілегейге соның бір тамшысын тамызсаң … («Алты қырдың асты»), одан арғысы шынымен ертегіге бергісіз
Осы тұста: «Бәлкім, мына мидай даланың өзі бір заманда ертегіге бергісіз ерен-ғайып дүрбелеңдердің төркіні болғандығынан, осы топыраққа түбегейлі тамыр байлап, нәрі мен сөлін бойына сіңіріп өскен сүттіген атам заманғы сол оқиғалардың ойында қалған буалдыр елестерін бейнелей ме екен…» деп жалғасқан парапсихологиялық па, эзотериялық па, әйтеуір аса сирек детальмен ұшырасасың.
Бояу байлығына повестеріндегі ұдайы даму, ширығу үстіндегі оқиғалар тізгіні қосылғанда, қым-қуыт тірліктің пенде байғұсты небір сын тезіне салып, соттың да, оттың да өртімен арпалыстырып қойғаны қылаңдайды
Құлап сүрінсе де, «жұлдыз қылаулаған қара жолға түсіп» алға ұмтылған Құсан, көне обалардан әлде тарих, әлде алтын іздеген Бекболат, Қоныс, Талапайлар, хаты кеудесін оттай күйдіріп, көңілін күпті қылған сүйіктісін жанұшыра іздей көзі боталап, әскерге аттанып бара жатқан Темір, сезімнің небір сергелдеңін кешкен Кенжебай, тағдыр талқысынан өткен Шоқай, Серікқалилар бейнесі сірә де ұмытыла қоймас
Бір-біріне ұқсамайтын тағдырлар, өткен-кеткені, өшкен-жанғаны, бәрі қосылып ұлттық мінез, бітім, пішімді құрайды
Тебірендіре толқытар тұстары жетерлік
Бір Шоқайдың төңірегіндегі жандар қандай ғана әсерге бөлемейді дейсіз
Адамдар ғана емес, шыбын-шіркей, құрт-құмырсқа да аударады назарыңды
Мынадай көрініске мән беріп көріп пе едіңіз!? «Шоқай жол бойына үңіліп, қарсы алдында, алақанның аясындай шұқырда жатқан қара шыбынға көз тікті»
Одан әрі… төменге қарай құлдилаған құмырсқалар… шалқасынан түсіп, қимылдауға қауқарсыз шыбынның үстінен дөп түскен бір құмырсқа аузындағы түйірін тастай сап, тістеп сүйреуге тырысады
Шыбын мен құмырсқаның арпалысы зергерлікпен өрнектеледі, мұны енді міндетті түрде ежіктеп оқу қажет
Көзбен көргендей ықпал етеді
Нақ осы сурет түрлі жанрға сұранып тұр, мәтін бойынша комикс пе, мультфильм бе… жасауға, балаларға арнап, жеке кітапша ретінде ұсынуға болады
Мұндай танымдық детальдар кез келген туындысынан табылады
Сезім мен әрекеттің нәзік үйлесіміне құрылған осы «Жапан даладағы жұрт» повесіндегі әр кейіпкердің өз жөні, өз жолы бар
Қарым-қатынастар, түрлі түйткілдер өзара байланысып,оқиғалардың шиеленісе жалғасуы оқырманын соңынан қызықтыра жетелейді
Сүліктей келіншек Әсия ырқ-ырқ еткен семіз қара кемпірге айналғанға шейін нендей ғана жағдайды басынан өткермеді
Соғыста хабарсыз кеткен күйеуі Серікқали тірі оралар деп пе, басқаның етегінен ұстаған, артынан барғанда, сазарып отырған да қойған
Серікқали мен апасы Құралайдың қосылуы… туған ұлының жат біреуге айналғаны… Құдай-ау, неге бұлай… Шынымен, «Адамды алда тұрған жылдар емес, артта қалған жылдар қартайтады…» Бұл – Шоқайдың өкінішпен өткен өз өмірінен түйген тұжырымы.Алыс, жақынынан не қалды? Жермен-жексен шөккен төмпешікке айналыпты ауылы… Ешкім жоқ, «жартылай құлаған қабырғалардың жабырқау көлеңкелерінен басқа…»
Автор үшін бірақ «көлеңке де тірі жан іспетті
Таңмен таласа өмірге келіп, шаңқай түсте тынысы тарылғандай талмаусырап, бесін ауа қайтадан бой созып, қыр астына, қараңғылық қойнауына беттеген күнмен бірге ол да түнекке тоғытылып көзден ғайып болады».
Құрманғазы қаламына іліккен…орман, тоғай, өзен, көл, ағаш, бұтақ, жапырақ, аспан, жер, жел, ай, күн, жұлдыз, самал, тас, құм, топыраққа… бәріне жан бітіп шыға келеді
Тіршілік, табиғат көріністерін бүге-шігесіне шейін көзалдыңа дәл, анық елестетеді
Сылбыр, сылдыр баяндамайды, ширыққан сәттен құрап, повестерінің басы да, ортасы, соңы – тек кульминация
Қаламгерлік құпиясы осы тұрғыдан ашылуы мүмкін
Құрманғазы қазақ прозасына жинақылық, қашалған мүсіндей нақтылық әкелді
Туған өңірінің ендігі мен кеңістігінен ұлы ұғым туғызған сирек тұлға
Оның шығармаларын зерттеушілер бұған айрықша мән беруде
Таңғаларлық жайт – Құрманғазының өмір бақи өліп-өшкен ғашығы, асылы, сүйіктісі, сағынышы, аңсары Қалдығайты
Кейіпкерлерінің қашып кеп тығылатыны, азаптан арылтатыны, кір-қоқыстан тазартатыны, қауіп-қатерден құтқаратын да, мауқын басып, мейірін қандыратын да Қалдығайты
Бұ күнде Егіндікөл, Қаратөбе, Аққұм атаулары қалың көпшілікке әбден таныс, оқырман кітаптарынан туып-өскен өлкесінің тарихи, табиғи, географиялық ерекшеліктерін екшеп, көркем картасын көреді
Сәкеннің Көкшетауы, Мұқағалидың Қарасазы, Оралханның Мұзтауындай, Құрманғазының Қалдығайтысы халқының зердесінде барша сән-салтанатымен, адамдарының өкініш, мұңымен, тағдыр-тәлейімен, мазмұнды шежіресімен сақталып үлгерді
Туған жер әр перзентін ырыс, берекеге бөлегенімен, туған жерін қуанышқа кенелтетіні некен-саяқ
Атың айдай әлемге аспандап бара жатқан Қалдығайты, неткен бақытты едің! Жазушы Құрманғазы Қараманұлы мен Қалдығайты бір-бірінің ажырамас бөлігі екені рас, екеуінің де бақыттары баянды болғай
Ендігі тұста шығармаларын шетел тілдеріне аударуға ниет етсе деген тілек бар, егер өзі қаласа, әуелден-ақ бітер іс қой
Әттең, ішкі мол мүмкіндігін жеке есебіне пайдаланбайтыны, таңдаған соқпағынан танбайтыны, әділдік, тазалық, ізгіліктен айнымайтыны бәрімізге белгілі
Байлықтан, даңқтан, насихаттан мұншалық тәуелсіздігін құптамасақ та сірә ол ешқашан өз позициясын өзгертпейтін шығар
Бір қуанатынымыз – сүйікті ұлы Қанағаттың өнерге қанат қағып, режиссер ретінде таныла бастағаны
Ұлы Отан соғысынан оралмаған әкесінің қаза тапқан жеріне екеуінің барып қайтқаны өз алдына мұң-ноктюрн… Ұрпақ сабақтастығының абыроймен, табыспен жалғасатынына сеніп, ұлттық мәдениетімізге еңбегі сіңген осы шаңырақ өнегесін (жары Шолпан Ұғыбаева қалың оқырманы бар «Ақ босаға» газетінің бас редакторы) былайғылар да білсе екен деймін
Аңсаған мен Қанағаттай қайырымды, қабілетті ұл-қыз тәрбиелеп, немере сүйген, өзіндей көрнекті тұлға Тұрсын Жұртбаймен құда боп, қызық, қуанышты қатар бөлісіп келе жат­қандары қандай жарасымды
Достыққа, сырға берік, қайтпас қайсар жігіттің өмір-өнердің небір тар жол, тайғағынан сүрінбей өтіп, қазақтың рухани қазынасын байыта ортамызда жүргені бәріміздің ортақ игілігіміз.
Мағира Қожахметова,
жазушы
