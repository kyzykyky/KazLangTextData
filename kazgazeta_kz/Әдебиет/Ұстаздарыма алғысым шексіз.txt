Өнер мен үшін ертегідегі ғажайып сарай іспетті
Сондықтан бала күнімнен өнерге жақын болып, бір күнімді де өнерсіз елестете алмайтынмын
Мен қазір Қ.И.Сәтбаев атындағы орта мектеп-гимназиясының 10-сынып оқушысымын
Осыдан 3 жыл бұрын өнер мектебінің сурет  мамандығының  1-сыныбына қабылдандым. 
Алғашқы күннен бастап кескіндеме өнеріне деген қызығушылығым мені үлкен жұмыстар дайындауға құлшындырды
Оқу ордасында екінші курста оқып жүрген кезімде Таразда өткен республикалық байқауға жолдама алып, Алтын медаль мен 1-дәрежелі диплом иегері атандым.
Сонымен бірге шетелдегі халықаралық байқауға жолдама алып, оған да қатысу сәті бұйырды
Аз уақыт ішінде Чехияның астанасы Прага қаласында өтетін халықаралық байқауға шақырылып, жетекшім Айнұр Баймұхаметовамен дайындыққа кірістік
Чехия еліне Қазақстаннан 30 адам жол тарттық.
Өнердің әр саласынан келген өзім сияқты жас таланттармен танысып, білісіп, достасып та кеттік
Қатысушылардың бәрі де үлкен дайындықпен келген екен
Өз елдерінде қылқалам шебері атанған жас дарындар өз туындыларын таныстырып жатты
Біз де ұлттық нақыштағы қаныққан еңбектерімізді қонақтарға таныстырып, жылы лебіздер естідік
Бұл орайда менің жолым болды деуге болады
Қазылар алқасы жоғары баға беріп, 1-дәрежелі дипломмен және кубогпен, бағалы сыйлықтармен марапатталдым
Еліміздің көк туын желбіретіп сахнаға шығу мен үшін бір бақытты сәттердің бірі болды.
«Art Solo» компаниясының ұйымдастыруымен Прага қаласы бойынша экскурсия өткізілді
Ең бастысы,осындай жоғары дәрежеде өткен халықаралық байқаудың ұйымдастырушыларының бірі Қазақстандық «Art Solo» компаниясына, оның директоры Наурыз Құлданов мырзаға алғысым ретінде өзімнің көп уақыт бойы салған туындымды тарту еттім.
«Бұлақ көрсең, көзін аш» дегендей, менің осындай жетістіктерге жетіп, Қазақ елін Чехияда мақтанышпен таныстыруы­ма себепкер болған «Өнер» мектебінің директоры Досқали Есенов пен сурет пәнінің мұғалімі, жетекшім Айнұр Баймұхаметованың еңбегі зор
Жас болсақ та, талпынған қанатқа әрдайым демеу беріп, бағыт-бағдар көрсетуге даяр
Кішкентай ғана мектебімнің абыройын шетелдерде асқақтатып, қазақ өнерін, мәдениетін баршаға танытуға өз үлесімді қосу менің мақсатым.
Жанель ӨМІРЗАҚОВА,
Қ.И.Сәтбаев атындағы орта мектеп-гимназиясының 10-сынып оқушысы
Алматы облысы 
Ақсу ауданы 
Жансүгір кенті
