Қуандық Шаңғытбаев өлеңдерінің тілі туралы
***
Самғасын сәби бал бұла (52-б.).
Бұла – ерке, еркін өскен, бейнет көрмеген.
***
Қанатын баяу қағады
Күнгейге тарқан тырналар.
Тарқан (тархан) – көне түркі заманынан келе жатқан атау
Ақсүйек, текті, билеуші сұлтан деген ұғымды білдіреді.
Ақынның 1968 жылы «Жазушы» баспасынан жарық көрген «Аққу әні» жинағындағы «Пейзаж» деп аталатын өлеңінде «тарқан» деген сөз «тартқан» болып жүр (10-б.)
Осы «Аққу әні» кітабындағы нұсқасына қарап құрастырушылар «Шайыр» жинағында да «тартқан» депті (2010, 81-б.)
Дұрысы – тарқан
Жай тырналар емес, тарқан тырналар
«Тартқаннан» «тарқан» әсерлі!
Патшалық Ресей Шақшақ Жәнібек батырға бірінші дәрежелі тархандық атақ берді
«Бұл атақ ерте кезде (VI ғасырда) түрік қағанатында, кейін Алтын Ордада болды
Н.Рычковтың айтуы бойынша бұл княздік атақ
«Халық арасында, – дейді ғалым, – хан атағынан аспаса, хан билігінен кем еместі» [Қозыбаев М
Жауға шаптым ту байлап
Ал., «Қазақстан», 1994
83-б.].
Ақын Ғафу Қайырбеков «Абай еліне» деген өлеңінде // Қашаннан қасиет мекен мен аңсаған, // Хан Шыңғыс, би Қарауыл, сәлем саған» демей ме?! Қарауылды (Жер аты) биге теңегені сияқты автор бұл жерде «Тарқанды» князь, текті деген мағынада қолданған
Асырып айту, әсерлеу
Тырналардың жүріс-тұрысы, жан-жағына маңғаздана қарауы, артық еті жоқ сыптығыр денесі орыс книязьдарын еске түсіреді.
Басып ап насын таңдайға (55-б.).
Насын – насыбайын.
***
Жабысып ердің қасына (57-б.).
Ердің қасы – ердің басы (алдыңғы, артқы қасы болады).
Тайманның ұлы Исатай
Ағайынның басы еді,
Алтын ердің қасы еді…
Махамбет.
***
Құлшынған илһам ұлы, ірі болсам (72-б.).
Илһам – араб тілі, діни сенімге ие болу, шабыттану, жігер беру, рухтандыру, аян, түс.
***
Самсап сапқа тұрды сансыз байрақтар.
***
Қайда Тәурәт,
Құран,
Зәбур.
Қайда Енжіл? (73-б.).
Байрақ – ту
Тәурат, Құран, Зәбур, Енжіл (інжіл) – діни кітаптар
Діни ұғым бойынша Мұса пайғамбарға Тәурат, Дәуіт пайғамбарға Зәбүр, Иса пайғамбарға Інжіл, Мұхаммед пайғамбарға Құран келген
«Көп кітап келді Алладан, оның төрті //Алланы танытуға сөз айырмас» (Абай).
***
Толықсиды қоңыр шымқай гүл жамбыл (89-б.).
«Жамбыл зат
шымқай қоңыр түсті гүл»
( ҚТТС
3-т
604-б.).
***
Ішердей тыныш борсысын (105-б.).
Борсысын – шарабын.
***
Шашақты шалғы қолға алды
Шалғы – қобыздың шалғысы, ысқышы.
***
Кезенде жаудың көзіне
Кезіге кеткен кербақпын (107-б.).
Кербақ – бақытсыз.
***
Аламан елді зарлаттың (108-б.).
Аламан бұл жерде ұлы, үлкен деген мағынада қолданылған.
***
Шалағай шүйген бейбақпын.
***
Қылшаңсыз қалған кербақпын (108-б.) Шүйген – шөккен, қартайған,
Қылшаңсыз – түгі қалмаған, ештеңесі жоқ.
***
Төрлауыт нудың барысы
Алшаңдай басып келгесін (189-б.).
***
Торлауыт – тар, тарлау, Жонас – ердің қапталдығы, ердің жонасы, қайзап – шайнап, қажап.
***
Жонастың көркі күліктен.
***
Еменді шайнап, тал қайзап (110-б.).
***
Дүрбіжін үсті табыттай.
Дүрбіжін – орындық.
***
Күбіліп ішті әркіні (112-б.).
Әркі – арақ.
***
Салдырды етке сарбұға.
***
Жөрмелеп со кез жөнелді (113-б.)
«Сарбұға зат
Дәрілік шөптің тамыры» [ҚТТС
8-т
174-б.], жөрмелеп – өрмелеп.
***
Жатты ма екен жәуміттердің алдында (119-б.).
Жәуміт – жау.
***
Зүмірат зипа қарағаш (186-б.).
***
Зүмірат шалғыныңды кешем бе енді [«Гүл толқын», 44-б.], «Жарасымды-ақ жасыл зүмірат гүл дала [«Гүл толқын», 67-б.], Зүмірат – асыл тас «Зүбәржат (н) – жасыл түсті асыл тас [«Бабалар сөзі», 2-т
323-б.].
***
Жұрт оралы ойран болды,
Жұрт оразы жұтады (150-б.).
Оралы – жағдайы (күш, шама, мүмкіндік) деген мағынада [«Оралыңның барында ойна да күл (Халық әні «Айнам-ау»
«Ауыл кеші көңілді»
Ал
«Қайнар», 1993
125-б.].
Оразы – пейілді, ықыласты («Ораздының он қонағы бірге келсін» (Мақал).
***
Қайда шандоз Сәкенім?
«Шандоз сын
Асқан жүйрік жарыста озып шыққан жеңімпаз» [ҚТТС
10-т
129-б.].
***
Болады қамсау ол қанша?
***
Тарап бір қойып қияғын.
***
Қауқар жоқ кәрі шөгелде (144-б.).
Қамсау – бабы келмеген, жүдеу, қамығу, Қияқ – бүркіт қанатының қауырсыны, Шөгел – он бір жыл жасаған бүркіт.
***
Баршындап әбден ол енді.
***
Омалып қалған шәуліні (145-б.).
Баршындап – қыранның шау тартуы, қартаюы, баршын – он жастан асқан бүркіт, шәулі – бұл жерде кәрі деген мағынада қолданылып тұр
Қырандар «қырандар, шәулі қырандар» делініп екі топқа бөлінеді.
Бүркіттің еркегіне қарағанда ұябасары (аналығы) ірі болады
Сондықтан да еркегін шәулісі (кішкенесі) деп атап кеткен
Шәулі – қыран құстардың ұсақ түрлері
Шәулі қырандарға – қаршыға, тұнжыр, тұйғын, қырғи, сұңқар, жағалтай, ителгі, тұрымтай, бидайық жатады
Қыран деген құс жоқ
Қыран – бүркіттердің өзінің қасиетімен, қайтпас-қайсарлығымен, қырағылығымен, алғырлығымен танылғаны
Әйтпесе, қозықұмай сияқты аңға түспей, өлексе жейтін дәу бүркіттер толып жатыр
Ал сұңқар, қырғи, тұрымтай, шағалтайлардың, т.б
(шәулілердің) денесі шағын болғанымен, алғыр, ұшқыр, тегеурінді.
Жағда Бабалықов пен Абдолла Тұрдыбаев «Қырандар» [Ал
«Қайнар», 1983] кітабында Шәулі сөзінің шығу төркінінің белгісіздігін, осы сөз туралы айтушылардың ой-пікірі, жорамалдары әртүрлі екенін айта келіп, көпшілігі ұрғашысы – ұябасар, еркегі – шәулі дейтінін көрсетеді
Бүркіттің жыныстық атауы туралы қатар айтылып тұрған ұябасар, шәулі, бұқатана, сарыша деген сөздердің де арғы төркіні белгісіз екенін әңгімелей келе авторлар «Белгілі ақын Қуандық Шаңғытбаев өзінің этнографиялық сөздігінде «Бүркіттің жаман түрі – шаңқылдақ, садақсан, сабалақ, сасқалық, шәулі» деп атапты (98-б.), – дейді
Бұдан біз, біріншіден, «Омалып қалған шәуліні» дегендегі шәулі сөзінің неге қолданылғанына көз жеткізе түссек, екіншіден, ақынның этнографиялық сөздік жасап, тілдің шығу төркініне терең барлау жасағанын да байқаймыз.
***
Бақыт та сақи (166-б.).
***
Сақи досым, бақи баурым, сол елім (196-б.).
Сақи – жомарт, ақ пейілді, ақ көңіл.
***
Оқпынды түнде.
Оқпынды – үңірейген
«Оқпынды сын
Оқпыны бар, қуысты» [ҚТТС
7-т
406-б.]
«Оқпан – ойылып түскен жер қуысы, шұқыр»
Дәрімен атылатын қарудың оғы белгілі бір бағыт алып шығатын іші қуыс түтік тәрізді бөлігі (Сонда
405-б.).
***
Ауытқып шүйеді төменге (169-б.).
Шүйеді – шүйлігеді, құйылады, зулайды.
«Айдын шүйсең, тарлан шүй,
Көтерілген сона құтылмас.
[Шалкиіз
«Би Темірге бірінші толғау» «Бес ғасыр жырлайды», 38-б.].
//«Кеңейте бер көгімді // Емін-еркін шүйгіп сен, // Оятшы бір көлемді // Қиқу салып биіктен» [Қайырбеков Ғ
Шағала
Беласар
Ал., «Жазушы», 1978
6-т
70-б.].
***
Кедіре көк жалын сілкілеп (170-б.).
«Күдіре – шығыңқы, күдіре бел
Белі шығыңқы» [ҚТТС
5-т
261-б.].
***
Дірілдейді алхордың жапырағы (173-б.).
«Алхоры зат
Оңтүстік аймақта өсетін жеміс ағашы» [ҚТТС
1-т
239-б.], «Алхоры (ІІ) – раушан гүлдер тұқымдасына жататын, жабайы және мәдени түрде көп таралған өсімдік» [«Бабалар сөзі», 20-т
308-б.].
***
Ай астында ақ мизан жай жүзеді (180-б.).
Ақ мизан – ақ сәуле, сағым.
***
Талшықтай талмау тал шыбық (184-б.).
«Талшық зат
Жүрек жалғарлық азын-аулақ тамақ, қорек» [ҚТТС
8-т
572-б.] талмау – заттың дәмін татып көру, тату.
***
Сүле-сапа қабылдапты (185-б.).
Сүле-сапа – енжар.
***
Бәрекелде! Сән-салтанат, шан-шараф!
Гауһар шамдал, күңгірт шамдар – шартарап.
***
Бір кем емес Әмір Темір тахтынан (191-б.).
Шан-шараф шамдал – шамда қоятын тұтар аспалы шам, тахтынан – тағынан.
***
Бір сағадат шәрбатына кенелген (196-б.).
***
Жер басып жүргенімде сау-сағадат! [«Гүл толқын», 52-б.].
Алқап талай ардақтаймыз мәңгі біз (196 б.).
Сағадат – араб тілі, бақыт, мерей, аман-есендік, алқап – сағынып.
***
Жабдан өмір жатыр жүдеп бұйығы.
***
Қайда мәшһүр қаләм-шәриф теңдігі? (197-б.).
«Жабдан зат
Жерг
Алаңқай, жазық жер» [ҚТТС
3-т
479-б.], «Қаләм-шәріп /а/ – қасиетті сөз [«Бабалар сөзі», 28-т
358-б.], Шариф – араб тілі, қасиетті, киелі, құрметті, ұлы, шариф – Құран.
***
Қарқалләзи болғандай-ақ бар елі.
***
Қақас болған жел-дауылдан ауылың.
***
Жеңіл болғай иләһимде ауырың! (198 б.).
Қарқалләзи – араб тілінде ештеңе қалдырмай, түбіне дейін тазарту, қақас-қалыс, шет, иләһимде – әлбетте, солай (қоштау), «Иләһ /а/ – Құдай, Құдірет, Тәңір
Иләһи, Иләһим – Құдайым [«Бабалар сөзі, І том
333-б.].
***
Аянкеш өстім сыңарға (205-б.).
Аянкеш – аяғыш, жаны ашығыш.
***
Күйіксары құлпырады гүл жарып.
***
Жон қайысып тойды тосқан түменнен (226-б.).
Күйіксары – өсімдік, Түмен – саны он мыңға жететін әскер, қол.
***
Тақымында меруерт жалды сұр ат бар
Қапталдаса ере түсті бір аптал.
***
Жануар-ай күлік екен шын безбе (227-б.).
«Аптал сын
Қарулы, қайратты [ҚТТС
І т
297-б.], «Күлік зат
Сәйгүлік, саңдақ, жүйрік» [ҚТТС
5-т
303-б.], «Безбе: безбе жүйрік
Ұстатпайтын қашаған, әккі жүйрік» [ҚТТС
2-т
209-б.].
***
Өлекшіндей өрден дода ырғиды.
***
Талай зіңгіт зілге төзбей мықшиды.
***
Арсияды аттың сербек сүйегі (228-б.)
«Өлекшін» – жолбарыстың ұрғашысы
Ал жолбарыс – еркегі
«Күшігінен асыраған өлекшіндей, азғындап шектің, Сара, жылдан-жылға» (Айтыс, 113-б.), (Қыдырбекұлы Б
«Түгел сөздің түбі бір» //Социалистік Қазақстан, 9-сәуір, 1991.).
«Зіңгіт сын
Көне
Үлкен… Зіңгіттей сын
Дардай, соқталдай, еңгезердей» [ҚТТС
4-т
433-б.] «Талай зіңгіт» деп автор бұл жерде бір сөзге сыйдырып күшті жігіттерді айтып отыр
«Сербек зат
Омыртқаның сыртқа шығыңқы жері» [ҚТТС
8-т
273-б.].
***
Көп көргенмен, көбең жазсам, кеш мені (237-б.).
Көбең жазсам деп автор босаңсысам дегенді айтып отыр
«Көбеңсу қ.атау
Көбеңсі-у
Көтермейді көлкуді, көбеңсуді қаһарлы ойдан өрілген өлең сырлы; қатал заманнан шыққан қайырымды жан Қара тасқа көктеген емен сынды (Ж.Нәжімеденов, Мезгіл), [ҚТТС
5-т
86-б.].
«Гүл толқын» жинағынан
(Ал., «Жазушы» баспасы, 1982).
***
Оқ шарпыған,
Оқ тепсіген зіңгіттер (4-б.).
Тепсіген – «Тепсін ет
Ыза кернеп, қатты ашулану, өзектеп отырып алу» [ҚТТС
9-т
126-б.].
***
Зереңнен зерге малынған.
***
Сөнгенің сақталса да хәтарымда (9-б.).
Зерең – «Зерен зат
Ағаштан жасалған, қымыз құятын сәнді, сырлы ыдыс; аяқ» [ҚТТС
4-т
390-б.]
Хәтарымда (татарша).
***
Ақсаулық пен күләбіге біз қарық (13-б.).
Ақсаулық
Күләбі – «Жаздың орта кезінде ерте пісетін көк ала, қара ала түсті қауын» [ҚТТС
5-т
291-б.].
***
Талыстай талқы тақымгеш.
***
Қырындап қырқай бозбала (14-б.).
«Талыстай сын
Үлкен, зор, дәу» [ҚТТС
8-т
574-б.], «Талқы зат
Теріні керіп-созып, уқалап жұмсартатын ағаш құрал [ҚТТС
8-т
568-б.], тақымгеш – «Тақымкеш сын
Көкпарда, жекпе-жек тартыста жеңгіш (адам) [ҚТТС
8-т
554-б.], «Қырқай – үст
Бәрі, түгел, жаппай, шетінен» [ҚТТС
6-т
622-б.]
***
Қыраттағы қызыл қыршын ішінен
Қопал самғап көтерілді күшіген.
Әрең қалды аман-есен бишара
Бір саудайы бала түлкі тісінен
(18-б.)
«Қызыл қыршын» – қызыл гүл, дәнді бұтағынан қырқылып сәл оңай түсіп қалатын әдемі дала шөбі [«Бабалар сөзі», 7-т
395-б.], Қопал – ебедейсіз, епсіз, «саудайы сын
Бетімен кеткен, тұрпайы, көргенсіз» [ҚТТС
8-т
211-б.], саудайы-ай, садаяй (парсыша) – мәжнүн, меңіреу, ғашықтықтан мәжнүн болу
«Саудайы-ай, сауды алмадың-ау, сырқауды алып» (Абай).
***
Отты селін шілдегер төкті көктен (19-б.).
Шілдегер – шіліңгір, шілгір, шілде айының аптап ыстығы.
***
Күмірә болғыр сұм бала! (21-б.).
Күмірә – «Уайым-қайғы» [ҚТТС
5-т
309-б.].
***
Тыста дүлей зымыстан.
***
Жұлқылайды жолым үйдің желбауын (22-б.).
«Зымыстан ир
зат
Адам төзгісіз, қатты» [ҚТТС
4-т
405-б.].
«Жолым: жолым үй
Уыққа киіз жауып, уақытша тігілген шошақ үй» [ҚТТС
4-т
159-б.].
***
Жақсыға ділгер сойымсың (31-б.).
Сойымсың – ата-бабамның, негізімсің, тегімсің.
***
Қуаныш, күдік шағында
Шүленім, сенсің тірегім.
***
Аз күндік өмір айлақта.
***
Жаббардай жалғыз жарығым (33-б.).
«Шүлен» – мырза, дархан, жомарт, «Айлақ» – зат.жерг
өзен, көл, теңіз жағалауындағы шығанақ, бұғаз, қойнау [ҚТТС
1-т
97-б.], «Жаббар» – Құдай «Жаппар /а/ – құдіретті, күшті, Алла тағаланың 99 есімінің бірі [«Балалар сөзі», 1-т
333-б.].
***
Кермал тау, көксіл дала, көлегей бақ (34-б.).
Түтек басқан кермал таудың құздары (47-б.).
«Кермал сын.жерг
Кермек… Домалап кенет ақ қардан Бір тамшы төмен ырғиды
Кетеді кермал жақтардан, Бетке алып сосын ылдиды» [Қ.Шанғ
«Аққу әні», ҚТТС
7-т
655-б.].
Кермал – самалды, Көксіл – «Қажымас, қайсар» [ҚТТС
5-т
129-б.], Көксіл – алғыр, қыран, Көлегей – көлеңкелі.
***
Енді білдім…
Егде тарттым
Ерумін (36-б.).
«Еру зат
көне
Көшіп-қонғанда, жол жүргенде, ұзақ сапарға шыққанда жолаушылардың жолда аялдап жасайтын дем алысы… Ер еруде бала мінезді, Ер сайыста шала мінезді (мақал)» [ҚТТС
3-т
414-б.].
Таңғақтанып таң төгілді, алыста (37-б.).
Таңғақтанып – ағарып, сәулеленіп, өзгеріп.
***
Шабытым кейде шая,
Кейде шалжақ.
***
Зайғы-зая өтіп жатыр күндерім (36-б.)
Шая – төмен, аласа «Шая сын.диал
Бойы аласа, өзі сирек шыққан (өсімдік) [ҚТТС
10-т
177-б.].
«Шалжақ сын
Бетімен кеткен ерке, шолжың» [ҚТТС
10-т
114-б.], Зайғы – зая, бекер.
***
Баһырасыз базыналыға болдың әлде мүмкін сен?
***
Қуандыққа өкпелеме, өмірзая, бейшара (39-40 бб.).
Баһырасыз – баһра араб тілінде – кішкене көл, көлшік
«Бәһра (т) – ләззат, ғанибет, ғибрат» [«Бабалар сөзі» 1-т
331-б.], Өмірзая – (Өлең тақырыбы да Өмірзая) гүлдің аты.
Құлмамбес, күйіксары, ыраңыңның.
***
Жосылып жота жүлдеп жарысқаным (44-б.).
Құлмамбес, күйіксары, ыраң – өсімдіктер, жүлдеп – бойлап, жағалап.
***
Сен болмасаң,
Сүле-сырқат сұрқаймын (45-б.).
Сүле-сырқат – «Сүле үст
Селқос, немқұрайды, көңілсіз, сүлесоқ» [ҚТТС
8-т
417-б.].
***
Кейде бұрқап отты көзе бетінде.
***
Болмасақ та бұрын анда-құда да.
***
Шүкірана «құлдық!» деймін хұдаға.
***
Нәмәрт емес,
Жомарт десін халайық (46-б.).
«Көзе зат
Сұйық зат құю үшін балшықтан күйдіріліп жасалған ыдыс» [ҚТТС
5-т
115-б.], Анда – «Нәсілі бір болмаса да екі түрік ағайын келсе, бір жерін қанатып, қандарын сүтке яки қымызға қосып бөліп ішеді де: «Қаны қосылған қандас болдық» дейді.
Біздің қазақтың құда-анда дегендегі «андасы» осы сөз» [Құдайбердиев Ш
Түрік, қырғыз, қазақ һәм хандар шежіресі, 1911
13-б.], «Шүкірана од
Құдайға шүкір, тәубе… Шүкірана айтам саған мен әр күн, Сенсіз менің жанарыма толар түн
Сенсіз менің ет-жүрегім болар құм» (Қ.Шаңғытбаев Арма)
[ҚТТС
10-т.294-б.].
Шүкір – рахмет, араб сөзі
Шүкірана – тоба, тәубаға келу, Хұда – Құдай бүкіл әлемді жаратушы, Алла тағала, құдірет, Нәмәрт – сараң, тексіз, жексұрын, қайырымсыз.
***
Тімсінеді кірбің күздің ызғары.
***
Күрсінеді бейтап, тұнжыр күз бағы.
***
Тіршіліктің ызбайы мен ызбары.
***
Күйзеу күз тұнжырайды көшедегі.
***
Көк бергек, алтын сырға мырза терек (47-б.)
Тімсінеді – тіміскілейді, тінтеді, Бейтап: бейтап «болды
Жерг
Сырқаттанды, науқастанды» [ҚТТС
2-т
229-б.], Ызбайы – ауру-сырқаудан мазасы кету, беймаза болу, Ызбары – ашуы, сесі, айбаты, «Күйзеу сын
Күйзелген, жүдеу тартқан, жабырқау» [ҚТТС
5-т
280-б.], «Бергек зат
Көне
Әйелдердің әшекейлі бас киімі» [ҚТТС
2-т
264-б.].
***
Оралай соққан толағай.
***
Ашулы шулап шонадай.
***
Оңаза, озбыр, обадай (50-б.).
«Толағай – зат есім
Толассыз соққан жел аты
Ақын Қуандық Шаңғытбаевта:
Толассыз соғып толағай,
Құлазып қалдым даладай.
Алдына байқап қарамай,
Іс еттің аңғал, балам-ай, – деген жолдар бар [Оспанов С
«Публицистика
Алматы: «СаГа, 2001
135-б.], Шонадай – «оңаза сын
Жалаңдаған ашқарақ, тамақсау, қомағай» [ҚТТС
7-т
430-б.].
***
Ағаға ілфат, құрмет.
***
Тұрсақ па,
Тәйірі, бізге дәрілбағың! (51-б.).
Ілфат – ілтипат, дәрілбағың.
***
Қуан-аға екі өлеңін «Мұхаммас» деп атапты
(«Гүл толқын» 53, 56 бб.) Мұхаммас – әрбір шумағы бәрі түгел ұйқасатын бес тармақты (а-а-а-а-а), екінші шумағының төрт жолының ұйқасы бір, соңғы бесінші жол бірінші шумақпен ұйқасатын (б-б-б-б-а) өлең түрі.
Мұхаммас – Шығыс поэзиясында жиі ұшырасатын жанр
Сондай-ақ өлеңнің бұл түрі өзбек, ұйғыр, тәжік, түркімен, урду, сондай-ақ Кавказ халықтары поэзиясында кездеседі
Өзбек халқының ағартушы ақыны Фурхат (шын аты-жөні Зәкіржан Қалмұхаметов) (1859-1909) өлеңдерінің дені Мұхаммас (Мухаммас)
Армяндарда, мысалы, – Мухаммаз, грузиндерде – Мухамбази (18-ші ғасырдың екінші жартысында шығыс поэзиясының ықпалымен А.Чавчавадзе, Н.Бараташвили, т.б
Мухамбазиді жазды) [Шаңғытбаев Қ
Таңдамалы
І т
Шайыр
Қуандық Шаңғытбаев
Алм
«СаГа» баспасы, 2010
39-б.].
***
Көңілім кір – қаяусыз кімсанаға.
***
Шым батып кетем бірақ кейде зімге (57-б.).
Кімсанаға – белгісіз, бейтанысқа, зім-зімқайым жоғалу.
***
Гүл шырынын шүйген мен бір арамын.
***
Шүйгін шалғын шұратыңнан мөлдіреп.
***
Ару десе, мен бір зәулі жолтосар.
***
Өрмекшің мен – сұрамсақ сілбісі.
***
Орқаш тастар омырау ашып тұр желге (59-б.).
Шүйген – жинаған, шұратыңнан – шұрайлы жеріңнен, зәулі – биік, заңғар, зәулім, «сілбі зат
Өрмекшінің өрнегін тоқуға керекті талшық зат» [ҚТТС
8-т
509-б.]
Өрмекшінің денесінен бөлініп шығатын өрмек тоқитын сілекейі, орқаш сын
сөйл
Өркеш» [ҚТТС
7-т
462-б.].
***
Зер тепшіген тебетейі басында (62-б.).
Тепшіген – тіккен, сәл кестесі бар, зерлеген.
***
Сосаны сәуле торлап,
Тұман жапты ылдиды,
Ұлан белді (63-б.).
Сосаны – сұлбасы, түрі, кескіні.
***
Жаңғырып тынған озанмын (66-б.).
Озанмын – «Озаң зат
Ащы дауыс, айқай» [ҚТТС
7-т
378-б.].
***
Шетінен оспар, одағай (69-б.).
Оспар-оспадар, «Одағай сын
Анайы, тұрпайы» [ҚТТС
7-т
372-б.].
***
Салуалы сырдан сыбыс жоқ (69-б.).
Салуалы – салауатты
«Салуалы менің ордам қонған жер» [Қазтуған жырау «Жырау­лар», Ал
«Білім», 2007
111-б.].
***
Жатса жайнап шәмші, күлпар, қоғажай (75-б.).
Шәмші, күлпар, қоғажай – өсімдіктер
«Қоғажай – биіктігі 30 см-ге дейін өсетін бір немесе екіжылдық, тамыры қуыс, шөп тектес өсімдік
Жапырақтары кезекті, қысқа сағақты, жүрек пішіндес
Апрель айынан бастап күзге дейін гүлдейді» [Қожабеков М
Дәрілік өсімдіктер
Ал.Қазақстан, 1975
71-б.].
***
«Социалистік Қазақстанды» «Егеменді Қазақстан» деп өзгерткен кезде Қуан-аға осы газеттің сол тұстағы бас редакторы жазушы Шерхан Мұртазаға хат жазып, бір ұғымды білдіретін «жә», «еге», «ие» сөздері барша қазақққа ортақ екенін, күнгейліктер де, Жайық бойы да «еге» дейтінін мысал келтіре отырып, дәлелді жеткізіп, алайда «-ді» қосымшасының өз орнын таппай тұрғанына қынжылыс білдіреді
«Егемен, жә, егемен болсын делік, – ие ғой баяғы
Ал егеменді ше? Иелі ме? – дейді автор
– Қай қазақ атқа шабар баласына жарыс алдында: «Байқа тізгініңе иелі бол» дейтін еді
Қобыландыны да, Тоқтарды да «Қаһарманды батыр емес, «Қаһарман батыр» дейміз ғой
«Аларманға – алтау аз, берерменге – бесеу көп» демей ме қазақ? «Алармандыға, берермендіге емес
Ендеше, егеменді емес, газеттің аты «Егемен Қазақстан» болғаны дұрысырақ сияқты» деген пікір айтады.
Одан әрі де сөз дұрыстығы, бұрыстығы жайында әңгіме қозғап, республикалық басылымдарда, Қазақ радиосының ақпарат хабарларында «Армысың!» деген сөзді бей-берекет көп қолданып жүргенін, «ақпарат хабарлары» дегендегі «Хабар» – араб сөзі, «ахбар» осы сөздің көпшесі екенін ескертіп, ақын «Сонда хабарлардың хабары» болып тұр ғой
Келіспейді-ақ» дейді.
Сондай-ақ, қаламгер 1959 жылы «Лениншіл жасқа» «Арман алпысыншы?!» деген мақала жазғанын, бірақ ол газетте «Арма, алпысыншы!» делініп, сұрақ белгісі қойылмай жарық көргеніне ренжігенін айтып, бүкіл түркі тілдерінде «арма» деген сөз амандасудың бір түрі екенін, яғни арма «арыма, шаршама», «қажыма» дегенді білдіретінін тәптіштей түсіндіреді [Шаңғытбаев Қ
«Әдден аспайық» «Егеменді Қазақстан» 7-сәуір, 1992].
Кейін «Егеменді Қазақстан» «Егемен Қазақстан» болып өзгертілді.
Қ.Шаңғытбаев аударған А.С.Пушкиннің «Евгений Онегин» романында: «Летаның әлде үстінде [Астана, 2002
166-б.] деген жол бар
Осы лета сөзі ақынның «Ақ бесік – алтын босаға» мақаласында да кездеседі
«Ұзақ жыл ұйқылы-ояу өмір сүрген қазақ халқының қаймағын сыпырып алып, Летаға төгіп тастаған сұрапыл сұмдық дауыл даламыз бен қаламызды қопарып, ордамызды ойрандап кетіпті [«Қазақстан әйелдері», 1991, №12].
Лета – грек мифологиясында о дүниедегі өзен
Одан су ішкен адам фәнидегі кешкен өмірін мүлдем ұмытады
Лета грек тілінде – Lethe – ұмыту дегенді білдіреді.
Қуан-ағаның тілге жанашырлығын, аз сөзге көп мағына сыйдыруға деген құштарлығын осы жайлардан-ақ аңғаруға болады.
Серікбай ОСПАНҰЛЫ,
ақын, Қостанай мемлекеттік педагогикалық институтының профессоры
