«Алаш» халықаралық сыйлығының иегері, Ақ Жайықтың ақ шағаласы атанған ақын Ақұштап Бақтыгерееваның 70 жылдық мерейтойына орай өлмейтін өлеңнің, жалындаған жырдың тойы болды
Ақ ерке Ақ Жайықтан қанат қағып шығып, бүгінде қазақ поэзиясы айдынының ақ шағаласы атанған Ақұштап Бақтыгерееваның есімі жыр сүйер қауымға жақсы таныс. 
Ол – ақ сөйлеп, шындықты жақтап жүретін, сыйластық сырын білетін жан, жоқтыққа тарылмайтын, арманнан арылмайтын ақын, жүрегі елжіреген, үмітке сендіре білген ана, мұң-қайғыға берілмейтін азамат әйел болса, ақынды осы қырынан таныған жас ақындар ақын апаларына өз өлеңдерін ­арнады
Жыр додасына Астана, ­Алматы, Семей, Қарағанды, Қостанай, Атырау, Ақтөбе, Орал қалаларынан жиырма ақын бақтарын сынады
Олар алғашқы өлеңін Ақұш­тап ақынға арнаса, екіншісін «Отанға, туған далама жыр арнау – қарыз, борышым» деп аталатын еркін тақырыпта көпшілік назарына ұсынды.
Ақын толғанған, күй ақтарып, сыр шерткен тақырыбы сан түрлі
Сыршыл ақын жан дүниесіндегі тылсым сезімді бүкпесіз ашып, толқытқан ойларын оқырманға жолдайды
Тұңғиығы­на үңілгендердің рухани дүниесімен астасып, сезім қылын шертеді
Ақын­ның жетістіктерін, өмірі мен шығар­машылығын мадақтап, жыр жолдары арқылы қалың қауымға насихаттау, жас ақындардың талантын шыңдау және оларды ынталандыру – мүшайраның негізгі мақсаты.
Ақын Ақұштап Бақтыгерееваның жүрек тебірентер жырлары оқыр­ман­ның көңіл пернесін басып, адалдық, пәктік, іңкәрлік, сүйіспеншілік, патриот­тық сезімдерге жетелеп, сарғай­ған сағыныштың ауылын арала­тып, жүректің назды үнімен, көңіл­дің сазды әуенімен өзге бір әлемге жетелейді
Жас ақындар мүшай­расында сазды да назды жастардың үні анық естілді, өлең сүйер қауымның көңіліне көктем орнағандай болды.
Мүшайраға БҚМУ профессоры, филология ғылымдарының кандидаты Серікқали Шарабасов, Қазақстан Рес­публикасы білім беру ісінің үздігі, ақын Дариға Мұштанова, айтыскер ақындар Жансая Мусина мен Талғат Миқилар қазылық жасады.
Кеш соңында сөз алған А.Бақты­ге­реева жас ақындарға тілегін арнады
«Өлең өлмейді
Ол – мәңгілік
Мен адалдықты жырладым, әділдікті сөз еттім
Ақындық ғұмыр кез келген адамға берілмейді
Шын талант қана жарып шығары сөзсіз
Әйел затынан да шын ақын шығатынын біздер дәлелдедік деп ойлаймын
Әйел тақырыбын ұсақ тақырып деп қарайтындар бар
Мен үшін үлкен тақырып
Қазақ әйелін жырға қосу арқылы, қазақ анасын жырладым
Қазақ қызы – болашақ қазақтың анасы
Ана тақырыбын ұлт тағдырымен, ұрпақ тәрбиесімен үндес деп білем.
«Таңда десе, қайта бастап өмірді,
Сәби жүрек емес оған айыпты –
Жырлау үшін, сүю үшін елімді
Мен қайтадан таңдап алам Жайық­ты» деп жырласам, ақын тек өз жерін сүйеді екен деп ойламау керек
Жайықты жырлау арқылы, елді жырладым, елдікті айттым, Жайық арқылы тазалықты, тұнық таза мөлдірлікті жырладым» дей отырып, қалың қазақтың Қадыры болған ақын ағасынан, поэ­зия көгінде сыңарындай болған Фаризасынан айырылғанын еске алып, көзіне жас алды
Қасым, Тайыр, Жұбан, Сағынғали, Қадыр ақындарға ақын қарындас болғанын айтқан ақын апамыз өлең құдіретін тебірене жырлады.
Жыр додасында топ жарған ақындар жүлделі орындарға ие болып, ақшалай сыйлықпен марапатталды
Жыр додасының бас бәйгесін М.Өтемісов атындағы БҚМУ студенті Жадыра Ерманова ­иеленіп, сексен мың ақшалай сый­лықпен марапатталды
Жүлделі бірін­ші орынға Қарағанды «Бола­шақ» университетінің студенті Аян Мейраш ие болса, екінші орын­ды Шәкәрім атындағы Семей мем­лекеттік университетінің сту­денті Арман Шеризатов иеленді, ал үшінші орынды Л.Н.Гумилев атын­дағы ЕҰУ студенті Ләззат Мақаш пен Қарағанды «Болашақ» универси­тетінің студенті Абай Ораз бөлісті.
Қазақтың Қабдоловы атанған Зейнолла ағамыз «Мен Ақ Жайық­ты үш қызы арқылы танимын: бірі – ма­хаббатың символы Қыз Жібек, екіншісі – батыр қыз Мәншүк, үшін­шісі – ақын Ақұштап» десе, бұл Жайықтың қыздарының осал еместігін білдірсе керек
Аты аңызға айналған осы қыздардан өскелең ұрпақ өнеге алары сөзсіз.
«Барлық ғасыр сөз еткен ақын жайлы
Ақын жырын әр ғасыр мақұл­дайды» демекші, жыр бәйгесіне қатысқан жас ақындарымыз осыны шынайы шеберлікпен дәлелдей білді.
Рита Сұлтанғалиева,
М.Өтемісов атындағы БҚМУ баспасөз хатшысы
Орал
