Көшпелі халық болғанмен, қазақта қала болмаған деп ешкім айта алмайды
Керісінше, тарихқа үңілсек, бүгінгі сәулетті, дәулетті өркениет ошақтарының ғасыр қатпарларындағы атышулы қағандықтардың астанасы болғандығына көз жеткіземіз
Тіпті жаушылық заманда түп тамырымен отқа оранған Сарайшықтың көшірмесін Қызыл Кремлден іздеп жүргендер бар бүгінде
Ендеше, қазақия қалаларының тәуелсіз елдеггі тыныс-тіршілігі қандай? Қоржынымызды арқалап, аралап көрелік.Босаға
Семейдің бар сұлулығын аңғарғыңыз келсе қыста барыңыз
Арқаның аязында тынысыңыз кеңіп, дәл Ақан серілердей ән салғыңыз келеді
40 градус дегеніңіз түк те емес
Ауа құп-құрғақ
Айнала аппақ қар
Қар патшалығының ордасындай әдемі көрініс.
«Ақ сәукеле киініп,
аппақ үкі тақты бау
ақ қайың тұр бұйығып
алқымында ақ қырау
Жүрегімді у жеді
жан түбінде жатыр мұң
Мынау әлем – музейі
Менің махаббатымның» дейтін Ұлықбек Есдәулеттің «Арқа қысы» атты осы өлеңі есіме түсті
Шынында да Семейде қуанышыңыз еселеніп, бар уайымыңыз ұмыт болады
Сосын кең көшелерінен адымдап, алшаң басып бара жатасыз
Иә, бұл даңғылдарда Шоқандар, Достоевскийлер, Бөкейхановтардың ізі бар сосын
Жан-жағыңыз әсіресе қаланың орталығы кілең ғасыр жасаған ғимараттарға тұнып тұр
Бір қызығы сол әдемі көзтартарлық ғимараттардың көпшілігі көпестердің үйлері
Мұражайлар қаласы
Қазақстанда, соның ішінде Ұлы Жібек жолы Семейде ішкі сауданың дамуы мен оның сыртқы байланыстарының қалыптасуы жергілікті қазақ саудагерлерінің қалыптасуына әкеп соқты
Алдымен олар Петропавловск, Семей тағы басқа қалалар көпестерінің агенттері ретінде қызмет атқарса, сонан кейін қазақ саудагерлері шекара жүйелерінде, форпостарында, әсіресе ауылдарда сауда жасай отырып өз кәсіптерін ашты
Оларға Тройск, Ташкент, Бұхара, Хиуамен байланыс жасайтын қазақ саудагерлері басымдық көрсетті
Тауар сатып алу үшін Ірбіт жәрмеңкесіне, тіпті Қытайдың Шұғышақ қаласына дейін барды
 Жекелеген қазақ саудагерлері ірі сауда капиталына ие болды.
Ал сол кешегі бай-бағландардың отаулары бүгінде мұражайларға айналған
Мәселен, Ф.Достоевский атындағы мұражай кезінде жазушы жалға алған байырғы Крепостной көшесінде орналасқан пошташы Лепухиннің үйі
Ал 19- ғасыр сәулет өнерінің ескерткіші Семей өлкетану тарихи мұражайында кезінде губернатор қоныстанған
Мұражайдың негізін Абайдың досы болған, жер аударылған Е.П
Михаэлистің қалағанын айта кеткен жөн
Қазақтың бас ақыны да экспонаттар жинақтауға көмектескен көрінеді.
Көпес демекші, бүгінде қаладағы ең үздік қонақүйлердің көшін бастап тұрған қабырғалары рустпен өңделіп, төбесі шетіне дейін өректі металл торкөзбен әсемделген шағын ғана екі қабатты «Бинар» қонақүйі де 1900 жылы салынып, «Көпес Сахноның қонақүй нөмірлері» деген атпен белг3л3 болыпты.
Аспалы көпір астында
«Ахау, Семей! Тіл мен көмей
Басылмас жанған жүрек сәулем келмей» дейді халық әні
Семей қаласының бүгінгі жастарының шабытқа толы кештерінің куәсі осы көпір
Алматымен салыстырсақ, Семейдің Көктөбесі сынды әсер қалдырады
Кинодағыдай айтсақ, осы жерден «қала алақандағыдай көрінеді».
Семей мешіттерімен мақтанады
Біз оңтүстік астанада орталық саябақтағы бір шегесіз орнатылған шіркеуді жиі еске алып жатамыз
Ал арқа қаласының мерейін қос мұнаралы, бір мұнаралы мешіттер асқақтатып тұр
19-ғасырдың соңында салынған қос ғимарат та күрделі жөндеуден өтіп, ел игілігіне жарап отыр.
Осы орайда Семей қаласының әкімі Мейрамхат Айнабековтің мешіт құрылысына байланысты өтінішіне орай Сауд Арабиясы үкіметінің қолдауымен төрт мұнаралы, бір мезгілде 3000 адам қатар намаз оқи алатын  сәулетті мешіт құрылысының жұмысы басталып кетті
Мамандардың айтуына қарағанда, құрылыс жобасы 8 млн
АҚШ долларына бағаланып отыр
Қаржылық дағдарысқа килігіп әзірге саябырлаған мешіт жұмысы қайта жанданып келеді.
Абай кітапханасы
Абай 1883 жылы ашылған бұл мәдениет ордасының  ұзақ жылдар бойы тұрақты оқырманы болған
Кітапхана қорындағы сирек кездесетін басылымдар қорына 18-ғасырдан бастап 20-ғасыр басындағы шетелдік және отандық классиктердің бай туындылары жинақталған
Олардың ішінде қазақтың кемеңгер ақыны Абай Құнанбаевтың пайдаланған кітаптары да бар
Кітап қорының жалпы көлемі 343 мың дана.
«Ақиқатты аспандатып аспанға,
«Семей таңы» келді бүгін тоқсанға
Қазақ баспасөзінің алғашқы қарлығаштарының бірі болған газет жайында сөз қозғасақ, сөзсіз Мәннан Тұрғанбаев, Жүсіпбек Аймауытов, Шаймардан Тоқжігітов, Мұхтар Әуезов сынды алаш арыстары еске оралады
1919 жылы 4 желтоқсанда Семейдегі қарулы көтерілістен кейін 3 күн өткен соң большевиктік «Қазақ тілі» газетінің тұңғыш нөмірі жарық көрді
«Қазақ тілі» газетінде мақалалары жарық көрген Шәкәрім бастаған ғұламалар керуеініне Ахмет Байтұрсынов, Мағжан Жұмабаевтар, тілшілері ретінде жиырмасыншы жылдары Сұлтанмахмұт Торайғыров, Қаныш Сәтбаевтай шоқ жұлдыздар шоғыры келіп қосылған болатын
Сонымен қатар, Иса Байзақов, Жұмат Шанин, Әміре Қашаубаевтар мақалалар мен өлеңдер жариялады
«Жаңа ауыл», «Қызыл дала», «Социалды Шығыс», «Екпінді», «Семей правдасы», «Ертіс» деген аттармен белгілі болды
1997 жылы Семей облысының Шығыс Қазақстан облысына бірігуінен кейін 22 мың оқырманы бар басылымның екі айдай жабылып қалған кездері де болған
Дегенмен феникс құстай қайта жайнап, алдымен қалалық соңынан облыстық мәртебені қайта жаулаған газет ұжымы қазірде қала әкімі Мейрамхат Айнабековтың шешімімен қаланың ортасынан екіқабатты жеке ғимаратқа орналасып отыр.
Әйелдер гимназиясы
1873 жылы Семейде төрт кластық әйелдер прогимназиясы ашылған болатын
1909 жылы әйелдер гиназиясы деп аталып, оқу мерзімі 7 жылға ұзартылды
Кейіннен мұнда партия мектебі, Отан соғысы жылдарында көшпелі госпиталь орналасты
1951 жылдан бастап Семейдің зоотехникалық мал дәрігерлік институты орын тепті
Қала тұрғындарының есінде болса, 1986 жылы 16 желтоқсанда кешкісін қаланың қақ ортасында орналасқан ғимарат түгелдей дерлік өртеніп кетті
Бірақ көпшілік біле бермейтін мына сәйкестікке қараңыз, дәл осындай өрт 1917 жылы 11 желтоқсанда орын алған екен.
Пималар астанасы
2006 жылы Семей қаласы ең үлкен 103 және ең кішкентай 3 өлшемді пималардың арқасында Гиннес кітабына кірді
Сібірдің өзінде сатылып жатқан аяқ киімдер орыс ағайындардың арасында қазақтың пималары деген атқа ие болған
Сондықтан «Роза» ЖШС Киіз басу комбинаты басшыларының «Дағдарыс келеді, кетеді, ал қыс бізбен қоштаспайды» дейтіндері бекер емес.
Сөз соңы
Құмға сіңіп, жоғалып кеткен мыңдаған көне қалалардың арасында Семейдің  де таласары бар
Оның қатпар-қатпар сан ғасырлық тарихын тоғыз жолдың торабында орналасқан географиялық жағдайы да айқындап бергендей
Олай болмағанда Шыңғысхан сонау Керуленнен ат сабылтып, осы тұсқа Орда тұрғызар ма еді? (Рашид ад-дин, 1206)
Азияға қақпа ашуды көздеген Петр неге қара Ертіске көз тікті? Сөйтіп қилы заман Семейді отарлау астанасына айналдырды
Тәуелсіздік алған соң Семейді азаттық астанасына айналдырайық деген де ұсыныстар болғаны белгілі
Ал біздің айтарымыз, көнінің күмбірін тыңдап, қар еліне саяхаттағыңыз келсе Семейге аттаныңыз
Себебі, аузымыздың суы құрып айта алмай қалған талай қызық бар бұл қалада.
Жанар Елдосқызы, Алматы – Семей – Алматы
