«Ананың басқан жерінде пейіш бар» дейді халық даналығы
Ақындар да аналарға өлең арнаған
Композиторлар музыка жазған
Суретшілер картиналары арқылы ана бейнесін сомдады
Ана тақырыбы – мәңгілік тақырып.
Қолына қалам ұстаған әркімнің-ақ өз анасын қалай әспеттесе де еркі және қақысы бар
Өйткені бәріміз де анадан туғанбыз
Ананың перзентіміз
Ананы құрметтеу парызымыз
Ендеше құлақ түріңіз: «Анашым! Өзіңізсіз мына жалғанда жабырқап жүрмін
Бұ дүниенің бар қызығы өзіңізбен бірге кеткендей… Соңғы кезде мені түрлі сылтаулармен өзіңізден алшақтау ұстауға тырысқаныңыздың сырын енді ұққандаймын… Көз алдымнан қимас асыл бейнеңіз, құлағымнан әлдилеген әуезді үніңіз бір сәт те кетер емес
Сәби жүрек шарқ ұрып, өзіңізді іздейді, Анашым…
…Ақ кимешек киген бір
кемпір көрсем,
Ақ кимешек астынан сені көрем…
Бұл Мұқағали тіркесі
Қарапайым әрі терең қазақы пайым
Менің бар болмысымды мұңды жырлар тұмшалап алғандай
Бар жұбанышым – өзіңіз табынған ұлы ақынның жүрекжарды жырларында ғана…».
Бұл сөздердің авторы – Күлия ­Айдарбекова қарындасымыз
«Сәби жүрек шарқ ұрып, өзіңізді іздейді, Анашым…» деп мұңға батқан Күлияның өзі де – Ана! Немересіне – ақ Әже де
Адам қанша жасқа келсе де, Ананың алдында – сәби! Ендеше Ананы аңсаған сәби жүрек қартаймасын!
Сонымен бұл тақырыпты неге қозғадық? Не айтпақшы едік? Иә, алдымен біз Күлия қарындасымызды тыңдап көрейікші:
«Анам Қарлыға Мұстафақызының ар­қасында қолөнерге бір табын жақын боп өстім
Біздің балалық шақ қызық секілді көрінеді
Ол кезде ауылдағы бойжеткен қыздар, әзілқой жеңгелер мен салиқалы апа-әжелер жылдың қай мезгілінде де кілем тоқу, текемет басу, жүн орап ши тоқу, өрмек құрып алаша тоқу, жүн бояу, сырмақ салу секілді небір шаруалардың бел ортасында жүретін
Әрі оны әр үй кезектесе, бәрі жиыла жұмылып істейтін-ді
Керемет ән де, әдемі әзіл де сол арадан табылатын еді» дейді.
Өзінің анасы арқылы қолөнерге деген қызығушылығы оянған Күлия енді туған ауылынан шыққан жерлес ағасы, құйрықты жұлдыздай өнер аспанында жарқ етіп ағып өткен келте ғұмырында халқына мәңгі өлмес рухани мұра қалдырып кеткен хас талант Құрасбек Тыныбековтың еңбектеріне өзінше сипа­ттама береді
Құрасбек көкесінің шығармаларына шындап көңіл бөлген сайын, оның тылсым сырына терең бойлап, өнер құдіретіне деген құрметі арта түсті
Құрасбектің гобелендеріне «арбалған» әсершіл Күлия ойда жоқта тағы бір таланттың шығармаларымен жақын танысуға мүмкіндік алған еді
Құдай-ау, мұндай да ұқсастық болады екен-ау
Мұны автордың өзі былайша баяндайды:
«Батырбек деген есімді естісем елең ете қалып, баспасөзден көзім шалса, міндетті түрде оқып, танысып шығатын жағдайда болдым
Әлі күнге солай
­Батыр, Батырбек атты адамдар сол есімге лайық болуы керек деген ой қалыптасқан менде
Осындай қызығушылық арқасында суретші, гобеленші Батырбек Өтепов шығармашылығымен таныстым
Өкінішке орай, ол да Құрас көке секілді ерте дүние салған екен
Мені және де қызықтыра түскені – Батырбек ағаның Құрас көкеммен бірге Львовта, Украинада бірге оқып, дос болғаны еді
Қылышынан қан тамған кеңестік идеология адымын аштырмай, талантты тұншықтырып, ұлттық болмыс туралы жақ аштырмаған тұста Өтеповтің дәл осы ұлттық бағытта, батырлық, ерлік, салт-дәстүр жайында өнер туындыларын өмірге әкелуі маған керемет батырлықтай көрінеді».
Шынында да Күлия Айдарбекова­ның «Аманат» атты кітап-альбомына шығармалары мен күнделіктері негіз болған талант иесі Батырбек Өтепов те өмірден ерте өтіп кеткені өкінішті-ақ.
Жүректен шыққан, тұма бұлақтай қайнап шыққан нағыз өнер өлмейді
Егерде оның артында іздеушісі, жоқтаушысы болса, ол елінің, халқының игілігіне қыз­мет етіп, ұлттық рухани байлығына айналатыны даусыз
Күлия қарындасымыз суретші Батырбек Өтеповтің артында қалған мұраларын ұлтына қызмет етуге мүмкіндік ашқан өмірлік жары Бибіайша Өтепованың ерлік феноменіне сүйсіне отырып, ерекше шабыттана жазады.
Батырбек дүниеден өткен соң оның асыл жарының иығына артылған ауыртпалық бұрынғыдан да арта түскен
Өйткені суретші Батырбек Өтеповтің артында аяқталмай қалған жұмыстарын, эскиз-нобай күйінде қалған дүниелерін толыққанды біткен гобелендерге айналдыру Бибіайшаға аманат еді
Міне, әйел, ана, асыл жар сыналар нағыз жауапты кезең еді бұл
Қатты қиналды
Оның үстіне балаларын да қатарларынан кем қылмай ержеткізіп, жоғары білім алғызу да оңай болған жоқ
Бірақ мойымады
Батырбектің рухынан күш-жігер алды
Осылайша хас таланттың аманаты ұлтымен қауышты
Танылды, мойын­далды
Бұл жөнінде белгілі жазушы Бибіайшаға рухани аға әрі қайнаға ­Мархабат Байғұттың мына пікірі әңгімемізді еселей, нақтылай түссе керек: «Батырбек Өтепов көзіқарақты, жан-жүрегі сезімтал Күлия қарындасымыз айтқандай-ақ, Елімен, Жерімен өлмес, өшпес, талантты туындылары арқылы, күллі рухымен жүздесіп, табысып отыр
Осыны ойлағанда, қос жанарыңыздан қос тамшы домалап түскендей әсерге бөленесіз
Жұбанасыз
Қуанасыз
Көзі тірісінде көп күлмеген, қабағынан кілең кірбің арылмайтын суретші де ақ жарыла, ақтарыла күлетіндей сезінесіз.
Күлияның және бір үстеп қосқаны бар
Ол – суретші-суреткеріміздің асыл жары, адал іздеушісі, сұраушысы, пер­зенттерінің аяулы анасы Бибіайша­ның ерлігі
Иә-иә, Бибіайша жан-жарының тірі кезінде де, айырылып қалғаннан кейінгі жылдарда да адам төзгісіз азаптарды, қаншама қиындықтарды көрді, жоқтық-жұқаналыққа көнді
Шыдады
Батырбектің әрбір туындысын іздеді
Тапты
Қорғады
Сақтады
Гобелен, кілем, текемет, түскиіз, т.т
ретінде өрнектеуге өлшеусіз еңбек сіңірді
Сіңіріп келеді».
Мархабат ағамыздың осы айтқанда­ры, суретші Батырбектің асыл жарына берген әділ бағасы маған ерекше әсер етті
Дәл осы тақырыпқа тікелей қатысы бар мына бір жайды еске түсіріп отыр.
Осы Батырбек Өтепов екеуі айырылмас дос болған, бірге өнер жолында қатар шапқан, достықтары құдалыққа ұласқан, марқұм Құрасбек Тыныбековтың 60 жылдық мерейтойы кезінде Мемлекеттік тапсырыспен 2007 жылы «Өнер» бас­пасы фотоальбом шығаратын болды да, осы шаруаны құрастырушы автор ретінде маған жүктеді
Құрасбектің туған бауыры Құттыбек те атсалысты осы іске
Қиналғанымыз әлі есімде
Басты қина­ған мәселе – Құрасбектің артында қалған мұралары, бітпей қалған жұмыстары, эскиз-нобайлары бар еді ғой
Олар кімнің қолында қалды екен деп ары-бері шапқыладық, сұрау салдық
Құрасбектің жары – Рәзия өнерден алыстау кісі еді
Оның қадір-қасиетін қайдан білсін
Қаншама эскиздерін қолды қылып, қолына түскендерін саудалап, біршама талан-таражға ұшыратқан екен.
Аяқталмай қалған бірді-екілі жұ­мыстарын шәкірті Күлипа Жұбаниязова тоқып берді
Сонымен орыс тілінде мақала жазып беруін өтініп, белгілі өнер зерттеуші әрі кезінде суретшінің отбасымен жақын араласып-сыйласқан ­Алевтина Петровна Калининаның үйіне бардық
Мына қызықты қараңыз
Біз жан-жаққа шапқылап, іздеп жүрген Құрасбектің эскиздері, батиктері (матаға басылған суреттер) осы үйде алдымыздан шықты.
– Құрасбек қайтыс болған соң, 1980 жылы ұйымдастырылған соңғы жеке көрмесі аяқталар тұста мен Рәзияның эскиздерді сатпақ болған ниетін сездім де, бәрін жинастырып үйіме әкелдім
Бұлар Рәзия сатқаннан қалғандары ғана
Мен бұларды енді болмаса, мұражайға тапсырмақшы болып тізімдеп, қаттап отыр едім
Енді өздеріңе аманат! – деп қолымызға өткізді.
Міне, аманатқа адалдық деген осы болса керек.
Күлия қарындасымыздың риясыз көңіліне, ұлттық өнерге деген адалдығына, аманатқа деген адалдығына ағалық алғысымызды білдіру үшін ізгі ниет­пен қолыма қалам алғанымның бас­ты себебі де осы еді.
Есенәлі ЕРАЛЫ,
Халықаралық Жамбыл атындағы және Қазақстан Журналистер одағы сыйлықтарының лауреаты
