Мәрлен  ҒИЛЫМХАНОВ  1998 жылы туған
Батыс Қазақстан облысындағы Жаңақала орта мектебінің 11-сынып оқушысы. 
Жалғыздық жыры
Томаға-тұйық мұңдардан босадың, денем,
Ішімдегіні біреуің түсінбедіңдер.
«Қара өлең сенің өмірлік қосағың» деген,
Сырды ашып қойып жатады түсімдегі үндер.
Кеш келсе тағы түсіріп қараңғылығын,
Қоп-қою болып көз алдым тұманданады.
Шарапат сезім салған соң сараңдылығын,
Жалғыздық жыры – жүректің жұбанған әні.
Жасырып қалды толғаныс көрігін менен,
Қара өлең түпсіз қалың ой жүрегімдегі.
Сөздерді мына айтқан ем өлі түнге де,
«Бәрін де жақсы ұғынам, білемін» деді.
Тылсымдық тұнған әлемді жадыраттырған,
Жап-жарық нұрлы айтамын күніме нені?
Ортақ мұңды айтып кеудеме қаңырап тұрған,
Төбемде тұрып толған ай күңіренеді.
Бұлдырлап тастап кетті ғой көз ұшын демі,
Жете алмай күнге айтылды күйетін мұңы.
Айға айтам: «өлең – ғашығым өз ішімдегі»,
Бұл мендік жүрек тек өзін сүйетіндігі.
Білетін болсам бәрін де түннен білемін,
Бойыма келіп көмкерді көлеңке намыс.
Жалғыздық шерін сезіне білген жүрегім,
Ұйқыда жатыр кете алмай өлеңнен алыс.
Ақ шарбы бұлттар көрінбес түн түнегінде.
Жалғыздығыма апарды ай нұры мені.
Аруын да ойлап бұлқынды жыр жүрегім де,
Оятып алар екен деп қай күні келіп…
 Көктем – той
Еліме кімнің бүгінде құштар көмегі,
Алдағы күннен жанымыз жұбаныш күтті.
…Қырғилап  ұшып қырлардан құстар келеді,
Қанаттарына қондырып қуаныш- құтты.
Шырайлы күйде жер өңін келіп құшса таң,
Жамылып алып жатады тұнық үн дала.
…Мұңымдай менің  ақтүтек берік қысқа тән,
Уайым жатыр ғой ақ қардың ғұмырында да.
Желкенің желдей жүйткісе өмір көлінде,
Самарқау жанға салады төзім де өрнегін.
Болмаса кірбің пенденің көңілдерінде,
Көп күндер күткен көктемнің сезем келгенін.
Жұдырық жүрек жетпейді құнына кімнің,
Шаттығын елдің көруге аз оқтала ма?
…Шуағы түсіп тұрғандай шұғыла күннің,
Құшақ алысып көріскен қазаққа ғана.
Жауындай жауып жатқандай нұр көктен өлең,
Ауызым бармай қалады жабығам деуге.
Мереке енгенде төріме бұл көктемменен,
Бар шерін мүлде ұмытар налыған кеуде.
Түпсіз бір терең жетелеп ой өткелдерге,
Отырам кейде түк шықпай сенделіп тынып.
…Бозбала күліп қарайды бойжеткендерге,
Алтыбақанмен алаңда тербеліп тұрып.
Дастарқан дәмі дертімді емдейді керім,
Думанды мұндай тойлап па ек ән қылып көптен.
Наурыздан ұзап кеткім де келмейді менің,
Алайда, қалып қоймайды-ау, мәңгілік көктем?..
Өмір туралы
Тағдыр-жолдың сын болып келгені ме,
Айта алам ба жай-күйді енді еліме?
…Үйде отырмын бар сырды төгіп тастап,
Жаңа жазған жырымның жөргегіне.
Құсалы адам шығармын деп қаламын,
Жиі кезіп мұң-зардың дертті алаңын.
Мен – бұлқынған жігермін, құлазудың –
Табанының астында мерт боламын.
Кезі бар ма кезігер қайғының да,
Шерленуге пенделік сай құным да.
Бұл күндері жалғандық жалындап жүр,
Ақиқаттың ақ ұлпа айдынында.
Бар сабырды бойыма үйіп тыным,
Ойланғанда кеудемде күйіп мұңым…
Іштей ғана сезем де, ұғып қалам,
Ақиқаттың жалғаннан биіктігін.
Жанымыздан зұлымдық желі ескені,
Жалған уын пенденің өле ішкені.
Өтіп жатқан өмірдің қадір-құны,
Орнын тапқан тек шындық емес пе еді?
Жүрген жоқпын фәниде сыналып құр,
Дұрыс жолға жанымды, жыр, алып бұр.
Ақиқатты көрмеймін айналамнан,
Мендік өмір жалғаннан құралып тұр.
