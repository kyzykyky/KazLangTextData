ІЗДЕДІМ СЕНІ
Жалт етті де жоқ болды –
Көрген түстей, сағымдай!
Зейнолла Қабдолов
Таусылғаны шығар, бәлкім, сабырдың,
Сені іздедім қырқасынан Жабырдың.
Ақбұлақтың аңғарынан таба алмай,
Сарыжаз жаққа сабылдым.
Деді біреу тауға сені кетті өрлеп,
Жүрдім содан Тянь-Шаньды бөктерлеп.
Ұмтылсам да ұлы шыңға қанша рет,
Шыға алмадым Хантәңірге көп терлеп.
Ол жанды ұмыт, қиялыңнан көшірші,
Демеді ешкім, әңгіме шерт, көпірші.
Назарымнан тыс қалмады сені іздеп,
Елшенбүйрек, Қарасаз бен Көмірші.
Тоқтатпады жауған жаңбыр, бұрқасын,
Араладым Шөладырдың қырқасын.
Бір көрінші сен көзіме, көріктім,
Жоғалтпайын өлеңімнің ұйқасын.
Бұлт шықты да Ойқарағай, Сымтастан,
Жаңбыр жауды, көзін жаңа сүртті аспан.
Сенің ізің қалды ма деп қарадым,
Айғайтастың сұр тасына мүк басқан.
Сарбастаудан сапар шегіп, Сүмбеден,
Қостөбеден, Өлмекеден күнде өтем.
Таулы өлкенің жалғасқан бір жолы едік,
Жоқ еді ғой ортамызда сыр бөтен.
Шұбарталдың көк тоғайын қап-қалың,
Жарып өтіп, шолдым таудың қапталын.
Жолығып бір ақтара алсам, арман не,
Сырға тұнған көкірегімнің қатпарын.
Бұл маңайда жоқсың енді, жақсы ұқтым,
Дей алмаймын жанарымнан жас сықтым.
Қайтар жолда соңғы үмітпен тағы бір
Байынқолдың тоғайына бас сұқтым.
Білем десем мінезіңді жетік мен,
Артық айтпан, аулақ едің желіктен.
Таулы аймақтың ой мен қырын кезсем де,
Кездеспедің неліктен?
Жан едің ғой, ой бөлісер бір сенген,
Дедім дәйім күліп бірге жүрсе елмен.
Тау мен тасты араладым армансыз,
Нарынқолда жоқсың қазір, білсем мен!
ТАЛПЫНДЫМ
Бар жұртқа ұнайын деп тырыспадым,
Шаршасам өлең оқып тыныстадым.
Тигенде қатал тағдыр қамшысы кеп,
Сынбадым, иығымды тік ұстадым,
Сыртымнан, мейлі, біреу жатсын даттап,
Өз еркі қара күйе жақсын баттап.
Тасада тұрып алып тас атқанмен,
Білемін өте алмасын жақсымды аттап.
Қиындық көргенімде, рас, талай,
Жалған дос өте шықты қияс қарай.
Түсіндім жан жүректі тот баспасын,
Жүрсем мен өнер жолын ластамай.
Күл тастап біреулердің тұнығына,
Тағдырдың тап болғам жоқ тұйығына.
Межелі жеріме ерте жеткізсем деп
Көтердім арман жүгін иығыма.
Ұйықтамай көзді атар таңға қадап,
Талпындым жоғымды іздеп алға қарап.
Қуанам жанашыр ел осы азғантай,
Отырса еңбегімді барға балап.
НАУРЫЗҒА НАЗ
Дос болсаң игілікті іс бастаған,
Алдымнан аш Наурыз із баспаған.
Мінеки, қол алыстық сен келгенде,
Сеземін қосыларын бір жас маған.
Көп күткен мейманымдай асыл дара,
Төрге оздың есігімді ашып жаңа.
Ақ жүзің албырап тұр, мен де өзіңдей,
Жас едім күні кеше шашым қара.
Бар шығар бізге әкелген құптар ісің,
Арала аймағымды жұрт танысын.
Бастауы бақытымның өзің болып,
Ізіңе басып өткен құт дарысын.
Сыйлағың келсе егерде жарқын ғұмыр,
Нұрыңа шомылдыршы халқымды бір.
Осынау кең далаға сені еске алар,
Ескірмес орнатайық алтын тұғыр.
Өзіңдей кез келгенде жылға құтты,
Айқындап алайықшы шын бағытты.
Мейлінше мейіріңе тойынған соң,
Қандырам қалауынша жырға жұртты.
Бойыма ұялатып серпін-жігер,
Наурыз әңгімеңді шертіп жібер.
Аймақты аралауға аттанарда,
Сен маған ел қатарлы еншімді бер.

ШАЛКӨДЕ
Сөзіммен бет-пердесін салам жердің,
Дедім де бүгін міне саған келдім.
Жарқ етіп алдан шыққан Шалкөдеден,
Жұпарын жұтайыншы самал желдің.
Жерімсің аттың басын қалап бұрған,
Сәлем ал, өзіңде өскен талапты ұлдан.
Есен бе, еңселі тау Айғайтасым,
Қасқайып қарсы алдымда қарап тұрған!
Тереңде тарихым бар, түсін батыр.
Дегендей Шәкірамбал тұсыңда тұр.
Ол жайлы көп естіген сырлы әңгіме,
Жыр болып ақ қағазға түсіп жатыр.
Өзіңсің ата-қоныс, көне аймағым,
Іске асты сенде жүріп көп ойдағым,
Естігем ескі көзден өзеніңе,
Райымбек суарыпты «Көкойнағын».
Тарихын бұл аймақтың көп біліп қал,
Алдымен үлкендерден тектілікті ал, –
Дегені әкеміздің есімде жүр,
Өсірген жай кісі еді төрт түлік мал.
Тұзкөлдің қабылдауға бір кез емін,
Байпақтың басып өтем қыр кезеңін.
Құйқалы құтты қоныс Жабыр бүгін,
Тигізіп жатқан шығар елге себін.
Атақты Ойқарағай көмір кені,
Ауылға айналыпты ең іргелі.
Әнеки, қол бұлғайды бізге кел деп,
Адамы аппақ таңдай көңілдері.
***
Болғаным жоқ, алымды да, шалымды,
Аяқтарым тасқа талай шалынды.
Сәл ағаттық жасай қалсам жақтырмай,
Кейбір мықты қағып алды «шаңымды».
Оған бола омақасып ықпадым,
Қолға ұстаған арман туын жықпадым.
Әлдекімдер әлсіз санап жүрсе де,
Өзімді-өзім іштей шыңдап, мықтадым.
Міне, осылай алға аттадым, тынбадым,
Жан қуантар жақсы әуенді тыңдадым.
Қалт еткенде жаза қалсам бір өлең,
Сөзім өткір, болсын дедім тіл батым.
Жүрме оқушы мықты ақынға жорып бір,
Олқы болса ойларымды толықтыр.
Жер тануға сапар шексем алысқа,
Деймін іштей жақсылыққа жолықтыр.
Бөлген жоқпын, мына туған ірге елден,
Пенде емеспін, жан дүниесі кірленген.
Сырды бүкпей айтам жұртқа қашанда,
Бұл көңілім қалар ертең кімдерден?
***
Тал-терек өсірмедім сені бағып,
Қаусатты қара күздің желі қағып.
Бұлақтың екпіні де басылыпты,
Жататын арнасында желіп-ағып.
Жиылып болмай дәннің бар піскені,
Бұл несі, қоңыр күзде қар түскені.
Қарашы көп жуылған шүберектей,
Бозарды ағаштардың тал-түсте өңі.
Жусанын жұла қашып желі күздің,
Әжімін тереңдетті жеріміздің.
Талпынып тауға өрлесек самайдағы,
Белгілі мұз болары теріміздің.
Толтырған мөлдір суға шұңқыр сайды,
Өзеннің бетін ертең мұз құрсайды.
Қар түкірген жаңбырдың беталысы,
Алдағы арқыраған қысқа ұқсайды.
Ойқастап, көрсетті әне бұлт елесін,
Қалайша ол көктің жүзін бітемесін?
Сұрланып суық боран қыр кезіп жүр,
Жоғалтып алған жандай бірдемесін.
***
Жалт етіп, көз алдымнан өтсең кей күн,
Жан еркем, тағы қайта көрсем деймін.
Талабым талай мәрте ұшты желге,
Соңғы үміт ақтала ма, көп сенбеймін?!
Есімде көзді арбаған сұлу тұлғаң,
Жандай ем, бақытына шын ұмтылған.
Қолыңа жыр боп тиген жасырмаймын,
Кеудеме өзің жайлы сырым тұнған.
Қалып па ең сен де мені сүйіп шын-ақ,
Тұратын көздеріңнен түсіп шуақ.
Сол күндер көрген түс боп, жыл құсындай,
Аяулым кеткенің бе, ұшып жырақ?
Ажырап алыстады бұл күнде ірге,
Азайды өзіңді ойлап күлкім мүлде.
Көкірек көк тұманнан айығар-ау,
Алдымнан шыға келсең шіркін бірде!
Жүргенде бір өзіңе сеніп сондай,
Жанымның оты, жаншы сөніп қалмай!
Арман не қиялымнан жыр тудырсам?!
Жақсысын, жасығын да ел ұққандай.
Деме дос, дақпырт қуды, дүрмекке еріп.
Мақсатым жақсылықты жүрмек көріп.
Алмадым өнер өрін тастасам да,
Артыма талай-талай жылды өткеріп.
Жан емен, базары ерте тарап біткен.
Басымда сан сұрақ бар жауап күткен.
Түйінін сан сауалдың шешемін деп,
Жүгірдім, жүре алмадым қарап тіптен.
***
Айтпаймын төрт құбылам бүтін ем деп
Аз емес, жүрген ісім бітірем деп.
Кей кезде кетеді рас бұл жанымды,
Өтірік өсектердің түтіні «өртеп».
Алдаса адал деген кісім кейде,
Боламын жанбағандай ісім бейне.
Осының бәрі келіп ойлаңызшы,
Көңіліме көлеңке түсірмей ме?!
ОЙҚАЙЫҢ

Өзің жаққан от барында кеудемде
Басқа ұлыңнан сағынбаспын кем менде!
Жастық шағым еске түсіп жан мекен.
Қанаттанып қалам саған келгенде.
Жырақтағы қыстақсың сен бір шағын,
Өзіңде өтті ойын қуған нұр шағым!
Мен алысқа кеткен кезде Ойқайың,
Сенің де олқы соғып тұрар құрсағың.
Өзіңде алғаш құлаш ұрдым өнерге,
Анам болып – жетеледің мені өрге.
Ұланыңның өкініші болмас-ау,
Бар көркіңді көшіре алсам өлеңге!
Кеше ғана асық атқан – жас бала ем,
Ой-қырыңды жалаң аяқ басқан ем.
Бал дәуренім қалып қойған жан мекен.
Ұмыттырмас өзің барда басқа әлем!
ЖАҢБЫР
Нәр тартпай көптен бері сусаған қыр,
Құлпырар кең кеудесін жуса жаңбыр.
Әп-сәтте аспан жүзін тұмшалап ап,
Төнді кеп төбесіне бұлт соған бір.
Құзтаудан жаңбыр төкті асып құлап,
Табиғат кетті бір сәт жасып, жылап.
…Тек қана өр мінезбен өршеленіп,
Лепірді таудан төмен тасып бұлақ…
ТОЛҚЫН
Қарайды жақын келген жан аңырып,
Жатады асау толқын жағаны ұрып.
Тартынбай аралассаң егер оған,
Кетеді ортасына ала жұлып.
Толқынның, көк теңіздің бетін жапқан,
Жүректей жүрісі бар дүрсіл қаққан.
Көзіңе көрінеді күміс шашақ,
Үлпілдеп үкісіндей қыздың таққан.
Жайланып жалғыз сәтке жаны тынбай,
Ақынның асқақтайды шабытындай.
Жамырап жартасты ұрған асау толқын,
Жатқандай қарсыластан әлі ұтылмай.
ЖЕР КӨГЕРДІ
Жаз келіп, жер көгерді,
Дала тұр түсін ашып.
Арынды жел бөгелді,
Ыстық дем мысын басып.
Қарашы бір қиылып,
Қалың қар кеткен бе еріп?
Жанына нұр құйылып,
Ағаштар кетті өңденіп.
Әнеки, оранып тұр,
Жер ана көк шалғынға.
Ұйқыдан оянып қыр,
Дегендей көз сал мұнда.
***
Армандай ардақ тұтқан жарқын құрбы,
Баяғы көз алдымда қалпың нұрлы,
Сенің де ұмытуың мүмкін емес,
Көктемгі қына терген салқын қырды.
Жаз келді сағындырған көптен бергі,
Жасартты жасыл шалғын, шөккен белді.
Қаламын хабар ма деп сен жолдаған,
Жүзімнен үлбіреп бір өпкен желді.
Күн-ана жерге өң берді нұрын жағып,
Тұр әне, тал, теректер бүрін жарып.
Елжіреп сені есіме алдым еркем,
Өзеннің жағасына бүгін барып.
Әдемі дала қандай шуақ емген,
Нұрлы кез бұл өмірге шын-ақ енген.
Жанарды жаулап алған гүл көктемді,
Алдымнан сен бе деймін шыға келген.
***
Жұмыс құрып қалғандай өзге қылар,
Болғанымды қарашы сөзге құмар.
Аһ ұрып, нені армандап өткенімді,
Ойымнан қағаздағы сезген ұғар.
Өткендей сүзгісінен жез қалбырдың,
Артыма бір азырақ сөз қалдырдым.
Аралап өскен жердің өр-еңісін,
Дүниенің қызығына көз қандырдым.
Мықтыға жүрсең де дос теңгелі,
Ағынға қарсы жүздің деме мені.
Есімнен кетпейді әсте жыр жарыста,
Аяулы Әбу ақын демегені.
Мінуар ӘКІМХАНОВ 
