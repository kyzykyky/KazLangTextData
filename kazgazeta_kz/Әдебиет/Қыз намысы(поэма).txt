Баянғали Әлімжанов
Махаббат мастығы
Өмірдің жұмбағы көп, жан білмеген,
Өтпейді ешкім шауып даңғылменен,
Жастарды жалыны мол жүздірмей ме,
Арманның айдынында тағдыр кемең,
Ауылдан Алматыға кеп, түсті оқуға,
Ару қыз ай шуақты Балғын деген.
Балауса Балғын деген аты қандай,
Көңілі көрген ердің шалқығандай,
Дыбысы білінбейтін жүрісінің,
Аққу боп, ақша бұлт боп қалқығандай,
Қалатын дымы шықпай мықтылардың,
Буынан, шарпып өткен, балқығандай.
Қондырған көңіліне көктемені,
Ауылда қиырдағы көктеп еді,
Тас жолда апат болып ата-анасы,
Келмеске кеткен мініп көк кемені,
Аяулы әжесінің бауырында,
Алаңсыз өсіп,оқып жеткен еді.
Айрықша көктеп шыққан дара шыбық,
Балғынды жаны таза, баласынып,
Танысты, сенгіштігін пайдаланып,
Төртінші курстан бір дана шығып,
Алыстан айналдырды ақырындап,
Қамқорсып, кітап беріп, ағасынып.
Бұл өзі сақа жігіт Келден деген,
Екі жыл әскерде боп, ел, жер көрген,
Білетін, өзін ұстай көп ішінде,
Жері жоқ көзге түсіп, кердеңдеген,
Көргенде ойнақшитын көзі, бірақ,
Көлденең көк көйлекті көлбеңдеген!
Көсілген қарай-қарай шамасына,
Сабырлы көпшіліктің арасында,
Сыпайы, жөн білгіш боп көрінетін,
Аңғал қыз көзсіз сенді ағасына,
Аруды әккі Келден алдап-сулап,
От тастайтын қорғансыз санасына.
Жарты жыл кітап оқып, залда отырды,
Талқылап, пікірлесіп, таңды атырды,
Исаның Құралайын оқығанда,
Осы деп елестетті жан батыры,
Келденнің көздеп атқан от жебесі,
Жас қыздың жүрегінде жанды ақыры!
Жігітті сүйді сұлу жан-тәнімен,
Жанының табысқандай аңсарымен,
Алаулап махаббаты сүйген сайын
Сағынып оянатын таңсәріден,
Санады адамзаттың асқарына
Кем көрмей көк тіреген Хантәңіріден!
Есірген ессіздік
Ару қыз махаббатқа мастаныпты,
Өртеген от сезімнен бақ тауыпты.
Алтайы түлкі алдым деп ақиықтай,
Сүйгенге Келден қызды шаттаныпты,
Шалқыған шарап ішіп сәттерінде,
Сыр ашып, достарына мақтаныпты!
Бір жігіт Балғын қызды ән қылыпты,
Мадақтап, ару депті сән қылықты,
«Арманым, қол жетпейтін, асыл затым,
Көргендей болам аппақ таңғы бұлтты!»
Қостады оның сөзін бір көк түйнек,
Оның да жүрегін қыз жандырыпты.
Жайыпты жолдастарға аңғал жанын,
Аруға айдай сұлу таңғалғанын:
«Бір таза нұр төгілген жүзі қандай,
Қалаймын менде сондай жар болғанын!»
Мырс ете қалды сонда Келден батыр:
«Сол ма деп, қол жетпеген армандарың!»
«Иә, сол, кетпей жүрген санамыздан,
Күн батса, Балғынжан деп саламыз ән,
Бір күні бөтен біреу қағып кетіп,
Сан соғып, құр өкініп қаламыз ба?
Түлкідей қарға аунатып, іліп түсер,
Бір қыран шықпады ма арамыздан?!».
Қонады бақ маңдайға, сор таңдайға,
Тартады сорпаң қайда, ортаң қайда?
Сыр – сезім, серт пен намыс, ұят-аят,
Бәрі бір көр көкірек талтаңбайға,
Ақылы ауызында ақымақтың,
Кесір сөз одан басқа жол таңдай ма?!
«Ерлердің мен шықтым ғой ортасынан!»
Дегенде, қақты түйнек арқасынан,
Сүйгенін сипаттады қалай қызды,
Ләззатты, жаны кіріп, қан тасыған…
Жан сырын ғашық жардың көпке жайды,
Жаңылып жігіттіктің маркасынан!
Ару қызын аялап, аймалаған,
Кім болады алқаға жайған адам,
Айырып көр заманда ашық-шашық,
Ер қайсы, езі қане, қайда надан?!
Не дерсің есерлікке, ессіздікке,
Арудың ар-намысын ойламаған!?
Айрандай ақтара сап қыздың арын,
Бақытын, болашағын бұзды бәрін,
«Е-ее!» десті, « еһе!» десті, гуілдесті,
Гүмпілдеп, сыра керген тұзды қарын,
«Көретін екен өзін… реті келсе..!»
Деп түйнек жұтып салды жүз грамын!..
Қыздың соры
Қыз сорлы, таба алмаса азаматын.
Арудың ез шығарар жаман атын,
Кешікпей жан-жағынан сумаңдады,
Сыпсың сөз қақ жүрекке қадалатын,
Әуелде түсінбеді Балғын бала
Бықсыған айналаның балағатын!
Аңғал қыз арғы жағын ұғынбайтын,
Жігіттер жұмбақ күліп, жымыңдайтын,
Жыртылып қалған екен етегі ақыр,
Жармасып, жөн бар ғой деп, жырымдайтын,
Тіл қатуға бата алмай жүргендердің,
Балғынға болды бәрі қырындайтын!
Сабақтан қызбен бірге келді түйнек,
Оңаша бір бұрышқа көрді сүйреп,
Қайтесің періштемсіп, бәрін білем,
Келденді сүйіпсің ғой, мені сүй деп,
Соққыдан мұндай сұмдық сынып түсіп
Солқылдап, төкті жасын түйдек-түйдек!
Қыз еді, қайсар текті, заты мықты,
Сойқанды, сұмдық сырды ақыр ұқты:
– Қараң қап, сораң аққыр, сол керек! – деп,
Сорпасын жолдас-жора сапырыпты:
–Келденмен ойнап қойған, шошақай! – деп,
Курсқа, факультетке аты шықты!
Қарагөз, аппақ бота, қаршадай- ды,
Ақ бота қалай шуақ аңсамайды,
Аямай, ащы тілмен тілімдеді,
Тең құрбы, ағай, апай ақ самайлы,
Сыпсыңдап, саусағымен шұқып сырттан,
Күндіз-түні табалаудан шаршамайды!
Қаңқудан, қан бұзатын, жеңілді қыз,
Көл болып, көзден жасы төгілді қыз,
Бара алмай, қалды біраз сабақтан да,
Бұдан да артық көріп өлімді қыз:
–Қарабет болдым елге, енді қайттім?
Деп келіп, Келденіне егілді қыз!

Опасыздық
– Сөзім жоқ, сылтау айтып ақталарға,
Қалайша түсіндірем басқаларға.
Мен сені сүйіп едім, сеніп едім,
Қалдырдың неге мұндай масқараға?!
Азамат, ақсұңқарға балап едім,
Осындай сорлы ма едің, асқақ аға!?
Мақұрым қап ұяттан, ақылдан да,
Қарғыс ап алыстан да, жақыннан да,
Неге мұнша болдыңдар өсекқұмар,
Неге жаман болдыңдар қатыннан да?! –
Булыққан Балғын қыздың дыбысы өшті,
Келдекең көкпеңбек боп ақырғанда:
– Сендерде ұят бар ма, намыс бар ма?
Жантая кетесіңдер жабысқанға,
Қолында кетесіңдер көрінгеннің,
Мастанып тал түбінде табысқанға,
Әр жерге бір аунаған «аруларды»,
Ұқсатам ақыл-есі ауысқанға! –
Қанжардай жас жүректі тілімдеді,
Айтылмай қыздың сөзі тілінде өлді,
Аяғым ауыр деуге әлі жетіп,
Демі бітіп, дауысы дірілдеді.
Айқайлап, одан әрмен Келден батыр
Қорқаудай қозы жеген гүрілдеді!
– Сүйемін, жан-тәніңмен сүй дегенсің,
Еркімді, ес қалдырмай, билегенсің!-
Жылады: — Енді бір-ақ жол қалды,- деп,-
Сен маған тез арада үйленесің!-
Мырс етіп, жалт бұрылды сонда Келден:
– Менсіз-ақ көйлегіңді түймелерсің!
Несіне ақсақ қойдай маңырадың,
Біліп қой, әйелге бай табыларын,
Мен сені ала алмаймын, ауылымда,
Жарым бар, үш балам бар, сағынарым,
Қалайша ошағыма ойран салып,
Ордамның құлатамын шаңырағын?! –
Балғын қыз сонда білді алданғанын,
Басына арылмастай сор қонғанын,
Көзінен бір-ақ сәтте бұл-бұл ұшты,
Білім ап, адам болмақ армандары,
«Сүйдім деп, орға жыққан арам ойын,
Апырмай, қалай ғана аңғармадым?»
Түсінді, алданып күн өткізгенін,
Жауыздың жар шетіне жеткізгенін:
– Осынша алдайтындай сүйген жанды,
Ит пе едің, иіс алмас тексіз бе едің?
Кетпесін өсек-аяң өз басыңнан,
Өртесін өзегіңді отты демім!
Алдадың махаббатты адамдағы,
Бар нәлет жаусын саған ғаламдағы,
Жақсы көрген нәрсеңнің бұл өмірде,
Опасыз болып шықсын саған бәрі!»
Сілейген салсымаққа оқты көзін,
Бір қадап, Балғын сөзді тәмамдады.
Сол беті қайырылмай кеткен шығып,
Бездіріп бет албаты бөскен қылық,
Балғын қыз түңілді енді адамдардан,
Жаралы жанын астан-кестен қылып,
Өшті де осылайша от махаббат
Шоқ болып қала берді өшпенділік!
Қайырылған қанаттың қайғы-мұңын,
Қайраңдаған кеменің айдынын кім,
Айқындап, ақылға сап жатар дейсің,
Ұстанады жанына жайлы ұғымын…
Жоқ болды бір-ақ түнде шерлі мұңлық,
Бәрінен айырылып байлығының!
Нарық толқынында
Байқаусыз жылдар жылжып, дәуір батқан,
Өзгеріс келді өмірге дауылдатқан,
Төңкеріп нарық заңы дүниені,
Тірлігін қалың жұрттың ауырлатқан,
Бір заман түсініксіз туды басқа,
Долларға бір бауырды бауыр сатқан!
Келді де асты-үстіне астамдықтың,
Аңсаған күні туды бостандықтың,
Туғанмен тәуелсіздік, шаруа күйреп,
Қалды жұрт, ізін таппай қашқан құттың,
Күректей көк диплом керексіз боп
Түбінде қала берді көк сандықтың.
Сенделіп, сең соққандай әу басында,
Жақын қап ақылынан алжасуға,
Ес жиып, қамын жасап, кірісті жұрт,
Жалына асау тірлік жармасуға,
Келден де қызметінен босап қалып,
Бел буып, кірді өмірдің саудасына.
Қолдағы таусылған соң тоқты-торым,
Пайданың іздеп тапты мол бір қорын,
Арқалап ала сөмке, тасыды кеп
Шынжаннан шуаш, шуаш шорым-борым,
Әйелі берекесіз, ақылы аздау,
Келденнің ауырлатты қалың сорын.
Ұқсатып ұстай алмай тапқан малын,
Судай ғып, оңды-солды шашқан бәрін,
Той жасап, тон кисе де, жол тисе де,
Шалқыды, мұрат көріп мақтанғанын,
Өздері сезбей қалды өстіп жүріп,
Қарызға белшесінен батқандарын…
Қарызға батқан жанда жай бола ма,
Айналды одан теріс айнала да,
Бір кезде бай атанып, кердеңдеген,
Келденің қалды сорлап, айдалада,
Өзінің ниетінен таптым деген
Өзімшіл опасызда ой бола ма?!

Отыз жыл өткен соң…
Күйбеңнен күндіз күйіп, түнде қайнап,
Саларын білмей тісті кімге қайрап,
Ескілеу иномаркі әрең мініп
Үһілеп, бірде жуып, бірде майлап,
Қамымен күнкөрістің тәкси болып,
Ілесті қу тірлікке ілдебайлап.
Тозса да, тиын тапқан құнды көлік,
Тоқтаусыз жүріп жатты күнді көріп,
Тасыған талайларды тәксиіне,
Бір күні бір бай қатын мінді келіп,
Тоғыз жүз теңге деді, жақын маңға
Бұл оны қалды әуелде жынды көріп!
– Жай емес, мынау жалпақ жайын қатын,
Жөн бар, – деп, мұны да ептеп майыратын,–
Алды да мың теңгесін, күмілжіді:
– Жүз теңге майда жоқ деп қайыратын!-
Осындай сасық қулық іске жарап,
Шылымын, су, шырпысын айыратын!
Өтірік айтар көзді бақырайтып,
Байғұсқа намыстан да бақыр артық,
Келденге сылқым әйел сылқ-сылқ күлді:
– Батпаққа қалғандайсыз батыр, батып,
Осылай әркімді алдап өтесіз бе,
Санаумен шақаларды шақырлатып?!
Әйелді алдап еді пайда түртіп,
Бір шарпып өткен кезде найза кірпік,
Өн бойы өз-өзінен қалтырады,
Қан ойнап жүрегінде, май да кілкіп,
Мазақ қып әйел кетті, күрсінді бұл,
Бітелер жүз теңгемен қайда жыртық?!
Арада бір сарынды бес күн өтті,
Кешкілік бір дәу жігіт екпіндетті:
– Бір сөтке бізді тасы, құдалық, той,
Мың доллар, жақсы атқарсаң бұл міндетті! –
Сауданың неше түрін көрсе-дағы,
Соманы мұндай кесек естімепті!
Бас шұлғып, құрақ ұшып, ләпбайлады,
Қаржыға кіріптар ғой жаппай бәрі,
Тынымсыз, күні-түні кісі тасып,
Бір айда мұндай ақша таппайды әлі,
Бағыттап тауға қарай, жуан жігіт,
Алай жүр, былай бұр деп қақпайлады…
Жын кетті, бас көтерген алғашында,
Білмейді, нанарын да, нанбасын да,
Кім кепіл, қия жолда, тау ішінде,
Кептеліп бір жырада қалмасына…
Сол түні қонды жалғыз бір қуыста,
Бір тулақ тастай салып жамбасына!
Құдалық түні бойы дүрілдеді,
Араның ұясындай гуілдеді,
Түн салқын, тау ішінде, амал қанша,
Жылытпай тозған көрпе, дірілдеді,
Қайдағы-жайдағы ойлар басын кернеп,
Біразға дейін көзі ілінбеді.
Сыбаға сұрайтындай салмақ та жоқ,
Сарқыттан саусақ сорып, бармақтап жеп,
Әлденіп, әрең қалғып жатыр еді,
Әлдене ағараңдап, ар жақтан кеп,
Желбіреп, кірген кезде, Келдекеңіз,
Әуелде шошып кетті аруақ па деп!
Баяғы қайда кеткен батыр қылық,
Жөтеліп, қорыққасын, қақырынып,
Жүрегі түсті орнына әрең-әрең,
Тірі адам екендігін ақыр ұғып,
Бүктеліп, түрегелді тәлтіректеп,
Жаутаңдап жат бейнеге, жапырылып!
Көрініп әуел түнгі жарқанаттай,
Үстіне төніп келген тарпаң аттай,
Елеске көзін салса, әйел екен,
Болпиған, сүп-сүйкімді, балпанақтай,
Келденге тесе қадап отты көзін,
Қозғалмай, тұрды біраз тіл де қатпай!
Таныды өткендегі бай қатынды,
Нұр шашып, айналғандай ай тақырды:
– Ақыры кездестік-ау! Мен – Балғынмын! –
Дегенде, құлап барып, қайта тұрды:
–Шынымен Балғынсың ба?! – деді ышқынып,
Тамыры шеке кернеп, шайқатылды.
Базар жыры
– Иә, Келден! Мен Балғынмын!
Таныдың ба?
Таңбысың бір кездегі арығыңа?
Бұл күнде жардай әйел сүйріктей қыз,
Уақыттың амал бар ма жарлығына,
Көрдің бе отыз жылда ой жүгіртіп,
Қолыңмен талқандаған тағдырыма!?
Мына сөз қатты тиді батырыңа,
Ой тоқтамай шайқалған шатырына,
Өлтіріп тастайды-ау деп қатты қорқып,
Тығылды тас жүрегі алқымына,
Бір қарап, Балғын сөзін жалғай берді,
Екпіндеп, үдей түсіп қарқыны да!
– Өкіндім, махаббаттың өткеніне,
Егілдім, алдап, тастап кеткеніңе,
Күйіндім, елге әйгілеп, мазақ қылып,
Арымды аяқ асты еткеніңе,
Мәрт елдің бір кездегі сертке берік,
Өрені өсекші боп кеткеніне!
Ашындым, ашылды бет албырттықпен,
Оздырдым біраз уақыт салғырттықпен,
Бершімек өскен сайын зәрем ұшты,
Жазалыдай зынданда жарлық күткен,
Алдырттым, ақырында аборт жасап,
Әлдене айыптайды арғы түптен!
Десем де, дым шығармай, істі ыңғайла,
Пенде жүрген жерде сөз бықсымай ма,
Келерін қайдан, қалай жан ұқпайды,
Әйтеуір жетеді өсек сыпсыңбайға,
Әшкере болмай тұрып, бой тасалап,
Жөнелдім ауылыма, ізгі жайға!
Негізі, мені өсірген әжем еді,
Жан еді ең мейірбан әлемдегі,
Баулыды жақсылыққа жастайымнан,
Айтпайтын жамандықты, бәлелерді,
Немерем өнегелі өркенді боп,
Өсер деп жақсы адам боп дәмеленді.
Елге кеп, сыр жасырып, көзге күлем,
Бәлені, әжем бірақ, сезді білем,
Тереңдеп әжімдері, көп күрсініп,
Уайымға тола берді сөзі кілең,
Қайтқанда, өксіп жүріп, аппақ жүзін,
Жасырды туған жердің бозы – кілем.
Алшақтап замандастан, ғұрыптастан,
Мен болдым тағы мысық бұғып басқан,
Нар тұлға ерлер қандай аянышты,
Тірліктің салмағынан сынып қашқан,
Қаһарман қыз-қырқыннан өнеге алдым,
Қаймықпай қан базармен қылыштасқан!
Шырылдап кездім жалған дүниені,
Жұлқылап, талшыбықтай жел иеді,
Жолдан да тайған кейбір кездер болды,
Тиіп кетіп қаптаған жын иегі,
Сытыла, білдім сынбай, майысумен,
Қақиған ағаш сынар, ел біледі!
Сауда ғып барахолка базарында,
Қайнадым қара өмірдің қазанында.
Қаншырдай қатқан қара қайыс болдым,
Ұқсаушы ем айдын көлдің сазанына.
Қиянат көрген адам қиналғанда
Құдайдың болар дейтін назарында!
Базардың бәсін көрдім, бұлын көрдім
Қоспасыз адамдардың құнын көрдім,
Жұқарған жанталастан жүйкелердің
Атылған ақкөбік боп жынын көрдім,
Тартылған таразыға тағдыр, тірлік,
Өмірдің боямасыз шынын көрдім!
Ерлерден қиындыққа қыздар епті,
Қиындық нәзік жанды мұз-қар етті,
Аяулым аймалайтын ақ жүзімді
Күн қақтап, жел кептіріп, ызғар өпті,
Көрмеген шөгір кіріп табаныма,
Көк тас пен саз балшықтың сыздары өтті.
Аңғарып заман сырын, әккілендім,
Біреуге шәпкі бердім, тәттіледім,
Біріне бірін соғып, аяғында,
Қор жиып, кәдімгідей жақсы болдым,
Зерделеп ой-шұқырын, құйтырқысын,
Бизнесті жүргізудің таптым жөнін!
Көп сөз ғой, қалай таптым, қайдан алдым,
Кесек ем, керек жерде майдаландым,
Тікелей Түркиядан тауар алып,
Бәрін де ебін тауып пайдаландым,
Байыдым бірте-бірте, көзге түспей,
Әйелде білесің ғой, айла барын!
Бэлла
Жасырып Балғын атты, Бэлла болдым,
Тынымсыз жорта бердім, жолда қондым,
Ресторан, монша салдым ақшасына,
Түріктен таңдап, тасып алған тонның,
Базарды түгелімен сатып алып,
Ақыры, қатарымнан алда болдым!
Кезіктім шын ғашықпын деген ерге,
Лайық жар маған жоқ деп, сенен өңге,
Жалындап, жаны қалмай, талай күндер,
Жанымда үйіріліп, дөңгелене,
Кешікпей үйленуге уәде беріп,
Кетеді айнып, келгенде жеме-жемге!
Қиын-ау, бір шыққан соң ат қазаққа,
Күйеулер күйіп кетіп жатқан жоқ па,
Соңымнан шұбатылған сол бір өсек,
Күйесін көңіліне жаққан шақта…
Ғайбаттың батпағына батқан елден,
Біржола кетпек болдым басқа жаққа!
Сендер менің таптаған құрағымды,
Сендер менің лайлаған бұлағымды,
Шырағымды сөндіріп, жанбай жатып
Қаңқу сөзбен сарсылтып құлағымды,
Торғайдай бір басымды талқыға сап,
Теріске бұрған өмір – ұлы ағынды.
Адалымды былғадың арамыңа,
Жас жаным жазылмайтын жаралы да,
Құмарыңа құрбан ғып тағдырымды,
Қарамадың көз жасым, обалыма,
Иманыңды үйірер күн туғанда,
Тас болып тұрам сенің тамағыңа!
Мен әйелмін, ашынған, қаны қатқан,
Тағдырдың жастай ащы дәмін татқан,
Ездердің сен сияқты егескенде,
Езуін тіліп тұрып, жынын қаққан,
Ғайбатшыл адамға да, қоғамға да,
«Мә!» деп қолын шығарып, дамыл тапқан!
Зиянсыз, мен де ақкөңіл қазақ едім,
Аузында ағайынның мазағы едім,
Өсектеп, тыныш өмір сүргізбеп ең,
Енді тыныш өлуге маза бергін,
Тұншығып бықсығыңа бұға бермей,
Жұтайын дүниенің таза демін!
Көп ақша кеудеге жел, жігер берді,
Шарла деп дүниені дігерледі,
Әлемді кезсем-дағы, кетуге елден,
Әлдене бөгей берді шідерледі,
Әлдилеп, әлпештеген сәбиімнен,
Аруағы ақ әжемнің жібермеді!
Албырттық зардабы
Жүргенде аулағырақ тасырлардан,
Кездесті маған да бір асыл адам,
Сабырлы, парасатты, мәрт мінезді,
Келгендей сонау көне ғасырлардан,
Ақтардым ағыл-тегіл құпиямды,
Толқыды, жан сырыма жасырмаған:
– Жан едің, неткен ойлы, неткен мұңды,
Қайтесің қаузай беріп кеткен күнді,
Мен сені шын сүйемін, қосылайық,
Сүрейік қуанышпен жеткен күнді,
Өзіме адал болсаң, бұдан былай,
Салауат, қопармаймын өткеніңді!
Ойландым, білмей қалдым не дерімді,
Көңілімді күмән буып көп өрімді,
Көріндім дәрігерге мықты деген,
Сезсем де көз жасымды төгерімді,
– Ашығын айтыңыз! – деп, ақы бердім,
Білмекке не болса да көрерімді!
– Алғашқы аборттың ең жаман жері ,
Болмайды енді мүлде балаң! – деді,
Талып қала жаздадым, кеудем қысып,
Мән бар ма бұл өмірде маған енді!?
Ана болу бақыты бұйырмаса,
Не пайда бай қылғаннан бағалы ерді?!
Жасырмай, шынымды айттым адал ұлға,
Қара бұлт қонса-дағы қабағына:
– Өшкен от, тартылған су, кепкен ағаш,
Бедеулік көнбейді еш бір амалыңа,
Мен саған қосылғанмен, көктеп өспей,
Қалам ба бір әулеттің обалына?!-
Қиналдым, қатты сүйдім, қия алмадым,
Амал не, маңдайына сия алмадым,
Қоштастым, адам құсап, дос пейілмен,
Көз жасым, талай түндер тыя алмадым,
Кісіден көріп тұрып кесапатты,
Көнеміз, бұйрығы деп бір Алланың!..
Сәби даусы
Алыста, Америка даласында,
Серуендеп көк мұхиттың жағасында,
Бір күні кешке таман жүргенімде,
Бір бала, төрт-бес жастың шамасында,
Мамалап келе жатыр құлдыраңдап,
Жағада, ақшағылдың арасында!
Ақ та емес, қара да емес, құба ғана,
Қалғандай табан ізі құмда ғана,
«Мама! Мама!» дегенде көк жаңғырып,
Дегендей, тыңда мұхит, тыңда дала,
Қараймын, аң-таң болып жан-жағыма,
Мама деп кімді айтып тұр мына бала?
Асықтай, айдалаға иірілген,
Адасқан құлын құсап үйірінен,
Айдынын көк мұхиттың кешіп өткен,
Балапан, аман шыққан иірімнен,
Басып кеп батылсыздау маған қарай,
Түртеді, үркіңкіреп, бүйірімнен!
Мен күліп, көз жүгірттім түр-түсіне,
Ұқсаттым байырғының үндісіне,
Мамалап оралғанда етегіме,
Әлдене, түсініксіз, кірді ішіме,
Мама деп мына бала мені айтып тұр,
Кеудеме бастым оны, бір күрсіне!
Селк етті, құшып тұрып, өксігендей,
Өзіме не болғанын кеттім білмей,
Кездескен ойда жоқта сәби маған,
Лүпілін жүрегінің жеткізгендей…
Сол кезде келіп қалды бір сары әйел,
Біздерге бұл бақытты көпсінгендей!
Сабырмен баланы алды, күліп келіп,
Жылады, бала беті түбіттеніп,
Мама деп талпынады маған қарай,
Белгісіз әлденеден үміттеніп,
Баласын бауырына басқан ана,
Қарайды мен бейбаққа күдіктеніп!
Зекіді, үйге жүр деп, баласына,
Ілесті ол сүлесоқтау анасына,
Бұрылып, сұрады әйел кенет менен:
«Келдіңіз бе қазақтың даласынан?!»
Бас изеп, иә дедім, әлгі әйелдің,
Жас толды көк көзінің шарасына!
Баса алмай сәл тұрды да, алған демін:
– Мен былтыр сіздің елге барған едім,
Алматы қаласынан бұл баланы
Асырап, заңды түрде алған едім,
Қараңыз, сезіп тұр-ау қан мен жанын,
Осыған болдым қатты қайран! – деді.
Гуд бай деп, өз жолымен қырындатты,
Табандап, жағалаудың құмын қатты,
Қол созып маған қарай, мамалаған,
Баланың көк мұхитқа үні батты
Шуылдап, жүрегімнің толқындары,
Кеудемнің жағалауын ұрып жатты!..
Кемемен бардым алыс аралдарға,
Мың алғыс, мұхитқа жол салғандарға,
Төсінен темір тұмсық тілген кезде,
Көк толқын көпіреді ақжалдана…
Кетпейді естен, мамалап, қолын созып,
Мұхиттың ар жағында қалған бала!
Ана
Сайрандап, келдім аман ауылыма,
Уайымның бата бердім ауырына,
Мұхиттан ары асырған қара көзді,
Не дерсің замананың дауылына,
Сәбиді бөтен елде жаутаңдаған,
Мен неге баса алмаймын бауырыма?!
Шыңдалған шыңылтырда еркім менің,
Қалмайтын жерде сөзім, өтінгенім,
Бір күні тәуекелге белді байлап,
Сөйлесіп, басшылықпен, сертім бердім,
Бетіме кім қараса, соны алам деп,
Үйіне кіріп келдім жетімдердің!
Балдардың жалт қарады бәрі маған,
Жылылық сезді ме екен жалындаған,
Мамалап тұра ұмтылды бірі қалмай,
Қозыдай енесіне жамыраған,
Еңіреп құшақтастық өңкей жетім,
Туғаннан мейірімге жарымаған!
Мен сездім, шын бақыттың табылғанын,
Құдайдың бұйрығы деп қабылдадым,
Егіліп, жан мейірім төгілгенде,
Төсімнен сездім сүттің ағылғанын,
Бір бала аламын деп келген басым,
Бала ғып бауырыма салдым бәрін!
Жолымен үлгі болар бұрынғының,
Қырықты қасиетті ырым қылдым,
Барлығын алаламай алдым бір-ақ,
Екі мен үш жастағы құлынымның,
Зар едім бір балаға, шыға келдім,
Анасы боп қырық қыз, қырық ұлдың!
Ақыл-ой іскерлікке араласса,
Жұмысың оңға басып, ағады ақша,
Жұмсасаң ізгілікке, игілік боп,
Орайын ойдағының табады ақша,
Аямай мол ақшаны, жолын тауып,
Салдырдым бір тамаша балабақша!
Үй кернеп сексен дауыс кеткен кезде,
Шаттанып, төбем көкке жеткендей ме?!
Жасатып, бар жағдайын талапқа сай,
Бөлгіздім сексеніне сексен бөлме,
Қалады өз үйі боп өз бөлмесі,
Күні ертең, Алла жазса, өскен кезде!
Өмірдің ойлы,қырлы өрнегінен,
Бейнеттің не бір түрін көрмедім мен,
Жалғызы бір атаның,үміті едім,
Әйтеуір, үзілмедім, өлмедім мен,
Әкемнің атын бердім тегі қылып,
Бақыт та құтты шығар кермегімен!
Бәйтерек болмасам да өскен дара,
Көңілден өшпесе де кешкен нала,
Бақытты сезінемін өзімді шын,
Мамалап жүгіргенде сексен бала,
Сырымды сор татыған, сорғалап жас,
Түсінер, тек басынан өткен ғана!
Ақ неге кейде нахақ күйеленбек?
Жас өркен албырттықпен күйе бермек?
Қаршадайдан күнәға батырды өмір,
Күн туар, бәрі есеппен жүйеленбек,
Мақшарда қыл көпірден сексен бала,
Мамалап, алып өтер сүйемелдеп!
Тап-таза бұлақтарды ылайлама,
Неліктен жылайды қыз, жылайды ана?
Өлшемі өткен өмір өзгермейді,
Аударып, олай қара, былай қара,
Жаратқан бұл фәниге Құдай мені,
Бақида төрешім де Құдай ғана!
Кім үзбей тасты қазып, тапты жақұт,
Кім өмірлік рақатқа жатты батып?!
Болмайды-ау өңкей тәтті тағдыр деген,
Адамға туа бермес жақсы уақыт,
Жазылған маңдайыма осы менің,
Даланың жусанындай ащы бақыт!
Оқталды Келден жауап қайтарғалы,
Әлдене тұншықтырып, айта алмады,
Қайқайып, қош деместен Балғын кетті,
Мамырлап, мама қаздай балпаңдады,
Апырмай, қалай ғана асып кеткен,
Бәйгеден қалып қойған байтал бағы!
Көргенде бір кездегі ғашық жасын,
Туғандай сасып еді, басына сын,
Әуелден теріс жолға түскен жігіт,
Алдаумен арзандатқан алтын басын,
Әлдене тілді өзегін, түсінгенде,
Бұл қыздың тырнағына татымасын!..
