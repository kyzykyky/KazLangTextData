Биылғы жазда Ақтөбе облысы Қарабұтақ орта мектебін 1965 жылы бітірген түлектер, яғни мектеп қабырғасынан түлеп ұшқандарына 50 жыл болғандар бас қостық
Кездесу Ақтөбе қаласында өтті
Алдымен мешітке барып өмірден өткен сыныптастарымызға, ұстаздарымызға құран бағыштадық
Мұнан соң Тахауи Ахтанов, Қуандық Шаңғытбаев ескерткіштеріне гүл шоқтарын қойып, ескерткіш ретінде суретке түстік.
Түлектердің басым бөлігі Ақтөбе қаласында тұрады
Құрбы-құр­дастарымыздың алды 70-ке толса, кейінгілері 67 жас шамасында
Осы басқосуды ұйымдастыруға атсалысып, басы-қасында жүрген кезінде бірі кеңшар директоры, бірі партия қызметкері болған Әбдіжәми Нығыметов және Бақыт Исатаев.
Басқосу кешіне ұстазымыз, тарих ғылымының кандидаты Қадірбай Жолдасов қатысып, жылы лебізін білдірді
Ағай 86 жасқа келгенімен әлі тың, ширақ.
Мектепті 38 бала бітіріп едік
Олардың он үші бақилық болыпты
Өзгелері осыған дейін әртүрлі мамандықты игеріп, елге қызмет жасап келді
Бүгінде ата-әже атанып, ұрпағының қызығын көруде.
Алматыдан сыныптастарымыз Әдемі, Жұмагүл, Маруся жұбайы Серікпен келді
Сыныптастарымыз Зейнолла Төлеутаев КСРО спорт шебері, кезінде одақтық, республикалық жарыстарға қатысып, жүлделі орындардан көрінді
Өтеген, Әбдіжәми ауыл­шаруашылығына басшылық жасады
Мәншүк, Жанайым, Айбала, Күнзира, Төретай, Рахима мед­­учи­лище бітіріп, медицина сала­сында көп жыл еңбек етті
Бақыт, Маруся, Жолмұрат, Сафура ұстаздық жолды таңдады
Қандағаштан белгілі журналист бірнеше кітаптардың авторы Смағұл Құдабаев келді
Нажмадин, Аманкелді мал шаруашылығында еңбек етсе, Баймұхан, Марат, Нұртас, Амантай техника жағында бақ сынады
Мен өзім Астанадан келіп, қосылдым
Қырық жыл медицина саласында қарапайым дәрігерліктен басшылық қызметінде болдым.
Бастарымыз қосылғанда елу жылдың шежіресін тараттық
Тай-құлындай тебісіп өскен балалық шақты еске алдық
Бір сөзбен айтқанда, тебіреніп-толқып қайттық
Уақыттың құйындай зымырап өткеніне таңырқадық
Амандықта жүрейік деген тілегімізді білдірдік.
Абдіманат СМАҒҰЛОВ
Астана
