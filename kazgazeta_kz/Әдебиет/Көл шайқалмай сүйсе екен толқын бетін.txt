ҚҰСТАР ҚАЙТЫП 
ОРАЛДЫ ТУҒАН ЖЕРГЕ
Құстар қайтып оралды қосынымен,
Көк төсінде қалықтап өсімімен.
Жебе тұмсық жел шайқап, алға ұмтылып,
Қайқы қайық секілді төсіменен.
Күн ұшады ілгері, түн ұшады,
Бұл Тәңірдің жаратқан құс ұшағы.
Айдындарын келеді аңсап шөлден,
Көк теңіз жаяды көл құшағын.
Сырнай үнін сызылтып, дірілдетіп,
Күркіретіп көк төсін гүрілдетіп.
Жатамын деп шалқалап айдын-көлді,
Құс дүрмегін құрам деп, дүрілдетіп.
Ұшарын жел, қонарын көл біледі,
Көлді жүзіп, балапан көндігеді.
Айдынды аңсап жүзуге машықтану –
Жыл құсының арманы, өрлігі еді.
Құрлықты қиқулап кезді ме екен,
Ырық бермес толқынға төзді ме екен?
Махаббатын арқалап туған елден,
Ұрпақ қосып қайтарын сезді ме екен?
Көл шайқалмай сүйсе екен толқын бетін,
Тартқан шығар сапардың тауқыметін.
Жақсылықтың келсе екен жаршысы боп,
Жер шарының қуантып бергі бетін.
Жыл құстары әманда тізбектеліп келетін,
Қиқулатып қыр асып, сағынышын төгетін.
Шұғынақ гүл – жауқазын, дүр сілкініп қарсы алып,
Әз Наурыз да қыр гүлін байғазыға беретін.
ТОБЫЛҒЫ
Топ-топ болып өсетін, күрең қызыл тобылғы,
Беткейменен тау шатқал өсетұғын орыны.
Жатсам, шіркін, шалқамнан басылады құмарым,
Байлап тастап тұқыртып, тобылғыға торыны.
Бүршік атса гүл жарып, Наурызда нәр тамған,
Жұпар исін иіскесең, таңдайыңнан бал тамған,
Түн жамылса тұнжырап, ұйқылы-ояу қалғиды,
Құлпырады селк етіп, жылу алып әр таңнан.
Ұя салар мекені кекілік пен шылдардың,
Жылуға да, суыққа қырда өсіп шыңдалдың.
Көріктеніп тұрады, сеніменен марқайып,
Қарақатты, ырғайлы асқақтаған шыңдарың.
Бір сүйкімді ағашы туған жерге сән берген,
Сезе білсең, сезімге өлең берген, ән берген.
Таңғаласың, ғажайып табиғаттың жұмбағы
Тобылғыға ерекше қызыл-күрең тән берген.
Қараңдаршы, мөп-мөлдір бүрге қонған тамшыға,
Сән-салтанат таратып, айналғандай жаршыға.
Сап жасаған батырлар қасиетін қастерлеп,
Ат үстінде жүргенде дойыр өрім қамшыға.
Көрініп тұр алаулап, қызыл гүлмен қыр сәнді,
Тобылғы да гүлдеген, сылып тастап құрсауды.
Ырғалады беткейде жыр туғызып кеудеме,
Сипап тұрған секілді бетеге мен жусанды.
Туған жерге тобылғы қалған ата-бабамнан,
Бұл өмірде армансыз татар дәмін тата алған.
Теңеу менен қаруға айналған әсем тобылғы,
Сүйкімдісі қыздардың «тобылғы торы» атанған.
Шоқ гүлінде жалындап, жастығымның жалауы,
Туған елдің самалы тарылтпайды танауды.
Ілулі тұр төрімде, тулақ та жүн сабаған,
Тобылғыдан жасалған анамның қызыл сабауы.
Тайқазан
Қазан кетсе ошақтан, «кіріс кетті» дейтұғын,
Қайнамаса сол қазан «ырыс кетті» дейтұғын.
Сақыр-сақыр ас қайнап, бу бұрқырап жатпаса,
Береке мен бірлігің «қиыс кетті» дейтұғын.
Тайқазаннан ас ішіп, арқа басып жазбаса,
Алыс-беріс қатынас «жүріс кетті» дейтұғын.
Қайда-қайда, о, дүние, бабаларым қайда екен,
Алтын сапты ожаумен тегенеге ас құйып,
Түйе қомы, ат жалында мейірленіп жейтұғын.
Тұрды-ау, шіркін, кеберсіп, Эрмитажда қаңырап,
Оны алып кеткенде елі қалды аңырап.
Қазан кетті, ел кетті, пірім-пірім жан-жаққа,
Қасқыр қуған қойдай боп жатжұртыққа жамырап.

Әдепхан Төреханұлы, 
ақын, этнограф, ҚР еңбек сіңірген мұғалімі, 
ҚР Мәдениет қайраткері, 
Алматы облысының Құрметті азаматы
