Қылышбай Ержанұлы Шу, Мойынқұм өңіріне ғана емес, бүкіл Жетісуға аты шыққан шешен, ақын
Ол бұрынғы Әулиеата уезі, Аққолтық болысындағы қоралас елінің кедей шаруасынан шыққан
Қылышбай өте зерек болған
Кедейдің мұң-мұқтажын жоқтап, бай-болысты сынаған:
Адам бір көшкен керуен,
Құрармыз аз күн серуен.
Керуендей көш тартып,
Асармыз бір күн белінен.
Адал жүріп тірлікте,
Айырылмайық сенімнен.
Кірсе лебіз, шықса жоқ,
Қауіп етіңдер өлімнен.
Қол қайырың болмаса,
Не әкетесің өмірден.
Өлмей тұрып, киіп-іш,
Мініп жорға, сұлу құш.
Ғаріптерге қарайлас,
Өлгеннен кейін не керек,
Алтын мен күміс зеріңнен.
Не жандар өткен байлықпен,
Өтірік сөз зорлықпен,
Жақанға малы сыя алмай,
Кемтарларға қия алмай.
Тұтыларсың бір күні,
Малтыққан қарға қояндай.
Иманың ата болмайды,
Қанаудан ниет тазармай.
Өлімге көзің жетсе де,
Жақсылыққа бой ұрмай,
Ақыры бір күн өтерсің.
Үзіліп сонда кетерсің,
Ішпей-жемей жиғаның
Артыңда қалар бір күні,
Сол кезде сорлы-ау қайтесің?
***
Қылышбай жас кезінде бір ауылға келіп, қонайын десе, танитын ешкімді таба алмайды
Содан кейін бір үлкен үйге кіріп, сәлемдесіп есік жаққа отыра кетіпті
Үй иесі жақтырмай: «Иә, бала, қайдан келесің?» деп сұрапты
Сонда Қылышбай:
– Шу бойынан келе жатыр едім, ешкімді танымаған соң сіздікіне қонайын деп келдім, ата, – депті.
Үй иесі басқа қонақтарды нұсқап:
«Қонақ үстіне қонақ келсе, қотыр болады деген» өлшеп істелген ас қой, –  дейді.
Сонда Қылышбай:
– Ата, ешкімді танымаушы едім, көже-мөже болса да осында отыра берсем қайтеді?  –  дейді.
–  Көже-мөже дегенің не?
– Тарыдан түйісі болса, сары майдан исі болса, сүтке салып баптаса, қантпенен қаптаса, оны біздің ел көже дейді, – депті Қылышбай.
Баланың сөзіне жығылған бай:
– Қарағым, жоғары шығып отыршы, –  деген екен.
