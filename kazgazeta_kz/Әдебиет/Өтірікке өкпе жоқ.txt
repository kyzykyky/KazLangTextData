Еркін ЖАППАСҰЛЫ
Аңқылдаған Ақкөңіл мен су жұқпас суайт Сайқымазақ өтіріктен өсек өрбітіп келе жатып, қара үйдің тұсына келгенде тізгін тартты.
Сайқымазақ: У-уау, қазағымның қара­ша үйі ар ма екен, ішінде біреу бар ма екен?
Ақкөңіл: Қожанасырдың зиратынша қисая тігілуіне қарағанда, тегін «таздың» шаңырағы болмаса керек-ау!..
Тазша: Үрген иттей үй сыртынан үн шы­ғарып, кімге сұрау салып жүрген бейбақсыңдар?
Сайқымазақ: Жарық дүниеге қайта келді дегенді естіп, Тазша баланы іздеп жүргенімізге табаны жалпақ жиырма бес жыл болды.
Ақкөңіл: Тірі болса, ірілердің бірі бола­тын-ақ жан еді, тегін адам таз болған ба?!
Ханша: 99 жасымда, сол Тазшаларың қасымда, көңіл көтеруге енді кірісе бастаған едік… Табан ауыртып, тон тоздырып келіп қалған екенсіздер, есігіміз ашық, кіріңіздер.
Есіктен кіріп, қол алысып, құшақ­тасып:
Тазша: Қане, жөн сұраса отырайық.
Сайқымазақ: Алдаркөсенің ағасы, ­Қо­жанасырдың қарын бөлесі, Сары шал­дың Сайқымазағымын.
Тазша: Бәрекелді!
Ақкөңіл: Астында есегі, соңынан ерген өсегі жоқ, ішінде бақай есебі жоқ, жүздеген жылдар жасасам да, бойымда бір түйір кеселім жоқ – баяғы Адалдың Ақкөңілімін ғой.
Тазша: Ойпырым-ау, әлі тірі екенсің-ау!.
Жөн, жөн
Маған туыстықтарыңды түрлеріңнен емес, тілдеріңнен танитын болайын, әңгіме айта отырыңдар.
Сайқымазақ: Айтыспай сөйлесем, арқам қозбайтыны бар.
Ақкөңіл: Менің тартыспасам тамырларым тартылып қалады.
Сайқымазақ: Шыңғыртып тұрып шындықты бауыздайықшы бір.
Ақкөңіл: Өтірік айтсам, өңешімді өрт шалмасын
Мен биттейімнен мұнай ішіп, көмір жеп өстім ғой.
Сайқымазақ: Ал мен жеңдібілектей- жеңдібілектей темір жеп өстім.
Ақкөңіл: Сонда, сен не, шашалмайтын болғаның ба?
Сайқымазақ: Сен мұнай жұтып, көмір жегенде шашалмағанда, какой-то темір жұтқанға неге шашалуым керек, а?!.
Ақкөңіл: Менің жұтқыншағым мен ішімде мұнай, көмір өңдеу зауыттары бар
Солар жұтып қояды.
Сайқымазақ: Менің тісімде де, ішімде де қандай теміріңді болса да телпек қып, қазанда піскендей шелпек қып жіберетін станоктар бар.
Ақкөңіл: Сонда сенің жегендерің жел­кеңнен шықпай ма?
Сайқымазақ: Сенің ішкен-жегенің неге ірің болып кетпейді, а?!
Ақкөңіл: Өйткені мен ішімде орналасқан зауыттарда өңдеймін де, ақша ғып айна­лымға салам да жіберем.
Сайқымазақ: Ал мен темірді қатыр-құтыр, қатыр-құтыр шайнаймын да, жаңқалап пакетке салып, шетелге долларға айдаймын да жіберемін.
Ақкөңіл: Осы сен жүздеген жылдар жалықпай жасай бересің, жасай бересің, көзіңе көрінгенді қыл-қыбырын қалдыр­май асай бересің, асай бересің
Неге бір ауырмайсың, а?!
Сайқымазақ: Ол – меди­цинамыздың күштілігінің арқасы
Павлодардың бұрынғы трактор шығаратын, Алматының ауыр машина жасау зауытта­ры­ның қасынан «Жедел жәрдем» машинасын шығаратын қосымша зауыттар ашылған
Ол дәрігерлік машиналардың ішінде тексеру, ауруыңды анықтау, дәрілеу, емдеу аппараттары түгел бар
«Әтпіш-ау!» деп түшкіре қалсаң, елпең етіп екі-ақ минутта жетіп келеді де, көзіңді ашып-жұмғанша уколын салып, емдеп, жөндеп, сауықтырып, май құйрығыңнан бір-ақ тебеді… Осы сен неге сырқаттанып, екі аяғың көктен келіп қалмайсың?
Ақкөңіл: Әй, сен Кеңес заманының оқуы соққан пәлесің-ау! Әйтпесе, мұнай мен көмір адамды ауыртпайтынын осы күнге дейін білсең керек еді
Денем қызып, ішімді ауру бүре бастаса болғаны, тұлабойым ақшаға – теңгеге, долларға айналып жүре береді
Ал доллардың алдында кез келген дөкей, шенеунік ауруларыңның өзі бүкшең қағады.
Сайқымазақ: Денем ақшаға, долларға айналып кетеді дейсің бе, ей?..
Ақкөңіл: Иә, жынымды көп келтіріп, жүйкеме тие берсең, қан қысымым көтері­ліп, жүрегім қыса бастайды да, бірден ақ­шаға, теңгеге, долларға айналып кетемін де, құ­марың қанғанша айтыса алмай қалып, бекер ит боласың…
Сайқымазақ: Ә-ә, қойдым, ендеше, қойдым… Дегенмен, сен осы менің кім екенімді білесің бе?
Ақкөңіл: Ей, езуіңді жырта мақтана­тындай не тындырып едің?
Сайқымазақ: Жемқорлардың бәрін үшкірдім
Сөйтіп, олардың түйені түгімен, биені бүгі­мен жұту жұмырларына жұқ та болмайтын болды.
Ақкөңіл: Денсаулықтың мықты­лығы-ай, ә!
Сайқымазақ: Темірді жұта-жұта өз ор­га­низмдері де темірге айналып кетті-ау деймін!.
Осы жерден жұтқан алтын, күміс, жез, мыстарыңызды шетелге барғанда, ол жақтың ауа райы жақпай ма, лақылдатып кеп құса салады
Содан сол құсық боп түскен алтын, күміс, қалайы секілді темір-терсектерің долларға айналады да кетеді.
Ақкөңіл: Оларды кінәлауға да болмайды
Өйткені организмдері талап етіп тұрса, қайтсін, бейбақтар.
Сайқымазақ: Әрине, өкпе жоқ.
Ақкөңіл: Бірақ… ол жұтты, жеді, шетелге апа­рып құсты
Одан қарапайым халыққа не пайда?
Сайқымазақ: Ей, сен өзің санасыз екенсің ғой
Ол бейшара, жерде ша­шы­­лып жатқан алтын, күміс, темір-терсек­тен «тазартып» жатса, қарапайым халық­қа жасаған жақсылық емей, немене?… Халық та организмдерін шынықтырсын.
Ақкөңіл: Шынықпай тұрып ауырып жатқандар қайтеді?
Сайқымазақ: Ауырған екен, сол ауруға үйренсін
Ауруды ұлғайтсын
Түр-түрлерін мо­лайтып, байысын! Кім кедергі жасап отыр!
Ақкөңіл: Ал сол аурудан өліп қалса ше?
Сайқымазақ: Онда не тұр? Өлімге үйренсін
Зато адамша өледі ғой… Өліге де шынығып алады.
Ақкөңіл: Дұрыс айтасың, ауру мен өлімге шынығып жүріп-ақ ұза-ақ тіршілік жасауларына болады ғой…
Осы тұста Тазшаның 99 жастағы таңқы танау кемпірі:
– Айналайындар-ау, шындық атаулыны «шыңғыртқанда» жүздеріңде «шырай» қалдырмадыңдар
Енді тоқтау жасаңдар, – деп, айтыскер екеуді сабырға шақырды.
– Өтірікке келгенде екеулерің де өкпелерің қозатын желжүйріктер екен­сіңдер
Туыс екендеріңді таныттыңдар
Енді шайға келіңдер, – деп «сізден» «сенге» көшіп, беті-қолдарына суық су шашты…
