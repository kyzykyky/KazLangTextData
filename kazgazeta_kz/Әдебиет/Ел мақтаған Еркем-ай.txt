Қоғамға  пайдасы зор кәсіптің керегесін кеңейтіп, әлеуметтік-экономикалық ахуалын нығайтуға баса көңіл бөліп отырған Күләнда Батырбекованың тынымсыз ізденісі таңдай қақтырады
Қызығынан қиындығы басым түсіп жататын бизнестің өрісін ұлғайтып, сапасын жақсарту, бәсекеге қабілеттілік таныту – басты ұстанымы. 
Осы жолда бар қажыр-қайратын жұмылдырып отырған кәсіп иесі бизнестің көзін «Еркем-ай» бала-бақшасын ашумен бастаса, бірер жыл бұрын оқытудың озық технологиясына негізделген «Дана» жекеменшік мектебін іске қосып, ағарту саласына жаңашылдық енгізген болатын.
Өткен оқу жылында жаңа мектеп табалдырығын аттаған 135 оқушының 23-і бастауыш сыныпты аяқтады
Жо­ғары білім сапасын көрсетіп, мектепті үздік бітірген 47 баланың 25-інің ел Тәуел­сіздігінің 25 жылдығына орай Астана қаласына барып, оның ғажайып­тарын тамашалап қайтуына мүмкіндік жасаған
Сондай-ақ мектеп жанынан ұйымдастырылған лагерьде балаларды тіл үйренуге баулу жұмыстары жүргізілуде
Ондағы мақсат – тіл үйрене отырып, интеллектуалдық ой-өрісін дамыту мен ортаға бейімдеу
Балалар туризмін, шығармашылығын дамыту сынды топтық лагерьде жұмыс жасауда.
– Бала – жаңа отырғызылған гүл секілді, үнемі күтім жасаумен қатар, сана-сезімін, ой-өрісін өсіруге шығарма­шы­лық тұрғыда ізденіспен еңбек сіңіру қажет
Сонда ғана еңбектің жемісін көріп, жетістіктің шыңына шығуға болады
Бала күннен патриотизмге бау­луда экологиялық туризмді дамытудың маңызы зор
Ол баланың табиғатты танып, түсінуіне, қоршаған ортаға деген сүйіспеншілігін қалыптастырады, – дейді бізбен ой бөліскен «Дана» мек­те­бінің директоры Күләнда Батырбекова.
Бүгінгі күнде адамдардың бизнес­пен айналысуына жарқын жол ашылуда
Кәсіпкер 4-сыныпты бітірген баланы кәсіби түрде бизнеске баулуға болатындығын айтады
Осы мақсатта оқу орны 4-сынып оқушыларын шай шығаратын зауытқа, сұлулық салонына, жылыжайға, автосалонға, сондай-ақ робот құрастырушы сынды 11 кәсіпорынға алып барып, өндіріс жұмыстарымен таныстырған.
Мұнда экономика сабағы факультатив ретінде өтеді
Оқушылар аз уақыттың ішінде электрониканы бағындырды
Шаш қию, машина жасау, шай өндіру үшін де білім алып, еңбек ететіндігін көңіліне тоқиды
Қызығушылықтары зор
Нарықтық жүйенің сырына қанық
Ата-аналар балаларының үнемшілдікке үйреніп, әр заттың өзіндік құны барын ұғынғандықтарына риза
Баланы бизнес­ке мектеп жасынан үйрету керектігін ортаға салған қаржыгер:
– Мемлекеттік тіл – қазақ тілін үй­ренуге деген өзге ұлт өкілдерінің құлшынысы өте жоғары
Келешектің кілті – қазақ тілінде екендіктерін айрық­ша сезінеді
Сондықтан болар, жазғы маусымда балалардың тіл үйренуге, соның ішінде қазақ тіліне деген ынта-ықыластары басым
Осыны ескеріп, әр сыныпта өз деңгейіндегі сөздіктерді құрастырып, жасадық
Нәтижесінде білім сапасы жоғарылады, – дейді.
Оқу жасындағы баланың білім алуымен қатар, оның денсаулығына да баса көңіл бөлуді алдыңғы орынға қойған мектеп басшылығы педиатр, хирург, аллерголог сынды дәрігер мамандардың қатысуымен оқушыларға медициналық бақылау жүргізеді
Оның да өзіндік себебі жоқ емес
Мектепке «дені сау» деген анықтамамен келген балалардың дімкәс болуы күмән тудырады
Медициналық тексеруден кейін оқушылардың арасынан омыртқаның қисаюы, аллергиялық және семіздік пен салмақтың жетіспеушілігі сынды кемшіліктер анықталған
Мұның басты себебі – дұрыс тамақтанбаудан туындайтындығы белгілі.
Балаларды тәрбиелеу мен оқытуды кәсіп еткен Күләнда Батырбекова бұған бейжай қарай алмайды
Аналық ақ пейіл, кең жүрегімен оқушыларының сауығуына күш салады
Алдымен дұрыс та­мақтануын қадағалайды
Қимыл-қозғалысты арттырып, спортпен шұғыл­дануына көңіл бөледі
Ата-анамен ортақ шешім тапқан жұмыс нәтижесінде бақылауға алынған балалардың денсау­лығы әлдеқайда жақсарып, оқуға деген ынта-ықыластарының артқандығын айтады
«Деннің саулығы – дұрыс тамақтанудан» екендігін ескеріп, өткен жылдың қараша айынан бастап арнайы аумаққа жылыжай жасап, онда табиғи таза өнім – қызанақ пен қияр, көксөк өнімдерін өсірумен айналысуды бастаған
Білек түре кіріскен еселі еңбектің арқасында ерте көктемнен бастап өз өнімін алып, балабақша мен мектеп асханасын табиғи таза өнімдер­мен қамтамасыз етудің оңтайлы жолын тап­қандығын атап айтуға болады
Бұл Күләнда Уәлиханқызының жан-жақ­тылығы мен ізденісін тағы бір қы­рынан айқындай түссе керек
Қазақта «Жақсының жақсылығын айт, нұры тасысын» деген даналық бар емес пе?!
Жасыратыны жоқ, кейбір адамдар­дың нарықтың сан тарау жолында аты дардай қылып іс бастап, кейіннен нәтижесіз аяқталып жататыны да кездеспей тұрмайды
Ал нар тәуекелмен үлкен істің көзін тауып, оны аяғынан тұрғызуда табандылық таныту үшін шын мәнінде темірдей төзімділік, еңбекқорлық қажет-ақ
Осы тұрғыдан келгенде тыным тауып отырғаннан гөрі, төккен терден ләззат алатын Күләнда Уәлиханқызы өзі іргесін қалаған сәу­летті де еңселі мектептің маңайын ұлт­тық нақышта безендендіруге күш салады.
Сөз соңында, биыл өткен аудандық байқауда 456 баланы тәрбиелеп отырған «Еркем-ай» балабақшасы гран-при жеңіп алып, облыстық байқауға жолдама алғандығын сүйіншілей жеткізбекпіз
Ағарту саласынада елеулі еңбек сіңіріп отырған ұжымның беделі мен мерейі артып келеді.
Ұлбосын ИСАБЕК
Алматы облысы
Талғар ауданы
