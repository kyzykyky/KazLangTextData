Ибрагим БЕКМАХАНҰЛЫ
Белгілі қаламгер Ибрагим Бекмаханұлы «Шапағат», «Сағымсары»,«Сыр мен Арқа саздары»,«Жарық сәуле», «Жүрегімнің шуағы», «Қасиетті мекен» атты поэзиялық, «Сыр мен Қырдың перзенті», «Дария көңіл, тау мүсін», «Дария-ғұмыр», «Қарсақбай­лық қайсар ұл» ( Г
Мұсабековпен бірге), «Бекзат ғұмыр» атты публицистикалық және проза­лық кітаптардың авторы.
Таяуда ақынның «Мерей» баспасынан «Жүректегі ырғақтар» атты жыр жинағы жарық көрді
Төменде осы кітапқа енген өлеңдердің бірқатары ұсынылып отыр.
ЖҮРЕКТЕГІ ЫРҒАҚТАР
Ақ көңілдің аты қашан арыған?
Аққа сірә, уызымда жарығам.
Мен дүниеге –
жаралыппын әкемнің,
Һәм анамның ақ ұлпадай арынан.
Тағдыр мені сүріндірген,
тіктеген,
Намыс оты жігерімді жіктеген.
Жүрегімнің ырғағына бағынып,
Мақсатыма асығамын діттеген.
Жетем бәлкім,
биіктерге мен әлі,
Аталардың жолын сақтап кәделі.
Адалдықпен атым шықса – сол олжа,
Жан дүнием соған іңкәр, дәмелі.
Жүрегімнің ырғағы бұл —
жан сырым,
Мені алға жетелейді тағдырым.
Амандықпен қарсы алғанға не жетсін,
Арайланып атқан әрбір таң нұрын!
КӨК ДӘПТЕР
Алыста қалды жылдарым,
Ағысқа қарсы жүзгенмін…
Ғашықтық сезім жырларын,
Дәптерге талай тізгенмін.
Япыр-ау, сол бір күндердің,
Белгісі жалғыз көк дәптер.
Қызығы айлы түндердің,
Қай тұста қалды көп дәптер?
Жастықтың сонау жылдары,
Өткерді бастан гәптерді…
Көңілдің өшпес сырлары,
Өртейін қалай дәптерді?!
СЕЗІМ ДЕГЕН…
Мезгіл-уақыт алмасады ұдайы,
Бірде жылы, бірде суық сыңайы.
Міне, біз де
Біраз жерге таядық,
Өзгермейді екен сезім шынайы.
Сезім деген –бір әлем ол тұңғиық,
Сезім деген – бір дүние тым биік.
Аялаумен махаббатты
өткен ғой.
Бірін-бірі қосылғандар шын сүйіп.
Шынайылық – патшалығы сезімнің,
Ол – болмысың, табиғатың Өзіңнің.
Соны көріп,
соны күнде танимын,
Мөлдірінен сенің қара көзіңнің.
ЕЛГЕ БАРҒАНДА…
Көңілдің маза бермей шөлдегені,
Бір сезім айдап келді елге мені.
Сен неткен құдіретті күш едің бір,
О, менің сағынышым, мәртебелім!
Арылып бір сәт тірлік күйбеңінен,
Ауылға барсам рақат күйге енем.
Өзіңнен ұзап алғаш кеткен сәттен,
Сағынудың не екенін үйренген ем.
Сағыну, қауышудан тұрады өмір,
Онсыз тынши ала ма, сірә, көңіл?!
Ауылға келмей кетсем жыл ұзатып,
Өзімді санаймын мен кінәлі бір.
Ауыл-үй қашан барсаң төр береді.
Төр емес, көңіл сыйы – ең керегі.
Еніп барсаң қазаны оттан түспей,
Шайын қойып, ет те асып үлгереді.
Сағынғаным күбінің күлдірі еді,
Құлағыма тым ыстық үн келеді.
Тостаған көз жеңгеміз қарап тұрмай,
«Бүгін пенсия келді» деп күлдіреді…
«Аз да болса жарайды, несібе» деп,
Ағай біздің сөйлейді есіле кеп.
Шаруасын да айтады, тәубасын да,
Бес-алты қой, ешкісі есіне кеп…
Үпір-шүпір бала бар, «Шүкір» деген,
Еш ісі жоқ қулық ой, күпірменен.
Кешкені – қоңыр тірлік, қоңыр күйбің,
Ауыл осы жыртығын бүтіндеген.
Ауыл бардым…
Ай көрдім – арайлы екен,
Айран бойға қуат боп тарайды екен.
Адамдары ауылдың ашық қандай,
Ақ пейілмен жаныңды баурайды кең.
Ауыл бардым…
КҮМІС КӨМЕЙ КӨШЕНЕЙ
Алтынның сынығындай жалт-жұлт еткен,
Тұлпардың тұяғындай сарт-сұрт еткен.
Нұр шашқан Көк жүзіне Таң-Шолпандай,
Жігіттің сұлтаны еді-ау жанып өткен!
Қыранның мұзбалағы ол шаңқылдаған,
Тұранның кең төсінде даңқы қалған.
Арқардың құлжасындай алтын мүйіз,
Жігіттің төресі еді-ау жарқылдаған!
Әр қадам басқан жері – Мысыр шәрі,
Халқына шәрбат ән-жыр ұсынғаны.
Жігіттің өнерпазы қайда ондай,
Ай-күннен жаратылған мүсін-жаны?!
Ой, шіркін, Көшекем деп толғанамын,
Бір емес, мың аққудың салған әнін.
Күмбірлеп күміс даусы көкті жарып,
Ел көрді жер жүзіне самғағанын!
…Жұлдызы көктен түсті ағып қалай?
Сол дауыс қалды бірде қалықтамай,
Қаралы хабар жетіп Мәскеу жақтан,
Тұншықты көз жасына халық талай.
Уа, дарих, өтті өмірден Көшпан аға,
Бәйгеге көк тұлпарын қосқан аға.
Оралды темір табыт сол көктемде,
Атажұрт – алтын бесік босағаға.
Өзі жоқ, көкте самғап даусы қалды,
Көшеней – ұлы өнердің тау шынары.
Кей-кейде жүрген ізін, үнін аңсап,
Көңілді сағыныш-мұң қаусырады.
***
Сыр-ана тәуба айтып бір толысқандай,
Өзгерді өмір, тұрмыс, қоныс талай.
Ұл өсіп, қыз жетіліп орнын тауып,
Жатыр рас, құдай өзі болысқандай.
Өнердің жолы даңғыл жалғасты да,
Қуанды ел жаңалыққа, әр жақсыға.
Көшеней Рүстембеков атындағы,
Жыраулар үйі де бар Қармақшыда.
Ел риза қай кезде де арлы ұлына,
Тұр бүгін тұлпар-мүсін тұғырында.
Табыстап домбырасын кетіпті ол,
Өзіңдей күміс көмей Арнұрына!
Талай ел, талай жерлер қанық бұған,
Өнерге басын иіп, халық бұрған.
Көшеней – Сырдың үркер шоқ жұлдызы,
Мәңгілік жас қалпында жанып тұрған!
ТЫЛСЫМ СЫР
Жүрегім, сені азапқа,
отқа салдым,
Өлеңнен басқа менің жоқ та алаңым.
Жұртыма сөзім жақса шырын балдай,
Көңілім өскендей бір шоқтанамын.
Сар қымыздай сапырып сыр қазанын,
Кейде мен түні бойы жыр жазамын.
Басқа емес,
жарым менің түсінеді,
Жарының жанға бермес бұл азабын.
Дүниенің дүрмегінен босқа қалмай,
Боламын ізгілікті қоштағандай.
Зұлымдық,
сұмдық сұрын сезе қалсам,
Ашуға басам кейде тоқтай алмай.
Өмірдің күнгейі мен көлеңкесін,
Салмақтап, ойға салып жыр етесің.
Толқыны жаға шайған көк теңіздей,
Буырқанып, бір ауыр мұң кешесің…
Мұндай күй басында бар басқаның да,
Көндіккен біздер жанбыз баста сынға.
Ақынның ішкі әлемі –
құдды көрік,
Өлеңді сомдап шыққан қас-қағымда!
