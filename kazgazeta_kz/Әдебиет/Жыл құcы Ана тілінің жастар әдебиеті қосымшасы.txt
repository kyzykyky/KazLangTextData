«Жыл құсы» беті – оқырмандарымыздың сүйіспеншілігіне бөленген бастамалардың бірі
Қазақ – ана тілін, әдебиетін ардақтаған халық
Сондықтан «сөз патшасына» таласы бар жастарымыздың қай өңірде болсын көптеп кездесетіні даусыз. 
 
 
 
Бексұлтан Нөкербаев, 
Сүлейман Демирел университетінің 
1-курс студенті
Тәубе де
Жаратқан Алла адамды жарық өмірге,
Иманның нұрын сіңірген біздің көңілге.
Он екі мүше беріпті тірі пендеге,
Жақсы мен жаман айыра біл деп өмірде.
Шүкір деп осы Алланың берген бағына,
Әр атқан таңда қарауың керек алдыға.
Пенделік пенен ар-ұят артта қалды ма,
Нарық пен заман сананы жаулап алды ма?
Заманың қысып,басыңа бұғау салса да,
Жолыңыз болып өмірде бағың жанса да.
Тәубе де әркез, шүкір де әркез адамдар,
Құдіреті күшті Жаратқан бізді Аллаға!
Түсім екен
Абайды танымауды ұят көрем,
Тасқа қашап жазғандай сияқты өлең.
Бабамның салып кеткен ұйқасымен
Жырларымды жаңадан құрап келем.
Несін алам халықтың, немді берем,
Бөліп алған сыйым жоқ еншілеген.
Әл-ауқаты, тұрмысы, тіршілігі,
Өрбіген ойларым көп өлеңменен.
Ілесіп заманыма еріп келем,
Кей кезде шабытыма ерік берем.
Тулаған толқыныс көп жүрегімде,
Жазбаспын, сірә, өлең еріккеннен.
Иә, Раббым, құлдық еткен мен бір пендең,
Сала көрме басыма сан сергелдең.
Жақсылық, тек жақсылық күтемін мен
Ауысқан алма-кезек күн мен түннен.
Жолаушымыз өмірге біздер келген,
Алаңсыз ғұмыр кешіп, ойнап күлген.
Десек те оқиға көп бұл өмірде
Жазайын соның бірін түсте көрген.
«Сақта» деп қайталадым мен ішімнен,
Шошып бір оянған соң сол түсімнен.
Ойланып отырдым-ау ұзақ уақыт
Арыла алмай кешегі көргенімнен.
Күмәнданып қалыппын ертеңімнен,
Астан-кестен сан ойлар төңкерілген.
Баласы жылаған соң байыз таппай,
Жұбатсам ба деп едім ертегімен.
Шорқақ екен сөйтсем ол ана тілден,
Ұқпасын бір сөзімді қайдан білгем?
Ойпырмай, қазақ еді-ау бабалары,
Жыр жазып, таспа тіліп, тері илеген.
Мәңгүрт боп кеткені ме үй-ішімен,
Айналысып, тіршілік, тұрмысымен.
Ой, Алла, шешесі де сөйлеспеді-ау
Бір ауыз қазақшалап құрбысымен.
Киініп ап батыстың үлгісімен
Кәдімгі «шала қазақ» үрдісімен.
Сусындап та көрмеген Ана тілден,
Қорқып ем мысқылдаған күлкісінен.
Әңгіме бастамақ боп сол кісімен
«Бұл қалай?» деп сұрап ем дәл өзінен.
Ол сорлы да қазақша ұқпайды екен,
Пайда жоқ, оған ұрсып, жекігенмен.
Атып тұрдым, сөйтсем, бәрі түсім екен
Ызадан шықырлаған тісім екен.
Ағайын, көрген түсім шындық болып
Ана тілім аяқасты болмаса екен!!!
Балсан Мәді, Қыздар педагогикалық университеті қазақ филологиясы және әлем тілдері факультетінің 3-курс студенті
Табиғат бір… 
 ақын жайлы ұғым бір
Алматыда көшесінде Гогольдің…
Алматыда көшесінде Гогольдің,
Шуағы бар мына шаттық өмірдің.
Арулардың сәуле шашқан жүздері,
Арай беріп нән қалаға төгілдің.
Қыз біткеннің, сұлулықтың ордасы,
Жақсылықтың, қуаныштың ортасы.
Қазақилық исі аңқып тұратын,
Қызыл гүлдің қыз емес пе жолдасы?
Өлең-жырын оқығанда ақынның,
Тап боласың төресіне ақылдың.
Студенттік сәттерімнен сыр шертіп,
Бар қызыққа батыл көше батырдың.
Содан бері…
Алматыда… Гогольде,
Дара болған, аян болған өңірге.
Жетпіс жасын тойлап отыр арулар,
Ақордасы атойлатып бүгінде.
Білім үшін сарқып күллі қуатын,
Нәзіктікті нәсілінен ұғатын.
Бұл ордадан шыққан сансыз түлектің
Осы күнде бірі ғалым,бірі ақын.
Тәрбиелеп қазақтың бар анасын,
Жүректердің емдеп сырқат жарасын.
Қыз дегенің – аналар ғой келешек,
Бар келешек бізде демек, Алашым!
Алатаудың асқарындай көремін,
«Аһ» ұрғанда ақ жүрегім алқынып,
Қалған күндер қамқорлықтан тартынып.
Егіз жанның айтқан маған әлдиін,
Жырларынан дәм татиды бал тұнып.
Ну орманның емендері кейіпті,
Күдік ойлар шабытымды сейілтті.
Алатаудың асқарынан көремін,
Тау тұлғаңды ұлы ақыным сүйікті.
Дара жолдың бағытталып бағаны,
Сәйгүлік-жыр тақтап алып тағаны.
Қарасаздың шалғынына аунайды,
Сағынғанда сар дала боп ағаны.
Жылпостана жылдың жылжып уақыты,
Сенен қалған сандық сырдың сарқыты.
Өлең болып өріледі бойымда,
Жібек үнге жаялық боп барқыты.
Көңілімнен ессе көктем самалы,
Жан бітеді жырларыма жаралы.
Ақ түтегі борандаған ақпанда,
Жырыңнан нұр тал бойыма тарады.
Аш-ақпанға түскеннен соң таңдауың,
Жұмбақ сырға байи біткен жан-дауың.
Бәлкім, ақын айласы да шығар бұл,
Бәлкім бізді арбауың да, алдауың.
Аязына төзгеннен соң азаптың,
Аялдадың бұл фәниге аз-ақ күн.
Ақпандатқан, ақтаңдатқан ардақты,
Ақиығы өзің болдың қазақтың!
Табиғат бір… Ақын жайлы ұғым бір,
Селкеу тұсын сұм өмірдің ұғындыр.
Шампан болып туған күнде атылсын,
Шырқау көкке шабыт шіркін, тығын- жыр.
Ерхан Молдағалиев, Арқалық мемлекеттік педагогикалық институты 
«Қазақ тілі мен әдебиеті» мамандығының 4-курс студенті
Үмітім өмірімнің мән-мұраты…
Қайран жүрек ертерек білмедің бе?
Жаңа ашып жаңа өмір ақ парағын,
Ақ парағын қолыма ап қарадым.
Білемін бәз күнімнің қызықтары,
Жүрегімде мәңгілік сақталарын.
Өткенім, өткерерім хаққа мәлім.
Қыран құстай көңілім қалықтағын,
Өмірімнің оң-солын танып бәрін.
Танығаным не екен танытқаным,
Келеді бәрін білгім анықтағым.
Қаншалық күресерлік қалыпты әлім.
Арманның шырқау биік белесінде,
Дақ түсірмен ер деген өр есімге.
Тек өкінбе өткен күн оралмайды,
Сенбейсің бе, жүрегім сенесің бе.
Қалдым мен де өткен күн елесінде.
Білемін білмейтінім әлі де көп,
Жанымды емдейтұғын дәрі де жоқ.
Әр адамның санасы сезімі мен,
Үндеспейді, себебі жаны бөлек.
Ақын жанды жүрекке бәрі керек.
Өзімнің жүрегіммен үндесемін,
Үндесемін, сұраман күнде есебін.
Үмітім өмірімнің мән-мұраты,
Сен жоқ болсаң мен өмір сүрмес едім.
Өмірімнің қақталған сүрлеуінде,
Сүрлеуінен жүрген ем бір легінде.
Бәрін-бәрін өзгертіп қояр едім,
Не боларын ертерек білгенімде.
Қайран жүрек ертерек білмедің бе?!
Кешір мені
Кешір мені жанарым, кешір мені,
Ұмыт бәрін мен жайлы есіңдегі.
Құлазыған көңілді көтерем деп,
Әуре болма, таусылды төзім легі.
Демегін неге бұлай өкпеледі,
Өкпеледі деп кейіп сөкпе мені.
Сол ақ қайың қасына жиі барғын,
Өткен күннен шертерлік көп дерегі.
Түсін мені жарығым, түсін мені,
Ақталғалы тұрғам жоқ кішіргелі.
Түске енді тағы да түске енді,
Ақ періштем кербездің мүсіндері.
Өкінішті өткенім елес бүгін,
Белгілі оралта алар еместігім.
Еш шүбәсіз өзіңе сенген едім,
Сезімімнің алдамшы еместігін.
Жалғанға толы
Жалғанға толы жалғанда мынау,
Болмасты жаным армандадың-ау.
Әркімге сеніп сырыңды ашып,
Қапыда қалып қалған ба мынау.
Күңіренген күрең белім-ау,
Бір келіспеді рең де мынау.
Бақсы боп егер туған-ақ болсам,
Алдымды болжап білерме едім-ау.
Үп еткен мына үміттерімді,
Сып еткен осы күдіктерімді.
Сап етіп тиып тастар ма едім,
Күндерім шықса кербез керімді.
Тарам да тарам бақыттарымды,
Жұлмалы болған жақұттарымды.
Ұры жылға ұрлатып алдым,
Рас екен: уақыт қарымды.
Жоғалтып алып асылдарымды,
Жегідей жеген жасында мұңлы.
Сағыныш етіп жанарға жыйдым,
Ұқтың ба, тағдыр, бас ұрғанымды?!
Ұрланған алма (Әңгіме)
Асхат Өмірбаев,  Алматы облысы Қаратал аудандық «Қаратал» газетінің тілшісі
Бір ауылдың шетінде бағбан қария өмір сүрді
Бағбанның бағында адамның көзін қызықтырар тәтті қызыл алмалар өсетін
Бір күні бағбан арықтың жаға­сында алма теріп отырып, көшеде иығына сөмкесін асынған баланы көреді
Әлгі бала көрші Тоқтарбайдың ұлы Мәулен еді.
– Әй, балам бері кел, – дейді қария маңдайын­дағы терін сүртіп
Ақылбай қарт жасы үлкен болса да тыным таппайтын
Өте еңбекқор, өзі жомарт, адал жан еді
Алып-ұшып жеткен Мәулен:
– Ата, мені шақырдыңыз ба? – деді.
– Амансың ба, балам? Халың жақсы ма?
– Халым жақсы ата
Ата, мені неге ша­қыр­ып едіңіз? – деген Мәулен қа­рия­ның қолындағы үлкен қып-қызыл алмаларға қызықтай қарап қалды.
– Балам, сен Жандоспен бірге оқымаушы ма едің?
– Иә, ата
Бірге оқимыз.
– Мә, мына алманы сен ала ғой
Өзің же
Ал мына екі алманы мектепке кеткен немереме апарып берші.
– Жарайды, ата! – деген Мәулен қуанғаннан үлкен алмаларды бір-бірлеп сөмкесіне сүңгітіп жіберді.
– Рахмет, айналайын! – де­ген қарт мұны көзімен ұзатып шыға­рып салды.
Мәулен жолда қария берген алманы жеп келе жатып, түрлі ойға берілді
«Мына алманың тәттісін қарашы! Атасы Жандосқа маған берген алмадан да қып-қызыл, дәмі тіл үйіретін алмаларды беріп жіберді
Жандосқа алмалардың біреуін беріп, біреуін тығып қойып, өзіме қалдырсам түк те етпейді» деп ойлады.
Жандос пен Мәулен төртінші сыныпта бірге оқитын
Көрші болған соң жұптары да жазылмайтын
Атасы күз келгелі Жандосқа «мектепте қарындарың ашқанда жейсіңдер» деп алма салып беретін.
– Атаң саған алма беріп жіберді, – деді Мәулен жымиып.
– Ой, жақсы болды ғой
Мен мектепке асығып, үйден алма алуды ұмытып кетіп­пін
Рахмет, саған! – деді Жандос қуанып.
Мәулен сөмкесін ашып, ішінен бір ғана алманы шығарып, досына берді.
– Атам бір-ақ алма беріп жіберген бе? – деді Жандос аң-таң болып.
– Иә, бір-ақ алма берді, – деп ­Мәу­лен желкесін қасыды.
Жандос досынан бірдеңе сұрайын деп еді, қоңырау соғылып, сыныпқа ұстаз кіріп келді.
Сабақ біткен соң Мәулен, Жандос пен оның інісі Айдос үйге қарай аяңдап келе жатты
Жандостың есіне бағанағы алма оқиғасы түсіп кетті.
– Қызық екен, – деді Жандос
– Атам күнде бізге ең аз дегенде екі алма беретін
Бүгін бір ғана алма беріп жіберіпті
Үйге барған соң атамнан неге бір ғана алма бергенін сұрайыншы.
Мұны естіген Мәуленнің екі беті дуылдап, қызарып шыға келді
Ұялғаннан басы төмен салбырап, еріксіз өзінің кінәсін мойындады.
– Кешір мені, атаң саған екі алма беріп жіберген, – деді Мәулен жерден екі көзін алмай
– Мен қызыл алмаларға қызығып, біреуін өзіме алып қалып едім.
– Жарайды, кешірейін
Бірақ енді сенімен дос болмаймын
Мен сен берген жалғыз алманы ініме бердім, – деді Жандос досының ісіне көңілі толмай.
– Сенің қарның ашқан шығар, – деді Мәулен қамқорси қалып.
– Жоқ, біздің қарнымыз ашқан жоқ
Мен ағама алманың жартысын бөліп бердім, – деді екінші сыныпта оқитын кішкентай Айдос.
Мәулен өз ісіне қатты өкініп, шыдай алмай сөмкесінен қып-қызыл үлкен алманы алып, Жандосқа ұсынды.
– Сен ұрлықшысың! Мен андағы алманы алмаймын.
– Неге? – деді Мәулен түк түсінбей
– Бұл сенің алмаң ғой
Атаң берген.
– Жоқ, енді бұл алма менікі емес
Сен бізден алманы ұрлап алдың
­Ама­­­нат­қа қиянат жасадың
Мен ұрлан­ған ал­маны жемеймін, – деді Жандос.
– Мен де жемеймін, – деді Айдос тақ-тақ етіп
– Атам бізге адал асты ғана жеңдер деген
Бізге ұрланған алманың енді керегі жоқ.
Көпір үстіне келгенде ағайынды Жандос пен Айдос ұрлықшы Мәуленді жалғыз қалдырып, өздері алға ұзап кетті
Бұл кезде өз ісіне өкініп, ойланып кеткен Мәуленнің қолынан ұрланған қызыл алма сырғып, өзенге күмп етіп түсіп, ағып бара жатты.
