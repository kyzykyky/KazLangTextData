Шығыс Қазақстан облысы, Аягөз қаласындағы «Қозы Көрпеш – Баян сұлу» мәдениет сарайында ҚР мәдениет қайраткері, Ыбырай Алтынсарин медалінің иегері, белгілі балалар жазушысы Толымбек Әбдірайымның 60 жасқа толуы­на орай шығармашылық кеші болып өтті
Оның алдында Т.Әбдірайым он жылдықты бітірген Д.Бабатайұлы атындағы мектепте мерейтой иесі атына қазақ әдебиеті кабинеті ашылған болатын
Кабинеттің лентасын аудан әкімінің орынбасары С.Ысқақов, мектеп директоры Рифхат Зайытов қиды.
Мәдениет сарайындағы кеш шымылдығын Аягөз ауданының әкі­мі Бақытжан Байахметов ашып, қаламгердің иығына шапан жапты
Аудандық мәслихат хатшысы Т.Бозтаев Т.Әбдірайымға «Аягөз ауданының құрметті азаматы» төс белгісін табыс­тады
Одан соң мерейтой иесінің «Атамұра» баспасынан «Атамұра мектеп кітапханасы» сериясымен жарық көрген балалар мен жасөспірімдерге арналған «Дала әуені», Астана­дағы «Фолиант» бас­пасынан шық­қан «Бұралаң жол» жинақтарының тұсаукесер рәсімі өтті.
Жазушы мерейтойына Алматыдан, Астанадан, Шымкенттен арнайы келген ақын-жазушылар Жанат Елшібек, Серік Жанәбіл, Асқар Алтай, Құл-Керім ­Елемес, Жақсыбай ­Самрат, Еуразия ұлттық университетінің доценті, Мұратбек Тоқтағазин, Оңтүстік Қазақстан облысы мәслихатының депутаты, «Айғақ Телерадиокомпаниясының бас директоры Дулат Әбіш, «Балдырған» журналының бас редакторы Дүйсен Мағлұмов жылы лебіздерін білдірді.
Жазушының «Тұнжыр» ­хикаяты желісі негізінде, Т.Әбдірайым оқыған Дулат Бабатайұлы атындағы мектептегі білікті әдебиетші ұстаз Сәуле Рахжанованың жетек­шілігімен сахналанған оқушылар қойылымы көрерменге айрықша әсер етті.
Мерейтойға келген құрметті қо­нақ­тар ертеңінде алты Алашқа аты мәшһүр Ақтайлақ, Байғара би кесе­нелеріне барып, құран ­бағыш­та­ды
Т.Әбдірайымның туған ауылы Қарағашқа келіп, жазушы оқыған Ж.Жабаев атындағы мектепте кездесу өткізді.
Мұндағы кездесу де аса әсерлі жағдайда өтті
Мектеп оқушылары жазушының шығармаларынан үзінділер оқып, ән айтты, күм­бірлете күй шертті
90 жастағы ел анасы, қадірменді қария Фарзана Мақажанқызының өлеңмен берген батасы ерекше толқытты
Қарағаш ауылдық округінің әкімі Талғат Сыздықаев, мектеп директоры Роза Романқызы жерлестері атынан жазушы Т.Әбдірайымның иығына шапан жауып, астына ат мінгізді.
Ермек ДАЙЫРБАЕВ, 
журналист
Шығыс Қазақстан облысы
