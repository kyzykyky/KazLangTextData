Ассалаумағалейкүм, Бұғыбайым,
Кімді алмай қояр дейсің бұ Құдайым.
Тірі күнде шақырып, «кел» деп едің,
Батыр-ау, жолыға алмай, болды уайым.
Батыр-ау, жатырмысың мені көріп,
Басыңа қонып жаттым сенің келіп.
Тірі болсаң, бір атты мінгізер ең,
Жіберші сол атыңды енді беріп.
Бұғыбайдың бергені құла қасқа ат,
Қалсын, балам, артыңда жазылған хат.
Қияметте, Бұғыбай, жолығайық,
Жолдас болсын иманың, жат саламат.
***
Айтып жүрген өлеңді мен баяғы,
Жылқы ішінде тұрмайды кей саяғы.
Өз қолыңнан бермесең, мен алмаймын,
Сізге жияр ағаңның «бата аяғы».
Түннің жарым болғаны таңға жаман,
Иттің жаман болғаны аңға жаман.
Өз қолыңнан бер-дағы, риза қыл,
Бала билеп кеткені заңға жаман.
Құдай мені жаратты бақытты қылмай,
Мал бермеске, Маманжан, сақтығың-ай.
Маңдайыңа көзімді салмаушы едім,
Бұйра шеке түйенің ақ иығындай.
Өзіңдей сөз айтамын ескі құтқа,
Ой Найман, Орта жүзге болдың тұтқа.
Аузыңнан шыққан сөзің ем болады,
Жетсін бе бұдан артық қолың бұлтқа?!
Домбырасы Толғанжан қызыл екен,
Сырлап қойған мойны ұзын екен.
Боталаған түйедей үкі тағып,
Әлпештеген біреудің қызы ма екен?
Келдім мұнда Құдайдың бұйрығындай,
Мен де көрдім, Толғанбай, жүйрігіңді-ай.
Тақат, Нұржақ қосылса, бір-ақ уыс
Қара тоқал ешкінің құйрығындай.
 Түбек БАЙҚОШҚАРҰЛЫ
