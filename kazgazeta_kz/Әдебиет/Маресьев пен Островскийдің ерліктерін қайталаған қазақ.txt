Журналистік сапармен жолға шығудың өзі бір ғанибет
Негізгі жұмысыңнан басқа ден қойып, көңіл бөлетін жайттар ұшырасады
Солардың бірі – Алматы облысының Шелек ауданындағы «Қаратұрық» кеңшарында болған күтпеген оқиға еді.
– Бас есепшінің мал шаруашылығы жөніндегі орынбасары, – деп таныстырды қалың қасты, қою мұртты азаматпен кеңшар директоры Авут Саттаров
Аты-жөні – Тұрсын Мыңбаев.
Әңгімелесіп отырмыз
Әлсін-әлсін сұхбаттасыма қарап қоямын
Көмірдей қара шашы мен ширатыл­ған мұрты бойындағы қажымас қайраттылықты сездіргендей
Со­ғыстың салдарынан екі қолы кесіл­ген, маңдайы мен иегінде снаряд пен гранаттың жарықшақтарынан болған жараның тыртық орны бар
Бірақ, бір таңғаларлығы, екі қолының ке­сілгеніне қарамастан, есепшотын дамылсыз қағып, әлдебір сандарды қағаз бетіне түсіріп жатыр
Қимылы жылдам
Өзімнің негізгі келген бағытым, кеңшардың мал шаруашылығы жө­нінде көрсеткішін жазу жайына қалды
Бар көңілім есепшінің іс-әрекетіне ауып кеткен
Әңгіме де сол төңіректе өрбіді.
– Әрі замандас, әрі майдандас екенбіз, бауырым
Менің қазіргі кескін-келбетімді көріп отырсың ғой, беттегі тыртық мынау, қолдың кесілгені анау, осылардың сырын ұққың келіп отырғаныңды байқаймын
Әңгімені басынан бастайын
1944 жыл еді
Ресей жері, негізінен, жаудан тазартылып, Украинаны азат етуге кіріскенбіз
Жау шегінгенімен, қарсылығын бәсеңдетер емес
Сондай бір айқаста қатты жараландым
Сөйтіп осындай күйге түстім
Әрине, адамға он екі мүшесі де қажет қой, десек те, қолдың орны бөлек екен
Екі қолым кесілген соң, госпитальда біраз ем қабылдап, сонан соң арнайы мүгедектер үйіне апарды
Онда неше түрлі мамандар бар екен
Бәрі білімді, бәрі елгезек
Таңертеңнен кешке дейін мүгедектердің тәрбиесімен айналысады
Біз сияқты қолы жоқтарға жазу-сызуды үйретумен әлек
Адамның қолынан бәрі келеді екен
Жазуды үйрендім
Бұрын елге хатты өзім айтып отырып, өзгелерге жаздыратынмын
Бұл мәселе шешілді
Өзім жазатын болдым
«Жылағанда соқыр көзден жас шығады» демекші, адам қиналғанда, ашынғанда ақын болып кетеді екен.
Бір кезде сәби болдық,
қайран дүние-ай,
Жол жақтан жүгіруші едік
үйден-үйге-ай.
Ержетіп, бой түзеген кезімізде,
Ойлап па ем түсемін деп
мұндай күйге-ай, –
деп өлең де жаздым
Арада бірнеше ай өтті
Менің кешігіп барған хатыма бірінен кейін бірі ағылып жауап келіп жатты
Көптен хат бармағаннан кейін ағайын-туыс, дос-жарандар мені сағынып қалған болуы керек…
Түс мезгілі болды
Тұрсекең мені үйіне түскі асқа шақырды
Алдын ала хабарлап қойған болуы керек, жайған дастарқанның үстінен түстік
Сары қымызды сапырып, бәйбішесі құйып беріп отырды
Үйдің нақ төрінде Сталиннің суреті тұр
Жайғасып болған соң, Тұрсекең әңгімені қайта жалғастырды.
– Мынау қымыз құйып отырған – менің бәйбішем Бәтен
Әуелі – Құдай, сосын осы Бәтенімнің арқасы елге оралғаным
Мүгедектер үйінде жатқанымда елді ұмытқанмын, тү­рім мынау, не бетіммен барамын деп ойлағанмын
«Қара басың аман болса болғаны, мен сендікпін, сені күтемін» деп қайта-қайта хат жазып қоймады
Сонда айтқан сөздері күні бүгінге дейін жүрегімде сақтаулы, жадымда жаттаулы тұр
Мүгедектер үйінен келе сала шаңырақ көтердік
Төрт қыз, екі ұл өсіріп отырмыз.
Тұрсекең бұдан кейін төрде ілулі тұрған Сталиннің суреті төңірегінде әңгіме қозғады.
– Бұл суреттің қолмен салынғанды­ғын өзің де байқап отырған шығарсың
Оның да өзіндік сыры бар
Мүгедектер үйінде жазу-сызуға үйретті дедім ғой
Мен сол кезде сурет салумен айналыс­тым
Алғашқы салғаным – осы сурет
Шын көңіліммен, құштарлықпен салдым
Сталиннің соғыс мүгедектеріне жасаған көмегі аз болған жоқ
Біз тамақтан, емнен, оқу-білімнен кем болғанымыз жоқ
Соның бәрі, бірінші – Құдай, екінші осы адамның арқасы деп білемін
Осы суретті салып, байқаудан бірінші орын алдым
Содан бері жанымнан тастамай алып жүрдім
Енді, міне, үйімнің төрінде тұр, – деді.
Ұлы Отан соғысының мүгедегі, қайсар азамат Тұрсын Мыңбаевпен мен осылайша танысқан едім
Сол кездерді есіне алып, Тұрсекең соңғы бір кездескенде Қазақ КСР Жоғарғы Кеңесі Төралқасының төрағасы Ә.Қа­зақбаевтың қабылдауында болғанын айтып берген еді.
– Өте кішіпейіл, елгезек адам екен
Жылы жүзбен қабылдап, ілтипат көрсетті
Қандай мұқтаждықпен кел­генімді сұрады
Үсті-басымды бір шолып шықты да, көмекшісін шақырып, «Мына кісіге менің есебімнен бір костюм кигізіп жібер» деді
Мен алғыс айтудың орнына «Ақша бермейсіз бе?» деп сұрадым
Бұл сөзімнің және әрекетімнің тым оғаш екенін сезсем де солай айттым
Көмек­ші жігіт қолтығымнан ұстап, «жүр, жүрдің» астына алып жатыр
Әлгі кісі «қоя тұр» дегендей ишарат білдірді де: «Арыз жазып әкел, – деді
Көмекшісінен дайындап тұрған қаламын алдым да, қағазға арызымды жаздым
Ұялмастан 500 сом сұрадым
Ұлық адамдардың кішіпейіл болатынын сонда көрдім
Тілегімді табан астында орындады
Иә, бұл ішкіліктің жолына салынып, ілбіп жүрген кез болатын
Кейін есімді жидым
Ол да – бәйбішем Бәтеннің арқасы
Кеңшардың директоры Авут Саттаровқа да алғысым мол
Оқуға жіберіп, бітіріп келген соң, есепші етіп жұмысқа алды
Қазір білдей қызметкермін
Бұрынғының бәрі қалды, – деді.
Тағдырдың басқа түскен тауқыметін қай­сарлықпен жеңе білген Тұрсын Мың­баев есеп-қисап жұмысынан қол үзбей жүріп, тағы да бір есте қаларлықтай іс бітір­ген
Өзі фәни дүниеден өтсе де, соңына «Қолсыз өріс» деп аталатын кітабын қалдырып кетті
Бұл еңбегі көзінің тірісінде өзі жаудан азат етуге қатысқан украин халқының тілінде де жарық көрді.
Қаперге алынса…
Қазір бұрынғы Шелек ауданының орталығы Шелек ауылының бір көшесі Тұрсын Мыңбаевтың есімімен аталады
Отан үшін от кешкен жауынгер, еңбек ардагері, сонымен қатар қаламгер Тұрсын Мыңбаевқа Қаратұрық мектебі алдына ескерткішін қойса да жарасар еді-ау
Ол екі аяғынан бірдей айырылған А.Маресьевтей мүгедектікті жеңе білсе, екі көзінен басыр болып, соған қарамастан еңбектенудің нәтижесінде «Құрыш қалай шынықты?» деген роман жазған Н.Островский сияқты өз өмірінен кітап жазып шыққан қазақ халқының тұңғыш азаматы емес пе?!.
Хабдышар ӘМІРЕНОВ,
Қазақстанның құрметті журналисі,
Ұлы Отан соғысының ардагері,
гвардия полковнигі
