Сөз біткенің иесінен һәм жүйесінен,
Біреуді артық, біреуді сүйесің кем.
Көзқамандар жайлап алған жерімді,
Қорықпайды тілімнің киесінен.
Мәңгүрт мәнін танисың әр ізден де,
Отырады биліктік дәліздерде.
Аяқтан шалып, ұстап-матап,
Тастай салар тілімді кәріздерге.
Бұл қандай жұрт жеритұғын қағынан,
Уызынан жарымаған…жабығам.
Туған тілдің жолында құрбан болып,
Мерейі үстем тұстарынан табылам.
О, туған тіл, уызымсың қанбаған,
Сеніменен зау биікке самғағам.
Күндей шырақ сөнбейтұғын өзіңсің,
Сенің нұрың жер-жиһанды шарлаған.
Ана тілім,
Бағатыным өзіңсің,
Қажымассың,
Қайыспассың, төзімсің.
Сенің себің сертке таққан семсердей
Серік еткен сері сөзден сезілсін.
О, тұмарым,
О, шынарым – туған тіл,
Сүттей аппақ, мөлдірсің ғой судан кіл.
Бар ғаламды қаусыратын тіліммен
Туса шіркін шаттанардай думан күн!
Бақытжан ТОБАЯҚ
Астана
