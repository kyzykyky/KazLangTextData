Ана! Ана махаббатының шуағына жылынып, мейірімінің бұлағынан сусындаған баладан армансыз адам жоқ шығар… Анаға лайықты теңеу де айту қиын
Мен жазушы емеспін
Бірақ жүрегімде бір үн: «Анаға ай да, күн де тең келмейді
Ол – әлемдегі ең таза, ең биік, ең мейірімді жан
Ол – перзенті үшін жанын да пида етуге даяр адам» деп тұрады.
Анам Гүлнәр Аманжолқызы осындай жан еді
Анамның нағашыларымызға деген ықыласы да ерекше болатын
Ағасы Мағлұмбек пен інісі Машқұрбекті жақсы көретіндігі сондай, шығарда жаны жоқ еді
Өзі де солай болды
Інісі екеуі бірінің кеткенін бірі білмей-ақ 20 күннің ішінде дүниеден озды
Бұл 1979 жыл еді
Ол кезде 30-35-ке келіп қалсақ та, екі бірдей бәйтеректей сүйеніштерімізден айырылып, есеңгіреп, жетімсіреп қалған едік.
Машқұрбектің зайыбы Гүлжахан жеңешем біздің жағдайымызды түсініп, үлкендігін көрсетіп, бізге қамқорлық жасай білді
Сол күннен бастап анамыз бен ағамыздың орнын ойсыратпай, қабырғамыз қайысқанда қасымызда, қуанышты сәттерде ортамызда болды.
«Жақсының жақсылығын айт, нұры тасысын» дегендей, жеңгем жайлы ой қозғамақпын
Машқұрбек нағашымды біздің алдымыздағы аға-әпкелеріміз «Айжәке» деп кеткен екен, біз де солай атап кеткенбіз.
Айжәкем Ұлы Отан соғысына қаты­сып, бірнеше орден, медальдарға ие болып, соғыс деген ажал отының ортасынан аман-есен елге оралды
Мамандығы бойынша мектепке орналасып, тарих пәнінен сабақ берді
Еңбегінің арқасында тез көзге түсіп, мектеп директоры болып тағайындалады
Әр қалаға қызмет бабымен ауысқанымен, сол директорлығынан зейнеткерлікке бір-ақ шықты.
1945 жылы «Отар» мектебінде қазақ тілінен сабақ беріп жүрген, ол кездері 22-23 жастағы Гүлжахан деген қызбен өзара түсінісіп отау құрады.
Айжәкем нағыз мәдениетті адам еді
Өте биязы, сабырлы, бауырмал, дүние қумаған
Осындай адами қасиеттері бұл кісіні ұжымы мен ауылдастары арасында құрметке бөлеген
Жеңешем екеуі шәйт десіп көрмеген тату-тәтті отбасы болды
Жеңешемнің Айжәкемді піріндей сыйлауы бірге жүрген келіншектердің жұбайларын қадірлеуіне үлкен әсерін тигізді.
Уақыт өте келе Айжәкемнің соғыс­тан ала келген ентікпесі асқынып, жүріп-тұрудың өзі қиындай бастады
«Ләйлім шырақты» айтатын дауыс арман болып қалды
Өмірінің соңғы сегіз жылындағы жеңешемнің жанашырлығы кез келген әйел істей алатын қызмет емес еді
Уақытының көбі Айжәкемді күтуге кететін
Сол кездерде еш қабағын шытқан емес
«Жаным-ай, әбден мазаңды алдым-ау» деген ағаның сөзіне: «О, жоға, ол не дегенің, Машеке
Саған сіңірген еңбегіме қуанбасам, ренжімеймін
Осылай болса да, тек аман болсаң екен» деп жауап беретін
«Осы отырысымен-ақ балаларына ақылын айтып, тәрбие бергеніне не жетсін» деп ойлайтын жеңешем
Жеңешеме бұл ой жайдан-жай келмеген
Алдыңғы балалары шетінеп кетіп, кейінгілері кенжелеп қалған еді
Бірақ балаларының жастығына қарамай, Айжәкем оларды ертерек оятып: «Қа­рақтарым, сендердің қабырғаларың қатпай жатып қу соғыстың зардабынан аурулы болып қалдым
Өздерің көріп отырсыңдар, үй шаруасына байланысты бар ауыртпашылық аналарыңның мойнында
Сондықтан, Гүлжаханға көмектесіңдер
Одан жаман болмайсыңдар» деп ақылын айтып отыратын.
Айжәкем аналарын алақанына салып қадірлеу керектігін ұл-қызының құлағына құйып кетті
Жеңешем де туған-туысқа бірауыз артық сөз айтпай, өзі келін болып түскен Аманжол атамның қарашаңырағының мерейін тасытты
Ылғи да ақ дастарқаны жаю­лы еді
Көзі жұмылғанша тек өз отбасы емес, бауырларының, қайын жұртының жағдайын ойлап өмір сүрді.
Жеңешем бала-шағасының сүйіспеншілігі мен құрметіне бөленді
Аузынан Алласы түспей, елдің тыныштығын, ағайынның ынтымағын, бала-шаға, немере-шөберелерінің бақытын тілеуші еді.
«Шіркін, анамыз жүзге жетсе екен» деп армандаушы еді балалары
Жеңешем 92 жасында көз жұмды
Әрине, бұл аз жас емес, жиналған халық «Бұл жақсы өлім
90-нан асып бала­ларының алдында кетті
Шөберелер көріп, бақытты болып өтті дүниеден» деп жатыр
Сонда да мәңгілікке жақсы адамнан айырылу қайбір жеңіл тиетін еді.
Қайран, жеңешем!
Басқасын былай қойғанда, мені көр­гендегі қуанған сәтіңіз бен жадыра­ған жүзіңіз еш ұмытылмас.
Әселхан ОРАЗЫМБЕТҚЫЗЫ
