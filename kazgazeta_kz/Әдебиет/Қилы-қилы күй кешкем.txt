Мәңгілік қар, мұз
Қалың жауған қар еріді қыстайғы,
Сай-жыралар суға батты белшеден.
Ішімдегі қатып қалған мұз-қайғы,
Ерімеді, ерімеді шер-шемен.
Жүрегімді алау оттай лаулатып,
Өлең жаздым, қызыл шоқтай қызулы.
Ой-санамды қалтыратқан жауратып,
Ерітсем деп іштегі сол мұзымды.
… Ерімеді.
Қаһарландым, қабарып,
Құбылаға бұрдым екі бетімді.
Қысы-жазы тұратұғын ағарып,
Гималайдың қарлы шыңы секілді…
Аласаға ұя баспас текті құс,
Төбелерге қар, мұз тұрақтамайды.
Көктем келді, демалысқа кетті қыс,
Табиғаттың заңы ғой бұл талайғы.
Қара таудай қарауытып мұнарттым,
Ала таудай иығыма мұң арттым.
Өзімді-өзім еңіретіп жылатып,
Өзімді-өзім еміреніп уаттым.
Ішіме үңіл, ағайын!
Шабыт – әппақ бөбектей,
Жүрегіңе бөлеп қой.
Автор
Ішіме үңіл.
Қарай бермей жұпынылау сыртыма,
Әне, сонда бұрқ-сарқ етіп қайнап жатыр
жыр-тұма.
Сол қайнардан дәм таттырсам деп едім,
Шөлдей қаңсып сусыраған жұртыма.
Мен ешкімге деген жоқпын ақынмын,
Қиялға бай,
Тұрмысқа тұл,
Бақырайған пақырмын.
Күйкі-тірлік, күні бойы күй кешіп,
Түні бойы кірпік ілмей өлең жазып жатырмын.
Телефоным шыр етпейді, дір етпейді,
Меңіреу, мылқау немедей.
Алдымдағы жазу үстел – ай астында
жалғыз жүзген кемедей,
Қалам мынау ойыншықтай тіл алғыш,
Қағаз, міне, ақша қардай кіршіксіз.
Шым-шытырық шимайлауға сәби-шабыт келе ғой,
Тәй-тәй басып келе қойшы, келе ғой.
Ән туады – иғайдан,
Жыр туады – шимайдан…
Тақуа молда жығылғандай намазға,
Бөбек-шабыт шимай салды қағазға.
Ерінбейді,
Жалықпайды,
Ондай бізде бала аз ба?
Үндемейді,
Күндемейді,
Тек, қағаздың сылдырлағаны естілді.
Ауық-ауық есінейді балбырап,
Есінейді,
Шимайлайды,
Есінеген сайын қуат, сес кірді.
Қалам ұшы қайта-қайта ақ қағазға қайралып,
Шимай, шимай, көп шимайдан кетті басы айналып.
Бөбек-шабыт қалғып кетті, таң тірілді,
Түн өлмек.
Мен де бірге қалғып кеттім ойыншығын түгендеп.
Қалғып кетті сылдыраған қағаз да,
Қалғып кетті жорғалаған қалам да.
Тек қалғымай қалды шимай, жыр-өрнек.
Келеді, әне, тау артынан күн шығып,
Құстар сайрап қанат қақты жыртылып…
Баяғы сол ию-қию, айқай-сүрең тіршілік,
Ал адамдар ауық-ауық күрсініп, ауық-ауық жылайды,
Әлде неден түршігіп…
Ішіме үңіл, ағайын!
Қарай бермей алқам-салқам сыртыма,
Ішімде ғой қайнап жатқан жыр-тұма.
Сол қайнарды алмайын деп суалтып,
Қайратымды көндірдім өз ырқыма.
Париж
Халықаралық
сурет көрмесінде
Ұзындығы құлаш-құлаш, мың құлаш,
Түсі суық, көзі қыли, сүңгі бас.
Күміс түкті айдаһар,
Көрсең басың айналар.
Қан шығармай, қора-қора қойды жұтып жатқанын
(рахатқа батқанын).
Хас суретші келістіріп сызыпты,
Қорқынышты…
Емес бірақ қызықты.
Содан бері түсім бе, әлде, өңім бе?
Бір құбыжық паналады көңілге.
Самал желмен түріліп тұрған іргеден,
Жылан кіріп келеді,
Ылаң кіріп келеді…
Алыстағы сарын
(Темірхан Медетбековке)
Саған біткен жыр-жүрек, жалын-жүрек,
Естігем жоқ жауына жалынды деп.
Халқыма – құл,
Ұлтыма – ұлтарақсың,
Атың – темір болғанмен, затың – жібек.
«Балға құмар жанымды ара талап»,
Онан сені алғым жоқ арашалап.
Аралардың шаққаны дертке шипа,
Пенде оңдырмас қаскүнем, қара талақ.
Бұлттанбаған аспанды жек көремін,
Жауын жауса, көгеріп көктер едім.
Көктер еді, жамбастап боз жусаным,
Көктер еді, тік тұрып көк терегім.
Көктер еді самырсын, қарағайым,
Алма ағашқа су беріп, бал алайын,
Өлең оқып берер ем өзіңе ұқсап,
Айналама жиналса жамағайын.
Жемқор, жылпос, қулардың айласы көп,
Өлең сөздің дейді екен пайдасы жоқ.
Пайда қуған кеуек бас жерге кірер,
Махамбеттің жарқ етсе найзасы көк.
«Көк түріктер сарынын жолыма алдым»,
Күлтегіннің рухын сонылармын…
Бусанған боз талымнан садақ иіп,
Қара еменнен жебесін жонып алдым.
Тұрған жоқ өн бойымды күлкі керіп,
Қыран құстай намысым жүр тіленіп.
Қар жауа ма, білмеймін қан жауа ма?
Жаңаөзеннің аспаны тұр түнеріп…
Қайырылып қайдағыны есіме алдым,
Тамылжып таң атады, кеші бардың.
Қара өлең, қара қосым – үйім барда,
Келмейді Хан сарайға көшіп алғым.
Атажұртқа оралып ес кіргенде,
Жыраулардың мұхитын кештім мен де.
Көкірегім кетті ғой қақ айырылып,
Көк түріктің сарыны естілгенде.
Әжімнен көрінбейді маңдай, миың,
Ой-санаңда ұйытқыған бардай құйын.
Тәнтімін ерлігіңе ақын досым,
Алысты жақындату қандай қиын.
Көгеріп тұрғанның
бәрі көктем емес
Құстар келді аулақтан,
Табиғатқа өкпем жоқ.
Көгеріп тұр бау-бақшам,
Төңірегім көктен көк…
Көгеріп тұр көлдер де,
Көгеріп тұр таулар да.
Көгерген ағаш, шеңгел де,
Көңілімді аулауда.
Көп тіріліп, көп өлген,
Тағдырдың жеп таяғын.
Көзі-басы көгерген,
Әлдекімді аядым…
Көзіміз бар, дегенмен,
Көрмейтұғын бар соқыр.
Қабырғасы көгерген,
Үйде жалғыз қарт отыр.
Аз ғұмырда көрдім көп,
Ол да тарих сабағы.
Көкшіл көзін Колбин кеп,
Қонаевқа қадады…
Бойламайын әріге,
Бойлағанмен бекер ғой.
Көгергеннің бәрі де,
Көктем емес екен ғой…
Жолаушы – екеу, жол – біреу
(Табиғат балладасы)
I
Тамылжыған жаз кетіп, қоңырайған күз келді,
Жылы жаққа құс қайтып, абыржытты ізгі елді.
Қырманға астық жиналды
Молшылықтың барында.
Бойдақ жігіт ізденді
Той жасауға қыз көнді.
Қуалай соқты қоңыр жел
Қаңбақ қаңғып жон қалды.
Жапырағынан айырылған орман тырдай арықтап,
Қоңыр тауды жайлаған қоңыр аңдар қоңданды.
Әкем майлап мылтығын қорғасыннан оқ құйды.
Қоңыр атын ерттеді
Қос тізгінін қолға алды.
Ат артына тоқым сап, «мінгес!» – деді
Мінгестім.
Қара тауға қасқиған жалғыз аяқ жол бар-ды.
Тағалаулы қоңырдың тұяғы тас уатты.
Жылт-жылт етті от ұшқын бауырының астынан.
Күннің көзін булады үлбіреген жас тұман.
Қоңыр құлжа бір басына көтеріп қос шаңырақ,
(шаңырақ емес мүйіз ғой)
Құзға өрлеп келеді жалғыз жолды жағалап,
Тағы бірі шыға келіп құлжаның– тоқайласты,
тоғысты,
Тоғысты да, соғысты…
Бүйректері бүлкілдеп, жүректері дүрсілдеп,
көздері де алайды, қандары әбден қарайды.
Төңіректі кеткендей қара дүлей тасқын ап,
Тау жаңғырып күңіренді, етегіне тас құлап.
Мынау, ғажап, шақ қандай?
Зілдей ауыр соққыға төтеп берген бас қандай?
Үстінде – аспан, астында – құз, шыңырау,
Әлемдік екі чемпион бокстасып жатқандай.
Қабырғасы қақырап, қақ айырылды қас, маңдай,
Жыртылған екі езуден көпіршіді қанкөбік.
Уатылды тас-қыр да, тұяқтардың астында.
Мынау, жойқын майданға жан беріскен, жан алып,
Орнымыздан тырп етпей қарап тұрмыз қадалып…
Қоңыр ат қатты пысқырды.
Шұбар жылан ысқырды.
Қасымыздағы көк төбет құйырығын бұтқа қыстырды.
Шошынып ұшқан торғайлар жан-жаққа
қашты пытырап.
Буыны босап боз талдың, қара емен кетті шытынап.
Қарғалар тегіс қарқылдап, құмай, құзғын құрқылдады,
Бір түрлі,
Қырандар дүр-дүр сілкінді.
Көктегі бұлт та жыртылды.
Құлжаларды табалап шықылдады сауысқан.
Сақ-сақ күлді үкілер, қоңыр аю ақырды,
Хайуандар ғой ақылды – арыстан мен жолбарыс
Кезек-кезек аһ ұрды.
II
Сам жамырап кеш кірді.
Бозарды өңі айдың да,
Әкем отыр қара тастың үстінде «қызық емес» ой бағып,
Ол кісінің құлқы жоқ сейілдеуге бой жазып.
Ғажап, тосын құбылыс ақылымды ойрандап,
Мен де отырмын қайран қап…
Аяғына кісен сап, екі қолын көзірлеп,
Адамды – адам атса да,
Текті мерген аңдарды мұндай кезде атпайды.
Сабырлылық сақтайды.
Аңшы заңы – қатал заң,
Қатал заңды бұзсаңыз шығарады қатардан…
Жеңілген құлжа өкіріп, құз басынан құлады.
Жеңген құлжа мең-зең боп жол үстінде тұр әлі.
Елеңдеді еліктің шың-шың етіп құлағы.
Арқар жолы секілді ақиқат та жалғыз жол,
Жалғыз жолдың үстінде шындық пенен жалғандық,
Келеді әлі таласып,
Келеді әлі күресіп,
Шындық, шіркін, шырылдап,
Жалғандық тұр сіресіп.
Махаббат пен жауыздықтың майданы,
Өрши түсті, жеңер екен қай жағы?
Қайсысының жеңерін жаратушы Құдай ғана біледі.
Құдай ғана біледі дүниенің тірегі…
P.S
Өмір деген жол жалғыз,
Жолдың беті тоңған мұз.
Алшаңдаған ей, пенде,
Жасай көрме асылық.
Тайып кетсең қапыда
Алтын тағың әдірә қап,
Сүйегің қалар шашылып…
Менің табиғатым
Қилы-қилы күй кешкем,
Мұңға толы ән-жырым.
Тудым жерде жиде өскен,
Бір онымен тағдырым.
Жауыммен көп белдестім,
Енді ырқымды бермеспін.
Жиделермен жерлеспін,
Қарағаймен елдеспін.
Әз басымды ием мың,
Бұл не деген жарасым.
Жиделерге – жиенмін,
Балқарағай – нағашым.
Ой басады ой ізін,
Табиғатым тамаша.
Нағашымның бойы ұзын,
Жиенім бек аласа…
Талай рет адастым,
Бүлінгенде ел іші.
Бойы аласа ағаштың,
Балдай екен жемісі…
Қарағайға қарасам,
Ойым өсіп кетеді.
Талпынуға жарасам,
Айға қолым жетеді.
Елтімеймін көр-жерге,
Айнымайды текті адам.
Димекеңді көргенде,
Қарағай ма, деп қалам.
Бүлкілдейді бүйрегім,
Семей барып аунасам.
Дәмі келер жиденің,
Абай жырын қаузасам.
Сезінудей сезіндім,
Ақындар бар әр қилы.
Мағжанның сөзінен,
Жиде иісі аңқиды.
Әрі-сәрі күйде емен,
Оң-солымды айырдым.
Қарағай мен жидеден,
Жаратылған шайырмын.
Жиде сиреп, қайғырып,
Орман-халқым жоқтауда.
Қарамаймын қайырылып,
Қарағай, жиде жоқ тауға.
Жәркен Бөдешұлы
