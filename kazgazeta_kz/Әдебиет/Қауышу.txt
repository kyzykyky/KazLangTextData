Мақсат Рсалин
Белгілі публицист, жазушы Мақсат Ахметқалиұлы Рсалин 1960 жылы Ақтөбе облысы, Хромтау ауданы, Аққұдық ауылында туған
Ол Қазақстан Республикасының Мәдениет қайраткері, Қазақстан Журналистер одағы сыйлығының және Ғ.Мүсірепов атындағы әдеби сыйлықтың лауреаты
Қаланың қақ ортасындағы осы бір балалар үйінде Асхат есін білгелі тұрады
Тәрбиеші, күтуші тәтелер мен директор Батырхан ағай да оны жақсы көреді
Өйткені ол басқалардай емес, тілалғыш, ақылды бала
Қашан болмасын ересектердің бірімен сөйлесе қалса, ағынан жарылып, ойын ортаға салады
Егер олар әдейі талас тудыратындай кері пікір айтса, оған қызылкеңірдек болмай, байыппен, үлкен адамдарша түсіндіріп беру әдетіне айналған
Сондықтан да осындағылардың көбісі, өздері ересек бола тұра, оны жанына жақын дос көреді
Өзі сүйкімді де алғыр
Бір айыбы – көп ауыратыны.
Асхат тоғыз жаста
Қою қара шашты, аққұба өңді, дөңгелек жүзді бала, сабағын да «4» пен «5»-ке оқиды
Әсіресе математиканы ерекше жақсы көреді
Сыныптастарының ішінде оның алдына түсер жан жоқ
Ойлау қабілеті жүйрік Асхат өскенде конструктор болуды армандайды

Оны қалауына ойын бөлмесіне әкелінген «Лего» ойыншығы себеп болды
Жаңа келген, таныс емес ойыншықтар топтағы балалардың ешқайсысын аса қызықтыра қоймаған
Тек Асхат қана әрқайсысын бір алып, бір-бірімен байланыстырып отырып, әлден уақытта үйдің, ұшақтың кескіндерін жасағанда, әсіресе ер балалар жан-жағынан қаумалап келіп бірі: «Бұл не?» десе, енді бірі: «Оны сен қалай жасадың?» деп таңырқап жатты, ал енді біреулері: «Сен бұрын бұл ойыншықты құрастырып көргенсің ғой
Әйтпесе қалай тез жасап алдың?» деп мұның алғырлығын мойындағысы келмегендігін білдірді
Мұндайда сүйікті тәтейлері ғана: «Ой, қандай керемет! Қане, балалар, ­Асхат сияқты сендер де өздеріңе ұнайтын бейнелерді лего ойыншығымен жасай қойыңдаршы
Кім жылдам әрі жақсы жасайтынын байқайық!» деп оларды қызықтырып, балалардың қызғанышын басуға тырысқан болатын…
Бұдан кішкенелеу кезінде мынадай оқиға болған
Топтағы сабақ «Туыстық атаулар» деген тақырыпта өтті
Міне, қызық! Сәуле апайының айтқаны бұрынғы Асхаттың білетінін теріске шығарды
Ол өзі сияқты балалардың барлығы бір жерде өсіп, кейін жан-жаққа тарайды деп ойлайтын
Өзінің терезеден көретін көп қабатты үйлердің барлығы қала үйлері екен
Оларда көптеген «жанұялар» тұратын көрінеді
Бұрын естімеген сөзді білуге құштарлық танытқан Асхат: «Тәтей, «жанұя» деген не?» деп сұрады
Сонда ұстазы: «Жанұя – адамдардың тобы
Олар бір-біріне туысқан болып келеді
Жанұяның басты мүшелері – әке мен шеше
Олар сендер сияқты балаларды өмірге әкеледі
Олардың балалары өскен соң, өздері ата-ана болады
Сөйтіп, бір отбасында немесе жанұяда ата мен әже, әке мен ана және олардың балалары өмір сүреді» деген сабақты бір Асхат емес, әншейінде жыбырлап отыратын Ғабиттың өзі тыныш отырып тыңдаған болатын
Балалар да Асхат сияқты ойласа керек, олар бүгінгі білгендері мен өздерінің білетіндерін бір арнаға тоғыта алмай, біршама отырып қалды
Тыныштықты тағы да Асхат бұзды:
– Апай, айтыңызшы, біз неге жанұяда емеспіз? Ал біздің әке-шешеміз, атамыз бен әжеміз қайда? – Сәуленің жүрегі қарс айырылғандай болды
Көздері жәудіреп жауап күтіп отырған бейкүнә балаларды аяп, көзінен жас та шығып кеткен ол, онысын сәбилерге білдірмей сүртіп тастаған еді
Сөйткен де:
– Айналайын, Асхатжан, өмірде түрлі жағдайлар болып жатады
Сондықтан кейбір сендер сияқты балалардың «Балалар үйі» деп аталатын осындай үйде өсуіне тура келеді
Ерте ме, кеш пе сендерде де жанұя болады… – деп одан әрі әлдене айтуға алдындағы шәкірттерінің жанарларының түскенін көріп, ойларын бөлмек оймен:
– Қане, балалар, бүгінгі білген «жанұя» туралы ойларыңды жинақтап, алдарыңдағы бояулы қаламдармен сурет салып көріңдерші, – деді
Бірақ мұнысының да оларды сергіте қоймағанын білді
Әдеттегідей бірден қағазға әлденені салуға кіріскендер бола қоймады
Бала да болса, қатты ой салса керек
Сонда терезеге қарап біраз ойланып отырған Асхат:
– Тәтей, сіз менің жанұямды білесіз бе? – деп сұрауы мұң екен, басқалары да: «Менің ше?» деген сауалды жаудырған болатын
Бірақ ол ештеңе айта алмады.
Сәуле Асхаттың балалар үйіне қалай келгеніне куә еді.
Асхатты балалар үйіне екі-үш жас қыз алып келген еді
Осында жұмыс істейтіндердің барлығы оларды көргеннен: «Классика
Жас қыздар қалаға келеді де алданып қалады, аяғы осымен бітеді
Қайта далаға тастап кетпей, алып келген екен
Әйтпесе, көбісі қоқыстың арасынан келетін еді ғой» деп біраз әңгіменің басы қайырылап, әркім өздеріне таныс жайды өздеріне жеткізген болатын
Сөйтсе жағдай тіпті басқаша болған екен.
Келгендер балалар үйінің бұрынғы тәрбиеленушілері екен
Мектеп бітіріп, жұмыс істеп жүргендеріне екі жыл да болмапты
Олар кішкентайларынан бірге өскен бірнеше қыз күрделі жөндеумен айналысатын көрінеді, бірақ оларға жаңа жұмыс нысандарын тауып беретін отыздар шамасындағы жігіт екен
Ол ақылды әрі аса сұлу болмаса да сүйкімді Светаны бригадир етіп сайлап, көп шаруаларды сонымен шешіпті
Сөйтіп жүріп, артында іздеушісі жоқ жас қызды қамқорлығына алады
Орысша жалпы тәрбиеде болған қыз да бара-бара сол еркекке, оның әрекеттеріне, тіпті жасаған сыйларына үйреніп алады
Оның отбасылы екенін біле тұра, саналы түрде көндігеді
Бірақ көп өтпей аяғының ауыр екенін білгенде көзінің жасын көл қылып жылаумен болады
«Баланы алдыруға бармаймын, оны анық шештім, ол жайлы ештеңе айтпай-ақ қойыңдар
Әкесі білмейді, бірақ айтқан жағдайда да оның әйелі мен ер жеткен баласын тастап, маған келмейтіні белгілі
Оны туармын, бірақ үйсіз, әкесіз қалай өсіреді екем? Екеуміз де қиналатын шығармыз
Дегенмен, мен балам үшін бәріне де көнемін, өйткені оның жазығы жоқ
Сондықтан оны алдырмаймын және өзімнің көргенімді де көрсетпеймін
Қалай болғанда да оған шын мәніндегі ана болуым керек
Ақымақтығыммен от бастым екен, оны мойныммен көтеруім қажет»
Света осыған нық бекінеді.
Айтуын айтқанмен, қыздың мінез-құлқы күрт өзгереді
Бұрынғы жайма-шуақ мінезді, күліп қана жүретін сүйкімді қыздың көзі қашан көрсең жастан құрғамайды
Күлкіні де ұмытады
Құрбы қыздары қанша көңілін ауламақ болғанмен, серги қоятын ол болмайды
Әйтсе де олар: «Светка, әрине, сен балаңды тастамайсың, оған біз де жол бермес едік
Қазірге дейін қалай күн көрсек, солай өміріміз жалғаса береді
Кішкене ғана бала бізге ауырлық етпейді, бәріміз бірге тәрбиелеп өсіреміз
Сен ол жағынан уайымдамасаң да болады
Сен жылағанды қоймасаң, балаңа зияның тиеді» деп бірде қатты, бірде еркелете айтқанмен, ол бір өзгермейді
Сөйтіп жүргенде қан қысымы көтеріліп, ауруханадан бір-ақ шығады.
Жап-жас қыздың бұлайша денсау­лы­ғының мазалағанын құрбылары бұрын-соңды көрмеген екен
Өздері де қорқып кетеді
«Артында келіп тұрған іздеушілері жоқ» деді ме, әлде «Тентіреген жетім тағы бір жетімді әкесіз дүниеге әкеледі» деді ме оны дәрігерлер қарағысы келмегендей көрінді бұларға
Әйтеуір жаны аман қалғаны болмаса, Света үш күнге дейін өз-өзіне келе алмады
Жағдайын білуге барған достары оның ыңырына қиналып, өлі мен тірінің арасында жатқанын ғана көреді
Оның жағдайын дәрігерлерден сұрап білейін десе, «абзал жандар» бұларды адам екен демейді
Есесіне: «Елде әкесіз бала көтерген осы ғана ма екен? Сонша не бопты қайғырып? Мына түрімен баласын өлтіреді не кеміс етеді
Дос болсаңдар, соны айтып түсіндіріңдер» деп жөндерін айтпайды
Қыздар жас та болса: «Қатты уайым­дағаннан осындай болды» дегені шығар деп ұғады.
Бұл басы ғана екен
Томаға-тұйық қа­лыпқа тұрақты өткен Света содан былай бір жарым-екі ай сайын қан қысымы кө­теріліп, ауруханаға түседі де тұрады
Бір-екі жұмасыз қалыпты жағдайына түсе ал­майтын оның босанатын уақыты жақын­дағанда халі тіпті қиындап кетеді
Дәрігер­лердің арнайы есебінде тұрған оны ерте де болса босандыруға мәжбүр болады
Оба­лына не керек, операция кезінде жас ана көз жұмады
Құрбылары баланың әке­сіне айтып, оның мәйітін жерлеуді ұйым­дастырады
Бірақ бала туралы әңгіме қозғалмайды.
Бір айдай ауруханада болған баланы құрбылары ат қойып, Светаның арманын жүзеге асыру мақсатында өздеріне алғанмен, өмірде алған тәжірибелері жоқ олар шаранаға жағдай жасай алмайды
Он күннің ішінде екі рет ауыртып алған соң әкеліп «Балалар үйіне» тапсырады
Әуелде келіп тұруға сөз бергенмен, екі-үш рет келгеннен кейін олар ат ізін салмай кете берді
Сөйтіп, Асхат Халықұлы осы жердің тұрақты тұрғыны болған еді
Ақылды болғанымен, анасының көп ауырғанынан болар аяғын ақсап басатын оның да денсаулығы мәз емес
«Басым ауырып барады» деп екі көзі қызарып жатып қалатын әдетін мұндағылардың бәрі біледі.
Осылардың барлығы көкірегінде сайрап тұрғанмен Сәуле тәрбиеші Асхатқа қалай жеткізбек?! Сол сияқты әр баланың тарихы бар
Бірақ оларға оның бәрін қалай айтпақ? Қызметтік жауапкершілігінен бұрын олардың жүрегін ауыртуға өзінің де ары бармайды.
Сол сабақтан кейін Асхат сияқты ойлап жүрсе керек, басқа балалар да өзгере бастады
Әңгімелері де көбіне осы тақырыпта болатын
Асхатты досым деп есептейтін ересектеу, беті секпіл-секпіл Ғабит та: «Біздің барлығымыздың әкеміз де, шешеміз де бар
Бірақ олар бізді осы үйге тастап кеткен» деп түсіндіретін
Оған таң­ғалған Асхат: «Неге тастаған? Біз оларға керек емеспіз бе?» деп сұрайтын
«Бізді әке-шешеміз керексінбеген екен» деген ой қалыптастырып үлгерген кейбір балалар тіпті қырсық, қыршаңқы болып алды
Тек Асхат қана өзгермеді
Ол алдан бір жақсылық күтетін.
Бір жолы Асхат тауық пен оның бала­пан­дары туралы мультфильм көрген
Сон­да анасынан адасып қалған балапан «анам жоғалып кетті» деп іздеп жүреді
Са­рыауызын біраз жерден қараған анасы оны әзер тапқанда шөже: «Табылдың-ау, әйтеуір!» дейді
Содан кейін Асхат та: «Анам­ды іздесем, мен де табатын болармын
Оны қайдан іздесем екен?» деп ойлайтын.
Бұрындары Ғабитқа бір әже келіп тұратын
Өзінің айтуынша, ол нағашы әжесі көрінеді
«Сен білесің бе, әжемнің құшақтағаны апайлардың құшақтағанына ұқсамайды
Сүйгені де басқа
Шашымнан сипаған қолы да мақта сияқты жұп-жұмсақ
Сол кезде оның жақсы көріп айт­қан сөздерін естіп жатып ұйықтағым келе­тін, бірақ кетіп қалады ма деп қорқып ұйық­тамайтынмын… Мен сол кезді қатты сағы­намын…» деген болатын ол бірде
Әнше­йінде жыбырлақ, бұзықтау Ғабит осыны айтқанда ерекше биязы болып қала­тын
Оның әңгімесіне қызыққан Асхат өз әжесін, оның құшақтағанын, сүйгенін, жақсы көріп айтқан сөздерін көз алдына елес­теткісі келетін
Бірақ тек осындағы медби­келерден, тәрбиеші тәтелерден басқа еш­кімді елестете алмайтын
Келгенде көрген Ғабиттың әжесі бұған қарамайтын сияқты көрінетін.
Бірде Ғабит біраздан бері келмей кеткен әжесін іздеу үшін «Балалар үйінен» қашуды жоспарлады
Қасына Асхатты үгіттеп, еретін болып келісті
Бұларды көзден таса етпейтін тәрбиешілер ұстап алмас үшін үйдің артқы жағындағы қалың өскен ағаштардың арасынан өтіп, биік дуал­дан секірулері керек болды
Сол дуалға жақын өскен бір ағашқа өрмелеп дуалға жетсе, арғы жағы қала
Бұлар қаладан өздерінің жақындарын іздемек.
Бірінші Асхатты шығарып, артынан өзі өрмелеп бара жатқанда досы құлап, әрекеттері іске аспай қалды
Жан дауысы шығып жылаған оның дауысын естіп жүгіріп жеткен тәрбиеші тәтелері де әуелде онсыз да сылтып басатын аяғы ауырып қалған болар деп ойлап, демемек болған, сөйтсе сындырып алған екен
Ақыры қалалық ауруханадан дәрігер шақырып, аяғына гипс кигізді
Жақыннан бері балдақпен жүруді үйреніп, ақырындап жүретін болды.
Балалар үйіне сырттан көп адамдар келеді
Ғабит оларды «Өздерінің балалары жоқ болған соң, бала асырап алуға келгендер» деп түсіндіреді
Бүгін келгендер қараторы келген, тәмпіш мұрын Мақпал деген қызды алып кетіпті
Оны хабарлаған да Ғабит
«Ата-аналары да Мақпалға ұқсайды екен
Негізі өзінің әке-шешесі болар» дегенді де қосып қойды ол.
Бұрын сылтып басқанынан қуыс­танатын ол енді тіпті өзін мүгедек жан сияқты көретін болған
Сондықтан да сырттан біреулердің мұны басынан сипап, аяп мүсіркегенін қаламайтын Асхат Ғабиттың әлгі сөзінен кейін ойланып қалды
«Апам мені іздеп келіп, таппай кетіп қалатын шығар» деген өз ойынан қорқып, дәлізге қарай балдағымен асыға қозғалғанда құлап қала жаздады
Әйтсе де дабырлап сөйлеп жүрген тәрбиешілер мен Батырхан ағайы екенін көрген соң орнына келіп отырды
Көңілі түсіп кетті
Оны байқаған Ғабит:
– Сен мамаңды сағындың ба? – деп сұрады.
– Мен? – Асхат сасқалақтап қалды
Сосын ойына келген мына сөздерді айта салды: – Менің апам есімде жоқ
Ол мені туғанда қайтыс болып кетіпті
Егер мен оны ешқашан көрмесем, қалай сағынамын? Ал әкемді білмеймін
Мүмкін, тірі шығар
Мені іздеп, таба алмай жүруі де мүмкін, – дейді ол өзі білмейтін әке-шешесіне еш жамандық жуытқысы келмей.
– Хм-м! – дейді Ғабит мысқылдап, – Тапқысы келсе, баяғыда-ақ тауып алар еді ғой
Керегің жоқ болған соң іздемеген де, – деп салды.
– Олай болуы мүмкін емес! – Асхат әкесін жамандыққа қимады
Бірақ әрі қарай не дерін білмей, тағы үнсіз қалды
Сәлден соң ауыр күрсінді де балдағының көмегімен тәрбиеші апай тұрған жаққа беттеді.
Салтанат апайының қасында бойшаң келген әдеміше бір әйел тұр
Ол іштей «Менің анам емес пе екен?» деп ойлап үлгерді, «Асхатжан, апаң сені көп іздеп, енді ғана тауыпты» дейтіндей көрінді
Бірақ олай болмады
Ол ойындағысы болмаса да сыр бермеді
Өзіне ұнайтын әдемі, көңілді адамдардың жанында бір мезгіл тұруды қалады
Ол «Балалар үйіне» келіп тұратын әйелдерді екі топқа бөлетін
Біріншілері – тек қана бөтен апайлар, екіншілері – бөтен мамалар
Бөтен мамалар деп отырғаны – бала асырап алуға келетіндер
Асхаттың байқағаны көбіне осында келушілер басы-аяғы бүтін, дені сау балаларды таңдайтыны
Кімді алуға шешім қабылдамас бұрын балалармен ойнап, сөйлесіп жатады
Көбісіне Асхат ұнағанмен, оның аяғының ақсақтығын көргенде, оған қимай қарап, басынан сипайды да басқаларын қалап жатады
Осы үйреншікті көріністі басынан көп кешкен ол соңғы кезде әлденені сылтауратып, бөлмесінен шықпайтын да болған
Сырттан келгендердің көзіне түспеуге тырысады.
Ал бүгін басқаша
Салтанат апайының қасындағы тәтейді көргенде ол еріксіз жақындап, оның қолынан ұстады
Іштей оның өзімен сөйлесуін қалады
Осыны сезгендей әлгі кісі де:
– Ой, мына баланың сүйкімдісін-ай! Балақай, атың кім сенің? – деді.
– Асхат! – деді ол
Тәтей сөмкесінен шығарып оған «Сникерс» кәмпитін берді.
– Көп рахмет сізге, тәте! – деді Асхат
Тәттіні аса жақсы көрмесе де шын көңілімен ұсынған сыйлықтан бас тартқысы келмей, мейірімді жанға қолын созды
Оның үстіне сирек болатын «сыйлық алу» рәсімінен бас тартуды жөн көрмеді
Осы сәтте ол өзі толқыды ма әлде ыңғайсыз қозғалды ма, әйтеуір балдағын түсіріп алып, тепе-теңдігін ұстай алмай қалды
Құлап бара жатып жақын тұрған тәтейді анасындай аяғынан құшақтай алды
Ол да бұған шапшаң көмек көрсетіп, демеп қалды
Оның жерге құлаған балдақтарына назар аудармастан үп-үлкен баланы көтеріп алып, бетінен сүйді
Сосын ерекше жылылықпен оны құшағына қысты
Тура осы сәтте Асхаттың бойында да қызық сезім пайда болып, бейне бір ет жақын адамы сияқты бейтаныс әйелді мойнынан құшақтады
Іштей осы мейірімді жылылықтың жалғасуын тіледі
Басын тәтейдің иығынан көтерместен: «Менің бақытты сәтімді басқа балалар көрді ме екен?» деген оймен көзінің қиығымен жан-жағына қарады
Алыстан қарап тұрған балаларға бұл масаттана бір қарады.
«Асхатты құлатып алды ма?» деп қорқып кеткен Салтанат тәтесі:
Алтын Сапаровна, байқаңызшы, бала жығылып қала жаздады ғой… – деп жатыр
Бұл болса ешнәрсені елер емес.
– Жігіт бала құлаушы ма еді!? Бұл нағыз батыр ғой! Солай емес пе, Асхатжан? – деп балаға да сөзін мойындатып алғысы келгендей.
– Иә, мен қорыққан жоқпын
Аяғым жазылып келеді
Көп ұзамай балдақсыз да жүретін боламын
– Бала өзін жылы қабылдаған әйел «аяғынан мүгедек екен» деп айнып қалмасын деді ме, әйтеуір өз ойын да айтып үлгерді.
Қастарына келген директорды бұл байқа­маған екен.
– Балаларыңыз қандай жақсы, Батырхан ағай! – деген тәтейдің сөзінен кейін арт жағына бұрылып еді, оны сонда ғана көрді.
– А-а-а! Асхат шойтыққа шынында да бала жетпейді
Өзі ақылды, өзі суретші
Математикадан есеп шығарғанын көрсеңіздер ғой! Сыныптастарының алды
Тек аяғы тез жазылса… – директор мырза сөзін осымен аяқтады
Оның не айтқысы келгенін Асхат ұқпай қалды
«Сынған аяғы тез жазылып кетсін» деп тілектестік білдіргісі келді ме, әлде «Аяғы ақсақ болған соң мұның ешкімге керегі жоқ» дегенді мегзеді ме? Бірақ бақытты кезеңнен арыла алмай тұрған ол оған мән беріп жатпады.
Салтанат апайы «Алтын Сапаровна» деп атаған тәтей мұны қолынан жерге түсіріп, тәрбиешісі балдақтарын алып бергенше мұны қолдарынан ұстап тұрды
Алақандары ерекше жұмсақ та ыстық екен
Оның жылуы баланың жүрегіне дейін жеткендей болды
Ол осы сәтті ұзақ уақыт есінен шығара алмай жүрді.
Сол оқиғадан кейін Асхат Алтын апайды балалар үйінде жиі көретін болды
Оның қолдан келетіні – оны көрген сәтте «Сәлеметсіз бе, әйбат тәте!» дейді
Ол да бұны жанына жақын тартып, бетінен сүйіп, кейде азын-аулақ сыйлық әкеп тұратын болды.
Салтанат апайының айтуынша, Алтын Сапаровна балабақшаға есепші болып орналасыпты
Жолдасы әскери адам көрінеді
Осы қалада таныстары аса көп емес екен
Жұмыс барысымен жақында ғана қоныс аударыпты
Бірақ балалары жайлы еш нәрсе айтпады
«Балалары бар» деген сөзді естісе, іштей олардан қызғанатын сияқтанды Асхат
Сондықтан арнайы сұрау да салмады.
Бірде мынадай жағдай болды
Асхат таяғына сүйеніп бөлмесінен шығып келе жатқан
Айнала жұмсақ орындықтар қойылған ойын залында Алтын апай Сәуле есімді қыздың шашын өріп, бантигін тағып жатыр екен
Оған қалтасынан алып ойыншық сыйлағанын көріп, іші жанып кете жаздады
Кілт бұрылып, бөлмеге қайта кіремін дегенде ыңғайсыз қозғалды ма, әйтеуір оңбай құлады
Қатты ашу қысқандық па, жоқ «менің ғана жақыным» деген өз ойынан қателескенінен бе Асхат жыламады да
Тек жанына Шұға тәрбиешісімен бірге жүгіріп келіп, оны орнынан көтермек болған Алтын апайына:
– Сіз енді маған жоламаңыз! Кетіңіз! – деп безеріп қалды.
Асхаттан мұндай өрескелдікті күтпеген Алтын Сапаровна:
– Асхатжан, саған не болды, айналайын! – деп не болғанын түсінбей ыңғайсызданып қалды.
– Сіз мені өтірік жақсы көрген екенсіз
Маған енді сіздің ойыншықтарыңыздың да керегі жоқ… – деді көңілі босаған бала одан әрі сөйлеуге тамағына тірелген өксіктен ештеңе дей алмай
Сөйтті де ол бөлмесіне кіріп кетті.
Содан біраз күнге дейін ешкіммен сөйлеспей, өзімен-өзі отыратын болды
Бірақ ішкі қызғанышы аздап басылғандай да болды
Өзінен көп жас үлкен кісіге ауыр сөз айтқанына ұялды
Дегенмен, барып кешірім сұрауға тартыншақтай берді.
Бір күні Асхаттың бөлмесіне Алтын Сапаровна арнайы келді
Қолында шағын қағаз сөмкесі бар екен
Онысын үстел үстіне қойды да өзі мұның жанына келіп отырды
Асхат болса, өз әрекеті есіне түсіп, оның бетіне қарауға қымсынды
Осыны түсінсе керек, әңгімені бірінші болып ­Алтын апасы бастады
Ол:
– Асхатжан, сен мені жақсы көресің бе? – деп сұрады.
Бұл басынан бұрын көзін көтеріп, баяу үнмен:
– Ия! – деді.
– Онда екеуміз дос болайық! Мынау саған әкелген сыйлығым
Қане, өзің көрші, ұнай ма саған? – Ол сөмкені баланың қолына ұстатты
Ішін ашып қарағанда көргені – суретті құрастырма ойын мен бұрын-соңды ешкімде көрмеген, әдемі шүберек қалпақ екен.
– Көп рахмет сізге, әйбат тәте! Бала шын қуанып, қасында отырған әпкесін құшақтап алды
Ол да баланы бетінен сүйіп, бауырына басты.
Бірақ содан кейін Асхат Алтын Сапаровнаны сирек көретін болды
Бірақ оған Асхат ренжіген жоқ
Тек оны есіне алғанда, жүрегіне жылы орағандай, ерекше сезім пайда болатынын ұғынды
Оның не екенін өзі әлі түсінбеді
Басқа­лардай емес, оның жанына жақын екенін санасымен сезінді
Ойын Алтын тәтесіне айтқысы келеді
Бірақ нені айтпақ, қалай жеткізбек
Оны көру бала үшін шексіз қуаныш сыйлайды
Алыстан көзі түссе де бір күлімсіреп, «Сіздің бар болғаныңызға шүкір!» дегендей ризашылық білдіретін.
Жаздың жайма-шуақ күндерінің бірі болатын
Бар бала аулада ойнап жүр
Асхат болса көгалда ойнап отырған
Қасына Алтын Сапаровна келіп жайғасты
Үнсіз баланың басынан сипады
Бүгіндікке бірінші көргені болған соң ол:
– Сәлеметсіз бе, әйбат тәте! – деп жылы жымиды.
– Сәлемет пе, Асхатжан! – оның дауысы сәл дірілдеп шықты
Бірақ бала емес пе, Асхат оны байқамады
Ол қолындағы ойыншығымен әуре боп отыра берді
Ал жанарына жас үйірілген Алтын Сапаровна қатты күйзеліс үстінде еді
Ол: «Егер Асхат ересектеу болып, адамдар арасында туындайтын қарым-қатынастарды түсінетін болса, дәл осы кезде менің жүрегімдегі аналық сезімді ұғынған болар еді-ау! Ол өз баламдай арсалаңдап келіп маған құшағын ашса, санамдағы жасқаншақтықты жеңген болар едім ғой» деп қиналады.
Ақылды әрі адал бала оған осында жұмысқа орналасқанда-ақ ерекше ұнаған болатын
Әуелгі кезде өзін «алдамшы сезім болар» деп тежей берген ол Асхатты жан-жақты таныған соң күйеуіне де әңгіме ететін болды
Тоғыз жыл некелі өмірінде бір жапырақ нәрестені Құдайы қимаған соң, бала асырап алу әрекетін бастағанына да бір жылдан асқан еді
Асхат жайлы жолдасына айтқанда, ол да жаны ауырып:
– Мен саған не дейін, Алтын?! Шешімді өзің жаса! Менің көп уақытым жұмыста өтеді, өзің білесің
Баланың қазір ғана емес, есейгенде де жаныңды түсінетін адал боп кездескені жақсы
Жақсы деп таңдап, ертеңгі қартайған күнімізде қасиетсіз біреуге айналса, өкінішіміздің орны толмай жүрерміз
Ақырын бақ, жаным! – деген болатын.
Содан кейін қанша көп ойланып, іштей Асхатты басқа жағынан көргісі келгенімен, оны осы күлімсіреген қалпынан басқаша тани алмады
Сосын: «Мүмкін мен одан идеал жасап алған болармын» деп тартыншақтай берді.
Бір жағынан өзі үшін де қорықты
«Өзім балалар үйіндегі тәрбиешілердей бола аламын ба екен? Егер тым еркелетіп жіберсем, Болат айтқан қайырсыз біреуді өсірермін
Ал одан қорқып, қатал болсам, оны ренжітіп алмаймын ба? Не істесем екен? Қандай шешім қабылдаған жөн болады?» Осы ойлардан әбден шаршаған ол бүгін де әлі дайын еместігін білді
Үнсіз отырып, оның қимылын тамашалап, ақыры үйіне қайтты…
Соңғы кездері Асхат қанша іздесе де Алтын тәтесін таппай қойды
Әншейінде соңғы жаңалықтарды айтып жүретін Ғабит та ештеңе білмейтін болып шықты
Тәрбиеші апайларынан сұраса, олар аса мән бермей, сауалын жауапсыз қалдыра берді
Өзін іштей «демалысқа кеткен болар» деп жұбатып жүрді
Өкінішке орай, олай болмай шықты.
Уақыт түске жақын мезгіл болатын
Алтын тәтесін ойлап отырған ол бөлмесіне келген Салтанат апайынан қоймай сұрап алды – ол күйеуінің жұмыс бабымен басқа жаққа кетіпті.
Бұл жаңалық Асхатқа қатты әсер етті
Үнсіз қалпы төсегіне теріс қарап жатқан баланың көзінен жас парлап аға берді, аға берді
Көрпесін басынан асырып жамылған күйі бетін де ашпай қойды
Ол өзін тоқтатуға дәрменсіз еді
Өмірден ең жақын адамын жоғалтып алғандай сезімде еді
Түскі асқа да зауқы бармады
Түс қайтқасын да төсегінен тұрмаған оны Салтанат апайы күштегендей болып ас бөлмесіне алып барды
Бас тартқанына қарамастан, аздап тамағын ішкізген болатын.
Балалар үйінің іші аспанды бұлт бас­қандай түнеріп кетті
Асхаттың қасындағы балалардың да ұнжырғалары түсті
Олар не болғанын да, оны қалай жұбатарын да білмеді
Тек аяушылықпен дәрменсіз көзін сүзеді
Бәріне дос бола білетін ақкөңіл балаға қол ұшын бере алмағандарына кіжінеді.
Асхат кешкі асқа да бармай қалды
Қасына қайта-қайта келіп жүрген Салтанат тәтесі жалынып бір кесе айран ішкізді
Ол көзінің жасы таусылғандай, жылағанын қойған
Ірге жақтағы дуалдың бір нүктесіне қадала қарап жатыр
Әлсін-әлсін ауыр күрсініп қояды
Сөйтіп жатып ол ұйықтап кеткенін де білмеді.
… Ол жылап-жылап ұйықтап қалған екен
Ұйықтағанмен, өксігін әлі басар емес
Кенет оның құлағына жағымды ән естілді:
Балапаным, балашым,
Ән айтсын саған анашың.
Тәтті ұйқыға бата ғой,
Өскенде батыр боларсың.
Ұйықтамасаң тынығып,
Шаршап-дағы қаларсың.
Асхат жағымды әуенді әнді ғана емес, жұмсақ жылы алақанды да сезінді
Өзіне таныс сияқты
Енді есіне түсті, «Әйбат тәтәсі» ғой
Дәл өзі
Басқа жылы да жұмсақ алақандар бұған таныс емес
Оның басынан сипағаны керім ұнап жатыр
Өзін бейне мысық тәрізді сезінді
Жылы алақаннан бойына қан тарап жатқандай
«Қандай жағымды!» деп ойлады ол
Ал оның ән айтқаны сахнадағы әншілерден бір де кем емес сияқты.
Кенет бөлмеге Батырхан ағай кіріп келіп:
– Балалар ұйықтаған кездегі бұл не қылған ән! Неге мазасын аласыңдар жазғандардың?! – деп әдеттегіден тым өзгеріп, айқайға салды
Шұға тәрбиеші мен дәрігер апай Алтын Сапаровнаны екі қолынан тартып, бөлмеден шығарып жатыр
Асхаттың жаны ауырып кетті.
– Тимеңіздерші оған! – Ол құшағын жайып ұмтылып еді, қабағы қатулы директор оны жібермей қойды
– Анашым! Анашым! – Баланың құлындағы дауысы шықты.
Жылаған дауысты естіп, Салтанат апайы жүгіріп жетіп еді
Асхат:
– Анашым, кетпеші! Кетпеші, Апа! – деп жылап жатыр екен
Көзінен парлап жас аққаны болмаса, өзі ұйықтап жатқан сияқты
Тек қатты терге малшынып жатыр екен
Сүлгімен терін сүртіп, маңдайындағы шашын кейін ысырмақ болып еді, қолына ыстық сезілді
Сонда байқады, ерні албырап, денесі от боп жанып жатыр екен.
Ол дәрігерді шақырып келді
Шамшат ағай:
– Ой, байғұс бала-ай! Қатты қайғырған ғой, – деп қалды, болар-болмас күбірлеп.
Содан Асхат бір жұмадан аса уақытта ақырындап өз-өзіне келе бастады
Қасында бірге жататын қуақы Ғабит: «Анашым! Анашым!» деп жылап, зәремізді алдың ғой, тегі
Не болды сонша жылап?» деп мазақ етіп еді, оған жауап берместен өзіне қайта сұрақ қойды: «Шынымен солай айқайладым ба?» деп ерекше көңілдене күлді
Со күннен кейін Асхат бұрынғыдан да көңілді, мейірімді болып кетті
Оның себебін түсінген ешкім болмады
Тәрбиешілер: «Қашанға дейін жүрсін? Ұмытуға бел байлаған ғой» десті
Бірақ Асхат өзінің түсінде көрген Алтын Сапаровнаға «Ана» сөзін лайық көріп, сол сөзді айтқанына қуанғанын былайғы жұрт ойлап та жатпады
Бала болса өміріндегі ең қымбат сөзді батыл айтқанына мәз.
* * *
Арада екі айға жуық уақыт өтті
Асхат кітап­ханада оқуға кітап қарап жүрген
Қолына түскен суретті кітапқа қызыға қарап тұрып Батырхан ағайдың жанына келгенін де сезбей қалыпты.
– Асхат, сен осында ма едің? Не оқып жатырсың? – дегенде ғана басын көтеріп:
– Саламатсыз ба, ағай! – деді Асхат амандасудан жаңылмай
Сонан соң ғана: «Оқуға кітап іздеп едім, мына машиналар мен мотоциклдерге қызығып кетіппін» деді ақталып.
– Кітап іздегенің жақсы
Жақсы азамат болып өсуге кітаптың көп пайдасы тиеді, осыны ұмытпа! Директор әлденеден ыңғайсызданғандай: – Асхат, кітапханаға сосын келерсің… Қазір менімен бірге аулаға шығасың ба? – деп өтініш жасады.
– Жарайды, ағай! Асхат үлкен кісінің сөзін жерге тастамай, жазылып келе жатқан аяғын сылтып басып, Батырхан ағайына ілесті
Екеуі талдың арасындағы орындыққа қарай беттеді
Жақындағанда байқады – онда бір ер кісі отыр екен.
– Асхат деген бала осы, – деп директор бейтаныс кісіге мұны таныстырды да артынша Асхатқа қарап: – Мына кісінің аты Ермек екен
Ол сенімен сөйлескісі келеді
Қарсы емессің бе? – деді
«Бұл кісінің менде қандай жұмысы болуы мүмкін?» деп ойлаған Асхат «жарайды» деп келісім берді
Ол қарсылық білдірмеген соң директор қайтып келетінін айтып, кетіп қалды.
Еркін әңгімені неден бастарын білмей қиналды
Әйтсе де жас баланың алдында әлсіздік білдіргісі келмей, өзін дереу жинап алды да:
– Иә, жігіт, қалың қалай? – деді.
– Рахмет, жақсы, – деп жауап берді Асхат.
Тағы да сәл үнсіз қалды екеуі де.
– Асхатжан, мен сенің анаңды білуші едім…
Асхат әдеттен тыс қылық жасап, оның сөзін бөліп жіберді:
– Сіз шын айтасыз ба?.
Шынымен білесіз бе? Ол қазір қайда? Маған неге кел­мейді? Айтыңызшы, ағатай, айтыңыз­шы… Бала көзінен ытқып шыққан жасын бір сүртіп тастап, бейтаныс жанның қолын тоқ­таусыз қозғап, тездетіп айтуын өтінді
Еркін үшін одан әрі әңгіме айту тіпті қиындай түсті
«Жүрегі жаралы баланы қайтіп жұбатар екем» деген ой есінен кетер емес.
– Ол… Ол маған сен туралы айтпапты… Айтуға үлгермеген де болу керек… Еркін баланың басынан сипады
– Өзі көп ауыратын еді, сені босанған кезде қайтыс болып кетіпті
Мен ол кезде сен жайлы білмеген едім…
Асхат өзі үшін бейтаныс, бірақ ең жақын жанның ауыр қайғысын естігенде еңкілдеп тұрып жылады
Анасын қазір ғана тауып, артынша жоғалтып алғаны қандай өкінішті! Жігіт ағасы баланы құшақтап, өзіне тартты, ол да баламен қосылып жылап отыр
Оны жұбатпады
Ішінде ұзақ уақыт сақталған шерін тарқатып алсын деді
Біраздан кейін көз жасын байқатпай сұқ саусағымен сүртіп алды да тамағын кенеп алып:
– Асхатжан, сен үлкен жігітсің ғой
Жылама
Анаңнан айырылып қалғаның, тіпті көрмей қалғаның өкінішті, әрине
Бірақ Құдайдың ісіне не шара! Мен Светаның жолдас қыздарын да танитынмын, – Асхаттың жаңа танысы әңгімесін әрі қарай жалғай беремін дегенде:
– Менің анамның аты Света ма еді? – деді ол тамағына тығылған өксіктен әзер сөйледі
Көз жасы көлдей болып, еріксіз ағып жатыр.
– Ия, Света болатын, – ол бір қолымен баланы құшағына тарта түсіп, екінші қолымен басынан сипады
Мұрнын басына тақап, оны мейірлене иіскеді
– Қоя ғой, айналайын! Жылама, ауырып қаларсың
– Бірақ бала жуық арада жұбанатынға ұқсамады
Сосын «Анасы туралы айтсам, тоқтар» деген оймен әңгімесін жалғап кетті:
– Өзі келісті де, сүйкімді еді
Сен қатты болмағанмен, анаңа тартқан екенсің
Көп жылдан кейін, жақында солардың бірін кездестірдім
Сен туралы да содан білдім
– Ол тағы да үнсіз қалды
Асхат «Ол тағы не айтар екен?» дегендей көзіне қарады
Келгенде аққұба көрінген кісінің өңі өзгеріп кеткен екен
Ол қорқып кетті.
– Сіз не, ауырып отырсыз ба? Дәрігер шақырайын ба? Ол көз жасын сүртті де әдеттегі ақкөңілдігімен жаңа танысының жағдайын ойлап кетті
Еркін балаға сыр беріп алғанына ыңғайсызданып:
– Жоқ, айналайын
Ештеңе етпейді
Мен тек… көңілім босап… Қобалжыма, жаным, – деді Еркін өзін де, Асхатты да тыныштандырып
Сосын төбеден түскендей: – Сен маған бала болғың келе ме? – деді.
– Сіз мені асырап алмақшысыз ба? – Бұ­рын өзін «мені мүгедек болғандықтан ешкім асырап алғысы келмейді» деп сендір­ген бала Еркінге таңырқай қарады
Сосын осы жағын анықтап алғысы келгендей: – Менің аяғымның ауыратынын білесіз бе? – деді.
– Саған қалай айтсам екен?.
Асхатжан, сен менің баламсың
Мен әкеңмін
Баласы қандай болса да әке соған бола одан бас тартпайды деп ойлаймын.
Асхат оның соңғы сөзін естіген жоқ
Өмірінде бір рет те оның күні осыншалық ауыртпалықты болған емес
Жаңа ғана анасын тауып, артынша оны жоғалтып алған еді
Енді тағы күтпеген сый – әкесін тапты.
– О, Құдайым! Менің әкемді тауып бергенің үшін Саған көп рахмет! Асхат болмашы дауыспен осылай күбірледі де әкесін құшақтай алды
– Енді менің әкем ба-а-а-р! Бұл жолы бақытқа кенелген бала ауланы жаңғырықтырып айғайлады.
Оны бүкіл «Балалар үйіндегілер» естіп:
– Сен осыған лайықсың, Асхат! – деп тұрды іштей.
