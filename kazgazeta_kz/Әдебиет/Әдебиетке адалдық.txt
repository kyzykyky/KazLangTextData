Қазақ әдебиеттану ғылымының негізін салушы, қазақ филологиясында ең алғаш болып 1941 жылы «ХVІІІ-ХІХ ғғ
қазақ әдебиеті тарихы» тақырыбында кандидаттық, 1946 жылы «Абайға дейінгі қазақ поэзиясы және Абай поэзиясының тілі» тақырыбында докторлық диссертация қорғаған көшбасшы ғалым, көрнекті қоғам қайраткері, зергер жазушы, академик Қажым Жұмалыұлы Жұмалиевтің туғанына 110 жыл толғалы отыр.
 Ол 15.01.1965 жылы өз қолымен жазған өмірбаян дерегінде: «Мен, Қажығали Жұмалыұлы Жұмалиев, әдеби лақап атым Қажым 28.12.1907 жылы қазіргі Аққозы ауыл Советі Жымпиты ауданы (бұрынғы Қаратөбе) Батыс Қазақстан облысы «Жалғыз ағаш» деген жерде туыппын
Әкем Жұмалы Қазиев
Шешем Жауқасын Мырзагелдіқызы
Менің әке-шешем хат танымайтын жай шаруа адамдар болатын
Жұмалыдан: Ақмұқан, Балмұқан, Қайырмұқан, Қажығали атты төрт ұл мен Злиха, Қалау атты екі қыз тарады
Екі үлкен ағамыз мұсылманша хат білетін, қисса, жырларды көп оқитын адамдар болатын да, үшіншісі мүлде оқымаған шаруамен ғана шұғылданатын кісі еді.
Әке-шешем 12 жасымда 1919 жылы қайтыс болды да, мен аға-жеңгелерімнің қолын­да тәрбие­лендім
Шешемнің сүт кенжесі болған­дықтан мен жасымнан қаққы көрмей бұлалау өссем де, оқуға, өлеңге әуестігім ерекше еді
Тіпті хат білмей тұрып, ағаларымның оқыған жырларын тек тыңдау арқылы жатқа біліп, ауыл арасында айта беруші едім
1923 жылға дейін ауылдық мектепте оқыдым да, 1923 жылы Орынбор қаласына келіп, «Ересектер мектебіне» түсіп, онда 1925 жылға дейін оқыдым
1925 жылы Шымкент қаласындағы ауыл шаруашылық техникумына кірдім
1929 жылы осы күнгі Абай атындағы Қазақ мемлекеттік педагогикалық институтқа келіп түстім, оны 1932 жылы бітіріп шықтым» дейді.
Қажым Жұмалиев өңіріміздегі білім мен ғылымның, әдеби-мәдени ортаның қалыптасуына тікелей мұрындық болған тұлға
Ол 1932 жылы Орал қаласында ашылған республикадағы екінші жоғары оқу орны бүгінгі Махамбет Өтемісов атын­дағы БҚМУ-ға оқытушылық қызметке келіп, қазақ филологиясының іргетасын қалаған тұңғыш меңгеруші
Сондай-ақ батыс аймағындағы ақын-жазушылардың басын біріктіріп, шығармашылық орта қалыптастырған облысымыздағы жазушылар филиалының тұңғыш төрағасы
Бұл туралы жоғарыда айтылған өмірбаянда: «…Сонымен қатар алғаш Облыстық жазушылар ұйымының бастығы жұмысын атқарып, облыс көлемінде әдебиет жұмыстарын ұйымдастыру, кадр даярлау тәрізді әртүрлі жұмыстар жүргізуге басшылық еттім
Ол жылдардағы Орал облысындағы жүргізген әдеби істеріміз нәтижелі болды деуге аузым бара алады
Өйткені кейін қазақтың белгілі ақын-жазу­шылары қатарына іліккен: Қ.Аманжолов, Ж.Тілеков, С.Сейтов, Х.Ерғалиев, А.Жұмағалиев, Қ.Тас­тайбеков, т.б
ақын-жазушылар сол Оралда тәр­биеленді» деген жазба қажымтануда ғана емес, облы­сымыздың жазушылар ұйымының негізін салушы кім деген сұрақта да тың тарихи мәлімет екені даусыз.
Қазақ әдебиеттану ғылымында ХVІІІ-ХІХ ғғ
білгірі, махамбеттанушы ғалым деп мойындалған Қ.Жұмалиев Махамбет өлеңдерін ел ішінен аяқтай жүріп жинап, текстологиялық қалыпқа түсіріп, ақынның құпия болып келген мәңгілік мекенін ақсақалдар көмегімен тауып, басына құлпытас орнатқан рухани шырақшысы
Махамбеттің көркем прозадағы әдеби бейнесін «Айқас» атты шығармасы арқылы алғаш сомдаған жазушы.
Қажым Жұмалиевтің өмірі мен шығармашы­лы­ғын толығырақ білгісі келетіндердің қаперіне М.Атымовтың «Қажым Жұмалиев» атты кітабы барын саламыз
Шағын кітап «Жазушы
Ұстаз
Ғалым» деген үш бөлімнен тұрады
Жетістігі қажымтануға жасалған алғашқы қадам, кемшін тұсы – көп нәрсенің айтылмауы.
Бар саналы ғұмырын қазақ руханиятының өркендеуіне арнаған академик Қ.Жұмалиевтің әдеби мұрасының бір бөлігін 2010 жылы «Ақ Жайық қаламгерлер кітапханасы» сериясымен 7 том етіп шығардық
Мұнан кейінгі жылдардың зерттеу нәтижесі ғалымның жеке архивінде кеңестік идеология жариялауға мүмкіндік бермеген мол материалдар сақталып келгендігін көрсетіп отыр
Бұл материалдардың құндылығы қазақ әдебиетінің байлығын еселей түсері анық
Тозығы жеткен қолжазбалар жойылып кетудің алдында тұр
Әрі мұндағы деректердің басым бөлігі қазақ әдебиетіндегі ақтаңдақтарды тануға мүмкіндік беретін сирек жәдігерлер
Көлемі 10 томға жүк болғандай
Баспадан шығаруға көмек қолын созатын азамат табылса, қанекей!
***
Оралдан Алматыға келгеніме төртінші күн
Шаруа академик Қажым Жұмалиевтің туғанына 110 жыл толу мерекесіне дайындық барысы
Сапардың үш күні Қажым ағаның қарашаңырағында сақталған жеке архивін парақтап, ғалымның қызмет жасаған жерлері мен кітапханаларға соғумен өтті
Елден шыққанда жоспарланған басты жұмыстың бірі – Қажым Жұмалиевтің көзін көріп, дәрісін тыңдаған ғылым жолындағы шәкірті, бүгінгі қазақ әдебиет­тану ғылымының ақсақалы, академик Серік ­Қира­баевпен сұхбаттасу болатын
Ғылым ака­демия­сындағылар «ағай қазір көп ешкімді қабылдамайды-ау» деп көңіліме күдік ұялатып қойған
Тәуекел деп телефон соғып мән-жайды айтқаннан кейін Серік аға сол сәтте кездесуге келісімін берді.
Серағаға ұстазы академик Қажым Жұмалиев­тің өзі дүниеден озғаннан кейін алғаш рет жинақталып шығарылған 7 томдық еңбегін сыйға ұсындық
Аға еңбекті парақтап, елің, өзің үлкен іс тындырған екенсіңдер деп ұстазы туралы әңгімені бастап кетті
Алдын ала дайындап барған сұрақтың көп қажеті де болмай қалды.
– Мен өзім мектеп бітіргеннен кейін елде төрт жыл жұмыс жасап барып, 1947 жылы Абай атындағы педагогикалық институтқа оқуға түстім
Ол кезде бірінші курс студенттерінің сабаққа қызығушылығын арттыру үшін дәрісті тәжірибелі оқытушылар жүргізетін
Қыркүйектен таңдап алған орным бірінші парта
Мектептен кейін төрт жыл қарайып қалғаннан кейін бар ықыласым оқуда
Сабақ басталып, аудиторияға студент деген халықтың сүйіспеншілігіне бөленген, қазақ әдебиеттану ғылымындағы жалғыз доктор, профессор Қажым Жұмалиев кіріп келді
Сол кезде Қажекең бар болғаны қырықта екен
Өзім Қажекеңнің аузынан шыққан сөзді қалт жібермей дәптеріме жазып отырдым
Ұстазымыз сөзге шешен, теориялық білімі мол, жады мықты кісі еді
Сабақ барысында жыр үзінділерін түйдек-түйдегімен оқып, талдап отыратын
Студенттерден де соны талап етті, бізде «ондай болмақ қайда?» деп қалғанымыз жоқ
Мен сабақ сайын жауап беруге тырысатынмын
Соны байқады ма, «Серік» деп даралап есіміммен атайтын болды
Қажекең дәріс оқып қана қойған жоқ, кафедра меңгерушілігіне қоса институттың әдебиет үйірмесін басқарды
Шығармаларымызды талдап, түзетіп, тәуір дегенін жариялап отыратын
Ол кез соғыстан кейінгі ел тұрмысының қиындау уақыты, бар болғаны, бір қазақ газеті шығатын
Қажекеңнің арқасында жазғандарымыз сонда басылып тұрды
Кейінгі толқынды қолдау, қанаттандыру үлгісін біз осылайша Қажекеңнен көрдік, – деп бір тоқтаған Серік ағаға, – қолыңыздағы Қажым Жұмалиевтің 7 томдығының жетінші томы «Жайсаң жандар» авторлық нұсқада «Жайсаңдары қазақтың» деп аталғанын күні кеше ағаның архивінен табылған қолжазбасынан біліп отырмын
Әрі «Жайсаңдары қазақтың» көлемдірек көрінді
Салыстырғанымда текстологиялық жағынан тексеруді қажет ететіндігіне көз жеткіздім
Бұл өзі Қажым Жұмалиевтің көзі тірісінде жарияланбаған еңбек
Атауындағы «қазақ» деген сөзді, кейінгі ­бастырушылар «жандар» деп өзгертуі әділетсіз секілді, сондай-ақ қолжазбада Сәкен Сейфуллинді бақайдан қағушылардың іс-әрекеттері толық берілсе, бұл біз оқып жүрген кітапта мүлде жоқ, – дегенмін.
Серік ағамыз сәл ойланып, – Қажым Жұмалиев­тің бұл еңбегі тұлға тануда жазылған алғашқы таңдаулы еңбектің бірі, ал қысқарту авторға қиянат
Қажекең кітаптағы «Сегіз қырлы, бір сырлы» әңгімесінде ұстазы Сәкеннің тұлғасын ғана емес, еліміздегі алғашқы жоғары оқу орнының қалыптасуын, қазақ сынының жай-күйін көркем шығарма тілімен қаз қалпында бере алған
Сәкенге шәкірттері қандай құрмет танытса, Сәкен де шәкірттеріне адал болғанын Сәкеннің ісімен танысқанымда білдім
1937 жылы тергеу изоляторында «шәкірттеріңді ата» дегенде, Сәкен «Менде ізіме ерген шәкірт жоқ, аудиторияда дәріс оқығаным болмаса» деп жауап беріпті
Кер заманның кесірі кейінгіге тимесін дегені ғой
Бәріміз үнсіз қалдық.
Сәкен Сейфуллиннің шығармашылығын өмір бойы зерттеген Серік аға үлкен кісілерге тән тақырыптан ауытқып тоқтамай қоя ма деп едім, олай болмады
Салқынқандылық танытып, негізгі тақырыпқа ауысып отырды.
– Серік аға, Қажым Жұмалиевтің ұлы ­Махамбет әкем ұсталған кезде үйден жеті қап кітап, қол­жазбалар алып кетті деп еді
Қалай ойлайсыз, соны құзырлы мекемелердің архивінен табуға бола ма?
– Қай жылдары Сәкен Сейфуллин ұсталған кезде тәркіленген еңбектерін табам ба деген оймен Алматы қаласы ҰҚК–нің бастығына хат жазып, архивтерінен іздеуге өтініш білдіргенмін
Комитеттің басшысы Бейімбет Майлиннің елінен болып шықты
«Аға, онда Сәкен мен Бейімбеттің тәркіленген мұраларын бірге іздеуге тапсырма берем
Нәтижесін күтейік» деген болатын
Үміт ақталмады
Өздерін бағаламаған қоғам қағазын сақтап қайтсін, гараждарға жинап жағып жіберіп отырған
Қажекеңнің де қағаздарының табылуы қиындау болар.
– Өткен ғасырдың елуінші жылдары Қажым Жұмалиев, тағы басқа қазақ зиялыларының істі болып, әуелі қуғындалып, артынан 25 жылға сотталуына не себеп болды ?
– Бұған Мәскеудің соғыс жылдарынан кейін қайта оянған өктемдігі, әсіресе 1950 жылы «Правда» газетіндегі «Қазақстан тарихының мәселелері маркстік-лениндік тұрғыдан баяндалсын» мақаласындағы «ұлтшылдық» жаласы түрткі болды
Мұның соңы қазақ ғалымдары Е.Бекмаханов, Б.Сүлейменов, Қ.Жұмалиев, Е.Ысмайылов, Қ.Мұхамед­ханов еңбектерінде саяси өрескел қате­лік­тер бар деген желеумен қуғын-сүргінге ұласты.
Қажым Жұмалиев 1951 жылы Алматыдан ­Қа­раған­­дыға жер аударылып, сол жердегі педагоги­ка­лық институтта жұмыс жасады
Қажекеңнің айтуынша, Қарағандыда ішкі істерде жұмыс жасайтын бір жерлесінің үйінде тұрған
Екінші қайтара ұсталып, «халық жауы» деген жалған жала жабылған кезде әлгі жерлесін «халық жауына» сыбайлас болды деп жұмыстан шығарып жіберіпті
Мұндай жағдай жазушы Бердібек Соқпақбаевтың басында да болған
Тарихшы Е.Бекмахановты әуелі Нарынқолға, кейін Шуға жер аударады
Орта мектепте жұмыс жасап көрмеген Е.Бекмаханов әріптесі Бердібектен әдістемелік көмек сұрап тұрады
Әңгімелері жарасқаннан кейін Бердібек үлкен кісіні үйіне шақырып қонақ қылады
Мұны естіген мектеп директоры Бердібекті қауіпті адаммен жақын байланыста болып, мектебіміздің беделіне нұқсан түсірді деп жұмыстан шығарады.
Сол кезде құзырлы органдар мерекелер мен атаулы күндері өздері сенімсіз деп таныған адамдарды тұтқындауды арттыратын
1953 жылы Сталин өлген март айында Қажекеңді «халық жауы» ретінде қайыра ұстап, 25 жылға соттады
Қажекеңнің шәкірттері ретінде бізді де тергеудің астына ала ­бастады
Мұқаш Сәрсекеев, Мәлік Ғабдуллин, Айқын Нұрқатовтарды тергеушілер жеке-жеке шақырып қыспаққа алған
«Ұстаздарыңыз Кенесары, Дулат, Ақан, Шернияз тағы басқалар туралы не айтты? Қазақ халқының азаттығы үшін күрескен, тәуелсіз ел болуын жырлаған көшбасшылар депті
Әдебиет үйірмесі деген желеумен азатшыл жастар ұйымын құрыпты
Сендер сол ұйымның мүшесісіңдер» деп, әдебиет үйірмесі мүшелерінің тізімі мен дәріс дәптерлерді көрсетіпті
«Тізімде сен де барсың, Серік, шақыратын шығар» деп келді жігіттер
Бірақ мені шақырған жоқ
Барлығының жауабы бір деді ме екен? Жігіттер «ұстазымыз кеңес үкіметіне қарсы еш нәрсе айтқан емес, үйірмеде шығармашылықпен айналыстық» депті
Расында да солай еді.
– Серік аға, Қажым Жұмалиев – артында мол рухани мұра қалдырған тұлға
Ұстазыңыздың зерттеу еңбектері мен көркем шығармалары туралы нендей пікірлер айтылды, сіз не дейсіз?
– Қажым Жұмалиев қазақ әдебиеттану ғылы­мында бірінші болып кандидаттық, докторлық дис­сертация қорғады
Ғылым академиясы ашылғанда алғаш корреспондент мүшелікке өтті
Қажекең ғылым жолында шәкірт дайындағанда санға емес, сапаға жұмыс жасаған адам
Сондай-ақ ол туысқан өзбек, қырғыз, қарақалпақ халықтары ғылымының дамуына үлкен көмек көрсетті
Ол кезде оларда ғылым докторлары жоқ еді
Орыс әдебиетіндегі Ломоносов шығармашылығының рухани күші туралы жазған еңбегі де көпшіліктің ықыласына бөленді
Қажекеңнің қай еңбегінен де оның терең білімділігі көрініп тұратын
Одақ көлемінде өзін де, өз ұлтының әдебиетін де өткір тіл, зерек зердесімен мойындата алған ғалымды өз ішімізде аяқтан шалғысы келгендер болды
Бір өкініштісі, бұл жағымсыз әдет әлі күнге дейін жалғасып келеді
«Жұмалиев әдебиетіміздің бастауын кейінге тартты» деген сөз үлкеннің де, кішінің де аузында жүр
«Толыққанды авторлық әдебиет критерийлеріне жауап беретін өкілдер қазақ жұртында XVIII ғасырдан бастап көріне бастады» деген пікірді айтқан бір ғана Қ.Жұмалиев емес
Мұны Бұқардан бастайық деген әңгімені Мұхаң да айтқан
Бұл мәселеде Қажым Жұмалиев Әуезовпен ақылдасып келісімге келген
Қазақ әдебиеті тарихын Бұқардан бастау керегін Қажекеңе Мұхтардың өзі айтқан
Бұл, шындығында, Мұхтар Әуезовтің концепциясы болатын.
Қажым Жұмалиев қазақ әдебиеті тарихының басы XVIII ғасырдан, Бұқардан басталады деген пікірді сол кездегі бар дереккөздерге сүйеніп айтты
Қажекеңнің қолында кейінгі табылған әдеби материалдар болған жоқ
Бұқарға дейінгі ақындардың бірлі-жарлы өлеңдері белгілі болғанымен, әркімге телініп айтылып жүрді
Мағауиннің «мен таптым» деп жүрген өлеңдері – кейінірек белгілі болғанындай, XX ғасыр басында Ғұмар Қараштың ел ішінен жинап жариялаған өлеңдері
Ал XV ғасырдың аржағындағы шығармалар жалпы түркілік ортақ рухани мұра.
Қажекеңнің көркем шығармалары көп емес
Жазушылықпен отыруға ғылыми жұмыстары мүмкіндік бермеген болар
Қажекең оқырманға алғашында өлең, поэмалары арқылы ақын ретінде танылды
Махамбеттің көркем әдебиеттегі бейнесін сомдаумен қаламы қарымды жазушы екенін көрсетті
Ол – ақын, прозаик қана емес, әйгілі «Біржан-Сара» сияқты классикалық операның ­либреттосын жазған драматург
Өз басым Қажекеңнің көркем шығармаларының ішіндегі шоқтығы биігі «Жайсаң жандар» деп білемін
«Жайсаң жандар» қазақ әдебиетіндегі тұлға танудың әліппесі десек болғандай.
– Серік аға, Қажым Жұмалиевтей үлкен ғалымның шәкірті, әріптес інісі болдыңыз
Ол кісінің жеке өмірі, отбасы, мінезі туралы сізден артық білетін кісі болмас деп ойлаймын
Бізге белгілісі Қажым Жұмалиевтің әйелі орыс ұлтынан
Өзге ұлттан әйел алған бір ол емес
Кейбіреулер мұны сол кезде қазақтың оқыған қыздарының аз болғанымен түсіндіреді
Сіз не дейсіз?
– Көзі ашық қазақ қыздары болмады деген сөз қисынсыз
Қажекең ғылыми ізденіспен Мәскеуге жиі барған адам
Бірде досымен су жағасында ­серуендеп жүріп, екі орыс қызымен танысады
Досының атын ұмытып отырғаным
Қажекеңнің «Достық пен ­махаббат» поэмасында досының аты аталады
­Содан әңгімелері жарасып, орыс қыздарымен бірнеше күн бірге жүрсе керек
Қажекең сөзіне берік кісі еді
Содан аламын деп айтып қойған сияқты
Ғылым жолында кездескен адам емес
Қажекеңнің әйелін біз Шура дейтінбіз
Аты Александра
Екі бала тапты
Ұлы Махамбет, мамандығы – биолог
Қызы Тамара, мамандығы – өнертанушы
Екеуінің де қосылғандары өзге ұлттың өкілдері
Қажекеңнің екі баласының да үйлену, ұзатылу тойында болдым
Екі баласының да тойында әйелі болған жоқ
Шағын орта болмаса, қазақтар көп жиналған жерге Шура бармайтын
Жұмыс жасаған адам емес, Қажекеңнің табысы жететін
Ұстазымыз отбасы, айдауда болған жылдары туралы ештеңе айтпайтын
Жиындарда, ғылыми қорғауларда Қажекеңнің терең білімділігі, сөзге ұста екендігі көрініп тұратын
Өз ойын бүкпесіз тіке айтатын
Бұл біреулерге жақпайтын
Өмірде шындықты, тазалықты сүйетін
Команда құруды, жершілдікке бөлінуді білмейтін
Шәкірттері Қазақстанның түкпір-түкпірінен болатын
Менің шәкіртімсің, менің айтқаныммен жүр деп қысым көрсеткен емес
Әдебиет адалдықты сүйеді деп отыратын
Бізден де соны талап етті.
– Серік аға, өтінішімізді аяқ асты қалдырмай шаңырағыңызда қабылдап, сұрағымызға жауап бергеніңізге рақмет
Деніңізге саулық, отбасыңызға амандық тілейміз.
– Ардақты аға академик Қажым Жұмалиев туған Қаратөбе еліне, Ақжайық жұртына сәлем айт
Ұлы­ларын ұлықтау өсер елдің ісі
Істеріңе береке бірлік берсін!
Азамат Мамыров,
Батыс Қазақстан инженерлік-технологиялық университетінің доценті
ОРАЛ
