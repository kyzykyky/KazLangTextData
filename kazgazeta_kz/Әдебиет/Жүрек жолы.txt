Тіршілік жолы тарау-тарау
Тағдыр талай да соған ұқсап әр қиырға тартады
Оны қазақ әдебиетінің ірі тұлғасы болып қалыптасып, үлкен өмір мектебінен өткен Тәкен (Тәуірберген) Әлімқұлов та бастан өткерді
Бір кездері Торланның асуынан асып, Ащысайдың (қорғасынды кент) топырағын басқан бала жігіт бұйырған тұз-дәмді татып, еңбекпен ерте есейді.
Егер ұлағатты ұстаз Қасым Аманжолов өлең өлкесінен көшіп, Тахауи (Ақтан) мен Бердібекке (Соқпақбаев) қарасөз жазуға кеңес бермегенде ұлттық көркем ой көрігінен шыққан «Қаһарлы күндер» мен «Боран», «Менің атым Қожа» мен «Өлгендер қайтып келмейді» болар ма еді, болмас пе еді, бір құдайым біледі
Жаратылыс жұмбағы – бұл.
Сол буынның белді де белсенді өкілі Т.Әлімқұлов беріге дейін өлең жазып, дағдыға айналдырғаны болмаса, прозаға айтарлықтай сүбелі үлес қосты
«Ақбоз ат» («Қаратау перзенттері») романынан кейін бірінен-бірі асып түсетін әңгімелерін ұсынды
Жазушы жиі-жиі оралып отыратын қазыналы Қаратаудың түрлі-түрлі кескін-келбеті; кешегісі, қазіргісі мен келешегі; оның аяулы адамдарының қилы-қилы өмірі көз алдыңнан өтеді
Тәкең соларға теліп, Шоқан туралы сыр шертіп, Махамбет, Тәттімбет, Ақан (Ақжігіт), Ықылас пен Сүгірдің жаңа бір қырынан үңілдіріп, майдан қыл суырғандай бипаздап шеберлік шыңына шығандайды
Ол – ой батыры
Әңгімелерінің әуезесі ерекше, тынысы кең, аясы ауқымды, көркемдігі келісті, сырлы саз бен суретке толы, тұжырым иірімдері терең
Бұл соны леп әкелген туындыларға тұңғыш назар аудартқан марқұм Асқар Сүлейменов болатын
Содан бері бұндай ләззатты лебіз естімегелі қай заман
Таздан тарақ, қаламгер қайрағы – сын әдірем қалғалы бірталай уақыт өтіпті
Іс қожырап береке, сөз сұйылып қадір қашқалы қашан
Ертеңге елегізіп, нық сәулелі сеніммен қарау – адамзатқа тән қасиет.
Тәкең табиғатынан сыпа, қақ-сұқпен жұмысы жоқ
Көбінесе ой үстінде жүріп, ән мен күйді алабөтен жан-тәнімен беріліп сүйетін
Қазақы қонақжайлылықтың қисапсыз аста-төк көкесін көрген ол біздің жұпыны үйге үйірсек еді
Құлай түсіп еміренуі мен тебіренуі сирек болатын.
Менің анам, абысын-ажындары, ел-жұрт Сұлуқара атайтын (Шәрім) Қаратау теріскейіндегі Тұтамғалының қызы еді
Мақал-мәтелдеп сөйлейтін, сөзге шешен, дастан-қиссаларды жатқа соғатын кісі еді
Ары-бері өткенде ғана емес, Тәкен Әлімқұлов, композитор Шәмші Қалдаяқов, прозашы Қарауылбек Қазиев, кинорежиссер Сатыбалды Нарымбетов, ақын Нармахан Бегалыұлы сол шеше дастарқанынан талай дәм татты
Қай жаққа да Шымшаһардағы сол қарашаңырақтан аттанып жүрді
Жарықтық, «Қайрылып құстар келгенше» деп сәбилерді тоңқаңдатып жол қаратып, екі көзі төрт болып ұзақ күтіп отыра беретін сабыр сақтап.
Оның қай шығармасын алсаңыз да елім, жерім деп соққан ыстық жүректің лүпілі естіледі
Мәскеуде жүргенде Беговаядағы кәдімгі ипподромға (қырғызша атмайдан) жиі баратынбыз
Сөйтсек, туған топырақты, даладағы аттар мен зият заттарды, қазақ иісін сағынады екен-ау
Дәл Тәкен Әлімқұловтай жанкүйерді көрсем көзім ақсын
Аяқдопта «Спартакқа» «ауыратын»
Ол сонымен бірге жер түкпірінің қай нүктесінде болсын көшіп жүретіндей
Команда тарихын бақайшағына дейін шағып, бапкерлері мен әр ойыншысына дейін бес саусақтай білетін
Өңі емес, түсінде де көретіндей
Кремль мен кең дала тұтасып кеткен тәрізді
Қазақ топырағында топ жарып, алтын тұғырға көтерілгендер туралы қалам тартқан тарландар некен-саяқ
Ол шабандоздар мен додагерлер, атбегілер мен қыл құйрықтар қақында тамсана баяндады
Түз бен тұлпарлар тағдыры үнемі ордалы оқиғалар ортасынан ойып орын алатын
Уақыт көші ілбіп ілескендерді аямайды ешқашан
Түңіліп те, үңіліп те жүруге елгезек болмасаң мұрша бермейді
Суреткер кәнігі тамыршыдай нысанды солқылдатып тап басады
Кісі кейіптеуде Т.Әлімқұловтың шынайы шеберлігі айрықша атап айтпаса да түсінікті
Нобай, сөз шұғыласы, ишара, ым арқылы сұмдық сыр сездіреді
Ақыл азабы мен сөз тозағы ұзақ жол үстінде көрінеді
Көңілі күптігей Шоқан озбыр Черняевтан кетіскеннен кейін даланың жарты патшасындай жайлаудағы Тезек төренің ауылына келе жатады
Туған халқына алапат өртке қарсы қарлығаш қанатымен су сепкендей қолғанат болғысы келген жан көп толғанады
«Сапар сазы» сол сергелдең сәттің бір ұштығындай, ұшқынындай сезімге бөлейді
Қаһарманның ойы онға, санасы санға бөлініп, өткені өзегін өртейді
Өмірі жол үстінде емес, ой үстінде, өткір қылыштың жүзінде өтіп бара жатқандай, күні кеше шырғалаңға толы шығысқа барған орыс жансызы енді пенде ретінде пұшайман күй құшағында қапаланады
Өр Махамбет, ер Тәттімбет, мұңшыл Ақан, сыр­шыл Сейтек те сондай
Сергек, сезім­тал, Сәруар
Қамшы сабындай қысқа ғұмыр, алдамшы алтайдың қызыл түл­кісіндей жарық жалған кімге опа береді?
Сөйткенмен ауызды қу шөппен сүрткеннен не шығады? Қазақ проза­сының көкжиегі кең
Оның мұр­нын шұнтитып, құлағын құнти­татын тағы да өзіміз
Қай көркемдік құбылысқа да байыптап, байырқалап қағілез қарайтын кез келді
Бісміллә, анадағы «Сөз энергиясы» жиыны бәріне нүкте қоймайтын шығар
Үлкен әңгіме алда әлі
Төл туындыларында Тәкен Әлімқұловтың тапқан олжасы орасан
Немесе марқасқа Махамбет, тебіреністі Тәттімбет, алабөтен Ақанның жан жаратылысына бойлау оңай ма? «Абай жолы» тұрғанда хакімнің бейнесін жасауға ол бармады
Әйтпесе, Қарамола құрылтайынан қайтып келе жатқан қазақтың бас ақынын айшықтаса, Сенатқа хат жазу үстіндегі Абай толғанысын ашып берсе, қалам қуаты жетпеді дейсің бе? Жоқ
«Жұмбақ жанмен» шектелді
Қалың монографияға татитын ересен еңбек – бұл
Басқасы талғам қанжығасында кетпесін, жалғыз «Қараой» қандай! Айға атылған арыстандай, хан қаһарынан да қыңбаған Махамбеттің дәм-тұзы таусылар тұс
Артық ауыс ешнәрсе жоқ! Жазушы күллі оқиғаны көңіл дүрбісімен көргендей
Сол күні бас кейіпкердің жаралы жан дүниесі алағаржақтанады, аруана шөп (бәлкім, жантақ) шалуын тоқтатады, көк қарға қалбаңдап ұшады, аспандағы ай тұтылады
Сұмдық сурет! (Бірақ ақын ажал құшқанда Ай тұтыла ма, жоқ па? Тұл табиғат құбылысы тек Аллаға ғана аян)
Жазушы иландырады
Иманы кәміл
Есте қалдыру үшін жер серігін куәға тартады
Әрбір тыныс белгісі нобай, ой, образ, оралым ойнап тұр
Зерде зері сақтапты: Көкжендетті іздеп шыққанда асығыс аттылы Ақанның алдын қара мысық кесіп өтеді
Сүгірді де күй толғағы қысқанда жетім құлын тағдыры (оқиға қатар өріліп), қатты толғандырып, кеуде кере күрсіндіріп, көзге жас үйіреді
Мұндағы Қара мысық, Алабажақ Ай, Құлдырыңдаған Құлыншақ кездейсоқ кірісіп қосалқы тұрған жоқ.
Т.Әлімқұлов шығармашылығынан шындық шуағы шашырайды, сөз қоры­ның байлығы молайып, жұмырланып, сұлба сұлулана түседі
Қазақ әдебиеті мен журналистикасы жалтақ күй кешіп, қасаңданып, жадағайланып, жапа-тармағай жұтап бара жатқанда олардан тіпті таным, түсінік, тіркес, түйсік ұғым абдырағандай тұсалып, сезім сүрініп, көз тұнады: туашақ, тұрпет, ауызтамыр, кіді, дилы, місет, әнжімді, шалық, кәззап, гәп, алағаржақ, сүмию, қоң, ызғын, манакөнек, мәуірт, діңке, титық, мәзірет, ырық, шүңейт, шаппа, шәркез, маяна, кергілжің, даралақтау, ыпын, әкіреңдеу, сұйқыл, әнтек, дәріп, сұқбат, жәһіл, шырық, баршын, шүңгіл, усиқы, насаттану, кепе, барашақ, нәш, делқұлы, бастаңғы, бабар, әлет, сәндіп, әлпет, өңзелену, бөстек, меңгу, кейіп, меңзеу (мегзеу емес), нәжіс, бейшең, ұтылау, қармалмау, қанжудым, бозбас, шот, суытаяқ, ығыт, нәпақа, кіржамбаз, быдық, кісәпір, қамырығу, месел, кіріптар, текрештену, шенеу, түткілжім, шегірлену, басыр, тағы тағылар
Пай-пай, тізе берсе Ана тілі қандай бай! Ығытымен пайдалана білсе, әлбетте
Рухани жүдеу болмас еді
Нағыз бейнешілдік деп осыны айт! Ойға – ой, сезімге сезім қосады.
Т.Әлімқұловтың кейіпкерлері шетінен мінез-құлыққа бай, ірі-ірі іс-әрекеттен кенде емес
Оқпақ оқымысты пәнәйі себеппен шежіреге шұқшиып:
«Бір адамға байланысты Ұлы жүз сөз болғанда тарихи дәлел үшін айтылған
Немесе бұл жүздің ішіндегі тараулар қанша? Оның таратудың қажеті де шамалы
Екінші жағынан ескертетін бір нәрсе, қазақ Құранды халық
Дулаттың бір тарауы Бестерек болса (?) оның түбі шикі көрінеді
Біреулер орыс, біреулер татар деседі
Оны дәлелдеу қиын
Ал Бестеректің Ақмолда, Бимолда, Жанмолда, Бекмолда, Қарамолда болып бөлінетіні белгілі
Көрші қырғыздағы Саяқ – Бимолдадан тарайды
Сүлгетай, Өтес, Бейімбет, Әйтектер де тарау-тарауға бөлініп кете барады» деп ой кешеді
Тек таратудың ешқандай сөкеттігі жоқ болса да, шалт қимыл-қозғалыс бүй деуінің өзі оны серіктерінің алдында ақтап тұрғандай.
Кім кімге де қазақ қазақ болғалы оның болмысы мен тарихында Қаратаудың орны бөлек тым
Қымбат
Қожабергеннің «Елім-айынан» бастап, кейінгі жыр-дастандарға дейін оның саналуан тағдыршешті кезеңдері көрініс табады
Оңтүстікке соңғы бір барған күзде үстірттегі көсегенің көк жонында адасып жүріп:
Көкшеқұм деген жерім бар,
Жуасы бар таяқтай.
Қаратау дейтін жерім бар,
Алмасы бар аяқтай.
Осындай жерді жамандап,
Атаңа нәлет Құлмамбет,
Ақылың сенің қаяқта-ай, – деп айты­сатын Ысты Майкөтті (Санды­байұлы) Дулат ақыны деп қателессе де М.Әуезов арғы ата-бабасы бауыр басқан бұл тауды сүйсіне суреттейді:
«Әншейінде Қаратау тақыр тасты, қойнауы сусыз, сараң тау көрінуші еді
Ал әзірге біздің келе жатқан жолымызда әр белден ассаң төскейден аққан бұлақ-бастау, сай бойы шалғында көгал, бел-белестері құйқалы, шымы тұтас, тегіс түкті өлкелер, мал ырысты өңірлер екені айқын танылады… Шығыстан батысқа қарай созылған қалың тау – Қаратау
Оңтүстік Қазақстан облысының Шаян, Түркістан аудандары Қаратаудың күнгей бетін бауыр өлкесін алғанда, теріскей жағы – иен алысқа созылған Созақ ауданы
Қаратаудың түстік бөктерінде, қойнауларында қалың қазыналы кендер жатыр… Бұл Қаратаудың басынан иісі қазақ баласына мәлім сонада кешкен бір «көш келетін»
Содан бері қарай Қаратаудың теріскейі мен түстігі аңыз-әңгімеге, дастан-хикаяға толы дерсіз».
Сол сапарда бірге болған Тәкен Әлімқұлов қазақ тауларының тәжін басқаша перзенттік ғашық көзбен көреді: «Қазақ халқының тарихында Қаратаудың қарашаңырақ екенін 1723 жылғы «Ақтабан шұбырынды» айрықша паш етсе, одан арғы да, одан бергі де күрделі дастандардан бұл тауға соқпай өтетіні некен-саяқ дерлік
Қозы Көрпешті Аягөзге аттандырған, алыстан айдаумен келген Айман-Шолпанды саялата білгені, қара қасқа атты Қамбардың, Керқұла атты Кендебайдың өрісі болған, Тайбуырылды Қобыландының қонысы, бала батыр Ер Қосайдың бесігіне айналған! Шораның шешесі бала тілеп, Шашты Әзіздің ақ шеңгеліне түнеген! Бұл тау қиялдың ғажайыбы «Мұңлық-Зарлықты», діннің аяусыз әжуасы «Сауда Ишанды» дүниеге келтірген
Қырық рудан құралған қазақ елінің сансыз тайпасының басын қосқан
Тілдің құнарын, күйдің көркін, әннің әдемілігін арттырған
Бұл таудың ертегі-аңыздардың алтын бесігіне айналуында сансыз ғасырдың шындығы жатыр».
Және: «Сайын даланы күнгей мен теріскейге бөліп, шығыстан батысқа қарай созылып жатқан ежелгі таудың іркес-тіркестеніп, үзіліп, жонданып, қайта жалғасатын тұстары пішіміне қарай әртүрлі аталады
Найза ұстаған батыр, көш бастаған келіншек, жусаған жылқы, шөккен түйе, жортқан қасқыр қилы-қилы белгіге айналған».
Діндар намазға жығылғанда құбы­ладан жаңылмайтындай Т.Әлім­құлов та туындыларында Қараас­пан тауын – Қаратауды Темірқа­зық жұлдызы етіп ұстанады: «Қаратау осындай! Бұған оның жерасты бар таскөмірін, Отанның әлдеқашан игілігіне айналған қорғасын рудасын, фосфоритін қоссақ, оның баянды байлығы шаттандырады
Мың жасаған Қаратаудың құзар басына шығып, қазыналы қойнауын, паналы аясын арымай араласақ та осындай тұңғиық сыр бар.
Шіркін, Қаратау десеңші! Оның шоқтығы – Мыңжылқының басына шықпай көңіл көншімейді
Жусанды дала, шалқар көл, құрақты өзен, шоқты құм, шилі сай сол арадан түгел көрінеді».
Бұл тау мен даланың сиқырлы көріністері мінсіз мүбәрак қаз-қал­пын­да қағазға көшірілсе, ол көтерер ме еді? Әй, қайдам?!.
«Мыңжылқының тұлғасын пайым­даңызшы
Оның ар жағындағы сұлу Сүмбедегі Ақбикеш қарындастың күмбезіне зиярат етіңізші
Қаратаудың қасиетіне сонда қанасыз
Сізге Арқадан соққан жел де, Сырдан соққан аптап та шипадай әсер етеді, шын тастың шиқылы миыңызбен бірге жыбырлағандай болады
Жүз жасаған бүркіттің шаңқылы жұмбақтың жауа­бындай естіледі
Шабытты шағында иесі Кескентерекке түскен сары шолақ бүркіттің тырнағы оталғанда ол дұшпанын кеудемен соғып мертіктірген деген қауесет әлі тірі.
Сізді Қаратаудың тотыдай құлпырған кекіліктері қызықтырады
Сізге Қаратаудың шулаған ұзағы ұнайды
Сіз құздан қарауыл қараған құлжаны, етекте таңы төңкерілген ақбөкенді көресіз».
Көзі қырағы ой қыраны қиядан қанат қағып сол сұлулықты көруге шаңқылдап шүйлігеді:
«Қаратаудың тозаңды баурайымен салыстырғанда осынау Қоңыр-жердің жаннаты Бұйрат барқандардың арасы – тепсең беткейлер
Ойдым-ойдым жазыққа кетпен ұрсаң, суы шылқылдап шыға келеді
Көк майсаның бояуы көн етікті көк етікке айналдырады
Бұл жақтың жусаны да, изені де, бидайығы да, еркегі де, көдесі де ересен күшті».
Қызыл-жасыл қызығына тоймайтын беймарал бояуларға толы дөңгелеген дүние-ай! Аңсар арман, елжі­реткен елес, күмбір-күмбір қоңы­раулы көш-керуен болып, көгілдір көкжиектегі мөлдір көк мұнар, сұлу сағымға сіңіп барады
Оларды бар жан-тәнімен жарқыратып жырлаған жазушының асыл мұраты заңғар уақыт алдындағы азаматтық жауапкершілік жүгі жеңіл ме? Тәкен Әлімқұлов іңкәр ізденістер жетегінде жүріп, перзенттік парыз бен қарызын өтеп өтті қаламы мұқалмай
Ол қайдан келдім, қайда барамын деген мәңгілік сұрақтарға шарқ ұра жауап іздеп, жүректерге нәзік жол тартты
Аттың жалы, түйе қомында жазды
Толғаулары мен шымыр шумақтарының өзінен көркемдіктің иісі аңқып тұратын.
Тәкен Әлімқұл баласы қай жанрға барса да қамшы салдырмайтын тұлпардай қалам қайраткері, қыруар асыл қазына – сөз кенін қопарып, қорғасындай қорытты
Жүйрік сұңғыла жазушының сегіз томдығы мен таңдамалысын жарық көрсеткен «ҚазАҚПАРАТ» баспасы қалың оқырмандар сауабын алып, санаткерлік сапына қосылды
Таныс та, бейтаныс туындыларымен қайта қауышуға мұрындық болды.
Тіл құндылықтарына келгенде Т.Әлімқұловтың аузының салымы бар екен
Сөз бен саз теңізінде інжу-маржан теріп еркін жүзіп жүрген сықылдысыз
Аталмыш жазба жұмыстарында бірауық беймәлім беттерді парақтағанда халық даналығының ұшқындары өте сирек ұшырасатын тіркес, сөйлем, орам мен сөздерді тәспідей тізе берсе, алтын көмбенің төбесінен түскендей күй кешетініңіз бір ғанибет.
Оның драматургиядағы қадамы да әлі сөз бола қойған жоқ
«Қызыл түлкі» комедиясы мен «Махамбет» қасіретнамасы тілге тиек етілмегені өкінішті, әрине
Ол көзден таса, көңілден тыс қалатын тұлға емес, ылғи жүректе тұрады
Орысша жазып, аяқталмай қалған «Судьба скитальца» хикаясы да («Простор» журналында үзінділері басылды) арнайы әңгіме етуді керек етеді
Жаратылысы жайсаң жазушы адам тегінің табиғатына түңіліп емес, шабыт шыңында тұрып, шүңет шыңырау түбіне үңіліп қарады
Періште пендені әуесқойлық әлемі қызықтырады: Ар жағында не бар екен?!
Р.S
26 қазан күні сағат 16.00-де Қа­зақстан Жазушылар одағының мә­жіліс залында жазушы Тәкен Әлімқұловтың туғанына 100 жыл толуы мерейтойының салтанатты кеші өтеді
Келем деушілерге есік ашық.
Аян-Сейітхан НЫСАНАЛИН
