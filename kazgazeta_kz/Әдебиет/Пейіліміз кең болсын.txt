1 наурыз – Алғыс айту күніне орай Қазақ ұлттық аграрлық университетінде белгілі қоғам қайраткері, Қазақстан халқы Ассамблеясының мүшесі, Қазақстанның еңбек сіңірген қайраткері, ­филология ғылымының докторы, тіл жанашыры ­Асылы Османмен студенттердің кездесуі болды.
Еркін пікірталас түрінде өткен әсерлі кездесуді О.Сүлейменов атындағы әлеуметтік-гуманитарлық білім беру және тәрбие институтының директоры Есенгелді Медеуов ашып, жүргізіп отырды.
Кездесуге университеттің профессор-оқытушылары мен студенттері қатысып, Асылы Әлиқызының ұлттық құндылықтарды, ой-сананы, салт-дәстүрді, қазақы тәлім-тәрбиені дәріптеп, мемлекеттік тілді дамытуға байланысты ғибратты әңгімесін тыңдады.
Асылы Әлиқызы: «Бәріміз «Алғыс айту күнінде» ғана емес, әрдайым бір-бірімізге шынайы ниетімізді, алғысымызды білдіріп жүруіміз керек
Пейіліміз кең болсын» дей келе, Қазақстан халқы Ассамблеясының да басты мақсаты – ұлтаралық келісімді нығайтуға, еліміздегі тұрақтылықты қамтамасыз етуге қызмет ету екеніне тоқталды
Тіл мәселесіне ерекше мән беріп жүрген ғалым: «Білім – әлемдік, тәрбие – ұлттық болуы қажет
Ахмет Байтұрсынов айтып өткендей – «сөзі жоғалған ұлттың, өзі де жоғалады»
Сол елдің тілін білген адам ғана сол ұлттың жан дүниесін ұғып түсіне алады» деп сөзін түйіндеді.
Кездесу барысында университеттің «Рухани жаңғыру» гуманитарлық зерттеулер орталығының директоры, академик Хангелді Әбжанов сөз сөйлеп, әр ұлттың өкілдерінен құралған «Достық» студенттік Ассамблеясының мүшелері Алғыс айту күніне байланысты ой-пікірлерімен бөлісіп, өз тілдерінде ризашылықтарын білдіріп, өнерлерін көрсетті.
Кездесу соңында Тәрбие және әлеуметтік жұмыстар жөніндегі проректор Жанар Дәуренбаева Асылы Әлиқызын ҚазҰАУ-дың Алтын медалімен марапаттап, университет ректорының Алғыс хатын табыс етті.
Смайыл БАЗАРБАЙ
