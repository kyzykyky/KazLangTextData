Білім және ғылым министрлігі Ғылым комитеті соңғы жылдары ғылыми зерттеулерді гранттық қаржыландыру мақсатында көптеген ғылыми жобаларға арнайы байқау жариялап, оған әл-Фараби атындағы ҚазҰУ ғалымдары да қатысып келеді
Мәселен, қазақ филологиясы кафедрасының профессоры Дина Әлкебаеваның жетекшілігімен орындалып жатқан «Қазақ тілінің функционалды грамматикасының басымдықтары: теориядан тәжірибеге дейін» деген ғылыми жоба бүгін заманның талаптары тұрғысынан алғанда өзекті әрі оқу үдерісіне қажетті зерттеулердің бірі

Жақында аталған жоба аясында «Қазақ университеті» баспасынан «Қазақ тілінің функционалды грамматикасы» атты оқу құралы жарық көрді
Бұл оқу құралы қазіргі қазақ тілінің функционалды грамматикасына арналған алғашқы оқу құралы болып саналады.
Оқулықтың басты ерекшелігі қандай дегенге келетін болсақ, онда қазіргі оқу үрдісіндегі жаңа технологияның талаптарына сай білім алушының өз бетінше білім меңгеруі басты мақсат екендігі назарға алынған.
Бүгінгі кездегі оқу үдерісінің талап-мүдделері барынша ескеріліп, тапсырмалар мен бақылау жұмыстары жан-жақты қамтылған
Атап өтетін болсақ, әр дәрістің мазмұнынан соң білуге тиіс теориялық мәселелердің қамтылуына назар аудартатын тапсырмалар; студенттің білімін әрі қарай жетілдіруге арналған тапсырмалар; өз бетімен орындауға арналған тәжірибелік тапсырмалар; өзін-өзі тексеруге арналған сұрақтарға жауап іздеу; студенттің қызығушылығын оятатын тапсырмалар; білім алушының логикалық қабілетін дамытуға арналған тапсырмалар және т.б.
Қазіргі дәрістерге бөлінетін уақыт мөлшері бар болғаны елу минут болғандықтан, студент білім қорын өз бетімен толтыруы тиіс
Ал оқулықта дәрісте аз қамтылған, бірақ қамтылуы тиіс мәселелер, содан келіп туындайтын тапсырмалар деңгейі жан-жақты болуы барынша ескерілген.
Аталған оқу құралы ұжымдық еңбек
Өйткені дәріс мазмұны мен тапсырмаларды жазған әр автор қазақ тілінің функционалды грамматикасы бойынша тек өз саласының білікті мамандары
Бұл алғаш басылған оқу құралы жоғары білім беретін оқу орындарының филология, журналистика, заң факультеттерінің бакалавриат бөлімінің студенттеріне, сондай-ақ магистранттарға, PhD докто­ранттарға, жас ғалымдар мен іздену­шілерге, оқытушыларға арналған.
Гүлдархан Смағұлова, 
әл-Фараби атындағы Қазақ ұлттық
университетінің профессоры, 
филология ғылымдарының докторы
