Соңғы жылдары, неге екенін, асыл Анам – Дәнехан жайлы көп ойлана беретін болдым
Анам дүниеден өткен сол бір 1991 жылдың күз айы мен үшін қаншалықты қасіретті болғаны жан адамның басына бермесін
Екі жарылып, екі түрлі тірлік кешкендей болдым
Сыртым бүтін, ішім түтін
Ол кісінің өмірден өткеніне сенгім келмеді
Күн сайын түсіме еніп, ғажайып рахат сезімге бөленетінмін
Сол күні көңілім бір түрлі жайланып, қасымда Анам жүргендей күй кешетінмін
Уақыт бәріне емші
Бара-бара түсіме сирек енетін болды
Әсіресе, қиналсам, қысылсам түс көретінмін
Неге екенін, соңғы жылдары, қанша ойлансам да, үміттенсем де Анам түсіме кірмей жүр
Не болды екен… Ойым сан-саққа бөлініп, мазасыз күй кешудемін
Иә, менің асыл Анама жететін жан жоқ болатын жер бетінде, әлі де солай
Пана тұтатын Асқар тауым еді
Тіршілігінде ол менің ғана Анам емес, елдің-жұрттың, ағайын-туыстың Анасына айналып үлгерген еді
Ағайын-туыстар қандай жағдай болсын анаммен ақылдасатын
Той-томалағы, қуаныш-қайғысы болсын, басында Анам жүретін
Бәрін рет-ретімен, орын-орнымен атқаратын
Ағайын-туыстың абыройын биіктететін, жоғын білдірмей, барын аспандататын
Содан бәрі анамның атын еркелетіп «Дәмеш» деуші еді
Көрші-қолаңмен сыйластығын айтсаңшы
Сатылған аға-Тілепалды тәте, Алдамберді ата-Запихан апа, Қасабек ата, (кемпірінің атын ұмытыппын), Тұрдәлі аға, Дос­жан аға-Клара тәте, Иван-Люда атты көршілеріміз біздің үйдегі барлық жақсылықтарының құрметті қонағы, әрі қолғабыс көрсететін жанашырлары болатын
«Бір шәугім шайды» бөліп ішетін олардың басқосуы үлкен мерекелер сияқты болатын
Осы жанұялардың ұл-қыздары біздер, бір Ананың балаларындай өте тату болдық
Кездеспегеніме, тіпті 35-40 жылдай болса да, олардың бірде-біреуінің есімін ұмытқан жоқпын
Сатылған ағаның – Зинагүл, Бақытгүл, Айнагүл, Серік, Берік; Алдамберді – атаның Жексенбай,Сенбай, Бейсенбай (Төкен), Зейнеп; Иванның – Коля, Миша, Лена; Тұрдәлі ағаның – Тұрсынәлі, Болат Меруерт, Болат, Марс олардың бала кездегі бейнелері әлі жадымда
Өмір соқпақтарының қай тараптарында жүр екен, балалықтың бал дәуренін бірге өткізген бауырларым
Қайда жүрсе де аман болса екен
Көпшілігінің әке-шешелері о дүниелік болып кетті
Жатқан жерлері жарық болсын.
Әкем Тоқай ауыр науқастан небәрі 42 жасында, 1973 жылы 18 тамызда қайтыс болды
Сол кезде мен 7-сыныпта оқитынмын
Алдымдағы ағам Көшкін­бай мен қарындасым Гүлнар мектеп оқушылары болатынбыз
Анам ауылдық емханада еден жуушы болып істеді
Сөйте жүріп, бізді ешкімнен кем етпеді
Қарындасым екеумізді жоғары оқу орнында білім алдырды
Қазір ойласам, небәрі 70-80 сом жалақыны бәріне қалай жеткізді екен деп ойлаймын.
Біздің ауыл – аудандағы барлық ауылдардың жолаушылар тасымалдайтын автобустары өтетін орталық болатын
Біздің үй ары-бері өтіп жататын алыс-жақын туыстардың бір қонып кететін қонақүйі секілді еді
Сол бір туысқандар кездесе қалса анамның қонақжайлылығын тамсана әңгімелейді
Анамның «жоқ» деген сөзін, не бір қабақ шытып, ренжігенін көрмеппін
Көз алдыма елестете алмаймын
Әлде, бізге көрсетпеді ме екен?
Осыдан шығады, бір қызықты эпизодты айта кетейін
Ол кезде аудандық партия комитетінде қызметте едім
Аудандық партия комитетінің бір топ қызметкері арнайы автобуспен Алматы қаласына бір күндік жиналысқа келдік
Кеш қайттық, түнгі 11-12-лердің шамасы
Ертесі сенбі болғандықтан, маған ауылдағы үйде қалуға тура келді
Мені жеткізіп салған бір автобус адамды анам қоярда-қоймай түсіріп алып, қонақ жасап жіберді
Сол қызметтес ағаларым анама риза болып, көпке дейін айтып жүрді.
Халқымызда «табыстыратын да, шабыстыратын да – дастарқан» деп жатады
Анамның дастарқаны бір жиналып көрген жоқ
Қызметте жүрген мен бір қысылып көрген жоқпын
Алыс-жақыннан кім келсе де үйге тартып тұратынмын
Қонағым да аса риза болып аттанатын
Менің жеке архивімде анамның ұлтымыздың көрнекті тұлғалары Қазақстанның Халық жазушысы Әбу ата Сәрсенбаев, академик-жазушы Зейнолла Қабдолов, жазушы Есенжол Домбаевтармен бірге түскен фотобейнелері бар
Әспеттеп сақтап жүрмін
Ол кезде мен аудандық комсомол комитетінің 2-хатшысы едім
Жездем, белгілі ақын Мінуар Әкімханов екеуміздің де әдебиеттегі ұстазымыз Әбу атаны Нарынқолдағы үйіне қонаққа шақырды
Ол кісі бізді олқысынбай Зейнолла, Есенжол ағаларды, баласы Мирас ағаны ертіп біздің ауданға келді
Аудан басшылары да үлкен құрмет көрсетті
Қазақ үй тіктіріп, ауданның көрікті жайлауында қонақ жасады
Біздің де мәртебеміз өсіп қалды
Қайтар жолда Әбу ата бастаған құрметті қонақтарды Сарыжаз ауылындағы біздің үйден аттандырып салдық
Содан бастап, Анам мен Әбу атаның арасындағы сыйластық өле-өлгенше үзілген емес
Алматыға келсем, Әбу атам анам жайлы сұрап, сәлем айтып жататын
Анам да жылдағы соғымның кәделі жерлерін сақтап, атаның сыбағасы деп беріп жіберетін
Сол бір күндердің куәсіндей Әбу атаның Анамның атына жазып берген «Жазушы» баспасынан 1990 жылы қайта басылып шыққан «Толқында туғандар» атты кітабындағы қолтаңбасын көзімнің қарашығындай сақтап келемін
Онда « Жасы үлкен аға санап, сәлемдеме жіберген екенсің, үлкен рақмет
Жазушының ең үлкен жиһазы кітап болады
Ағадан мінген қаракөк тұлпарым деп қабылда
Сәлеммен Әбу аға
5.03.1991 жыл» деп жазылған
Абыз, әулие ақсақалдың шынайы ризашылығы айқын көрініп тұр емес пе?!
Анам ата-баба салтын сақтаудың, үлкенді кұрметтеудің, кішіге ізет көрсетудің, құда-жекжатты сыйлаудың жөн-жобасын, салт-жоралғысын қатаң сақтайтын
Өзі де сыйлайтын, өзгені де сыйлата білетін
Әкемнің туған інісі Тоқтасын тәтемді (біздер солай атап кеткенбіз) – Тетелес, қарындасы Исжан тәтемді – Ақылдас деп аттарын тура атамайтын
Әкемнің әкесі Мырайт атам да анам дүниеден өткенше қолымызда болды
Атамның қас-қабағын бағып, ас-суын әзірлеп, бетіне келген емес
Осындай бірін-бірі сыйлайтын, құрметтейтін жанұяда өстік, еңбекқорлыққа үйрендік
Үйдің барлық шаруасында Анамызға қолқанат болдық
Өкініштісі сол, бәріміздің «өз қолымыз өз аузымызға жеткен» тұста қапыда Анамыздан айырылып қалдық
Ол небәрі 53 жасында төтеннен келген ауыр науқастан көз жұмды
Содан бері де 20 жылдан астам уақыт өте шығыпты
Кейде Анам сол баяғыдай қасымда тірі жүргендей сезіледі
Бірақ асыл бейнесін көре алмаймын…
…Түсімде, дәл осылай тірі жүрсең,
Мәңгілік ұйқыға да келісер ем.
Шын сөзім.
Сізді сағынып жүрмін, Ана.
Серікжан ҚАЖИ,
ақын, Қазақстан Жазушылар
одағының мүшесі
