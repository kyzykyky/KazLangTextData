Еліміздің Еуропа төрінде ЕҚЫҰ-на төрағалық етуі үлкен қуаныш болса, Ұлы Жеңістің 65 жылдығы фашизмді жеңген тарихи күн ретінде бағалы
Қаһарлы соғыс батырларының батылдығын, Отан қорғаудағы ерліктерін баяндап жас ұрпақ жадына өшпестей сіңіру аға буынның асыл парызы.Ұлы Отан соғысы кезінде қазақ азаматтарының ерліктері талай жерде жазылып та, айтылып та жүр
Міне, осындай ел аузында, жүрегінде жүрген нар тұлға Несіпбек Баязитов
Халық жүрегінен орын алған Несіпбек Баязитов ағамыз күміс көмей әншілер мен ұлы ғалымдар мекені Баянауыл топырағында дүниеге келген
Сол қасиетті топырақ оның бойына әншілік өнерді аямай беріпті
Алапат соғысқа дейін қазақ опера және балет театрының әншісі ретінде Алаш жұртына танылған екен
Арқа төрі Баянауылдан Алматыға келіп, қазақ театр өнерінің негізін қалаушылардың бірі, жерлес ағасы Жұмат Шаниннің қолдауымен театр әлеміне өзіндік қолтаңбасын қалдырып, қазақ өнер тарихында алтын әріптермен есімі жазылды
Екінші дүние жүзілік соғыс Н.Баязитов ағамызды Отан алдындағы борышын өтеуге асықтырады
Қанды соғыстағы бастан кешкен тағдыры да қызық
Майдан шебін Қиыр Шығыстағы Амур облысынан бастап, соғыстың шығыс қанаттарында жалғастырып, қайталанбас ерліктер жасайды
Бұл жайлы майдандас достарының естеліктерінде, мұрағат қорларындағы жазбаларда айтылады
Қарулы досы Қапас Ошамбаев: «Н.Баязитов адамгершілігі мол, өте сабырлы, сырт пішіні ішкі дүниесіне сай азамат еді», – деп тебірене жазғанын баспасөз беттерінен оқығанбыз.
Ерлікпен қаза тапқан батыр ұлдың сүйегі сан жылдардан кейін табылды
КСРО Қорғаныс министрлігінің Орталық мұрағатында ол жөнінде деректер бар
Кеңес кезеңіндегі БАҚ-да Баязитовтың батырлығы жайлы аз жазылмады
Сол батырлықты баян ету мақсатында Арқа төріндегі үлкен оқу ордасының 15 мың мүшесі бар ұжымы атамызға «Халық батыры» атағын беруді сұрайды.
Е
Арын,
С.Торайғыров атындағы Павлодар мемлекеттік университетінің ректоры, экономика ғылымдарының докторы, профессор
Күркеліден түлеп ұшты
Көңілде көмескі тарта бастаған қырғын соғыс алапатын «Жорық жолдары» кітабынан оқып, автордың қанды көйлек досы Несіпбек Баязитовтың ерлік жолдарын жан-жақты баяндағаны ауыл тұрғындарын қатты толғандырды
Өйткені, сол қанды қырғында ерлік көрсеткен рота командирі, аға лейтенант Н.Баязитов осы Күркелі ауылының баласы еді
Жерлес ағамыздың ел алдындағы парызын адал өтеп, ер жігітке лайық ерлік жасағаны біздерге мәртебе, жастарға үлгі
Украина жерін азат етуде Несіпбек ағамыздың көрсеткен асқан ерлігі, «Изюм» қаласының Құрметті азаматы атануы бей-жай қалдырмады
Біздікі осы 65 жылдық мерейтой қарсаңында ағамыздың жан қиған ерен ерлігі ескеріліп, төгілген қаны ардақталса екен деген тілек
Батыр ұлымыз Несіпбек Баязитовты «Халық қаһармандары» сапынан көруді қалаймыз
Сол үшін қолымызды қоямыз.
130 адам қол қойған.
Жоғары атаққа әбден лайық
2009 жылғы 17 желтоқсанда «Ана тілі» газетінің №50 санында «Батыр Баязитов» атты мақалада жерлесіміз, Баянауыл өңірінің тумасы Несіпбек Баязитов ағамыздың ерлігі туралы айтылады.
Бар-жоғы 23 жас ғана өмір сүрген Несіпбек ағамыз кезінде ел астанасы – Алматыға театр өнерінің іргесін алғаш қаласқандардың бірі Жұмат Шаниннің шақыруымен барып, атақты Күләш Байсейітова, Қанабек Байсейітов және Құрманбек Жандарбековтармен бірге опералық театр сахнасын табиғи әсем даусымен тербетіп жүрген жерінен әншілік өнерін тоқтатып, Ұлы Отан соғысына өз еркімен аттанады
Ол 62-ші дивизия құрамында алғашында взвод, содан соң рота командирі ретінде ауыр шайқастарға қатысып, Украинаны азат ету барысында ерлік көрсетіп, қаза болады
Бұл туралы Қапас Ошамбаев өз кітабында былай деп жазады: «1942 жылдың 17 желтоқсанында Новая Калитва қаласын азат ету үшін қанды шайқас басталғанда қала көшелеріне бірінші болып Н.Баязитовтың және Алексеевтің взводтары енді
Бұл шайқаста Н.Баязитов ауыр жараланды, бірақ взводты басқарудан бас тартпады…».
Азат етілген Новая Калитва қаласының тұрғындары Кеңес Одағы кезінде осы жайтты мәңгі есте сақтап, жас ұрпаққа насихаттау мақсатында арнайы мұражай ашып, Несіпбек ағамыздың құрметіне «Ол бірінші болды» деген тақырыппен стенд орнатып, қаланың бір көшесіне Н.Баязитов есімін берген екен.
Біз мақалада көрсетілген мәселені толықтай қолдаймыз және Н.Баязитовке «Халық қаһарманы» атағын беру әбден дұрыс деп есептейміз
Бұл ұлы Жеңістің 65 жылдығы қарсаңында бүкіл республикаға таратылып, жан-жақты насихатталған жағдайда ел болашағы – жас ұрпақты отансүйгіштікке тәрбиелеуде игілікті нәтижесін беретініне кәміл сенеміз.
М.Әбдірахманов, халықаралық «Қазақ тілі» қоғамының Павлодар облыстық филиалының төрағасы; А.Хамитов, облыстық Мәшһүр Жүсіп атындағы мешіттің қызметкері; Н.Рысбаев, облыстық «Қазақ тілі» орталығының директоры, А.Қаниев, «Ертіс дидары» газетінің редакторы; Н.Шәйкенова, облыстық кітапхананың бөлім бастығы және басқалар.
Ер есімі өшпейді
Былтырғы «Ана тілі» ұлттық газетінде «Батыр Баязитов» деген басылымның бір жарым бетін алып жатқан көлемді зерттеу мақала жарияланды
Оны облыстық «Сарыарқа самалы» газеті көшіріп басып, дұрыс жасады.
«Батыр Баязитовты» екі газеттің бетінен оқығанда, бұл дұрыс болған екен деген ойда қалдым
Тіпті қуандым да
Өйткені 1970 жылдары орталық газеттерде жарияланған мақаланы оқып, соның ізімен зерттеу жүргізіп, материал жариялағаным бар
Несіпбек командир мен оның қасындағы екі грузин офицерінің мүрделері табылып, патрон ішіндегі қағаздан ерлердің аты-жөні оқылады
Ерлер бауырластар зиратына жерленеді
Іздеушілері бар грузиндердің екеуі де Кеңес Одағының Батыры атағына ие болады
Оларға қарағанда ерліктің көкесін көрсеткен аға лейтенант Несіпбек Баязитов еленбей қала береді
Бұл да бір әділетсіздіктің белгісі еді.
Н.Баязитов туралы «Ерлердің есімі өшпейді» деп мақала жазып, Несіпбектің Баянауылда тұратын ағасы, еліне сыйлы адам Игенмен кездесіп, жазбамды толықтырып алып едім
Сол кездесуден кейін Алматыдан жазушы-журналист, майдангер Қаппас Ошақбаев Баянауылға Иген ағаны әдейі іздеп келіп, Несіпбектің ерлігін өз көзімен көргенін айтып кетеді
Енді міне отыз жылдан соң, Несіпбектің ерлігі еліне жетіп отыр.
Несіпбек аға Батыр атағына лайық!
Төлеубек Қоңыр,
Қазақстан Республикасының Құрметті журналисі.
Халықтың тілегі ескерілсін
Біз «Ана тілі» газетінің №50 (991) санында жарияланған «Батыр Баязитов» атты мақаланы оқып, талай ойдың құшағына бөленіп, көңіл толқытарлық күйде болдық
Себебі әкелеріміз, ағаларымыз Ұлы Отан соғысының құрбандары, ал өзіміз жетімдік тауқыметін тартып өскен ұрпақ едік
Газеттегі жерлес атамыз Несіпбек Баязитовтың ерлігі жайлы құнды деректер кейінгі ұрпақтың есінде қалса оған біздің қуанышымыз шексіз
Сондықтан батыр есімінің «Халық Қаһармандары» сапында болуын қолдаймыз
«Ерлік елге мұра – ұрпаққа ұран», Ер есімі – ел есінде мәңгі сақталуы керек! Бұл келешек жастарымыздың патриоттық сезімдерін оятары сөзсіз!
Президент, Үкімет және құзырлы мекемелер Ұлы жеңістің 65 жылдығы қарсаңында халық тілегін ескереді деген үміттеміз!
Еңбек ардагерлері Ай-апа қажы Иманбекқызы
Аймақова және Оразбек Аймақұлы, Ұлы Отан соғысының құрбандары Иманбек Төлеубайұлының, Аймақ Тәшіпұлының, Бекіш Тәшіпұлының ұрпақтары.
Астана
Бас иіп, тағзым етеміз
Биыл Ұлы Отан соғысындағы жеңіске 65 жыл толғалы отыр
Жеңіс күні қарсаңында біз Ұлы Отан соғысының оқ бораған даласында қаза тапқандардың рухына бас иіп, тағзым етеміз
Содан бері талай уақыт өтсе де ел тағдырына қайғылы із қалдырған сол бір сұрапыл жылдар халық жадында мәңгілік сақталып қалады
Төрт жыл қардай жауған оқ астында батырлық танытып, ерлікпен күрескен ер ұлдарымыздың да есімдері тарихта алтын әріппен жазылып қалатындығы сөзсіз
Бейбіт өмір тарту еткен ардагер ата-апаларымызға қанша құрмет көрсетсек те артықтық етпейді
Біз есімдері тарих беттерінде алтын әріптермен жазылған ағаларымыздың алдында қарыздармыз.
Олардың бірі – Ұлы Отан соғысы жылдары батырлық танытып, Украина жерін жаудан азат етуде Кеңес Одағының Батырлары, грузин ұлтының өкілдері А.Перадзе, А.Н.Тавадзелармен бірге қанды ұрыста ерлікпен қаза тапқан, баянауылдық жерлесіміз – Баязитов Несіпбек Баязитұлы
Ол 1919 жылы Баянауыл ауылында дүниеге келген
1936 жылы өнер жолын қуып Алматы қаласына келеді
Қазақ театр өнерінің негізін қалаушылардың бірі Жұмат Шанин оны театр өнеріне баулыған
Соғысқа дейін опера және балет театрының әншісі болып, он жеті жасында опера тарландары Құрманбек Жандарбеков, Күләш пен Қанабек Байсейітовтар, Жүсіпбек Елебеков, Жамал Омарова сынды бұлбұлдармен иық тірестіре ән шырқаған.
1940 жылы Кеңес әскері қатарына шақырылып, Отан алдындағы борышын өтеп жүріп 1941 жылы Ұлы Отан соғысына аттанады
Неміс-фашист басқыншыларына қарсы жанқиярлықпен күресті
1943 жылы Украина жерін басқыншылардан азат етудегі ұрыста ерлікпен қаза тапты
23 жасында қыршыннан қиылған жас ұлан 1969 жылға дейін хабар-ошарсыз кеткен болып есептелді
1969 жылы Изюм қаласының Заводы селосының тұрғындары «Безымянный» биіктігінен Н.Баязитов пен оның жауынгер жолдастарының мүрделерін тауып, Заводы селосындағы туысқандар зиратына қайта жерлейді
Халық депутаттарының Изюм аудандық кеңесінің сессиясы соғыс жылдарында Отанды қорғауда неміс-фашист басқыншыларымен болған ұрыстарда көрсеткен ерліктері үшін және есімдерін мәңгі сақтау мақсатында оларға «Изюм өңірінің Құрметті азаматы» атағын берді.
Соғыс жылдарынан кейінгі басылып шыққан соғыс ардагері Қапас Ошамбаевтың «Жорық жолдары» атты кітабының басым бөлігі Несіпбек Баязитовтың ерлігіне арналған
Және оның аты Ұлы Отан соғысы Жеңісінің 50 жылдығына арналған Қазақ энциклопедиясы баспасының «Боздақтар» Естелік кітабының 1-томына еніп, батырлығы мен ерлігі жайлы мақала 2009 жылғы 17-23 желтоқсандағы «Ана тілі» газетінің №50 (991) санында жарық көрді.
Ұлы Отан соғысы жылдары неміс-фашист басқыншыларынан Отанымызды азат етуде ерлікпен қаза тапқан баянауылдық жерлесіміз Баязитов Несіпбек Баязитұлына егеменді Қазақстанның ең жоғарғы наградасы «Халық қаһарманы» атағын беруді аудан халқы атынан өтінеміз.
Қ.Шәкіров,
Баянауыл ауданының әкімі
Батырлық дәстүрді жаңғыртқан
Ұлы Отан соғысының отты жылдарында майдан даласынан оралмай қалған азаматтар қаншама
Олар соғыста мерт болды, хабарсыз кетті
Соғысқа қанша адам қатысса, соның бәрі – бір-бір тағдыр
Осындай бір тағдыр иесі, кешегі өмір мен өлім арпалысқан отты жылдары Отан үшін, туған халқының бейбіт өмірі үшін жаумен күрескен ержүрек жауынгер – Баязитов Несіпбек еді.
Ұлы Отан соғысы басталған күннен қолына қару алып, талай жорық жолдарын өткерген, қатардағы жауынгерден рота командирі дәрежесіне жетіп, 547-атқыштар полкінің рота командирі болған жерлесіміз Несіпбек Баязитовтың ерлігі ел жадында мәңгілік сақталуы тиіс.
Жастайынан тума дарынымен көзге түсіп, қазақтың опера және балет театрының әншісі болған Несіпбек Баязитов тірі болғанда қазақ мәдениеті мен өнерін, театрын өркендетуге қомақты үлес қосар еді
Алайда сұрапыл соғыс қажымас қайрат пен жігер иесі болған азаматты 23 жасында қыршынынан қиды.
Ұлы жеңістің 65 жылдығы қарсаңында батырдың есімін ұрпақ есіне мәңгі қалдыру шараларын өткізіп, есімін көшеге беру, мүсінін орнату – кейінгі ұрпақтың қасиетті парызы
Бүгінгі жер басып, тіршілік етіп жүрген адамзаттың бейбіт өмірін қамтамасыз етіп, өздері құрбан болған боздақтар ерлігі ұрпақтар есінде мәңгілік қалуы шарт
Уақыт ілгері жылжып өткен сайын тарих беттері де алыстай береді
Бірақ тарихта қалған боздақтар мәңгілік
Олардың жасаған ерліктері ұрпақтар есінде қалып, ұмытылмауы керек.
Біз өнер мен батырлықты бағалап өскен халық ұрпағы ретінде ата-бабамыздың батырлық дәстүрін жаңғыртқан, ерлігі Украина жерінде аңызға айналған Баязитов Несіпбек «Халық Қаһарманы» атағын беруге лайық деп санаймыз.
К.Жұмадірова,
Павлодар педагогикалық колледжінің директоры
Жас ұрпаққа – өнеге
Несіпбек Баязитов Абай атындағы опера және балет театрының сахнасында Күләш және Қанабек Байсейітовтармен бірге опера өнерінің дамуына өзіндік үлес қосқан адам
Ұлы Отан соғысына өз еркімен аттанып, Украинаны азат ету жолында ерлік көрсетіп қаза болды.
Жерлесіміздің ерлігі жөнінде майдангер жолдасы Қапас Ошамбаев «Жорық жолдары» кітабында жан-жақты баяндайды.
Несіпбек Баязитов сынды батыр жерлестерімізге өзге елдерде ғана емес өз елінде де құрмет көрсетіліп, насихатталуы тиіс деп ойлаймыз
Осы себепті Ұлы Жеңістің 65 жылдығы қарсаңында Несіпбек Баязитов «Халық Қаһарманы» деген мемлекетіміздің ең биік марапатына ие болуға әбден лайық деп есептейміз
Қанды майдандарда ерлік көрсеткен басқа адамдар да тиісті деңгейде өз бағасын алады деген сенімдеміз, өйткені ардагерлердің ерлік істері болашақ буынды тәрбиелеуде зор септігін тигізетіні ақиқат.
К.Шәкәрімов,
Павлодар қалалық «Замандас» клубының төрағасы
Өнерде де орыны бар
Күрделі өнер саналатын опера әншісі болу екінің бірінің қолынан келе бермейді
Күміс көмей әнші Несіпбек Баязитов ағамыздың қазақтың ұлттық өнеріне сіңірген еңбегі бір төбе.
Осындай дарынды ағамыз Ұлы Отан соғысы жылдары фашист басқыншылармен болған қан майданда үлкен ерлік көрсетті
Ұлы Жеңістің 65 жылдығы қарсаңында «Халық батыры» атты патриоттық акцияның басталғаны құптарлық нәрсе
Себебі елін қорғаған қанша азаматтарымыз атаусыз қалып, ерліктері еленбей жатыр.
Жүсіпбек Аймауытов атындағы Павлодар облыстық қазақ музыкалы драма театрының ұжымы жерлесіміз Несіпбек Баязитов ағамызға «Халық Қаһарманы» атағы берілуін толық қолдайды.
М.Манап,
театр директоры, ҚР еңбек сіңірген әртісі
