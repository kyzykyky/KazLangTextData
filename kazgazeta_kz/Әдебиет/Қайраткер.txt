Асылы, сырына әбден қанық замандасыңның, досыңның, қаламда­сың­ның ішкі, сыртқы жан дүниесіне терең үңіле түскен сайын, ол жан туралы түсінік-пайымыңның шеңбер-ауқымы да кеңіп, бұрын қалыптасқан оң пікіріңнің парақтары да санаңда қалыңдай түсетіні хақ
Өзіңнің жан дүниеңе жақын сырлас жанмен жақсы қарым-қатынасты оған ештеңе беріп, не алмасаң да, өмірдің өзі реттеп орнықтырып, бір жолда, бір арнада жиі-жиі жолықтырудың ыңғайын өзі тауып, келтіріп отырады екен
Бұған көз жеткізген кездерім аз емес.
Қазіргі әл-Фараби атындағы Қазақ ұлттық университетінің журналистика факультетін 70-жылдары бітіріп, Алматы облыстық «Жетісу» газетінде алғашқы журналистік еңбек жолымды бастадым
Мектептен соң әскерге баруымыз бар, араға төрт жыл уақыт салып, оқуға түсіп, ­дипломды болған едік.
«Жетісу» газетінің тарихы өте бай әрі тереңде жатыр
Былтыр оның жарыққа шыққанына 100 жыл толды
Қазақ баспасөзінің қара шаңырағы
Іскер басшы, бойында небір жақсы қасиеттері мол танымал журналист-публицист Марат Тоқашбаев туралы осы арада айтуымыздың жөні де, реті де келіп тұр.
«Жетісу» газетіне журналистика фа­культетінің соңғы бесінші курсында оқып жүріп, наурыз айының басында жарты ставкамен тілшілік жұмысқа тұрдым
Түске дейін сабақ, кейде күні бойы редакцияда боламын
Қазақстанның қарт журналисі әрі іскер басшы Әбдуәли Қарағұловтың зейнеткерлікке шығуына байланысты орнына «Социалистік Қазақстан» газетінен Пернебек ­Бейсенов басшы қызметке келгеніне онша көп бола қоймапты
Бірінші орынбасары – Жәнәбіл Темірбеков, екінші орынбасары Баймолда Мусин (екеуі де марқұм болды, жатқан жерлері жайлы болсын), жауапты хатшы – Жұмаш Арғынбаев
Секретариат қызметкерлері Марат Тоқашбаев, Рысбек Сәрсенбаев, ақын Рақымжан Өтегенов (марқұм) екен.
Секретариат – бейнелеп айтқанда отта тұрған қазан ғой
Қақпағы бір жабылмайтын, дүйсенбіден сенбіге дейін бұрқ-сарқ дамылсыз қайнап жатқан «тағамды» бірінен кейін бірін түсіріп алып, «жаңа ет салып» жатқандай, күнде қарбалас шақта жігіттерінің жүгіріп жүргені
­Газет – комбайн, жазғаныңды жазғандай жұтады
Бөлім бастықтарынан кейін бас редактор, оның екі орынбасары, жауапты хатшы қарап, қолдары қойылған барлық тілшілердің өндіріске жіберілген материалдары секретариаттың жігіттерінің қолдарына тиеді де, олар оны арнайы журналға тіркейді
Сенің материалыңның тезірек газетке шығуының ендігі тағдыры жауапты хатшының және макет сызатын осы секретариат жігіттерінің қолында
Мәкең осы «қазандықта» әбден піскен, ысылған азамат
Күнделікті газет шығаруда ауысыммен кезекке түсетін ол таңертең келгеннен түннің бір уағына шейін жүріп, басылымның «отымен кіріп, күлімен шығатын» елгезек жігіт болып шықты
Журналиске жазу үшін – «азық» керек, яғни факті қажет
Осындайда ара-арасында уақыт тауып, гүлден шырын жинаған бал арасындай, әлгі «азығын молынан жинап әкеп, шетінен соны газетке беріп отырғаны
Біз келгенге дейін корректор болып та істепті
Журналист болған соң қарайып қалмауды, жазудан қол үзбеуді ойлады
Сөйтіп, Марат Тоқашбаевтың қаламынан небір көркем очерктер, суреттемелер мен ­талдау мақалалар жарық көрді.
Секретариаттан ауысып, редакция­ның жетекші «Партия тұрмысы» бөлі­мінің насихат секторында жемісті еңбек етті
Идеологиялық жұмыстың қыр-сырын Мәкең осында меңгерді десе болады.
Оның үнемі шығармашылық ізденісте, жақсы атаулыға жақын жүретіндігіне талай рет тәнті болғанбыз
«Жетісу» газетінде жүріп, 70-жылдардың ортасынан халықаралық достық тілі – эсперантомен айналысты
Жасыратыны жоқ, көп журналистер сол сәтте «қажеті қанша соның» деп оған онша мән бермедік
Ал Марат болса, онымен қоймай, үндінің әйгілі Хатха Йога құпияларын зерттеп, арнайы шұғылданды
«Жетісу», «Лениншіл жас» газеттері мен «Білім және еңбек» журналындағы мақалалар соның дәлелі
Кейін өзі қызмет бабымен отыздан астам шетелдерде болғанда халықаралық достық тілі эсперантоның пайдасын көрді
Заман бұлай өзгереді деп кім ойлапты
Мәкең болса, тіл үйренуді сол кезден бастаған еді.
Ол журналистика саласында қызмет ете жүріп қоғам қайраткері дәрежесіне көтерілді
Қандай мәселе болсын, орнықты ой айта білетін, ұлтына, халқына шын жанашыр публицист, патриот азамат ретінде танылды.
1994 жылы ҚР Әділет министрі Нағашыбай Шәйкеновтың шақы­руымен республикамыздағы заң мәсе­лесін терең жазатын тұңғыш респуб­ликалық құқықтық басылым – «Заң» газетін құрып, Бас редакторы болды
Сонда Мәкеңнің іскерлігіне және ұйымдастырушылық қарым-қабілетінің молдығына және бір көз жеткіздік
Марат «Заң» газетін нөлден бастап құрып, оны аз уақыттың ішінде еліміздегі танымал басылымдар қатарына қалай қосқанына куәміз.
Алматы облыстық «Жетісу» газетінде 18 жыл істеп, Алматы облыстық әкімді­гінің ұйымдық-инспекторлық және кадр­лармен жұмыс бөліміне инспекторлық қызметке ауысқам
«Заң» газетінің құ­рылып жатқанынан құлағдар едім
«Құтты болсын!» айтайын деп, Бас редакторы Марат Тоқашбаевқа телефон соқтым
Амандық-саулық сұрастық
Ол кадрлардың жасақталып жатқанын айтты, сосын қызметке шақырды
О баста осы мамандықты шын сүйіп таңда­ғандықтан да, журналистік жұмысқа аңсарым ауып, сағынып-ақ жүргендіктен көп кешікпей газетке ауыстым
Мәкең маған «Заң» газетінің жетекші «Мем­лекеттік құқық» бөлімін басқаруды тапсырды.
Газет қызметкерлерінің отыратын орны жоқ еді
Басында көк базардың қарсысындағы 9 қабатты редакция үйінде шамалы уақыт отырып, Байзақов пен Жандосов көшелерінің қиылысындағы Қазақ мемлекеттік заң академиясы ғимаратының жетінші қабатынан жалға берілген екі-үш бөлмеге орналастық
Академик, заңгер ғалымдар, профессорлар Салық Зиманов, Сұлтан ­Сартаев, Ғайрат Сапарғалиев, Баймұханов, Зайлағи Кенжалиев секілді белгілі, танымал заңгерлермен сонда қоян-қолтық араластық.
Осы ғалымдардың редакция журна­лис­терімен жақсы қарым-қатынас, сыйлас­тықтың қалыптасуы – ұстамды, ұқыпты да тиянақты, сабырлылығымен және көкейге қонымды ойымен өз позициясын әу бастан бекітіп, өзгелердің ықылас-ілтипатын орнықтыра білген Бас редактор Марат Тоқашбаевтың еңбегі.
Арада үш ай уақыт өткенде Мәкең тарапынан күтпеген ұсыныс түсті
Жұмыста отырғам
Өзіне шақыртты
Бардым.
– Сізді Бас редактордың орын­басар­лығына тағайындауға, бұл жөніндегі ойыңызды, пікіріңізді білуге шақырттым, – деді байсалды үнмен Мәкең
Мұндай ұсынысты күтпегем
Қапелімде ештеңе деп жауап бермедім
Жауапкершілігі мол жұмыс қой
Шындығында, жүрексіндім
Айтып көріп едім:
– Сіздің бұл жұмысты игеріп алып кететініңізге сенемін
Жазу да, басқару да қолыңыздан келетінін білген соң, осы тоқтамға келіп отырмын, – деді «менің бір-екі күн ойланайын, көрейін» деген сөзімді тыңдап болған Бас редактор
Ойландым
Арада екі күн өткен соң 1995 жылдың 5 қаңтарында Бас редактордың орынбасары болып бекітілдім
Айтпағым, Мәкеңнің адамгершілік қасиетінің молдығына сол бірге қызмет істеген жылдары көп жігіттер көз жеткізді.
«Заң» газетінің алғашқы саны 1994 жылдың 3 қарашасы күні жарыққа шықты
36 бетпен! Мұндай көлемде респуб­ликамыздағы тұңғыш та жалғыз қазақ басылымы – «Заң» газеті болатын
Макетті, безендірудің түрлі тәсілін жетік меңгерген Марат Бәй­ділдәұлының басшылығының ар­қасында «Заң» газеті Қазақстан жұрт­шылығына тез тарап, тез танылды.
Заңды білмейтініміз рас екен
Жұрт­шы­лықтың заңды білуге құштарлығы артты
Заңгердің кеңесі, заң тұрғысынан кеңес берген айтулы академиктер мен заңгер ғалымдардың жиі жарияланатын мақалаларының арқасында, сонда істейтін журналистер – біздің бәріміздің де енді тұғыры биік, талдауы жетік, түсінікті мақалалар жазуымыз үшін заңды білуімізге талпыныс, құлшыныс, ізденісіміз күшейе түсті
Бас редактор осыны талап етті
Одан еш ұтылғамыз жоқ, заңнамалық құжаттарға жиі-жиі көз жүгіртіп, ендігі жинайтынымыз осындай оқулықтар мен кітаптар болды
Заңгерлік дипломымыз болмаса да өзімізді өзге газет журналистерімен салыстырғанда бұл мәселеде кеңес сұрап келгендерге әжептәуір ақыл айтатындай, әрқайсымыздың кеңес бере алатындай деңгейге көтеріле бас­тағанымызды түсініп, білдік
Мәселен, осы жолдардың авторы «Құпия қаулы» атты материал жазды
Әңгіме мемле­кеттік қызметшілерге қатысты еді
Бұл мәселеге заң тұрғысынан келіп, төрт министрлік сынға алынды
Ол материал бас редактордың батылдығының арқасында жарияланды
Үлкен резонанс туғызды.
1995 жылы «Заң» газеті 10 мың данаданмен тараса, 1996 жылы 86 мың данаға жетті
Оқырмандардың күрт өсуіне сапалы материалдардың, әсіресе жарияланған сын мақалалардың әсері көп болды
Бұл мәселеге Марат Бәйділдәұлының баса назар аударуы, жақсы дүниелерді лездемелерде атап өтуі әрі журналистерге дем беріп, алға жетелей түсуі ұжымды қанаттандырды.
1980 жылы «Жетісудағы» бір топ жас журналистердің қажетті құжаттарын жинап, Журналистер одағының мүшелігіне өткізген де осы Мәкең болатын
Ол кезде «КСРО Журналистер одағының» қызыл билеті қолымызға тиіп, латуньнан жасалған төсбелгісін таққанда, қуанышымызда шек ­болмады
Насихат бөлімінде жұмыс істейтін ол әрі «Жетісу» газеті редакциясындағы Қазақстан Журналистер одағы ­бастауыш ұйымының хатшысы да еді
1982 жылы «Білім және еңбек» журналының бөлім меңгерушілігіне ауысқан кезде, бұл хатшылық міндетті атқарғаным бар
Мұны айтып отырғаным, редакцияда қоғамдық жұмыстарға әрдайым белсене қатысып үйренген басым «Заң» газетінде де сол үрдіспен кәсіподақ комитетінің төрағасы қызметін, Бас редактордың орынбасары әрі жауапты хатшы міндеттерін қоса атқаруыма тура келді
Мұның бәрін, әрине, өзім сұрап, сұранып алған жоқпын, Мәкеңнің сенім артуымен болды
Айтпағым, ол кезде газеттердің дені мәдениет қызметкерлері кәсіподағының Алматы облыстық комитетіне қарайтын
«Заң» газеті де басында осы комитетке қарады, кейін Мәкеңмен ақылдасып, мемлекеттік қызметкерлер кәсіподағы облыстық комитетінің төрағасына жолығып, әңгімелесіп (аты-жөні есімде қалмапты – М.Ә.), осы комитетке бекітілдік
Редакция кәсіподақ комитетінің Ережесін жасап, жиырма жылдық журналистік өтілі бар қызметкерлер жазғы еңбек демалысында енді бұрынғыдай 30 күн емес, 48, ал, он бес жыл өтілі барлар 36 күн демалатын етіп заңдастырғанымыз бар
Қызық болғанда талай тамаша әндердің мәтінін жазған А.Қоразбаев, С.Бәйтереков, тағы басқа белгілі композиторлармен әрдайым шығарма­шылық байланыста жүретін ақын Абдрахман Асылбек ағамыз (марқұм) бір күні жұмысқа келіп тұр
Демалысқа кеткен
Редакциядағы Мұқаш Әзімбайдан кейінгі жасы үлкені сол кісі еді.
– 48 күн тым көп секілді маған, – дейді ол
– Бәрі дұрыс-ақ, бірақ демалысы ұзақтау болған соң үйде жата алмадым
Үйренген кәсібім ғой, жұмысқа ерте шықсам деймін…
Редакцияны, әріптестерін, жазуын сағынған ағамыз «жұмыс істеймін» деп құлшынып тұрса не дейміз? Бас редакторымыз оны жұмысқа шақырту жөнінде бұйрық берді.
Редакциядағы моральдық хал-ахуал да Мәкең басқарған тұста оңды болды
Бәрін «сіз бен біз» арқылы, сыпайы сөз­бен шешу, бәрімен ортақ тіл табысу – оның бойындағы ең жақсы қасиеттердің бірі.
Газетіміз күнде шығып, тоқ-соқсыз жаймен жүріп жатқанбыз
1997 жылдың басында Жамбыл облысы жақтан келген, соның негізінде берілген бір топ топтама материалдарға байланысты бір сойқан басталды-ай
Мәселе кінәсі жоқ кісіні «мал ұрлығын жасаған сенсің» деп, жазықсыз ұрып-соққан полиция қызметкерлері жайлы болатын
Басынан, денесінен қатты жарақат алған әлгі жан бас сауғалап Алматыға қашыпты
«Ақсайдағы» ауруханада 21 күн жатып емделіп, шыққан соң бізге арызданған
Бізден кеткен кемшілік газетке коллаж ретінде берілген полиция киіміндегі жігіттің суретінің астына «Коллаж» деген жазуды ұмытып кеткеніміз
ҚР Ішкі істер министрі Қ.Сүлейменов мырза «Форма киген полицияны тауып беріңдер! Өзіміз жазалаймыз!» деді
Жоқ қой, оны қайдан табамыз
Сөйтіп, ол кісі сол тұстағы ҚР Әділет министрі В.Колпаковқа әлек салып, «өз газетің арқылы бізді әдейі сынадыңдар» деп кінә артқан
Осыдан шыққан шуға байланысты Бас редакторды екі күннің бірінде Әділет министрлігіне «коверға» шақырады
Бір-екі рет Мәкең­мен бірге бардық
Басқа қолдан келетін шара жоқ
Шындығында, кінәсіз жанды қаралау фактісінің орын алғаны рас
Бізді қинайтыны жаңағы құрғыр «коллаж»
«Қызметіңнен өз еркіңмен кет! Әйтпесе газеттің жағдайы қиын болады
Бюджеттен қаржы да бөлінбеуі мүмкін» дегенді естіген Мәкеңнің өңі бұзылып келді
Өзін ойлап отырған жоқ
Газеттің жайын ойлап отыр
Енді не істейміз?! Мұндай шешімге редакция кәсіподақ ұйымы, бүкіл ұжым қарсы болдық
Кәсіподақтың келісімінсіз қызметкерді жұмыстан ешкімнің шығара алмайтынын, заңның біз жақта екенін де білеміз
Дереу кәсіподақтың жиналысын өткізіп, күн тәртібінде арнайы қарап, хаттама жасап, бұл мәселені министрдің тікелей тапсырмасы бойынша бақылауында ұстап отырған оның орынбасарының қолына ұстаттық
«Біз, редакция қызметкерлері түгел дерлік М.Тоқашбаевты қызметінен босатуға қарсымыз» дедік.
Келесі күні жұмысқа таңмен жеткем
Кабинеттің алдына ертелеп келіп тұрған, біз есімін, өзін жақсы білетін кісіні жазбай таныдым
Ол кісі Әділет министрінің және бір орынбасары болатын.
– Жағдайларыңыз қиын, – деді ол амандасып болған соң
– Мені министрдің өзі жіберді
Егер кәсіподақ келісімін бермесе, Марат Бәйділдәұлы өз еркімен орнын босатпаса, екі министрдің арасында жағдай ушығып барады
Әділет министрлігі осы газеттің құрылтайшысы болған соң түрлі әңгіме шығып жатыр.
Бірақ бәрібір келіспедік, келісі­мімізді бермедік
Бізді көндірген ­Марат Бәйділдәұлының өзі болды
Түстен кейін министрдің қабылдауынан келген Мәкең бәрімізге қиын сәтте қолдау көрсеткеніміз үшін алғысын, рақметін айтты
Әрине, өзі құрған газетті тастап кету қиын… Ол кезде ҚР Мемлекеттік тергеу комитеті деген бар болатын
Олар газетте жазылған, жарияланған фактілерді қосымша тексерді, соңында бәрі расталды
Мал ұрлығына қатысты жазықсызды жазалаған полиция қызметкерлеріне тиісті шара қолданылды
Ол жөнінде газетте жазылды.
Мәкең көп кешікпей ҚР Мәдениет және ақпарат министрлігінің ұсынуымен «Қазақстан-1» ұлттық телеарнасының «Ақшам» ақпарат бағдарламасының бас редакторы болып тағайындалды
«Заң» газетіне дейін 1982-1989 жылдары «Білім және еңбек» журналында бөлім меңгерушісі, 1990-1994 жылдары Қазақ КСР Жоғарғы Кеңесінің органы «Халық кеңесі» газетінде бөлім меңгерушісі, жауапты хатшы, Бас редактордың орынбасары секілді бірқатар жауапты қызметтер атқарған ол теледидарды жатырқаған жоқ, жүйесі өзгеше болғанымен, бәрібір журналистік қызмет оған таңсық емес еді
Сол тұста Қазақстан Елордасының Ақмолаға көшірілуіне байланысты осы науқанды ақпараттық тұрғыдан қамтамасыз етуде Марат Тоқашбаевқа үлкен жұмыс атқаруына тура келді.
1999 жылы «Қазақстан-1» телеарна­сының Бас директоры қызметін атқарды
Мемлекет басшысының АҚШ, Ирландия, Ұлыбритания, Түркия сапарларынан тікелей репортаждар берді.
1990 жылы қазақ журналистерінен алғашқылардың бірі болып қажылыққа барған да – Мәкең
Арафат тауынан бірінші болып репортаж жүргізді
Өзі де бұрыннан имандылық жолын мұрат тұтқан азаматқа осы сапардың әсері өте мол болды.
2002 жылы Халықаралық «Қазақстан-Zaman» газетіне басшы болып тағайын­далып, жемісті еңбек етті
Сол басы­лым­ның жанынан балаларға арнап шыға­рыл­ған «Мөлдір бұлақ» журналының алғашқы Бас редакторы қызметін қоса атқарды.
Басылым жұмысын жолға қоюды, оқырманды қандай мәселелер толған­дыратынын дөп басып, білетін Марат Тоқашбаев 2005 жылдан республикалық «Президент және халық» газетінің Бас редакторы қызметін абыройлы атқарып келеді
Басылымның құрылтайшысы болып табылатын «Астана Медиа Пресс» компаниясының Бас директоры
2006 жылдан республикалық мәдени-танымдық «Той әлемі», 2007 жылдан «Этнопедагогика» журналдарын шығарды
«Астана Медиа Пресс» баспасы мен «Астана Медиа Пресс» ақпарат агенттігінің және PR Агенттігінің, сон­дай-ақ «Жыл таңдауы» – «Выбор года» агенттігінің жұмыстарын жақсы жолға қойды.
Ол 6-7 жинақтың, 900-ге тарта ма­қа­ланың авторы
Оның қаламынан туған дүниелер Қазақстан тәуелсіздігі мен еліміздің қоғамдық-саяси өмірі, демократиялық жаңарулар, ұлттық әдет-ғұрыптар мен отбасылық құндылықтар тақырыптарына арналған
Ең алдымен, ол қоғамдық-саяси тақырыптарға қалам тербейтін публицист
Түрлі басылымдарда мемлекеттік тіл, көші-қон мәселесі, шетелдерден қандастарымызды елге қайтару, адам құқығын қорғау, ұлттық рәміздеріміз, еліміздегі демократиялық өзгерістер, құқықтық реформа жайында жүздеген мақала жариялады
Мәселен, «Халық кеңесі» газетінде «Абылай салған жолменен», «Өктемдікті заңдастыру емес пе?», «Азат» қозғалысы Қазақстанның толық тәуелсіздігі үшін күресуге қабілетті», «Горбачев үшінші жаһан соғысында ұтылды ма?», «Бүлік жаңғырықтары», «Империя күйреді», «Жедел-хаттар жекпе-жегі», «Тәуелсіздік! Қазақстан халқының ғасырлар бойғы ұлт-азаттық күресі азаттыққа жеткізді» деген саяси сипаттамалары еліміз үшін екіұдай қиын шақта жазылған еді
Қазір олар әдеттегідей көрінгенімен, ол кезде мұндай мақалалар жазуға азаматтық ерлік пен рух қажет болатын.
Қаламгер, журналист М.Тоқашбаев әрдайым тың ізденістерге қалам тартады
Мәселен, Қазақ теледидарының «Ақшам» ақпарат бағдарламасының Бас редакторы, «Қазақстан-1» телеарнасының Бас директоры қызметінде жүрген кезінде оның «ХХ ғасырдың 20 сәті», «Жұлдыздар жүздесуі», «Сәлем, ХХІ ғасыр!», «Истоки», «Жұмадағы жүздесу», «Қадір түні» жобалары кезінде көрерменнің көзайымы болды
Осы жылдарда АҚШ-тан, Ұлыбританиядан, Ирландиядан, Түркиядан, Сауд Арабиясынан, Жапония­дан, Ресейден арнайы телерепортаждар жүргізді
«Қазақ теледидарында» бірге қызмет істеген әріптестері оның репортаждарды тек қазақ тілінде ғана емес, орыс тілінде де жүргізетіндігін әрі өзі де телекамерамен кәсіби түсіре білетіндігін жастарға үлгі етіп айтып отырады.
Мәкеңнің және бір қыры – танымдық материалдар жазуға шебер
Оны 80-жылдары «Жетісу», «Лениншіл жас» газеттерінен, «Білім және еңбек» журналынан (қазіргі «Зерде») көбірек байқауға болады
80-жылдардың басында шетелдік қазақтар туралы алғашқылардың бірі болып қалам тербеген Мәкең «Лениншіл жас» газеті арқылы мажарстандық түркітанушы Иштван Қоңыр Мандокиді қазақ оқырмандарына таныстырды
90-жылдардың басында Мәскеуге арнайы барып, Ресей думасындағы жалғыз қазақ депутат Аман Төлеевті іздеп тауып, көлемді суреттеме жазды.
Публицистиканы жауынгер жанр деп танысақ, Марат Тоқашбаев осы жанрдың майталман шебері
Жазғандарынан өткен ғасырдағы Ұлы Отан соғысында, от-жалында опат болған әрі қыршын кеткен публицист Баубек Бұлқышевтің сарыны байқалады
Ізденгенді, үйренгенді, жақсыны бойға сіңіріп, қабылдауды қашанда мұрат тұтқан оның қаламынан туған «Уақыттан озғандар», «Сен білесің бе?», «Қатарда жүр қарт солдат», «Дәуір дүрсілі», «Той – қазына», «Бизнесмен болғың келсе…» сияқты жинақтардан отаншылдық, патриоттық, ұлт мүддесіне алаңдаушылық сезіліп тұрады.
Өзі Қазақстан Журналистер одағы мен Қазақстан Жазушылар одағының мүшесі, Қазақстан Журналистер академиясының «Алтын жұлдыз» сыйлығының лауреаты, Қазақстан педагогика ғылымдары академиясының академигі, Қазақ ұлттық әдет-ғұрып, салт-дәстүр академиясының президенті.
Қазақстан Журналистер одағы сыйлы­ғының лауреаты
Қазақстан мұ­сыл­мандары діни басқар­масы ақыл­дастар алқасының мүшесі, Қазақстан қа­жылары қауымдас­тығының басқарма мүшесі
«Астана» медалінің иегері
Елбасының бірнеше мәрте Алғыс хатына ие болған
Еңбегі осылайша жемісті де өрісті өріліп келе жатқан, сөзге берік, досқа адал, адамгершілігі зор осынау азаматты Бәйділдә ұрпағының бәйтерегі дегеніміз әбден орынды
Бес баласын өсіріп, ұлын ұяға, қызын қияға қондырып, немере сүйіп отыр.
Алматының іргесінде, Талғар қала­сында туғанымен, Шелек өңірінде өсіп, орта мектеп бітірісімен шопанның көмекшісі, Қаратұрық сегізжылдық мектеп-интернатында тәрбиеші, мұғалімдік қызметтер атқарған оның өмірден түйгені, көргені мол әрі өмір ерте есейткен сыңайлы
Жүзінен әрдайым мейірім-шуағы есіп тұрады
Мәкеңмен «Жетісу» газетінде жүргенде түскі асты ертерек ішіп алып, үлкен-кішіміз бар, үстел теннисін соғатынбыз
Бұл 70-жылдардың соңы еді
Газет атаулының бәрі Қазақстан Компартиясы Орталық Комитеті Баспасының баспаханасында басылады
Баспа басшылығы барлық редакцияға бір-бір үстел теннисін сыйға әперген
Кейде жұмыстың соңынан қалып, бір-екі сағат соны соғамыз
Қимыл деген жақсы ғой
Ой еңбегінен соң біраз серпіліп қаласың
Сол кезеңде теннис ойнына қатысатындардың арасынан тұмаумен ауыратындар тіпті кездеспеуші еді
Оны өзім «профком» ретінде «бюллетень» толтырған кезімде анық байқадым
Сол үстел теннисі тартысында Мәкеңе төтеп беретіндер кемде-кем еді
Жақсы да шебер ойнайды
Шетінен ұтады
Теннистің ракетка қалағын сол қолына ұстап алып шарды сақылдата соғады да жатады
Қарсыласының қандай қиын да, кері соққысын, жерде болсын, көкте болсын қалақпен демде қағып алып, өзіне қайтаратын Мәкең:
– Жігіттер, көрдіңдер ме, мен сол қолыммен ойнап жатырмын
Ал оң қолыммен ойнасам не болады? – деп, әріптестерін әзілдеп таң-тамаша ететін
Шындығында, Мәкең қаламды оң қолға ұстап жазғанымен, солақай екені рас
Сол секілді қалағың мен қаламың қолыңнан түспесін, Мәке!
Марат ӘБДІХАЛЫҚ,
Қазақстанның Құрметті журналисі, 
Қазақстан Республикасының 
мәдениет қайраткері
