Данеш Ахметұлы
«Адамның басы Алланың добы» деген әнзалы рас
Сол доп іспеттес домалақ дүние мына фәни жалғанда не көрмейді дейсіз, бәрін де көреді
Домалап бара жатып тауға да тиеді, тасқа да соғылады
Суға тұншыға жаздап, шөлге қақталады
Майда көгалға маңдайы тиіп, жылқы жусауындай рахатқа батады
Маңдайына жазылғанның бәрін көреді

Айтайын дегенім, бастан өткен белгі­лі жайт еді
Енді соны баян етсем деймін.
Ленин дәуірінің құлап, азаттықтың ақ таңы арайлап атқан кез еді
«Дін – қараңғы ін» деген Лениннің қызыл батпағынан зорға құтылып, жасыл жағалауға қолымыз енді-енді жетіп, сілкіне бастаған жасаң шақ еді

Дін қайта түледі
Пәлен жыл қағаберісте қалған Ислам дүниесі Алланың сағынтып жіберген сыйындай болып, елімен қайта қауышқан
Үй-үйді жайнамаз аралап, ашық тұрған есіктерден әндетіп оқылған қасиетті Құран мақамы естіле бастады
Ауыл-ауылда мешіттер салтанат түзеп, ел жаппай дінге көшті
«Елден қалмайын» деп, осы дүрмекке мен де ілестім.
Әсілі, дін қағидасын жас кезде үйренген дұрыс қой
Оған жағдай болды ма? Енді, міне, үйрену деген, тіптен, қиынға соққан
Тіл келмейді
Буын қатып қалған
Күні бойы жалқы сөйлемді зорға жаттағанымды еш жасыра алмаймын.
Бірақ, адам жеңбейтін не нәрсе бар?! Зейін қойсаң, оны да ұғады екенсің
Қинала-қинала келе төрт сүре, жалғыз дұғаны жаттап тындым
Жаттауын жаттасам да, қирағатына келтіріп айту тағы қиынға соқты
Жай айта салуға тағы болмайды
Әй, қиналдым-ау!
«Ықылас», «Фәтиха», «Фәлақ», «Нәс» сүресі мен «Құнт» дұғасын жаттап алғаннан кейін, өзімді тура дін жолында жүрген адамның қалпында сезіндім
Енді қасиетті Құранның өзін айналдыра бастадым
Мақсатым – тып-тиянақты етіп оқитын халге жету еді
Көп айналдырдым
Алайда, өзім діттеген тұсқа жете алмадым.
Бір күні көрші ауданның шалғай шетінде тұратын туысқаным өмірден озып, соның жаназасына бардым
Мұ­ның өзі қиян тұстағы жаңадан ашылған ауыл екен
Жаңа ашылған ауыл болғаннан кейін әркім әр тұстан көшіп келіп, түтін түтететін көрінеді
Қырық рулы ел аядай ауылда тірлік етеді екен
Ең ыңғайсыз жері – сол ауылда молда болмай шықты
Өздері молда деп атаған біреу бар екен, ол қалаға кетіп қалыпты
Сонымен, молда жоқ
Көрші ауылдардан молда іздеп кеткендерден де хабар жоқ.
Жаз айы еді
Күн ыстық
Уақыт өтіп барады
Мәйіт бұзылатын түрі бар
Молдасыз жаназаға жиналған ел серкесіз отар­лы қой секілді
Өз алдына бағыт алып кете алмай, бір-біріне ықтап, ұйлыға береді
Кешегі әлдекімдер мазақ ететін молданың мәртебесі артып, рухы аспандай түскен
Ақ сәлделі молда көрсек, бас салып, аяғына жығылғандай едік.
Өлген кісінің аты – Кәрім еді
Соның Қоржынтай деген кәрі жездесі болатын
Аяғын сылтып басатын, белі бүкірлеу, бет-аузы отқа күйген терідей тырысқан кемтар жан еді
Сол Қоржынтай таяғын сілтеп:
– О, жамағат, молда жоқ деген не сұмдық? Молдасыз мына мәйітті жер қойнына қалай тапсырамыз
Іштеріңде тегі жөні түзу аят оқитындар бар ма? – деді.
Дауысы жылағандай болып, жүдеп шықты
Жиналған ел толқып кетті.
– Иә, жөн айтады, жібі түзу біреу бар шығар?
– Алыстан келгені бар, жақыннан келгені бар, неге бір мұсылман шықпайды?
– Кәпір болды деген осы шығар?!
– Кәрім дүниеден өткелі сөткеден асты, – деді Қоржынтай, – кеше ертеңгі шайда көз жұмып еді, енді, міне, түс ауып барады
Мәйіт бұзылғалы тұр.
– Мына кісі тәп-тәуір молда көрінеді, – деп, шикіл сары өңді, жағы суалған, көзі жіпсиген, шүйкедей сары шал маған жабыса кетті, – кеше дастарқан басында кәп-кәдімгідей аят оқыған
Өзі бірдеме білетін көрінеді.
– Жо-жоқ, олай демеңіз, – деп, мен шатқаяқтадым.
Елдің бәрі маған төніп, қарай қалыпты
Ақсаңдай басып, Қоржынтай келді
Мені танушы еді.
– Бұл Өкей ғой, – деді көзін сығы­рай­тып, шаншыла қарап, – танимын
Шопыр болатын
Ал, молдалығын білмейді екенмін.
– Қоржеке, – дедім мен енді өз жәйімді баян етіп, – мен молда емеспін
Оны өзіңіз де білесіз
Бар білетінім – төрт-бес сүре мен жалғыз дұға
Дін жолында соны ғана жаныма азық етіп жүрмін
Кеше дастарқан басында сол білетіндерімді оқығаным рас
Оны сізден несіне жасырайын.
– Құран оқи білесің бе? – деді Қоржынтай әлденеге қуанғандай болып, – мұның жөн көрінеді.
– Аздап.
– Ендеше, сен молда боласың.
– Ой, қойыңыз.
– Жоқ, сен боласың.
– Қойыңыз, ол бола қоймас.
– Ендеше Кәрімді жерге жаназасыз береміз бе? – деді көзі ежірейіп, – қандай азамат еді ол, ойлашы.
– Ойланғанда тұрған не бар? Мен молда түгіл, бес уақ намазды да жөнді оқи алмаймын
Ол тұрмақ, дәрет алуымда да шалалық бар.
– Үйренесің, – деді Қоржынтай, – жағдай бәрін де үйретеді.
Жиылған топ дабырласып, қауқылдасып кетті.
– Ә, бәрекелді, молда табылды.
– Аты кім екен өзінің?
– Өкей дейді.
– Молда ма екен?
– Соған ұқсас көрінеді.
– Енді неғып бәлсініп тұр?
– Шала көрінеді.
– Не біледі екен сонда?
– Төрт-бес сүре, шамалы аят білетін көрінеді.
– Бәсе, пошымы молдаға келіп тұр.
– Білмегенді Алла кешеді
Молда болғаны жөн.
– Иә, Алла бәрін біліп тұр ғой.
– Білгені былай тұрсын, бәрін айнадағыдай көріп тұрған шығар?
– Енді Өкей молдаға бас иелік!
– Келістік.
Сөз осымен бітті
Мен табан аудармай молдалыққа рият еттім
Аяқ астынан «Өкей молда» атандым
Енді тырбанбаса болмас
Білгенімше дәрет алып, жаназа жұмысын қолға алдым
Өлікті жөнелтуден аздап хабарым бар еді
Сонымның пайдасы тиді
Әйтеуір, білгенімнің бәрін істеп жатырмын.
Мәйітті арулап жуып, кебіндеп, сыртқа шығарып, ел алдына қойғаннан кейін:
– Ассалауати жаназа, – деп айғайладым.
Ел тына қалды
Менің әрбір сөзім­ді қалт жібермеуге тырысып, әр қи­мылымды бағып тұр
Осы сөз қа­тарынан төрт рет қайталанды
Жүзімді құбылаға бұрып, әлгі білетін сүрелерім мен жал­ғыз дұғаның әрқайсысын үш реттен қайталап, сыдыртып оқып шықтым
Ара-арасында қазақшасын да қосып жіберемін
Қосқандарым олқы соқпады, қайта ойым қордаланып, қоюлана түсті.
Екі дүние жайлы, Алла қағидасы жайлы ішімнен күбірлеп айта келіп:
– Кәрім қандай адам?– дедім.
Жиналғандар ду ете түсті.
– Жақсы адам.
– Иә, жақсы адам.
– Жақсы…
– Қарыздарың бар ма?
– Жоқ.
– Ендеше қабірстанға тарталық.
Жүріп те кеттік
Молдалық тірлігім қабір басында қайта жалғасты
Бү­кіл зиратқа аят оқыдым
Қазылған қа­бір­ді зерделеп, қарап шықтым
Жинал­ғандарға білгенімше уағыз айтып жатырмын
Бейіт басының шаруасы да бітті
Марқұмға Құран аудармаққа бекіндім
Үйге бет алдық…
Сонымен, бұл ауылға шопыр Өкей болып барып, « молда Өкей» атанып қайттым
Қалтам да аздап томпайып қалды…
Ауылға келгеннен кейін осының бәрін Жүрсін молдаға бірін қалдырмай теп-тегіс айтып бердім
Молдакең әу бас­та күлді
Күлді де;
– Өте дұрыс істегенсің, – деді разы кейпін жасыра алмай, – өте сауапты іс қылғансың
Алла білместіктің бәрін әманда кешіреді
Беталысың жөн екен
Енді мен сені оқытпасам болмас…
– Сөйтіңіз, молдеке!..
Молдакең сөйтті
Қашан Құранды судыратып оқығанымша, қасынан қарға адым ұзатып шығармады
Білмейтінім көп екен
Әйткенмен, алдым ашылып қалды
Дәрет алуым түзелді
Бес уақ намазды да толық атқарып жүрдім.
Арада жыл айналып, Кәрім мар­құм­ның жылы да келіп жетті
Ақ «Жигу­лиімді» жайнаңдатып, сыдыртып мен де бардым
Ас қамында жүргендер мені көріп, қуана құшақ ашты:
– Өкей молда келді.
Шай ішіліп болғаннан кейін мал сойылуы тиіс еді
Мен түпкі үйде сәл мызғып алмақ болып, жантайып жатыр едім, біреу келіп;
– Аға, сізді Қоржынтай шақырып жатыр, – деді.
Далаға шықтым
Сойылар малдың қасында, топты адамның ішінде Қор­жынтай тұр екен
Қасына барып едім:
– Мына малға бірдеме оқысаңшы, – деп тілек айтты
Мен:
– Өздеріңнің молдаларың қайда? – деп, өзіне қайыра сұрақ қойдым.
Қоржынтаймен қатар тұрған қауын­ның қабығындай жұқалтаң, жастау жігіт мені көріп, зарлап қоя берді.
– Аға, бұлардың молда деп дарайтып жүргендері мен
Молда атандырып жүрген тағы өздері
Болмаса, менің еш молдалығым жоқ
Төрт сүрені білген жан молда болушы ма еді? Аға, молдалықты сіз атқарыңызшы!
Мен күлдім
Себебі – мына жас жігіт тура менің өткендегі күйімді бұлжытпай қайталап тұрғандай еді.
– Қандай сүрелерді білесің, – дедім.
– «Ықылас», «Фәлақ», «Нәс», «Фә­ти­қа» сүрелерін толық білемін
Енді «Кәу­сар» сүресін жаттап жүрмін, – деді ол.
– Басқасын білмейсің бе?
– Жоқ, аға, бар білетінім – осы
Молдалықты сіз атқарыңызшы!..
– Мақұл.
Бұл ретте де молдалықты түгел мен атқарып шықтым
Дей тұрса да, сапалы, сәтті орындағандай едім.
Кәрімнің жылы өткеннен кейін әлгі ауылда апталап жатып, әлгі жігітті Құранға баулыдым
Намаз оқу, дәрет алу тәсілдеріне сілтеу жасадым
Біз нағыз молдалық жолға түскендей едік.
Несі бар, үйренсін, ауыл болған соң, жалқы мешіт, жалғыз молда керек қой…
