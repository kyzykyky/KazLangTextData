Қорғанбек Аманжолов… Бұл көзі қарақты қазақтың бәріне таныс есім екендігі шүбәсіз
Себебі оның сансыз маңызды тақырыптарды саралаған мақалалары, суыртпақтай сыр тартқан сұхбаттары ел газеті «Егемен Қазақстанда» күн құрғатпай жарияланып жатады ғой
Ендеше, бүгінде таралымы екі жүз мыңнан асып жығылатын бас басылымда он жыл бойы қызметте жүрген журналисті жеті жұрттың тануы таңсық емес, табиғи заңдылық. 
Ол аз десеңіз, Қорғанбектің көсемсөздігі қарымды қаламгерлік еңбегін айғақтайтын «Зұлмат пен ғибрат», «Ақиреттік аманат», «Қызыл сызық» дейтін кітаптары жарық көргені тағы бар
Осынау қазіргі Қазақ елінің тыныс-тіршілігінің қыр-сырын тереңнен толғап, байыппен баяндаған, тақырыбы жүйелі, тартымды да тағылымды кітаптарын оқи отырып, Қорғанбектің «Ана тілі» баспасынан таяуда шыққан «Алапа» жыр жинағына алғы сөз жазған белгілі ғалым, қоғам қайраткері Сауытбек Абдрахманов бауырымыз тауып айтқандай, журналистік жазбаларынан, оның ақындығын ағыл-тегіл тілінен де, ой орамдарынан да жазбай танисың
Жол-жөнекей болса да аталмыш кітаптар жайында пікір білдіре кетейін
Егер «Ақиреттік аманатта» әдеби эсселері, көркем очерктері, жолжазбалары және белгілі тұлғалармен сұхбаттары топтастырылса, ал «Қызыл сызықта» негізінен руханият саласына қатысты еңбектері екшеленген
Осы екі кітапта да журналистика мен көркем әдебиеттің әр түрлі жанрлары қамтылған
Олардың бәрі де мазмұны тақырыбына қарай өрілген, көркем тілмен кестеленген, егемен еліміздің өткен тарихынан, қазіргі алмағайып, аласапыран, қым-қуыт өмірінен деректемелік дәйегі мол толымды туындылар
Бұл жерде біз Қорғанбектің шығармашылық бір қыры – журналистика жолындағы қисапсыз да құнды еңбегіне арнайы тоқталып, ерекше мән беріп отыруымыздың өз сыр-себебі бар
Айтпағымыз, ақындық журналистика саласымен сабақтаса өркен жайып, өлеңдерінің өрісін кеңейтіп, тамырын тереңге жібергендігін еске салу
Қорғанбектің бүгінгі қоғамдық-әлеуметтік өмір-тіршілікті зейін қоя зерделеп, азаматтық және қаламгерлік тұлғасының өресі биіктеуіне, ұлттық пайым-парасатының қалыптасуына, сөйтіп ақындық дарынына даңғыл жол ашқан тәлiмдi мектеп болған уақыт жылнамашысы – журналистиканың өлшеусіз үлес қосқанын, өлеңдерінің өміршең өзектілігі соның арқасы екендігін кесіп айтсақ, қателесе қоймаспыз деген ішкі ойымыз бар
Бұл сөзімізді тірілтетін Қорғанбектің өлең-дастандары.
Осы жерде айтпай кетпеуіме болмайтын бір пікірімді іште бүгіп қалмауды жөн көрдім
Қорғанбек ақынның өмір-тәжірибесі, қазіргі жазу мәнері мен машығы болашақта оның шығармашылық тағдыры прозамен бауырласып кететін сыңайлы деген сәуегейлік жасасам деймін
Бұл, әлбетте, оны өлеңнің өгей баласы дегенім, әсте поэзиясын кемсіткенім емес
Қаламгердің қабілет-қарымы­ның бағыт-бағдар, аяқалысы мені осындай ойға жетелеп отырғаны ғой… Ақын шығармашылығына қатысты осы болжамымды растай түсетін тағы бір дәлелім Қорғанбек поэзиясының денін оқиғалы өлең-дастандардың құрайтыны…
Енді парасатты публицист, көрнекті көсемсөзші Қорғанбектің ақындық жолына шолу жасап, асқан асу-белестеріне ой жүгіртіп көрелік.
Айтты-айтпадағы, қазақ қалам­герлерінің көпшілігі ақындық-жазушылық жолға қарапайым мақала жазып, сосын баспасөз саласында қызмет істей жүре әдебиет көшіне қоныс аударғандары тарихи шындық
Әрине, әуелде өлең жазуға талаптанып, алғашқы балаң жырлары жарияланып, жүре келе жазушылық кәсіпке біржолата ауысқандары да, қолдары жүрмей орта жолда журналистикаға ат басын бұрғандары да бар
Қорғанбектің де аты алдымен ақындықпен шыққан
Оның оныншы сыныпты бітірерде шығарманы өлеңмен жазып, ол Көкшетаудың облыстық газетіне жарияланып, айды аспанға бір-ақ шығарғанын белгілі ақын, актер, кинорежиссер, айтыскер Баянғали Әлімжановтың естелігінен оқығанбыз
Одан кейін университет бітіріп, аудандық, облыстық, республикалық газет-журналдарда әр түрлі қызметтер атқарған
Қайда жүрсе де қазақтың қара өлеңінің қадірін түсірген жоқ
Жүре келе әлденеше өлең кітаптары жарыққа шығып, бүгінде ол айтулы ақындар санатында.
Ақын Қорғанбектің шығарма­шылық жолын айқындап, бағалау үшін мерейтойы қарсаңында «Ана тілі» баспасынан шыққан таңдамалы есебіндегі соңғы кітабы «Алапа» тілге тиек болмақшы
Кітап әуелі поэмаларын, сосын өлеңдерін бөлектен беру арқылы жүйеленіпті
Мұны біз ақынның маңызы жағынан күрделі де көлемді поэтикалық туындыларына айрықша мән бергені деп білеміз
Мысалға, «Қанай–Абылай» поэмасын алыңыз
Бұл ерлік пен елдікті асқақтата, кешегі күннің тарихын тарата да тамылжыта жырлап, бүгінгі жас ұрпақтың туған елінің, ұлықты ұлтының жоқшысы, патриоты болуын саналарына сіңіруді мақсат еткен поэма
Ерен ерлігі мен білікті билігімен танылған тұлға Қанай және ақылы мен айбыны асқақ Абылай хан туралы поэтикалық көркемдігі кемел, тарихи оқиғаның көне көмбесін ашып, көкейкесті тақырыпты жаңаша көзқараспен әдіптеген көркем әдебиетіміздің озық үлгісі
Ақын шалқар шабыт, шұрайлы тіл, жүйелі сөз, парасатты пайым арқылы кейіпкерлерінің тарихи тұлғасын, бекзат болмысын өрнекті өлеңмен өріп, даңқ тұғырына қондырған
Хан мен бидің ел бірлігін ұлықтап, азаттық жолында арпалысқан өнегелі өмірлері нақты іс-әрекеттері арқылы айғақталып, құрғақ мақтау-мадақ емес, мақсатты ұлттық күрестің, жойқын жорықтардың жарқын белестері баяндалған поэма кең құлашты эпикалық шығарма
Дұшпанына тіл безеп, найза кезеген, қос қаруы – қара тіл мен қайқы қылышын қатар сермеген батыр хан, дана бидің Алаш жұртының намысын жыртып, аруағын асырғаны небір нақышты сөз арқылы айшықталған-ақ! Сөйтіп, ақын Қорғанбек қазақтың басын құрап, бағын ашқан, азаттықтың алдаспаны хан Абылай мен би Қанайдың көкейлерін тесіп, көксеген армандары тәуелсіздіктің көк туы болып желбіреп тұрғанына тәу етіп, поэманы мынандай ақ тілегімен аяқтайды:
Мұраты осы еді ғой би Қанайдың,
Арманы осы еді ғой Абылайдың.
Баянды болғай-ды деп баба тілек,
Жырыммен қыдыр-бақты жадылайын.
Жоғарыда ақын поэмаларының кейіпкерлері тарихи тұлғалар және Алаштың айбынын асырып, абыройын асқақтатқан бүгінгі өз замандастарымыз екенін айтқанбыз
Олардың елінің берік бостандығы мен бақытты болашағы жолындағы жанқиярлық ерлігі мен еңбегі ұлтына ұран, ұрпағына мұра болуын мақсат еткен ақынның тағы бір тамаша туындысы «Олжас» поэмасы
Қазақтың ұлттық намыс туының асқақтауын аласартпай, даласының даңқын асыруға аянбай атсалысқан ақберен ақын, қоғам қайраткері Олжас Сүлейменовтің ел мүддесін көксеген азаматтық ерлігін әспеттеп, даналығын даралап, көсілте сілтеп, көркем әрі деректі поэма жазуы да Қорғанбектің шығармашылық қуатының шалқарлығын паш етті
Ұлтымызды уымен тұншықтырып, жанымызға жазылмас жара салып, айықпас дертімен діңкелеткен, еліміздегі атом бомбасын сынақтан өткізу алаңына айналған Семей полигонын аластауға аттан салып, жұртшылықты жұмылдырып, қайсарлық пен қайрат көрсеткен қайран азамат ақынның ерлігін өлеңде өрнектеген, жиһанға жайған да ақын Қорғанбек
Ұлт мұратының, қалың елі қазағының қайғы-қасіреттен қалай құтылып, ойлағаны орындалған шапағатты сәтін сара сөзбен ел тарихында таңбалау ақынның алғыр талантының арқасы, Қорғанбектің күрескерлік рухты желдіртіп, желпінтіп, жігерлендіріп жазған жыр жолдары жақұттай жалтылдап, жаныңды нұрландыратын лебімен баурап алады
Мына бір шумақтарды оқыңызшы:
…Бірігіп майдан құруға,
Бекініп дабыл ұруға,
Ажалдың туын таратқан
Тажалға қарсы тұруға – үндеген.
…Ақынның алмас мір тілі,
Бейне бір күннің күркүрі,
Қалғыған рухты оятып,
Намысты қағып-сілкіді.
…Айтамын әлі ақсарбас,
Жібіткен солай таңды алғаш.
Ақпанның соңы,
Апатты
Жоюдың жолын салды Олжас…
…Бермеген қолдан намысты,
Кернеген жыры ғарышты,
Тәңірге рахмет туғызған
Алашта мұндай арысты.
Иә, кешегі елін қорғап, азаттық жолында жандарын қиған батыр бабаларынша ұрпағын уландырған атом бомбасынан құтқару мақсатында күреске шығып, жеңіске жеткен қазағына көшбасшы болған ақжүрек ақын өнегесін Қорғанбек тамылжыта, тамсанта жырлаған-ақ
Бұл поэмаға арқау болған оқиға, оның бас­ты кейіпкері Олжас ақын хақында елге беймәлім жаңалық ашу мүмкін емес
Алайда қазақ елін қансыратқан қасіретке қарсылық күрес пен оны ұйымдастырған ұлтжанды оғлан Олжастың дүниені дүрліктірген және халық жеңісімен аяқталған бұқаралық қозғалыстың көркем жырға айналуы рухани қазынамызға қосылған олжа.
Ақынның тұрпаты бөлек туындысы, көлемі қомақты, ал көтерген мәселесінің мәні де, ауқымы да аса аялы толағай туындысы «Бірәлі-дастан» шығармасы
Дастан дәуірлік кезеңді қопара, бар шындығын бүкпесіз ақтара жазылғандығымен ерекшеленіп тұр
Бұл дастан кешегі келмеске кеткен кеңес заманында ғұмыр кешкен замандастың қилы тағдыры арқылы қоғамның зұлматтарын, ең бастысы қазақ халқының басына түскен ауыртпашылықты, сол бір қиянаты көп, қызығы тапшы мезгілдің кескін-келбетін сұңғыла суреткерлікпен бейнелеген әрі деректі, әрі көркем поэтикалық шығарма
Бұл өзі қазақ халқының тарихи жолы-шежіресі дейтіндей дастан
Айтулы ашаршылық нәубетін, қырғын соғыс сойқанын, ұлтымыздың текті тамырына балта шапқан отыз жетінің ойранын, жазықсыз жалалы болған ел азаматтарының жаппай ит жеккенге айдалуын, сан жылдарға созылған нәсілдік алалаушылық, ұлттық кемсіту кеселдерін көрген, қисапсыз қуғын-сүргінге түскен, алайда ар-намысын қорғап, жігері жасымай, тізесі бүгілмей, тәуелсіздік туы тігіліп, арманына жеткен аға ұрпақтың ғибратты ғұмырнамасы
Басты кейіпкері Социалистік Еңбек Ері Бірәлі Нұртазин
Оқиғасы деректі, ал жазылуы көркем шығарма
Аталған қиямет-қайым тағдырдың сынағынан сүрінбей өтіп, адал еңбегімен ел төріне шыққан азаматтың өмір жолы ұлтымыздың да басынан өткізген өмірі
Осындай тауқыметті тағдыр туралы толғаныстан шабыттанған ақын өлмес өмір жырын жазған
Қазақ поэзиясының қазынасына қосылған кезеңдік келісті дастан
Қорыта айтқанда, Қорғанбектің тарихи деректермен дәйектелген ғұмырнамалық поэмалары иманды идеясы, көркемдік құндылығымен қымбат рухани қазына
Қазақ әдебиетіндегі ел тарихының шындықпен шыңдалған тың туындысы.
Журналистік қызметтің қазанында қайнап, уақыттың тынысын – ыстық-суығын күнделікті басынан өткеріп жүрген ақын кеңестік кезең мен тәуелсіздік тұсындағы қоғамдық-әлеуметтік өмірдің қыр-сырына мейлінше қанық
Оны зерделей зерттеп, санасында саралап, мына мазасыз мезгіл замандастарының жан дүниесіне қандай өзгерістер әкелгенін өз өлеңдеріне көшіруге асық
Қорғанбектің әдеби кейіпкерлері қиялдан құрастырылмаған, өмірде бар зиялы замандастарымыз, солардың сара сөзбен сомдалған көркем бейнелері
Ақынның жырларына қосып, даралай дәріптеген кейіпкерлері шын мәнісінде ел-жұртына қадірлі, ізгілікті іс-әрекетімен кісілік бағасын асырған аяулы алаш азаматтары
Өлеңдерін таразылай талдап, саралай салмақтап ой қорытсақ, ақынның аңғарымпаз алғырлығына да, дарынының даралығына да көз жеткізу қиынға соқпасы сөзсіз
Жырларының қызуы от-жалын, шуағы шоқтай маздаған, мерейлі-мейірімді сезімге бай
Оларды оқуға барынша ынта-ықыласың ауып, рахат сезіміне бөленіп, көңіл күйің көкке өрлері кәміл
Өйткені өлеңдерінің өресі биік, мазмұны мағыналы, сөзі суретті, ойы қатпарлы, сезімі мөлдір, ақиқаты айызыңды қандыратын қасиетімен оқшау тұр
Ұлтының жан сырын, асыл арманын тереңінен түсінген ақын атамекенін, ана тілін, халқының салт-дәстүрін аялап, әркімнің де осы орайдағы перзенттік парызын ұмытпауын ұлықтап жазған жырлары сенің де сезіміңді оятып, көкірегіңе нұр сәулесін құяры шүбәсіз шындық
Көкірегі көшелі, санасы сәулелі оқырмандар ақын өлеңдерін оқи отырып, өз көңілдерінің көмбесінде жасырынып жатқан құпиясын тауып айтқанына таң-тамаша қалары кәдік
Иә, ойлы адамдарды армандарынан адастырмай, үміттерін үздірмей рухтандыратын қуатты да шуақты жырлар жазған қазақ ақындарының қатарынан Қорғанбектің де айы оңынан туып, дер шағындағы шайыр талантының толыса, кемелдене беретініне сенеміз
Оқырман қауым сенің жырларыңдағы сырларыңа сеніп, сырттай болса да пікірлесіп, мұңын шағып, ой бөлісіп, жанына жақын тарта жүрсе ғана нағыз ақын болғаның
Біздің Қорғанбек осы мақсатқа жеткен ақын
Оның тағы бір ізгі қасиеті ел-жұртын, адамдарды жанындай жақсы көретіні, оны жалынды жыр-дастандары арқылы дәлелдеп жүрген қарымды қаламгер екендігі
Ақын жан сарайы жақсылық, ізгілік, адалдық, қайырымдылық сынды асыл қасиеттерге толы, рухани қазынасы бай адамдарға ғашық
Сондай сом тұлғалы адамдардың бейнесін айшықтауға құштар
Кітаптағы өлеңдердің кейіпкерлері Кенесары хан, Абай, Махамбет, Мағжан, Мұқағали, Сәкен сынды сүлей ақындар, Алаш арыс­тары Әлихан, Ахмет, қазақ әдебиетінің классиктері Мұхтар Әуезов, Ғабит Мүсірепов, сондай-ақ атақты ғалым Салық Зиманов, батыр Мәлік Ғабдуллин, өз қатарластары Жүрсін Ерман мен Жанболат Аупбаев… Айтып тауыса алмайтын қалың тізім… Ақын өлеңдері – атақты адамдар ғұмырнамасы арқылы жас ұрпаққа үлгі-өнеге, тәлімді тәрбие беруге арналған арнаулы туындылар
Бұлар әсте арнау өлеңдер емес, бастан-аяқ поэтикалық портреттер
Қазақтың игі-жақсыларының көркем образдары
­Боя­­уы қанық, айтары ақиқат, өнегесі өмірлік жыр шумақтары бірден көкейіңде жатталып қалады.
Бұл кітапта ақынның атамекені Көкше табиғатының суреттері, жастық дәуреннің думан-қызықтары, тағы басқа сан тарау тақырыптағы өлеңдері де өзіндік өрнегін тапқан
Оқырмандарды ойландыратын, толғандыратын, тебірентетін ақын көкірегінен құйылып түскен жырлар жетерлік
Сырлы сөзбен төгілдіре түзілген сылқым-сұлу жыр жолдарының шуағына шомылдырып, жан-жүрегіңді жібітіп, елтітіп-елжіретіп жіберетін сиқыры бар
Ал шындығында, ақынның әр өлеңіне тоқталып, оның мазмұны мен мақсатын тәптіштей таратып айту мүмкін де емес, қажет те емес
Мақсат Қорғанбектің өлең-дастандарына шола тоқталып, олардың бәріне ортақ сыр-сипатын бағалап, оның өлеңдегі өресін, өзіндік қолтаңбасын, сөйтіп қазақ поэзиясына қандай олжа салғандығын саралау
Біз шамамыз жеткенше сол ойымызды орындаған сияқтымыз.
Сөз соңында, аға жасы – алпысқа абырой-беделін асырып жеткен айтулы ақын Қорғанбектің өзіне де, өлеңіне де ұзақ ғұмыр тілеп, оның өмір жайлы жырларының жалғаса беруіне тілек қосамын.
Қуанышбай Құрманғали, 
Қазақстан Жазушылар 
одағының мүшесі
