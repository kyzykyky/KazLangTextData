Ахмет Кендірбекұлы
КӨКПАР
Суырылып шықты көк дөнен,
Ат емес кейде бап шабар.
Көкпарға мен де төнген ем,
Жалт беріп кетті-ау, бәтшағар.
Көзімнің алдын жас қаптап,
Тамаққа өксік бөгелді.
Қайыра салсам қашқақтап,
Сал қара ат, саған не болды?
Додаға түсіп топ бұзар,
Көкпарға керек жарамды ат.
Кеттің ғой, шіркін, босқа ұзап,
Арам қат, қара ат, арам қат.
Үргедектене үркеді,
Тәңір-ау неткен сорлылық.
Дом неме құртты діңкені,
Додаға кірмей болдырып.
Келдім мен сонда тоқтамға,
Адамдар бар-ау досым-ай.
Түскенде өмір – көкпарға,
Жалт беріп кетер осылай.
ШЫҒЫС
Түнді қарсы ап Құранмен,
Күнді қарсы ап жыр-әнмен,
Нұр шашатын қаланың
Шығысында тұрам мен!
Қорғау үшін қатерден,
Қорғау үшін жат елден.
Жолбарыстай жота боп,
Шығыс жақта жатам мен!
Жел соқса да қорғаймын,
Сел соқса да қорғаймын.
Ең алдымен шырылдар.
Кәдімгі бозторғаймын!
Жақсылармен ұғыстым,
Жамандармен шығыстым.
Өйткені мен, қарағым,
Перзентімін Шығыстың!
Шығыс менің ырысым,
Шығыс менің тынысым.
…Бәлкім содан көп болды,
Кірісімнен шығысым!
***
Сүйініш һәм күйініш,
Өмір атты бұйырмыс.
Ақын деген халықтың,
Сөзі алтын да күйі мыс.
Жабысып ап бүргедей,
Сөз зерлейді түн демей.
Шабыттанса ең бай сол,
Тарқағанда бір кедей.
Ақын асқақ, ерен бір,
Жұрт аузында өлең-жыр.
Еленбеген тірлікте,
Төленбеген төлем жүр.
Асықпаңыз, тоқтаңыз,
Өлең деген соқталы із.
Арқасында – ел жүгі,
Қалтасында – көп қарыз.
Қайшылықты тарамас,
Таразылау жарамас.
… Киіндірген бар жұртты
Ине байғұс жалаңаш!
***
Күндер аздай зулап жатқан,
Жыл – тұлпарым келді міне.
Берекесіз шулап жатқан,
Тағы сын ғой елдігіме.
Жаза берем жырымда ұдай,
Жол тұрғанын сансыз ауыр.
Мен қорқамын бұрынғыдай,
Біздің ауыл – қамсыз ауыл.
Тұлпар – жырға ерді салдым,
Айылдарын тарта-тарта.
Биіктерге артасың ба,
Тірлігімді алқа-салқа.
Жас қосылды, бас қосылмай,
Қол шығармай бір-ақ жеңнен.
…Мен қорқамын дәл осылай,
Өтеміз бе құлар жерден?
***
Абыр да дабыр дүние,
Абдырап қалды ел деген.
Ақылға сонда кім ие,
Аңдыздап жұртқа енбеген?
Армандар азып адамда,
Алапес тартты тау біткен.
Азуын басар қоғамға,
Ағалар қайда жауды үккен?
Аларман, арам тонауда,
Азудың аз-ақ алды бұл.
Адамың адал болар ма,
Атойлап жатпай ар-дүбір?
Алған да жақсы, берген де,
Алдында асы барларға.
Жал біткен көңіл бөлген бе,
Жарымжан жалғыз жандарға.
Қолында нәзік қыл қалам,
Ел шерлі, қайтсін мұңды ақын.
…Не болып кетті бұл ғалам,
Жырыңнан гөрі пұл жақын.
***
Қайран,
Қайғысыз, қамсыз күндерім.
Сайран,
Сауықты рақат түндерім,
Сендерден не пайда?
Шәкәрім.
Шатыр да шұтыр найзағай,
Шатырлай берме төбемде.
Шаншылма, қалам, найзадай,
Шерменде болған өлеңге.
Шиыршық атқан жүрекке,
Шырайын шашар жыр керек.
Шырылдар жаным түнекте,
Шындықтан іздеп бір дерек.
Шанағы шалқар көңілдің,
Шегіне ойым жетер ме?
Шарапатты өмірдің,
Шолпысы сыңғыр етер ме?
Шыныдай түскен қолымнан,
Шытынап кетті бүгінім.
Шашайын түтін соңымнан,
Шылымым қайда, шылымым?
Шаршадым әбден шаршадым,
Шығанға кетсем қайтеді?
Шағымды жастық аңсадым,
Шешуін өзің айт енді.
АҒА
Жалғыздықты сыйлағандай мұраға,
Тағдыр маған қимағандай бір аға.
Ел сияқты ағаласам асылып,
Бағаласам батамын ба күнәға.
Өмірде сан жалғыз атым болдырды,
Алғызатын қамал төмен қондырды.
Жүр деп жетім жетелейтін аға жоқ,
Талай дауыл дірдектетіп тоңдырды.
Тар өткелде тауым қайтып әр таңнан,
Тары түгіл дәметкенде талқаннан.
Намысыңды жаншып ендеп қамшымен,
Осып-осып жіберсе ғой арқамнан.
Бағытымды, шабытымды анықтап,
Кетер ме едім шағалаша шарықтап.
Болар едім інісі де тынысы,
Қонар еді тірлігіме анық бақ.
Ондай күнді маңдайыма жазбаған,
Шүкір, шүкір, қамқор болар аз ба адам.
Аға-іні көріп жүрмін күнде мен,
Бір-біріне кектің оты маздаған.
Тепсінеді төрелердей болып тым,
Көпсінеді кейбіреулер соны ұқтым.
…Жағасына жармасқанда інісі,
Аға жайлы ойлауға да қорықтым.
АЛА БАҒАН
Сүттей таң уызы әлі тарамаған,
Тыныштық таңғы ұйқыны паналаған.
Көкжиек көк пердесін сырғытқанда,
Көрінді анадайдан ала баған.
Сағымы сай-саласын аралаған,
Қымбат қой қашаннан да дала маған.
Екі елдің, екі өмірдің ортасында,
Тұрады көзін ілмей ала баған.
Суық сөз адам жанын жаралаған,
Сол кезде бір ой келді, аға, маған:
Өмір бұл ақ пен қара майдандасқан,
Ал адам ортадағы ала баған.
***
Қауырт бәрі мына тірлік, мына күн,
Сабыр шыңдап, дем жеткенше шыдағын.
Шала ұйқылы бозаң таңды қарсы алсаң,
Іліп ала жөнеледі бір ағын.
Игіліктің ертеңі не, кеші не,
Ілесесің үлкен өмір көшіне.
Мұнда аяғын мың санаған мимырттар,
Мұнда тұлпар шаба алмаған көсіле.
Мұнда, мұнда жарылмаған атом бар,
Мұнда, мұнда шырылдаған ақын бар.
Дәл осында озбырлар һәм батырлар,
Туған тілден жұрдай болған пақырлар.
Осындайда кетер басқа қан ұрып,
Жүрек сыздап, миың мұздап, жан ұлып.
Қабат-қабат үйіңе әрең жетесің,
Мұңдасатын адам таппай дал ұрып.
Шалдықтырар өзіңді-өзің сүйреуің,
Басталады тынымсыз ой күйреуі.
Ал таңертең – бейкүнә бір тіршілік,
Бес қабат үй – құмырсқалар илеуі.
***
Бұл тірлікті өзіміз қиындатып,
Миың қатып жүргені миың қатып.
Жырың да жоқ, пенделік құның да жоқ,
Теңге өмірді алыппыз тиындатып.
Ойлайтындай ой да жоқ миыңда түк,
Сол жүргенің бір ізді шиырлатып.
Өз-өзіңмен күбірлеп отырғаның,
Көрер көзге шалынбай қиыр да түк.
Арман – кемең қалғандай қиыр батып,
Бос жүресің күндерді жиі ұрлатып.
…Миың қатып жүргенде, миың қатып,
Асау өмір өтеді-ау құйындатып.
САҒЫНЫШ
Сағынып келдім, тулайды толқын,
Шулайды ерке шағала.
Баса алмай тұрмын, сезімді жойқын,
Ақ айдын, өзің бағала.
Бір майда лебің кеудемді желпіп,
Арманға алыс алып ұш.
Үн қатшы маған тұрмын ғой елтіп,
Жүректе толған сағыныш.
Алакөл, саған асығып жеттім,
Жан едім ерте табынған.
Көп болды сенен алыстап кеттім,
Бір балаң едім сағынған.
Жағаңа келдім, жарысып желмен,
Соғады Ебі еркелеп.
Іңкәр боп саған ұланың келген,
Кетсе де сенен ертерек.
Сәби боп кетіп, оралдым бүгін,
Есейіп келдім алдыңа.
Ақтардым міне, жүректің сырын,
Сағынып мені қалдың ба?
***
Кеткендей дәрменім, ес-түсім,
Шаршап бір жығылам кешкісін.
Іздеймін деп адамның естісін,
Жоғалды-ау бостан-бос көп күшім.
Анаусы – доспын деп алдайды,
Мынаусы – қиында қалмайды.
Біріне көңілім толмайды,
Күнім-ау, бәрінен сол қайғы.
Біреуі босқа әуре етеді,
Біреуі сөзді ұқпай жетелі.
Азаннан ой қонған бұл басым,
Ақшамда ауырлап кетеді.
Жоғалып дәрменім, ес-түсім,
Шаршап бір құлаймын кешкісін.
…Таңертең тағы да тұрып ап,
Іздеймін адамның естісін.
ТӘУ
Жалғасып жатқан атадан мұрам,
Көптен күткен Құрбан айт еді.
Зиратқа барып, бағыштап Құран,
Тәу етіп қайтсақ қайтеді?
Көп болды бізге баспадық аяқ,
Адам жоқ ұрсар, әй, тегі.
Бейіттің құлпытастарын қарап,
Тәу етіп қайтсақ қайтеді?
Күтетін шығар барайық досым,
Бүгін Құрбан айт еді.
…Тағылым алып, тірлікке осы,
Тәу етіп жүрсек қайтеді?
НЕМЕРЕ
Еле мейлі кейде тіпті елеме,
Қызу қайрат дарытатын денеге.
От та ыстық, күн де ыстық дегенмен,
Одан да ыстық көрінеді немере.
Біреу саған жақсылауын бере ме?
Өз балаңа көп айтасың өнеге.
Ұлың жақын, қызың жақын дегенмен,
Одан жақын көрінеді немере.
Теңе мейлі басқа дәмге теңеме,
Дастарқанның онсыз сәні келе ме?
Қант та тәтті, бал да тәтті дегенмен,
Одан тәтті көрінеді немере.
Басында жоқ біреуге айтсаң сене ме?
Байлық деген керсін мейлі кереге.
Алтын қымбат, күміс қымбат дегенмен,
Одан қымбат көрінеді немере.
Ыстық, жақын, тәтті, қымбат немере,
Шіркін, қандай болады екен шөбере?
ЖЫЛЫЛЫҚ
Анық білем жылылық бар көктемде,
Жылы жаңбыр себелеп бір төккенде.
Өн-бойыңа жылылық боп тарайды,
Әке-шешең маңдайыңнан өпкенде.
Жылылық боп әлдилейді арманың,
Жылы бәрі: балаң, қара орманың.
Тас үйіңнің тас ошағын жылытқан,
Әрине, ыстық құшып – сүйіп алғаның.
Одан кейін жылылық бар Отанда,
Ыстық бар маң: көлің, тауың, жотаң да.
Маған ыстық ұшқан құс та аспан да,
Қоңыр қозы, жәудіреген ботаң да.
Жылылық ол – қарт өмірдің сабағы,
Көзден жас та, жылы болып тамады.
Мына өмірді суытады тек қана,
Жүрегі мұз адамдардың қабағы.
АСТАНА
