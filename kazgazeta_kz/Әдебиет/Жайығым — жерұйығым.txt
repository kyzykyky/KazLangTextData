Ата-ана таңдау
Өмір үшін күресуден танбайсың,
Бар ғұмырды соған ғана арнайсың.
Пайымдайсың жақсы менен жаманды
Асылын да, жасығын да талғайсың.
Үмітіңді келер күнге жалғайсың.
Бұл фәнидің қызығына қанбайсың.
Ақ-қараның ара-жігін аша алмай
Ортаясың.
Өзіңді-өзің алдайсың.
Бірде – жанып, бірде, тіпті жанбайсың,
Баста дәурен тұрмас десе нанбайсың.
Достарыңды өзің таңдап алғанмен,
Ата-анаңды таңдап ала алмайсың.
Табиғаттың бұлжымайтын заңы бұл.
Жарық дүние:
Жүрегі – нұр,
Жаны – гүл.
… Ата-ананы таңдатса егер Құдірет
Анашымды таңдар едім бәрібір…
БІР КҮНІМ
Жан болмай бұрын көрген таңды менен,
Ертемен қандай рақат қар күреген.
Содан соң –
Күрең шайды баппен ұрттап,
Отырсаң от басында әңгімелеп.
Шайдан соң
Серуендеп қар қалыңда,
Жөн болар
Біраз сергіп алғаным да.
Жайықты жағаламай,
Аяламай,
Кім шыдар
Көкіректе жан барында?
Түс ауа кітап оқып қалайда мен,
Сырласып Махамбетпен,
Абайменен.
Қуат ап,
Отырамын Гомеріме,
Асқанмын аудармамен
Талай белең.
Төрінде туған жердің басып алшаң,
Қадірін білгеніме шын қуансам.
Жұрт кешке абыр-сабыр боп жатқанда,
Мен тыншып,
Біраз уақыт
Мызғып алсам.
Оянсам –
Тұр қанатын кең жайып түн.
Лезде бөгде ойлардан мен де айықтым.
Сілтідей тынып
Аппақ қар әлемі,
Үні де естілмейді Ақжайықтың.
Көңілім
Жыр жазбасам тотығардай,
Бойымда әлі жастық оты бардай,
Жүректен
Асау өлең атып шығар,
Мен болсам
Құдіреттенем
Отыра алмай.
Осылай мұратыма мен жетемін,
Жырымды
Ақ бесік боп тербетемін.
Ұшып жүрем
Көк пен жер арасында,
Естен шығып
Кәдімгі пенде екенім.
АНАЛАР КҮНІ
Қазағымның пейілі тым кең деймін,
Басқа уәж айтқандарға көнбеймін.
Аналарын әлпештеген аялап,
Біздей халық бар дегенге сенбеймін!
Жеңген қазақ
Жау жағадан алғанда,
Бас имеген
Тіпті, бодан болғанда.
Туған тілін
Ана тілім дейтұғын,
Басқа халық
Жоқ шығар-ау жалғанда.
Талай ғасыр ауыр азап шеккенде,
Көз жасымыз енді ғана кепкенде.
Аналардың арқасында
Қазағым
Бұл ғасырға
Аман-есен жеткенде,
Жиырма жылда
Ақылға сап, ойламай,
Мәселенің байыбына бойламай,
Аналардың күнін
Атап өтпей біз
Қалай ғана келгенбіз бұл тойламай?!
МЕНІҢ ҚАУПІМ
Бұл күнде
Жұрт байбалам салады кеп,
Қалғандай дала жұтап,
Қала жүдеп:
Пейілі адамдардың тарылғандай,
Әсті-әсті
Қаупім де барады үдеп.
Бұл күнде
Қыл үстінде тұрған әлем,
Қаупімді талай толғап,
Жырлаған ем:
Әрісі екі бала табады ана,
Әйтпесе,
Шектеледі бір баламен.
Әзелден
Қазағымыз көпбалалы
(Сол кезді жылармыз-ау жоқтап әлі!)
Осыны ойлағанда
Сары уайым
Басына жүрегімнің топталады.
Сол кездің
Тұрмыс ғұрпын сағынасың:
Балалар
Оң мен солын танығасын
Бір жеңнен қол шығарып,
Отбасының
Көтеріп кететұғын шаруасын.
Мен-дағы
Бүгінімді келем ұғып,
Қалайын жан сырымды неге бүгіп?!
Ескіріп бара жатыр –
Ата-анасын
Ұрпағы асырайды деген үміт.
Судағы салындыдай
Қалқып аққан,
Адамдар
Өзін-өзі қалтыратқан.
Бар күні
Бір балаға қарап қалып…
Сол мұңы
Өмір-бақи сансыратқан.
Ұрпақпен
Бақ құсымыз қонғандықтан,
Үйіміз
Балаларға толғандықтан.
Бұл күнге
Аман-есен жетіп едік,
Отбасы
Тастай берік болғандықтан…
Ғылымның жетістігі
Ғылымның жетістігін тізбелейді,
Фактіні басқа жақтан іздемейді.
Ғалымдар сөз сөйлесе, кетер ұзап,
Қажет пе, қажетсіз бе сізге, мейлі.
Жарылқап адамзатты көп табыспен,
Хабардар етер жасап жатқан істен.
Тағдыры бұл ғаламның ғылымда тұр,
Дегенді қайталайды мақтанышпен.
«Әлемде құбылыс жоқ біз ұға алмас,
Бізге қиыс келгендер сірә да оңбас.
Біз ойлап тапқан лазер қаруынан
Адам не?
Оның тіпті ізі қалмас.
Қорғамас бункерің де, қамалың да,
Адамзат шүкір етсін аманында.
Тіпті тұтас бір елді қырып салу –
Сөз бе екен
Өркениет заманында?
Шын айталық!
Несі бар қысылатын?!
Тірліктің келдік талмау тұсына тым:
Қару бар
Мықты елдерде
Жер шарының
Сан рет
Күлін көкке ұшыратын!»
Мына сөздер
Үйірді иманымды,
Айтқандары –
Қисынды,
Иланымды.
Кейін талай жадымда жаңғыртқаным
Есімді сонда әзер жиғанымды.
Япыр-ай, адам азап шеккен жоқ па?
Бірінің қанын бірі төккен жоқ па?
Ғылым –
Шырқау шегіне шыққан жоқ па?!
Ғылым –
Жетер шегіне жеткен жоқ па?!
ДӨҢГЕЛЕК
Тірлік үшін жұмыр жердің аумағы
Қолайлы боп,
Адамзатты баурады.
Дөңгелекті ойлап
Тауып алған соң
Өркениет алға қарай заулады.
Содан кейін –
Аяғына тұрған нық
Адам енді дей алмады:
«Құр қалдық!»
Қызмет етті оған
Жер,
Су,
Аспан да,
Ұшқыр қанат бітірді де жылдамдық.
Сапары да Айға дейін ұзады.
Небір ғажап жобаларды сызады…
«Дөңгелекті» қалай ойлап тапқан деп
Таңдай қағып, таңғаламыз біз әлі.
Адамзаттың ойы жүйрік екен де:
Қиял қуған –
Мақсатына жетер де…
… Күннен алған
Дөңгелектің пішінін…
Ал біз болсақ –
Таңғаламыз бекерге…
Ел ағыны, су ағыны
Сыналмақ кім болса да сол арада,
Ар, ұят, намыс сонда болар ада.
«Өмір сүр, – депті кейбір керауыздар, –
Өзгерген қоғам, адам ол арада».
Біреулер есі шығып абдырады,
Біреудің керісінше жанды бағы –
Капитал қоғамына тап болғанда,
Дәп келіп сол қулардың сандырағы.
Заманның адам шошыр бетін көріп
Жүргесін кетеді екен етің де өліп…
Келеміз –
Ел ағыны, су ағыны,
Аттыны жаяу қуған секілденіп…
Елдестірер Елшідей
Ажары Ақ Жайықтың ашық қандай!
Толқыны көңіліңді тасытқандай!
Жыл бойы тоқтамастан жылжып ағып,
Түрі бар Атырауға асыққандай.
Ару Жайық!
Бір көрген жан ұнатқан.
Ақ төсіңде
Сібірлеп таңың атқан.
Жаһанда жалғыз өзен сен шығарсың
Қасқайып,
Қос құрлықты жарып аққан!
Бір-бірін пәк толқының алмастырып,
Тек сенде –
Еш құмарым қанбас қылық.
Бір өзің –
Елдестірер Елшідейсің
Елімді
Еуропамен жалғастырып.
Емес бұл өз-өзімді
бұлдағаным
Емес бұл өз-өзімді бұлдағаным,
Бұл – менің кеудемдегі тұнған әнім.
Өмірде жолым болса,
Жөнім тапсам –
Жүрегін жақсылардың тыңдағаным.
Жүрдек боп тұрған кезде бұл қаламым,
Несіне ырғаламын, жырғаламын?!
Кеудемді шын мақтаныш кернеді рас
Бұзғанда талай-талай жыр қамалын.
Мен едім төл перзенті бұл Даланың,
Жасымнан Жер жүрегі – тыңдағаным.
Тағдырға мен риза.
Сол ұқтырды:
Тірлікте қуаныш та, мұң да барын.
Емес бұл өз-өзімді бұлдағаным,
Пір тұттым
Қазағымның тұлғаларын.
Теріскей,
Күнгей,
Батыс,
Шығыс демей,
Даңғайыр қазақ болды жырлағаным.
Емес бұл өз-өзімді бұлдағаным,
Туған жер сыры мендей ұлға мәлім.
Өмірде тіреу болды,
Сүйеу болды
Өзімді ғұмыр-бақи шыңдағаным.
Асығып, алқынсам да демалмадым,
Қол бұлғап тұрды алдан пәк арманым.
Қиянат көрсем-дағы қиястардан,
Тасадан тас атпадым,
Кек алмадым.
Ешкімге еңбегімді бұлдамадым.
Қашанда елім, жерім –
Жырлағаным.
Тағдырға ризамын:
Неткен бақыт –
Еш пендеге қиянат қылмағаным!
Жайығым  – Жерұйығым
Ақ Жайығым, толықсыған, толысқан,
Шағанменен, Деркөлменен тоғысқан.
Жер үстінің Жұмағы да өзіңсің,
Мен айналдым сендей құтты қоныстан.
Мың бұралып Атырауға оралған,
Тіршіліктің нәрі болып таралған,
Туған жердің жаннатысың Ақ Жайық,
Бұдан артық саған теңеу таба алман.
Сенде ғана өрге жүзер қайығым,
Шаттығым – сен,
Сенсің менің уайымым.
Жер үстінің Пейіші де өзіңсің,
Басылмасын арының Ақ Жайығым!
Толқыныңның үнін тыңдар ел ұйып,
Өр басымды тұрмын саған мен иіп.
Қазағыммен мәңгі бірге жасай бер
Ақ Жайық деп аталатын жерұйық!
ЖОҚТАУ
Задында жаббар ие демеген-ді,
Әп-сәтте болдық-тағы егеменді.
Өзімізді өзіміз ғайбаттаған,
Өтіріктер ескіріп келеді енді.
Тіпті күні кешегі белсенділер,
Халықтың қанын сорған кіл шенділер.
Бүгінде бәрі – молда.
Тыңдай қалсаң
Үнімен тебірентіп, теңселдірер.
Кейде уәж айтпақ болып оқталасың,
Дұғасын бөлмейін деп тоқталасың.
Қалпеге қарап тұрсаң –
Ақыретке
Жаңа барып келген бе деп қаласың.
Қолымен жарық күнді батырғандай,
Фәнидің кермек дәмін татырғандай.
Үні қандай зарлы еді,
Кешегі өткен
Кеңесін бүгін жоқтап отырғандай…
Өз-өзіңнен жасқанып…
Жастық шақта, сірә, нені аңғардық,
Жүруші едік әрнені бір арман ғып.
Жылдар әрең жылжитындай көрініп,
«Уақыт неге өтпейді» деп таңғалдық.
Білім қудық.
Көп іздендік.
Көп білдік.
Жастыққа тән аңғалдық һәм өткірлік.
Қарсы алғанда
Жаңа келген жылды да
«Келмей қайда кетуші еді?!» – деп күлдік.
Жастық дәурен көрген түстей жоғалды,
Сағынышпен еске алмасақ обал-ды.
Бір ғажабы –
Жер ортадан асқанда
Уақыт енді зырлайтұғын боп алды.
Мосқал тарттық.
Арагідік жиналып,
Төрде отырып сөз сөйлейміз диланып.
«Жылдар қалай заулайды?!» – деп таңғалып,
Бурыл бастар отырамыз қиналып.
Жаңа жылда кетер думан басталып.
Ал сен болсаң өз-өзіңнен жасқанып:
«Осы жылым – соңғы жылым болмасын!»
Дейсің іштей…
Жанарыңды жас қарып…
Алланың нұры
шайсын қабіріңді
Әсима Қалиқызына
Әр таңды еңбекпенен қарсыладың,
Тер болып туған жерге тамшыладың.
Гүл бітті басқан әрбір қадамыңа,
Қанат қып қос қолыңды қамшыладың.
Таусыла жаздағанда бар шыдамың,
Күй тартып көңіл көгін аршығаның.
Сен пана бола білдің он балаңа,
Күш берді саған сол он шамшырағың.
Күн санап өсе берді перзенттерің
Сен көрдің бойжеткенін, ержеткенін,
Халкыңа қызмет еттің ұрпағыңмен
Жайқалып бәйтеректей сен көктедің.
Жаңғырған өлкемізді болмас танып,
Бабалар жатқан ұйықтап, жер жастанып.
Қалайша мақтанбаймыз күнбатыста,
Бақтықожа отырса ел басқарып.
Бүгінде кәрі-жастың бәрі мұңды,
Жарылқа деп тілейміз Тәңірімді.
Болғай да алдың – пейіш, артың – кеніш
Алланың нұры шайсын қабіріңді.
ЖІБЕРІП-ТАРТЫП
Айқын еді шын бақытын тапқаны,
Келін болып түскен жерге жаққаны.
Айқын еді
Ата менен ененің
Ертелі-кеш қас-қабағын баққаны.
Шаңыраққа кәміл оның жаққаны
«Кіші келін – қазына» деп мақтады.
«Барған жерге – баянды бол», – дейтұғын
Ата-ананың сенімін де ақтады.
Бойын өртеп махаббаттың аптабы
Күйеуі де оған кінә тақпады.
Енді, міне, көзден жасы тамшылап
Абысынға келді мұңын шаққалы.
Солар –
Нағыз тату-тәтті жұбайлар,
Әрқашанда жақсыларға сыбайлар…
Мұны көріп шошып кетті абысын
Жас келінді жабығар деп кім ойлар?
Баян қылды
Жүректері ұғысқан,
Жан жарымен
Шартпа-шұрт боп шығысқан.
Себебі сол –
Әрнемені сылтау ғып,
Ері жиі кеш келіпті жұмыстан.
Шатақ шыққан
Уақтылы келмесе,
Тыйым салған әйеліне көнбесе,
Қызғаныштан «көңілдесің бар шығар!»
Деп долданған:
«Ажырасам, ендеше!»
Жалынса да,
Беттен қайтпай бастапқы,
Ол күйеуін
Қарғап-сілеп тастапты.
«Футбол, шахмат ойнаймыз ғой…» дегенде
Бұл шаптығып,
Мүлде құлақ аспапты.
Бұл өрекпіп,
Жатқан кезде ақталып,
Абысыны
Жауап қатты баптанып:
«Құлағың сал, айтқан сөзге, шырағым!»
Деді өзі күлуге де шақ қалып.
«Қарашы өзің,
Әйел заты қандаймыз?!
Еркектерді үйретуден танбаймыз.
Осынымыз –
Басты қате!
Өйткені
Оларды біз түк өзгерте алмаймыз!
Шомдым, рас, талай ауыр ойға мен
(Сол ойлардың жеңісін сан тойлап ем!)
Жаңа айттым ғой:
Өзгермейді еркектер,
Жіберіп-тартып,
Ұстағайсың айламен!»
Қайрат Жұмағалиев
