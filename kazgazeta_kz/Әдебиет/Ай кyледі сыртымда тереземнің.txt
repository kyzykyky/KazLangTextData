Зәкіржан Қалкенбаев 
Құрметтеңдер
Адамды құрметтеңдер!
Адамды құрметтеңдер –
Соңына сүрең салып індетпеңдер!
Өзі де бір бейнетке ұшырайды
Өзгені мұңды еткендер.
Адамды сыйлаңыздар!
Ешкімді жамандыққа қимаңыздар.
Гүлден ләззат жинаған арадайын
Бір-біріңнен қуаныш жинаңыздар
Адамды сыйлаңыздар.
Адамды кейітпеңдер!
Оңбайды әр кезде әр кейіпке енген.
Адамның кісілігі бағаланбас
Ақшаға сықап қойған сейфтермен.
Адамды кейітпеңдер.
Адамды налытпаңдар!
Әр адам өз бетінше бағыт таңдар.
Жазықсыз адамдарды қаралаған
Алдыменен өзіне табыт таңдар –
Адамды налытпаңдар.
Шүршітің бар, орысы –орманың бар
Бәрінің де бір Құдай – қорғаны бар.
Қолдан келсе бөлмеңдер бір-біріңді
Бәрінің де ұнатқан жолдары бар
Бәрінің де бір Құдай – қорғаны бар.
Тегіміз бір адамдар, бәріміздің
Ортағымыз көп болмақ әлі біздің.
Адам Ата, Хауа Ана ұрпағымыз
Адам сынды боп қалсын жаның ізгі.
Сондықтан да адамды құрметтеңдер!
Сүрең салып соңына індетпеңдер.
Масығып Құдай берген баққа бола
Оңбайды менмендікті үлгі еткендер.
Адамды құрметтеңдер!..
Сен өлең сұрадың…
Сен өлең сұрадың,
Қуанып қалдым мен.
Жақсы өлең күтемін
Әр айдан, әр күннен.
Отырам сөйлесіп,
Ойдағы жарқылмен.
Отырам ой кешіп,
Момындау қалпыммен.
Жіберген қателік,
Жасалған ағаттар
Жанға мұң әкеліп,
Оралар сағатта әр.
Кірлеген жағалар
Жыртылған балақтар.
Тартылған сағалар
Жаныңды шабақтар.
Теңізің сорланып,
Шөккенде асқарың.
Қамығып, қорланып,
Қиналған жас жаның.
Берекет таба алмай
Құбылған түстерден.
Бір ұшқын жана алмай
Лып етіп іште өлген.
Бір тыныш қуыс-құт,
Мұратың алаңдар.
Бермейді тыныштық
Бір сайтан саған да.
Алқынып, ісерсің
Жүргендей кім қуып.
Пісерсің, түсерсің
Айналаң қым-қуыт.
Бір күрес арбасқан
Тайқиды жанарың.
Орны алмасқан
Ақ пенен қараның.
Қай жолда иман бар?
Шын мұрат қайсысы?
Таба алмай қиналған
Жұрттың көп айтысы.
Адасып кетпесең,
Шықса алдан шырақ бір.
Қиянат етпесең,
Сынаққа шыдап кіл.
Қорықпай аралап,
Пиғылдар орманын.
Жаныңды тазалап,
Сау шықсаң болғаны.
Құйыннан шұбатқан
Бүтін, сау қала алсаң
Бақыт сол – қыраттан,
Өзіңді таба алсаң.
Шаршаған көзіңді
Бір сүртіп білекпен,
Таба алсаң өзіңді
Өзіңе айт тілекті ең.
Бір елес, бір ағын
Ұғындым әр күннен.
Сен өлең сұрадың
Қуанып қалдым мен.
Қара қос
Мені қандай алдымнан тоспақ үміт
Жүрер болсам даурығып, босқа күліп.
Бабам тіккен қойының ығын ала
Көптен бері шықпадым қосқа кіріп.
Қараша қос танысты бала жастан
Төбесінен елжірер қарап аспан.
Келгендерді күндіз-түні қабылдайтын
Киіміне, көркіне қарамастан.
Салқындаушы ем айран не шалап ішіп
Онда жайлы, кеткенмен далаң ысып.
Босағада бұзаутіс қамшы ілініп
Бөстегінде жататын қара күшік.
Жер емес-ті қара қос бақ сынайтын
Жалынға ұстап төстігін ащылайтын –
Туған жылың мешін бе, жылқы ма? – деп
Қосағасы сәлден соң жас сұрайтын.
Сан әңгіме сонан соң басталатын,
Өзің шаршап жетсең де, ақсап атың.
Жіберетін қара қос күш бітіріп
Қара қостан күншілдік жасқанатын.
Қанша жатам десең де біледі еркің
Күңгірт ойға құрсалып, жүдеме тым.
Қиялыңа үзеңгі тағып беріп
Ой өңгертіп қара қос жіберетін.
Ақ тезектің ортада күлі қалып,
Қосағасы әзілдей күліп алып.
Без боп қата бастаған көкірегіңде
Күйкілікті тастайтын сылып алып.
Қара қосқа көп болды соқпағалы
Соғам десем әлдене боп қалады.
Өмірімнің бастауы қосты ұмытсам
Тірлігімнің тоқырап, тоқтағаны.
КЕШІРДІМ…
(Синельников бойынша)
Мен сүрінсем күлгендерді,
Мені қас деп білгендерді.
Менің аңғал қылығымнан,
Жаулық іздеп жүргендерді –
Кешірдім!
Мені осалға санағанды,
Маған сенбей қарағанды.
Менің достық ниетімді,
Төмендікке балағанды –
Кешірдім!
Аттап өтпек болғандарды,
Маған қулық қолданғанды.
Мына менің көмегіммен,
Кісі болып оңғандарды –
Кешірдім!
Маған жәрдем бермегенді,
Тілін безеп сермегенді
Менің оңқай істерімді
Теріс қарай жөндегенді –
Кешірдім!
Маған жала жапқандарды,
Қадамымды баққандарды
Сенімімді қан жылатып
Аяқасты сатқандарды –
Кешірдім!
Атыменен Ұлы Алланың
Мен бәрін де құп алғанмын.
Аярлардан сан таяқ жеп
Жылап-жылап жұбанғанмын!
Жаным – жомарт, кесірім – кем
Періште енсін есігімнен –
Мен бәріңді бірдей көрдім
Сендер де енді кешіріңдер.
Теңізде
Ата Каспий!
Алдыңа алып аймала.
Шамам жетсе ұзағырақ малтырмын,
Мені күтіп алар екен қай жаға
Көкжиектен үміт күтіп алқындым.
Ақ моншағың жанарымды қытықтап
Құлаш созсам, құшағыңды жаярсың.
Сайран салсам айдыныңды ұлықтап
Өз ұлыңның қылығына саярсың.
Алыстадым жағалаудан
Өзің біл –
Бәлкім мені ықтырарсың аулаққа
Төскейіңде жанға жақын сезім жүр
Әкет мені күңкілдерден сау жаққа.
Алға лақтыр
Көтеріп көр, буындыр.
Сырыңды ақтар құлағыма сыбырлап,
Мені әйтеуір тазарғанша жуындыр
Жігер сыйла, кебірсіген мұңымды ап.
Алға асықтым,
Келмес кейін қарағым.
Жағалаудың қылығынан шошынғам,
Шалғайыңда ғана тыным табармын
Мен жоғалтқан барлық мөлдір осында.
Күрсінесің,
Сипап қойып басымнан
Кейде биік көтересің жай ғана.
Күбір-күбір шежіре айтып ғасырдан
Көк шайымен қымтап жатыр айнала.
Сәл деміктім,
Жуып тегіс денемді
Толқындарың маған таныс айтады ән.
Бар күнәмнан арылып ап мен енді
Періште боп оралармын қайтадан.
Төсіңдемін,
Кермегіңді таң көрсем.
Күткенім де тек өзіңнен араша,
Тал бойымнан түйір арам қан көрсең
Өкінбеймін,
Терең тарт та, жаба сал!
Қала
Түн…
Ай қарайды көгімнен қияқтанып,
Қыстан шыққан тоқтыдай сияқты арық.
Подъезден үн келді құлағыма
Шәмша ағамның күлкісі сияқтанып.
Талай дауыс таратып жатыр маңай
Әлсін-әлсін сығалап шатырдан ай.
Көрші ауладан бір еркек айқайлайды
Жолан ағам балдарын шақырғандай.
Қала деген жатпайды түніменен,
Құлақ тұнар көліктің үніменен.
Әйел көрсем көшеде дабырлаған
Тойдан қайтқан жеңгемнің бірі дер ем.
Қала
Түн
Оттар мұнда сөнген емес,
Түнде де тыншымастай елдегі елес.
Қаланың төріндегі пәтерімде
Түн ішінде өтеді көлбеп елес.
Озалды да ұмытып, ажалды да,
Шерімді естен шығарып, жазамды да
Қаладағы қарбалас кештен кейін
Тұра қалар ауыл кеп көз алдыма.
Кімнің даусы, күлкісі кімдерінің
Есігінде, төрінде жүргені кім –
Тізбектеліп өтеді елес беріп,
Жатырғандай оқытып күнделігін.
Мүмкін жатар айтылып маған да сын
Айтады ғой, айтар сөз таба алғасын.
Сол ауылды емініп жиі еске алам
Сағыныштан мен байғұс жаралғасын.
Тарлық көріп жүргем жоқ ештеңеден
(Шамырқансам әлі де сескенеді ел).
Күні бойы қалада тірлік етіп,
Өзім туған ауылға кешке «келем».
Оймен шолып ауылды, елеспенен,
Өзен көрем тартылған, дөңес көрем.
Кімдер барып жүр екен бұл күндері
Өлең жазып отырған белеске мен?
Біреулері бар ма екен, жырға құмар?
Ойдағылар аман ба, қырдағылар?
Біз секілді пақырды таныр ма екен
Бой түзеген бозбала, сырғалылар?
Сан ой келіп осындай жосып өткен
Еске аламын жылдардың көшін өткен.
Ораламын сонан соң өз қалама
Төрт бетон қабырғаны бесік еткен.
Аһ, ұрмай-ақ кетті деп есе кімде
Сезімімнің жеңсізін шешемін де
Сен ертең де керексің, демалшы, – деп
Жатқызады сағыныш төсегіме.
Поэзия – сұлу
Көп кезігер тірлікте пендеге сын,
Бірін-бірі сынамай ел не десін.
Қазақта бір әдет бар, бірін-бірі
Іліп тартар, шай ішіп терлегесін.
Мұқатуды жек көрем бала жастан,
Аласарып ондайда қалады аспан.
Айтарымды мен қасқа тіке айтамын
Атағына, атына қарамастан.
Ауыр сөзден досты да қорғап бағам
Адал достар бір-бірін қорлатпаған.
Құдалықта отырғам, бірде топпен
Шарап ішіп бастары бұлғақтаған.
Пенде көп қой бармас сөз байыбына,
Көрші қатын, қарамай айыбына:
– Мұнша сұлу басыңмен бұл кісіге
қалай келдің? – деп қалды зайыбыма.
– Әп-әдемі тұлғаңмен, қызықтырар
махаббатты еркекке шын ұқтырар –
Қалай келдің, шамасы жолдасыңыз
Сыры бөлек, құны бар жігіт шығар?
Қалды тынып құда да, құдағай да
(Басқым келді бір сәтке бұлағайға).
Көздеп жатыр көз біткен мен қасқаны
Шыдар ма екен, – дегендей, – шыдамай ма?!
Жарым болса қысылып менен керім
Жауап қатты шүйіріп төменгі ернін:
– Менен бұрын тиер ең бұл жігітке,
Маған жазған оқысаң өлеңдерін! –
деді-дағы оқыды жырларымды,
Өлеңімді, ақтарған сырларымды.
Бірін-бірі аңдыған ала тобыр,
Құлақ түрді, бір сәтке мұң жамылды,
Тынып қалды содан соң қонақтары.
Оқылған жыр атымды мол ақтады.
– Мен де сүйген болар ем мұндай жырды
Өлең деген жақсы ғой, – деді бикеш
Жүзігінің бір сипап жолақтарын.
Тастаса да тосылтып күлу мені,
Меймандарға қабағым түрулі еді.
Бір қарындас тұра сап есік жақтан
– Поэзия – бәрінен сұлу! – деді.
– Шын емес пе? – деп қойды қызбаланып,
Жақсы өлеңге жаны ұйып тұрғаны анық.
– Поэзия сұлу ғой, асқақ әрі! –
Тұнған сыр ғой — өлеңде тұрған әріп.
Мына сөзге қол соқты отырғандар,
Әлгі қыздың ойына қосылғандар.
Көрші қатын: – Сол ғой… – деп күмілжіді
Манағы айтқан сөзінен тосылғандай.
Өңім қара болса да, түзу денем
Күтетіндер аз емес жылу менен.
Құлағымда сол дауыс қалып қойды
– Поэзия – бәрінен сұлу! – деген.
Жұбаныш
Жүректегі жаралар жазылады,
Көп қуаныш сыйлайды таңым әлі.
Өзім сүйген қазақтың арасынан
Маған да бір сүйеніш табылады.
Кетеді әлі көңілдің кірлегені,
Тікенек боп шықпайды гүл дегенім.
Жолым болып жатады қайда барсам,
Күнде алдымнан шығады іздегенім.
Кек тұтпайды достарым базынамды,
Шуақты өлең бұрқырап жазылады.
Өкініштің өртіне шалдықтырмас
Бір жаңа жол алдымнан табылады.
Адам біткен қарайды құрметпенен,
Дос түгілі дұшпаннан құрмет көрем.
Адамдар мен кезеңдер ұмтылады
Қақпақ қойып аузыма үндетпеген.
Таңнан-таңға бір үміт артылдырып,
Жарым менің жүреді жарқын күліп.
Мақтаса деп тұрады басшы біткен
Таныта алмай діңкелеп, салқын қылық.
Қолын қалам, көздерін әріп тескен
Мадақ естіп жүремін әріптестен.
Жалғыздықтан көрмеппін жапа шегіп
Жүрген кезім болмапты қалып көштен.
Меніменен асығып танысқалы,
Кеп жатады біреулер алыстағы.
Жұлдыз біткен мені алып нысанаға
Нұрын төгіп жатады ғарыштағы.
Бақытым мен қуантып атақтарым,
Саулығыма ағам жүр атап малын.
Көре алмасым береді күнде сәлем
Бір кездері ұмытып тас атқанын.
Мен осылай өсемін тұлғаланып,
Қымыз ішіп тұрамын қырға барып.
Ағайын-дос іс қылар ізетпенен
Айтқанымды мақұлдап тыңдап алып.
Мен осылай бақытқа бөленемін,
Қамшымды іліп басына керегенің.
… Қиялымды көкке айтып күбірлеген
Ай күледі сыртында тереземнің.
Маңғыстау облысы
