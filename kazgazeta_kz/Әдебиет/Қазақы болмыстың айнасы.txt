Ел де, ұлт та тәуелсіздік алды
Ендігі мәселе – сол ұлттың тәрбиесінде
Ауруын жасырған өледі, бүгінгі, бәлкім, ешқашан шешімі табылмас мәңгілік мәселе – сол ұлттың қабырғасына батқан сызды жараны сөзбен емдеп жазу
Бұл үшін алдымен Асанқайғы бабамыздан келе жатқан дәстүрмен Жиделі Байсын – «ғажайып әлем» түсінігін қалыптастыру қажет дер едік.
Ал сөйткен «ғажайып әлем» қалай жасалады? Соңғы кездері қазақ прозасында осы мақсатта еңбектеніп жүрген авторлардың бірі – Нұрлан Қами.
Оның «Айна» интерактивті әңгімесінде жиырма жылдан бері жағы талмай сайрай беруден бір жалықпаған жалған тарихшылар мен жарнамашыл «жарапазаншылардың» өз сықпытын өзіне көрсету әрекеті жасалған сияқты
Ал соның уақыты келмек түгілі әлдеқашан өтіп кеткен.
«Біздің үйде айна көп
Бәлкім барлық үйде солай шығар, жұрттың үйінде не бар, не жоғына назар салып, сұқтанатын әдетім жоқ, әйтеуір біздің үйге келе қалсаңыз, алдымен сізді кіре берісте қарсы алдыңызда тұрған киім ілетін шкафтың екі есігіне бірдей орнатылған қос айнадағы өз бейнеңіз қарсы алады
(Яғни өзіңіздің жұрттан жасырған кемшіліктері көп нақты бейнеңіз
Ө.М.) Үсті-басыңызды бір шолып өтесіз, сырт киіміңізді шешіп жатып тағы қарайсыз, қарағыңыз келмесе де бәрібір айнадағы бейнеңіз өзіңізді көріп тұрады».
«Айна» интерактивті әңгімесі осылай басталады.
«…бәрібір айнадағы бейнеңіз өзіңізді көріп тұрады»
Бір қарағанда қарапайым сөйлем болып көрінгенімен танымдық білігі жоғары автордың бұл байламының артында үлкен тылсымды ишара жатқанын аңғару қиын емес
Онда «көргеніңізге алданбаңыз, көзқарасыңыз зерек те нақты болсын» деген түйін бар.
Енді Нұрлан Қами осы инте­рактивті әңгімесінде ұлттық проза бұрын тілге тиек етпеген нәрсеге не үшін көңіл бөлді дегенге келейік
Алдымен зат ретіндегі айнаның өзіне тоқталайық
Эзотериктер өзіміз күнделікті көріп жүрген күнделікті айнаны адамның физикалық келбетімен қоса рухани дүниесін де ұқтыратын керемет деп санайды
Сондықтан түрлі магиялық әрекеттерде айнаның қолданылуы тегін емес
Сондай-ақ эзотериктердің түсінігінде «айна – параллель дүниеге өтудің қақпасы» түрінде де қисындалады.
Бұған дейін ұлттық әдебиет айнаны әйелдердің бетіне опа-далап жаққанда пайдаланатын құрал есебінде ғана сипаттайтын
Ал Нұрланның «Айнасы» мүлдем бөлек, сан-сипатты өнерімізде бұрын кездеспеген тың да тылсым айна
Әңгімеде белгілі параллелизм тәсілдері орнықты пайдаланылған
Белгілі «Кеше
Бүгін
Ертең» деген баяндау (повествование) формуласын автор өзінше сөйлетеді
Онда таптаурын қағидалардан алшақтау әрекеті бар.
Әлбетте, автор да адам
Біз сөз етіп отырған «руханият айнасы» оған да керек
Ол да бәріміз сияқты таңертең үйден шығарда айнаға қарайды
Әлбетте, физикалық айнаға ғана емес, сондай-ақ «руханият айнасына…»
Автор «…кейде өзімді-өзім танымай қаламын» дейді.
Ал құрметті оқырман, азанда жұмысқа барарда Сіздің де айнаға қарайтыныңыз анық
Сонда одан кімді көресіз? Өз арманыңыздағы салауатты да сүйкімді азаматты ма? Жағымды әдеби кейіпкерді ме? Әлде «атын естімесем екен» дейтін, өз түсінігіңіздегі оңбағанды ма?
«Айна» интерактивті әңгімесінің артында осындай астар жатқанын сездік
Айнаға қарап жүргейсіз, ағайын! Әлбетте, «руханият айнасына»
Сол айнадан өз болмысыңызды тани біліңіз, тиісінше қорытынды шығарыңыз
Жаңарған тәуелсіз қоғамға тигізген жақсылы-жаманды әсерлеріңізді сараптаңыз.
Интерактивті әңгіменің осындай мимикасы бар.
Жалпы, бір аңғарғанымыз – автор осы интерактивті әңгімесін қоғамның құрылысына байланысты жеке бағдарлама түрінде жазған тәрізді
Себебі онда қоғамның көзге көрініп тұрған және көзге көрінбейтін тылсымды һәм абстракциялы болмысы қатар көрініс тапқан
Яғни ой түйіндеудің, қорытынды жасаудың мимикасы бар.
«Айна» интерактивті әңгімесін оқу барысында әдепкі сюжеттік құрылымдардан өзгешелеу бір тәсіл аңғардық
Әрі туындының соңы публицистикалық мәнерге ұласатындай да әсер береді
«Тәп-тәуір бастап келе жатып журналистикаға ойысып кеткені несі?» деген ойдың тууы да заңды
Біз бұл ойымызды автордың өзіне де білдіргенбіз
Сөйтсек, оның өзіндік мәні бар екен
Бұл жоғарыда айтқан постмодерндік үлгілердің жаңғырығы
Осыны Нұрлан Қамидың жаңа үлгідегі көркем прозасының әр туындысынан-ақ аңғаруға болады
Импрессионизм серкелерінің бірінен қалған: «Сендер – соқырлар, көзі бар адамдарды да естен шығармаңдар…» деген қанатты сөз бар.
Соған сәйкес «Айна» интерактивті әңгімесіне байланысты ойларымызды, одан ұққанымызды Нұрланның өз тілімен былайша қисындауды жөн көріп отырмыз: «Мал байлығын күйттейміз деп жүріп жан байлығын, ар байлығын, рух байлығын, иман байлығын ұмытып кетпейік, ағайын, осыған абай болайық
Ойланайық
Әрекет етейік
Бәйгеге есек қосуды доғарып, тұлпарымызды баптайық, арғымақтардың жыламауын қамдастырайық, әділіне бағайық
Келер ұрпаққа аманаттап табыстар келелі істерді қолға алайық, бұра тартып бұлталақтауды қояйық
Айнадағы бейнемізге ғана емес, әзәзілдің өзі мен Әзірейіл-Жебірейілге де қипақтамай, күмілжімей тура қарай алатындай болайық
Сен де, мен де, ол да осындай азаматтардың қатарынан табылармыз деп сенемін
Бәрі біздің қолымызда, ел де, жер де, келешек те, болашақ та біздікі
Өйткені біз – халықпыз
Қазақ халқымыз!..»
Жазушының тағы бір шығармасы – «Қар адамы» әңгімесі қолымызға тиді
Алдымен айтарымыз, «Қар адамы» – әлеуметтік аңсар стилінде жазылған туынды
Онда адам психологизмі мен оның бүгінгі ұстанымы алдыңғы орынға шығады
Яғни бүгінгі қоғамның ақ-қарасын шама-шарқынша айқындап беруді ниеттенген туынды… Әңгіме Алматыны белуардан басып қалған, толассыз жауған қар нөпірінен басталады
Алатау да, Алматы да, әлем де аппақ қардың астында
Жер бетінде қара нүкте қалмағандай
Дүние де аппақ, адамның көңілі де аппақ, мінсіз
Бәрі көңілге қонымды
Ал ондай өмір бола ма? Әрине, жоқ
Өмір болған соң оның кемшілігі, кемістігі, кінәраты болуы шарт
Онсыз өмір – өмір емес.
Осындай мінсіз аппақ дүниенің ортасындағы жазушының екінші қабаттағы пәтерінің терезесінен ақ түтектің ортасынан шыққан, азып-тозған «қар адамы» кіріп келеді
Әлбетте, аппақ дүниеге мүлдем сәйкеспейтін көрініс
Демек, аппақ та мінсіз дүниенің ақиқаты күмән тудырады деген сөз.
Әңгіменің лейтмотиві осы тұстан бастау алады
Аппақ дүниенің ортасынан қара көлеңкедей көлбең етіп шыға келген қара киімді «қар адамы» – бүгінгі кінәраты мол тіршіліктің нақты өлшемі, символы тәрізді
Әңгімеде символизм, сол арқылы ишараланатын нақты өмірлік ақиқаттар бар.
Әңгіменің өзегі тылсымды жағдайда екінші қабаттағы пәтердің терезесінен енетін «қар адамының» монологында жатыр
Бұл монолог бүгінгі тіршілік ағысының нақты ақиқаттарын, нарықтық заманның шындықтарын, түрлі алаяқтық пен сатқындық нышандарын алдымызға жайып салады.
«Қар адамы» туа сала қар адамы бола қалмаған
Ол да өзіміз сияқты үйлі-баранды, салауатты азаматтардың бірі болған
Алайда сүйген жарының сатқындығы жанын жаралап, ардың орнына ақша билік құрған заманның құрбандығына айналып, ақтүтек боранды түнде қонар жері, тұрақтар мекені жоқ пақырға айналған.
* * *
Сонымен, Нұрлан Қами қазақтың сан қырлы, сырсыз да, мінсіз де емес қоғамына өз бейнесін көрсететін интерактивті «Айна» ұсынады, ағайын
«Уа, ХХІ ғасыр қазағы, соған қарап өзіндік болмысыңды танып көр!» десек несі айып? Өйткені бүгінгі ақиқаттың жағдайында әрбір екінші қазақ – «қар адамы» немесе оның ықтимал баламасы
Себебі қазір ардың төбесіне ақша шықты
Көшпелі дәуірден қалған болмашы мәрттіктің әбден жұқарып, азайған кезі де осы
Сондықтан интерактивті «Айнадан» өз болмысыңды өзің таны, қазақ! Сол арқылы жазушы Нұрлан Қами қазақ прозасының тың парағын ашады.
Өмірзақ МҰҚАЙ, 
жазушы
