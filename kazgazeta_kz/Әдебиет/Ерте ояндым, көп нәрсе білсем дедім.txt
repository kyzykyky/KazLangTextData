Өсербай ҚАРАСАЕВ
Күзгі жаңбыр
Көшемізде иттер үріп тынбайды,
Жарығы жоқ үйлер үнсіз тыңдайды.
Жаңбыр жуып, жел тербеген теректер,
Теңселеді, сықырлайды, сынбайды.
Өзім ғана мұңаяйын бұл жақта,
Беймезгілде Сіз көрмеңіз мұндайды.
Түн түнерді, ай мәңгіге батқандай,
Жаңбыр селдеп бізге жылап жатқандай,
Ойлар ауыр бас көтертпес батпандай,
Біреу миға шеге қағып жатқандай.
Жүрек сыздап дір етеді үмітпен.
Қапияда өзіңді іздеп тапқандай.
Бір хабарды жеткізе алмай желменен,
Ұмыттың ба еркем мені ақ маңдай?
Сағынармын, шыдап әлі бағармын,
Үміт отын өлең жазып жағармын.
Бірақ үнсіз батыс, шығыс, құбыла,
Күзгі жаңбыр, бізді де айтып, бір жыла.
* * *
Аш-жалаңаш жүгірдім, бүрсеңдедім,
Ерте ояндым, көп нәрсе білсем дедім.
Киім киіп бойыма жарасатын,
Теңеліп теңімменен күлсем дедім.
Атына ата-анамның кір келтірмей,
Кісі боп өз жерімде жүрсем дедім.
Ержеттім, етек жиып, жігіт болдым,
Алқалы топқа мен де кірсем дедім.
Із қалған аталардан қайран Нарын,
Қашанда сыйынарым бір сен дедім.
* * *
Сұлулықты ақының сүймей жүрген емес-ті,
Ақын жаны жүз отқа күймей жүрген емес-ті.
Ақын деген қиялмен қуалайды елесті.
Құдірет қолдап кейде оны,
алшы түсіп асығы,
Айдарынан жел есті.
Көбінесе ақының сыймай кеткен ұяға,
Қол созады қияға.
Құдай таңдап жаратқан,
елді аузына қаратқан,
Ондай жанды әлеумет
сорлы екен де демейді.
Ана тілі
Кісіліктің, елдіктің,
Тереңдіктің, теңдіктің
Өлшеміндей өз тілің,
Ана тілің көркейсе,
Ашылғандай бар гүлің.
Таптаттырмай гүліңді,
Шұбарлатпай тіліңді,
Айналайын, жеткіншек,
Азамат болғын білімді.
Бақыт жайлы 
толғаныс
Бақыт құсы кейде жақын,
Кейде қонды жыраққа.
Бақытты іздеп шыр айналдым жер бетін,
Ұмтылатын көбелектей шыраққа
Бақыттымын дей алмадым бірақ та.
Жерді кезіп, жауап іздеп,
Шешілмейтін сұраққа.
Табысты боп жүрсем-дағы бір кездер,
Бақыттымын дей алмадым бірақ та.
Ай сәулелі сұлуларды құшсам да,
Ие болып, ерттеп мініп құр атқа.
Жүрсем-дағы жете алмадым мұратқа,
Таппай жауап, бақыт жайлы сұраққа.
Талаптанып, талай тауға шықсам да,
Оқып-тоқып, өмір сырын ұқсам да
Қайта оралдым өзім шыққан тұраққа.
Шағыл кезіп, шаршап талып.
Аунап көрдім құраққа.
Жәбір көріп жаны қара жандардан,
Сорлы басым жай таппады бірақ та.
Өлмей жатып, отын көрдім тамұқтың,
Адастым да, ашық күнде қамықтым,
Бақыт құсы жерде емесін сонда ұқтым.
Өмірдің 
өткен сәттері
Бұл дүниеге жігіттер,
Кімдер келіп кетпеген.
Қанша боздақ көз жұмды,
Елуге де жетпеген.
Таңсық емес ешкімге,
Туғаның мен өлгенің,
Жай ғана бір уақиға
Өмірге де келгенің.
Шешімімен Алланың,
Әуел бастан жазылған,
Пешенеңе ол сенің.
Ең бастысы білсеңіз,
Тірлікте қалай жүргенің.
Тәңірдің сыйын қабылдап,
Қалайша өмір сүргенің.
Қатарыңнан қалыспай,
Азамат болып өту бар,
Ел-жұртыңа қарасып,
Мынау фәни жалғанда.
Биіктерге жету бар.
Үлгілі ұрпақ өсіріп,
Аттанғанда келмеске,
Туған жердің төсіне
Ескерткіш қойып кету бар.
Сүйіндік
Кәрілік келіп біз де бүгін
олпы-солпы киіндік,
Сенің қазір жайың қалай, Сүйіндік.
Қара ормандай халқың қайда, Сүйіндік,
Бір кездегі даңқың қайда, Сүйіндік.
Қонақжайлық салтың қайда, Сүйіндік,
Қайда сенің өнер сүйген ұлдарың,
Көз тартатын үлбіреген қыздарың.
Аспаныңнан зымыран зулап өткенде
Мамырда да сезіндің бе
сұм дауылдың ызғарын.
Жандар қайда күлкі ойнаған жүзінде,
Қуаныштың көре алмадық ізін де.
Азып-тозып, өрттен қайтқан адамдай,
Тәлтіреген жайымыз бар біздің де.
Бір қуанып, бірде жылап күйіндік,
Балалығым, жастық шағым зымырап,
Өзіңде өтті айналайын, Сүйіндік.
Ата-анамның ізі қалған Нарында,
Орның бөлек менің үшін Сүйіндік.
Соры қалың, сортаң жердің бетінде,
Полигоннан соққан желдің өтінде,
Өлсем орным атажұрттан табылар,
Көп қорымның мен жатармын шетінде.
Өмір жайлы ойласам…
Елде туып, ерте оянған,
Бірі едім мен баланың.
Тербетілгем бесігінде,
Құм-шағылды даланың.
Өмірім жайлы ойлап көрсем,
Ол өлшеулі аралық.
Апарам деп арманыма,
Жолдар жатты таралып.
Өмір не деп,
Көз тастасам өткенге,
Ораламын қош айтысқан көктемге.
Асып-тасып сәл табысқа жеткенге,
Есеп бермей жүрген шағым,
Келген менен кеткенге.
Өмір деген еш нәрсеге,
Теңелмейтін тәттілік,
Өмір деген құлау, тұру, өкініш,
Бағың жанса,
Бірен-саран сәттілік.
Көңілдің кейбір  сәттері
Бұл қандай күш тауларымды құлатқан,
Бұл неткен мұң жүрегімді жылатқан,
Кең дүниеге еніп едім үмітпен,
Су ішсем деп бір мөп-мөлдір бұлақтан.
Мен таңдарға ғашық едім нұр атқан,
Енді бүгін есеңгіреп отырмын,
Басым қатып жауабы жоқ сұрақтан.
Алматы
