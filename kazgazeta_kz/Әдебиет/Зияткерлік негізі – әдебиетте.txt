Алматы қаласындағы физика-математика бағытындағы Назарбаев зияткерлік мектебінде белгілі жазушы, Халықаралық Алаш әдеби сыйлығының иегері, республикалық «Үркер» журналының бас редакторы Қуандық Түменбаймен кездесу өтті.
Кездесуді мектеп директорының тәрбие ісі жөніндегі орынбасары Бақытгүл Салыхова ашып, сөз кезегін ұстаз-кәсіпкер Бақтыгүл Маханбетоваға берді
Ағылшын тілі студиясы әдеби агенттігінің директоры, қаламгер шығармашылығын зерттеуші маман жазушының әдебиеттегі сүбелі үлесі мен өзіндік қолтаңбасына тоқталды
Оқушылар «Мылқау етікші», «Тұтқын», «Қобыздың мұңы» әңгі­мелерінің орыс, ағылшын, неміс тілде­ріндегі аудармасын 3 тілде оқыды
Тағы басқа да шығармаларының 6 тілде аудармасы бар екендігіне оқырмандардың назарын аударды
Осы тақырыптар бойынша жазушыға көптеген сұрақтар қойылды
Әсіресе, Аманкелді Ислам, Айжан Жазакова, Абиден Алдияр, басқа да оқушылардың сауалдарына қаламгер өзінің нақты жауаптарын берді
«Сіз соғыс пен соғыс тұтқындары туралы көп жазыпсыз, соған не себеп болды?» деген сауалдар төңірегінде де оқушылар қызықты жауаптар алды
«Жалпы, соғыс тақырыбы, оның ішінде Ауған соғысы да сіздің қаламыңыздан сыртқары қалмапты
Бұған «Біздің үйдің солдаттары» хикаятыңыз куә
Ал еліміз тарихындағы күрделі оқиға –Желтоқсан жайлы жазылған «Бекеттегі бейкүнәлар» және «Қанаты күйген қызғыш құс» атты шығармаларыңыз бар
Осыларды жазуға не себеп болды?» деген жасөспірімдердің жүрек лүпілі мен қол бұлғаған арманға толы сауалдарына да қаламгер адам мен заман ахуалын астастыра отырып жауап берді.
Қаламгер өзі басшылық жасайтын жастардың республикалық әдеби-мәдени, қоғамдық-саяси «Үркер» журналы туралы да айта келіп, жастардың шығармашылық жол бас­тауына «Үркер» үлкен бас­палдақ болатындығын естеріне салды
Кездесуге қатысушылар зият­керлік мектептің жаңаша дәстүр та­ғылымымен танысты
Шара аясында жазушы жақында жарық көрген 6 томдық шығармалар жинағын мектеп кітапханасына тарту етті.
Ырысалды ҚОСМАНҚЫЗЫ
