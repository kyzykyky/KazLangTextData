Бұл қазақтың басынан нелер қилы заман өтпеді десеңізші! Бодандық атты қамыт мойнына киіліп, орыс патшасының құзырына да қараған бұл ел
Өзінің тілінен, дінінен де айырыла жаздады
Бірақ қандай қиыншылыққа болса да қайыспады, мойымады. Еліміздегі қазба байлықты пайдалану барысында да өзгелер басшылық жасады
Өз елімізде өзгелер билік құрды
Сол кезеңде Алтай қойнауындағы байлықты игеруге кіріскен Ресейдің өндіріс кәсіпкерлерінің бірі Александр Мечников болатын
Оның қоластындағы қазақ жұмысшылары оның сөкет ісіне, теріс мінезіне қарай «Тентекбай» деп атап кеткен
«Тентекбайдың тепкісін» талай қазақ көрді
Мұнда жұмыс істейтін әр жұмысшының жүріп-тұруы қатаң бақылауда, кінәсізден жазалау да жиі болатын
Біз әңгімеге арқау қылып отырған Шөкеннің әкесі Шақарбай да осы ұжымда еңбек етті
«Тентекбайлардың» бір тиынды жұмсап, он тиын пайда табуды көздейтіні белгілі
Дегенмен ауыл адамдары үшін бос жүргеннен гөрі мұнда табысты көрінетін
Өмір зілін арқалап өскен Шақарбай да тұла бойы тұңғышы Шөкенді мәпелеп өсіріп, оқытуға көңіл бөледі.
Жаңа өкіметтің алғашқы қамқорлығы елді елең еткізбей қалмады
Солардың бірегейі Күршім ауданынан 1920 жылдары ашқан «Шаруа жастары мектебі» еді
Кейіннен 1934 жылы ол еліміздің алғашқы Мәдениет министрі Темірбек Жүргенов есімімен аталды
Бұл азамат «ұсталғаннан» кейін Министрлер Кеңесінің Төрағасы Ұзақбай Құлымбетовтің аты беріледі
Соңында Қазақстан Компартиясы Орта­лық Комитетінің бірінші хатшысы Мирзоян есіміне көшеді.
Алғашқы түлектер мұғалімдік білім алуға жіберілді
Білімін жетілдіріп келген Шөкен Шақарбаев төрт-бес елдімекеннің орталығындағы «Сарыөлең» орталау мектебіне орналасты
Мұнда мектептің пионер, комсомол жұмыстарына араласып, жастардың білімге құштарлығын оятты
Еңбегіне адал жан ұстаздар мен оқушылардың, ата-аналардың сеніміне бөленіп, алғыстарын арқалайды
Осы арада шаңырақ көтеріп, Марфуға атты қызға үйленеді.
Майдан шебінде Шөкен Шақарбаев Ленинград майданындағы 1190 зеңбірек полкінде көздеуші міндетін атқарды
Соғыс тәңірісі атанып кеткен зеңбіректердің алыстан көздейтін ауқымды калибрінен бастап, жеңілдірек саналатын 45 миллиметрлерін еркін игерген кешегі солдат аға сержант атанады
Енді өзімен бірге қоластындағы зеңбірекшілердің де әскерлерін жаттықтыруға жауапты
Аға сержант Шөкен Шақарбаевтың жіберген солдаттары бірнеше жау пулеметтерінің жасырынған жерін күл-талқан етіп, ұрыста ерлік көрсетеді
«Ерлігі үшін» медалімен марапатталады
Шөкең бірде әңгіме арасында қазақтың ержүрек, батыр қызы Мәншүк Мәметовамен жүздескенін айтқан еді
Великие Луки қаласын азат ету шабуылына әзірленіп жатқанда, дивизиядағы 122 миллиметрлі зеңбіректің дайындығын тексеру сәтінде ту сыртынан бейтаныс қыз сыпайы түрде сәлем береді де, медаліне қарап: «Аға, сізді медаліңізбен құттықтауға рұқсат етіңіз», – дейді өзін Мәншүк деп таныстырған жауынгер қыз
Бұған дейін оның ерлігі жайында майдан газеттерінен оқығаны болмаса, көзбе-көз жүздесіп тұрғаны осы болатын
Бұл қыздың ерлігіне сырттай тәнті болып жүрген Шөкен тек қана: «Рахмет, қарындас, аман болыңыз!» – деген еді
«Аға, ертең шабуыл басталады
Жаяу солдаттардың алға басуы сіздерге байланысты
Сізге де амандық тілеймін», – деп қоштасқан Мәншүкті Шөкен осы жолы бірінші әрі соңғы рет кездестірген екен
Артынан көп ұзамай жаумен шайқаста Мәншүк Мәметова қазаға ұшырады
Артында әлемге жайылған даңқы қалды.
Білімге ұмтылу, өршіл мінез – әскери адамға тән қасиет
Іздену мен талпыныс нәтижесінде зеңбірек дивизионының командиріне дейін көтеріледі
Аға лейтенант әскери шені беріледі
Ұйымдасты­рушылығы, іскерлігінің нәтижесінде дивизион партия ұйымының жетекшілігіне де тағайындалады
Аға лейтенант Шөкен Шақарбаев Отан соғысының соңғы жылында «Қызыл жұлдыз», Ұлы Отан соғысының I-II дәрежелі ордендерімен марапатталады.
Елге 1946 жылдың күзінде ғана оралады
Ол келе сала малшылардың балаларын оқытатын мектеп-интернат ашу ісін қолға алады
Мектепті ашу ісінде кездескен қиыншылықтан шығуға Шөкен Шақарбаевтың өзі ұйытқы болады
Көптің күшімен жергілікті құрылыс материалдарын жете пайдаланып, Қалғұтыдан екі жүз бала жатып оқитын мектеп-интернат құрылысын қысқа мерзімде бітіргені – бүгінде елге аңыз
Мұнда ұзақ мерзім мектеп басқарады
Бірақ оны өзінің туып-өскен Теректібұлақ ауылындағы мектеп жағдайы қатты алаңдатады
Бұл – Күршім ауданындағы тұрғындары көп елдімекеннің бірі
Мектеп тар, сынып бөлмелері жетіспейді
Шәкірттер екі-үш ауысыммен оқиды
Ақыры бұл күрмеулі мәселені шешуге Шөкен білек сыбанып, белсене кіріседі
Тағы да ата-аналарды ұйымдастыруда ұйытқы бола біледі
Бірнеше сынып бөлмелері қосымша салынады
Пәндік кабинеттер жабдықталады
Балаларды тәрбиелеуден еңбек майданына атсалысып, араласып жүріп білім деңгейін көтеруді де естен шығармайды
Сол тұстағы Қазақтың Абай атындағы педагогикалық ииститутында сырттай оқуға түсіп, алдыңғылар қатарында тәмамдайды.
Өмірге келген пенденің түбегейлі мақсаты мен арманы ұрпақ өсіріп, төрбиелеу екені ақиқат
Ұлы Отан соғысы басталар алдында үйленіп, шаңырақ көтерген жары Марфуғамен ұзақ ғүмыр кешті
Ерлі-зайыптылар 67 жыл жұп жазбай өмір сүрген екен
Әке – асқар бел, ана – айдын көл
Белдің жоны мен көлдің жағасы аққу мен қоңыр қаздарға толықсыды
Қазақта мал санын айтады, балаң қанша екенін сөз етпесе керек
Бұл жерде Марфуға ананың алтыннан алқа таққанын айтсақ та жеткілікті шығар
Ерлі-зайыптыларды Алла Тағала ата-әже атандырып, шөберелер тәрбиелеп, өсіруге нәсіп етіпті.
Шөкен Шақарбаев 90-ды алқымдап барып, Алматыда 2007 жылдың Жеңіс күні – 9 мамырда бақилық дүниеге аттанды
Әңгіме арасында: «Өмірдің тұщысын да, ащысын да, жақсысы мен жаманын да, оқ пен оттың тозағын да басымнан кешірдім
Еңбегім елеулі
Орден-медальдармен марапатталдым
Бәрінен де мені еліміздің егемендік алғандығы қуантады
Енді тек еліміз аман, жұртымыз тыныш болсын» деуші еді асыл аға.
Хабдышар ӘМІРЕНОВ,
Ұлы Отан соғысының ардагері,
гвардия полковнигі
Алматы
