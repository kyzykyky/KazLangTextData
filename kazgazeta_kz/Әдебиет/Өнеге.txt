Қарт адамдарды қазына, шежіре деп жатамыз
Сондай қадірменді қарияларымыздың бірі – Ойшы Ысқақов атамыздың ұлағатты өмір жолынан көп ой түюге болады
Сыр елінің Жаңақорған аданында туып-өскен Ойшы ағамыз күш-қайратын ел игілігіне жұмсаған азамат
Ағамыздың өмір жолдарынан бір ғасырлық тарихқа куә боласыз
Өткен ғасырдағы ашаршылық, қуғын-сүргін, одан кейінгі Ұлы Отан соғысы – міне, осы ауыртпалықтарды бастан өткерді. 
Ойшы ағамыз 1949 жылы Алматы ауыл шаруашылығы институтына түсіп, оны 1954 жылы бітіріп шықты
Еңбек жолын аудандық «Казсельхозтехника» мекемесінде механик болып бастап, облыстық «Автотраспорт» мекемесінің басшысы қызметіне дейін көтерілді
«Бақыт – еңбекте» деп түсінетін ағамыз қажырлы еңбегінің арқасында сый-құрметке бөленді.
Ардақты азамат жөніндегі ойын жерлес досы, академик сұлтан ­Сартаев былайша білдірген еді
«Қырық жылғы мәнді де қажырлы еңбегіңіз Үкіметтің жоғары бағаларына ие болып, отандастарымыздың құрметіне бөлендіңіз
Екі бірдей «Еңбек Қызыл Ту» және «Құрмет белгісі» ордендерімен, ондаған медальдармен, Қазақ КСР Жоғарғы Кеңесі Президумының Құрмет грамотасымен марапатталып, «Республикаға еңбегі сіңген Ауыл шаруашылығы қызметкері» атағына ие болдыңыз.
Ағамыз «Көргендерім мен көңіл­дерім», «Менің өмір мектебім» атты кітаптарды өмірге әкелді
Бұл еңбектердің жас ұрпаққа пайдасы өте мол
Бір адамның өмір жолы арқылы тұтас ұлттың, халықтың өткен өміріне қанығуға болады
Ағаның жастарға айтар ақыл-кеңесі де ден қоярлықтай
Соңғы жазған кітабын оқығанда «Біздер көрген алыптар арасындағы жарастықты, сыйластықты, асыл ағалар өнегесін жас ұрпақтың санасына дарыту, кісілікті дәріптеу, жақсылар мен жайсаңдардан ес­тігендерімнің негізінде туған ойларымды, пікірлерімді Ата өсиеті ретінде қалдыру мендік парыз» деген жолдар көзіме түсті.
Бұл енді көрегендік
Үн-түнсіз жүруге де болар
Ал енді өмірде көр­ген­дерінен ой түйіп, оларын оқыр­ман қауыммен бөлісу өнегелі іс.
Егемендік алған алғашқы жылдары бағыт беріп, жөн сілтейтін азаматтардың қажет болғаны рас
Сол уақытта Ойшы секілді ағаларым көрегенділіктерін, білгендіктерін танытты
Олар ұлт мүддесін алдыңғы кезекке қойды
Төңірегіндегілерді осы­ның айналасында әрекет етуге ұм­тылдырды
Бұл өте дұрыс шешім еді.
Ойшы аға бұл күндері 85 жасқа толып, құдай қосқан өмірлік жары Мәрия апайымыз 80 жастың тұғырына көтеріліп, мәнді де мағыналы 60 жыл бірге өмір сүріп келді
Бұл шаңырақты киелі шаңырақ деуге болады.
Әрбір мықты ердің артында ақылды әйел тұрары анық
Сол әйел­дің бірі Мәрия апамыз
Бес баланы дүниеге әкеліп, ағамыз екеуі олардың әрқайсысына тағылымды тәрбие бере алды
Ұлдарының үлкені Жанкелді мұнай инженері
Бауыржан көлік және коммуникация институтын, қыздары Маржан Алматы ме­дицина институтын тәмамдады
Майра мен Нәйля мектепті үздік бітіріп, мұғалім болып қызмет істейді
Немерелері Даурен Англиядағы Абердин университетінің студенті болды
Мәрия анамыздың ұстаз ретінде де беделі өте зор
Ағамыз қандай табыстарға жетсе, зор беделге ие болса бұған апамыздың да қосқан үлесі бар.
Ойшы ағамыз кезінде Қызылорда облысының Жалағаш ауданында ұзақ жылдар қызмет етті
Осы ауданның мәслихат хатшысы Кенжеқара Сүлейменов ағамыз 80 жасқа толғанда: «Бұл кісілерге қызыға да, құмартып қарайтындар көп
Сыйластықтары бөлек ерекше жанұя
Ата-анасының тәрбиесін көріп өскен ұрпақтары өмірде өз орындарын таба білді
Әке аманаты орындалды, ананың ақ сүті ақталды
Бақыт деген осы.
Дүниеге келген әрбір адам бақытты болу үшін жаратылады
Бірақ жаратқан иеміз әркімге әртүрлі несібе мен нәпақа, дәреже мен даулет, бақ пен байлық сыйлаған
Осы тұрғыдан алғанда Ойшы ағай мен Мәрия апайдың бұл өмірде жолы болған, айтқаны келіп, дегеніне жеткен жанұя деп есептейміз» деп жүрекжарды лебізін білдірген еді
Бұл біздің де жүрегіміздегі сөз еді.
Бүгінгі күні ерлі-зайыптылар бес баладан он бес немере, алты шөбере көріп отыр
Өрістің кеңейгені осы
Олар өздерінен өрбіген ұрпақтың елдің саналы да парасатты азаматы болғанын қалайды.
Ерін ер ету, төңірекке ағайын, туыс, дос-жарандарды жинау, отағасының беделін асыру ісінде әйел еңбегі, мейірімі мен төзімділігі, шексіз сүйіспеншілігі мен ұлы ­махаббаты тұрары анық
Алла Тағаланың сынағы – ағам қартайғанда екі аяғынан айырылған сәтте жанында жары Мәрия апай болды
Сөйтіп бір жүрекке бір жүрек қосылып ағам қос жүректің арқасында тік тұрды
Олар қос жүректің күші екі аяқтың күшінен мықты екенін көрсетті
Міне, соның айғағы 60 жыл жұптары жазылмай, ел мақтан тұтар, құт- берекелі, үлгілі жанұяға айналды.
Ойшы аға, биіктігіңізді биікпін демей, жетістігіңізді жеттім, толдым демей, байлығыңызды тасыдым деп бекер шашпай, ақылыңызды ұрпаққа өсиет етіп, жоққа мойымай, барға тасымай, қиындыққа жасымай нар көтерер ауырлықты көтердіңіз
«Тар жол тайғақ кешуді» бастан кештіңіз
Екі аяқтан айырылсаңыз да екі аяқтың күшін жұдырықтай жүрекке қосып алып қайта қайратыңызға міндіңіз
Береріңізді тауыспастан, ақылыңызды дария еттіңіз
Сол дарияңыз Сырдарияның суындай асып, жұртыңызды сусындатқан, абызымыз Ойшы ата атандыңыз.
Алла Тағала көретін қызығыңыз бен қуанышыңызды ұзағынан берсін деп Үсеновтер әулеті атынан тілек білдіреміз.
Әлия Мыңбаева


