Сүйген құлыма жүк артамын,
көтере алсаң – ағартамын,
көтере алмасаң – тағы артамын.
 (хадистерден)
Иә, Рахымы мол Алла Тағала құ­лына әртүрлі сынақ береді
Әркім тағдыр тақтасына жазылғанын көріп, өмірден өтетініміз – ақиқат
Жал­ғанды жалпағынан бассақ та, мәңгілік жасап қалған ешкім жоқ бұл дүниеде
Тек, біреу – ерте, біреу – кеш бір құлайды, айырмашылығы – сол.
Тегінде, бұл жарық дүние сұлу мен сұмнан, мейірімді мен қатігезден, жомарт пен сараңнан, білімді мен наданнан, кеңпейілді мен кесапаттан, ақкөңіл мен тәкаппардан, өмірде болатын ащы мен тұщыдан, қайғы мен қуаныштан тұратыны – өмір заңдылығы
Онсыз жақсы мен жаманды парықтау қиын болар еді.
Иә, қайғысы мен қуанышы қатар жүретін мына қамшының сабындай ғана қысқа ғұмырды, өткінші өмірді қалай өткізіп жүрміз?! Өкінбестей өтіп жатыр ма, жоқ әлде…
«Адам өмірге жылаумен келеді, қайғыра кетеді» деді Хакім Абай
Алладан әмір келгенде кәрі мен жасыңа қарамайды, күні біткен күнде кетеді
Қатал тағдыр не сыйласа да мойынұсынбасқа амал жоқ
Алла салған сынақ сол.
Бәрі есімізде
Той күнін асыға күттік
Жолдасым екеуміз шақырылған қонақтармен бірге «Жар-жар» айтып, жас жұбайларды тағатсыздана күткен қуанышты сәт еді
Кенет… Төбемізден жай түскендей жайсыз хабар естіп, алғашында есеңгіреп қалдық
Біресе, мүмкін емес деп жақсылыққа жо­рыдық
Тіпті, құлағымызды жауып, сенер-сенбесімізді білмей, дал болдық.
Қайғы түскен жеріне ауыр
Жұбату айту оңай-ау! Сөз басында айтқанымдай, сүйген құлына Алла артқан жүкті қабырғалары қайысып тұрып көтерді, арты ағарып, жақсылықпен жалғассын! Тағдыр деген бір ғажап нәрсе, жетелеп биік мұратыңа жеткізеді де, азапқа да салып қоятын тұстары болады.
Тағдырдың талай тартыстарына төтеп берген, мойымаған Қара Нардай жазушыға Алла Тағала сынақ салды
Жазушы «Адаспаңдар, адамдар!» атты шығармасында: «Мен халқымның жалғыз тамшы қанымын
Еліммен бірге еңіреп, халқыммен бірге қайғырамын, елім жұбанса жұбанамын, халқым қуанса қуанамын» деп жазды
Иә, боздақты жоқтап алдында қалың халқы, еңіреп елі, қазақ жұрты қайғырды, жұбатуға тырысты.
Есімі елге танымал, атақ-даңқы, еселі еңбектің арқасындағы марапаттары төрткүл дүниеге танылған талант, асылынан айырылса да, тастай қатты тағдырға қасқая тұрып күресті, қолына қалам алды
Перзенттеріне арнап Анасы өлең де жазды, бірнеше кітап та басылып шықты
«Кетілуге хақым жоқ, ұлыма ғана емес, ұлтыма да қызмет етемін» деп серт берді Әке
Ұлты да ұйысты, ескерткіш естелік кітап та жазылды, күй де арналды.
Жаратқан Иеміз «Жақсы көрген құлдарыма жаңғақтың қаттысын беремін» деген екен
Жазушының шырайлы шығармалары барында, тау тұлғалы Әкесі тұрғанда, кең жүректі, мейірімі мол, жан-жағына нұрын шашып жүретін жаны сұлу Анасы барында, асылдың сынығындай болған ұлдарының есімі ешқашан ұмытылмайды.
Бағанадан бері әңгімеге арқау болып отырған жандардың есімдері – Қазақстан Республикасының Мемлекеттік сыйлықтарының иегері, М.Шолохов атындағы Халықаралық сыйлықтың лауреаты, Халық жазушысы – Сәбит Досанов пен әл-Фараби атындағы Қазақ ұлттық университетінің профессоры, физика-математика ғылымының докторы, академик Құралай Аққошқарова және олардың жанынан артық көрген асыл ұлдары – Данияр хақында.
Даниярдың қазасы тек қазақ халқы үшін ғана емес, Сәбит Досановтың есімін жақсы білетін алыс-жақын шетел азаматтарының да қайғысына айналды
Келген қонаққа да үйіне қайту бар деген, бірақ ол ерте қайтты…
Елі айтып жүрсін деген шығар, терең білімі мен өзі жүрген ортасында жасы мен жасамыстарға жасаған қайырымдылығымен, ақыл-парасаттылығымен ерте танылған боздақ жай кетпеді, алғыс арқалап кетті
Адам деген ардақты атқа кір келтірмей, кіршіксіз өтті бұл жалғаннан
«Жақсының өлімі де – жақсы» деген жұбату сөзбен қайғының қара суын ішіп, халқы қала берді
Жазушы «Өмірдің мәні» атты еңбегінде: «Өмірдің мәні – мансапта емес, мақсатта, күндестікте емес, үндестікте… Менің қасиет тұтар Қағбам: «Мансаптың құлы болғанша, елдің ұлы бол! Қарғаның қуанышынан қыранның қайғысы қымбат! Мен өз өмірімнің мағынасын, мәнін ел мүддесінен, халық қамынан іздеген бейнеткермін, жалғыз жүріп жадырағаннан гөрі, көппен бірге болып жабырқағанды қалаймын» деп жазады.
Шынында да, ел өз ұлының қайғы-мұңына ортақтасты, жабыққан көңілін жұбатты
Жаратқанның басқа салған мұндай қатал сынына кейбіреулер төтеп бере алмай, боркеміктеніп кететіні бар
Бұқаралық ақпарат құралдарына берілген сұхбаттарының бірінде: «Үгілмеймін, бүгілмеймін, қарсы тұрам қасқайып, күресемін тас жүрек мына тағдырмен!» дейді кемел жазушы жүректен шыққан жан айқайын жасырмай
Бұл нағыз ердің ісі
Ұлын ғана сүйген емес, ұлтын да сүйген, адамдықтың туын құлатпауға бел буған азаматтың ғана қолынан келсе керек.
Жақында ғана Алматыдағы Абай атындағы Қазақ ұлттық педагогикалық университетінде жазушының туған күніне орай «Ақ аруана» повесі әзербайжан, түрік, өзбек, қырғыз, орыс тілдеріне аударылып, баспадан шықты және осы аты аталған мемлекеттердің ақын-жазушылары қатысқан алқалы жиын өтті
«Түрік әдебиетіне сіңірген еңбегі үшін» әдеби сыйлығын түрік елінің қаламгері – Имдат Афшар тапсырды
Қырғызстан Республикасының ақыны жазушыға арналған өлең жолдарын оқып, жақын арада «Қырғызстанның халық жазушысы» деген атақ берілетінін хабарлады
Жиын соңында халық жазушысы Сәбит Досанов: «Біздің ең үлкен сыйымыз – Азаттық пен Еркіндік» деді
Иә, шынында да, еркін елдің ерке қыздары, азат елдің азаматтары болғанымыз үшін шүкіршілік етіп, тәуелсіз елдің Елбасына алғысын да айтты
Жүректен шыққан жылы сөздер мен лебіздер легі толастамады
Ән де шырқалды, күй де тартылды
Қазақстан Жазушылар одағынан келген ақын-жазушылардың бірі иығына шапан жауып, омырауына «Қазақ хандығына 550 жыл» күміс медалін тақты
Кітаптың салтанатты тұсаукесер рәсімі де сәтті аяқталып, жиналған жырсүйер қауым да өмірдің мәнін түсінгендей, рухани күш-қуат алып, тарқасты.
Сәбит аға! Осындай марапаттың бәрі – халықтың ыстық ықыласы мен жанкештілікпен жеткен еңбегіңіздің жемісі
Сіздің ерен еңбегіңіз бен қайтпас қажырлық, жалынды жігеріңіз келер ұрпаққа, түсінген адамға тәлім аларлық үлкен ерлік.
Құралай Ахметқызы! Ғалымға тән біліміңіз мен біліктілігіңіз, әйелге тән нәзіктік пен сұлулығыңыз, Анаға лайық қамқорлық пен мейірімділігіңіз, досқа адал, кісіге жанашырлық сияқты адами қасиеттеріңіздің бәрі — бір бойыңыздан табылған рухани бай адам екеніңізді білеміз.
Хакім Абайдың қара сөздерінің бірінде: «Өзің үшін еңбек қылсаң – өзі үшін оттаған хайуанның бірі боласың, адамшылықтың қарызы үшін еңбек қылсаң – Алланың сүйген құлының бірі боласың» делінген.
Алланың сүйген құлдарының бірі болуды жазсын Сіздерге, ұлтыңызға қаламдарыңызбен қызмет ете бе­рулеріңізге тілектеспін!
Рыскен ӘБІШЕВА
АЛМАТЫ
