Алыстаған сайын асылға айналған тұлғаның бейнесін сомдап, мағыналы да мәнді өмірінен бір үзік сыр толғау мақсатында Қазақ радиосының ардагері, үлкенге ізетті іні, кішіге қайырымды да, ақылшы аға бола білген қарымды қаламгер, аудармашы Сәркен Шұғайыпұлы Оспанов жайлы әңгімемді өрбіткелі отырмын

Мұхаммед пайғамбардың хадисінде «Үмбетімнің арасында екі түрлі топ бар
Егер бұлар жақсы болса көпшілік те жақсы болады
Бұлар жаман болса жұртшылық азады
Олар — басшылар мен мұғалімдер» деген екен
Осындай жақсы басшылардың бірі көп жыл бойы Қазақ радиосында аға редактор, Бас редактор қызметін атқарып жүргенде қарамағындағы қызметкерлермен шәй деспеген деседі
Ол кісі өзінің байсалды мінезімен, ақыл-парасатымен жас журналистерге тәлім-тәрбие беріп, қыран құстай баули берген ұлағаттылығымен есте қалған жан еді.
Тектіліктің өзі ата-бабаның қанымен келетінін ескерсек, көрікті Көкше жеріндегі Айыртау ауданына қарасты Дәуқара ауылында дүниеге келген Сәркен Шұғайыпұлы сол өңірге аты мәлім діндар адам Шоңқара қажының ұрпағы екен
Үш жасынан әкеден, алты жасынан шешеден айрылған жас бала ағайындарын жағалап Қызылжар жеріндегі мектепте, кейін Көкшетаудағы мұғалімдер дайындайтын училищеде оқып, айрықша дипломмен бітіреді
Осы орайда Сәркен Оспановтың зайыбы Динара Нұрмұхамбетқызы өз сөзін былай бастаған еді.
«Мен Сәкеңмен училищеде бірге оқыдым
Елуінші жылы түсіп, елу төртінші жылы бітірдік
Екеуміз бір-бірімізді ұнаттық
Сондай әдепті болды
Бертін келе оған «сен жетім болдым дейсің, сені осындай сыпайы етіп кім тәрбиеледі?» деп сұрайтынмын
Күліп қоятын
Өзім «тек қой, бабалардың қаны ғой, шіркін!» деп ойымды түйгем
Оқу бітірген соң ата-анамнан рұқсат сұрап қосылдық
Сәркен Алматыға Қазақтың Сергей Миронович Киров атындағы университетіне оқуға түсті
Ол 4-курста оқып жүргенде мен ЖенПИ-ге кітапхана бөліміне оқуға түстім
Көкшетауда Мәлік Ғабдуллин атындағы қазақ мектебін алғаш ашқан менің әкем еді
Әкем кісі танитын адам болатын
Менің әке-шешем Сәркенді сондай жақсы көрді
Кейде көңілденіп отырғанда «атажаным» деп қоятын» деп еді апай.
Өзінің табиғи асыл қасиетімен, ағайын-туғанға, дос-жаранға, жүрген ортасына сыйлы бола білген Сәркен Шұғайыпұлы отбасының ұйытқысы еді.
Сәркен филология факультетін үздік бітіріп шықты
Сол жылы Мәдениет министрлігінің ұйғаруымен «Қазақфильм» киностудиясының сценарий бөліміне редактор болып орналасады
Жігер-қайраты мол жас маманға қоғам қайраткері Ілияс Омаров, жазушы Ілияс Есенберлин мен Қапан Сатыбалдиннің тәлім-тәрбиесі ерекше еді
Ол кісілер келешегінен үміт күтер жас жігітке ақыл-кеңес беріп, өз қамқорлықтарына алды
Өмір атты ұзақ жолда адаспайтын сара жолды сілтеді
Дұрыс бағыт берді
Жас кезінен әр іске аса жауапкершілікпен қарайтын Сәркен Шұғайыпұлы жаңа жұмысты бірден игеріп, өнер саласына да өз үлесін қоса білді.
Ол кісі көзі тірісінде «Қазақстан әйелдері» журналында белгілі журналист Әтина Жәкетованың, «Теміржолшы» газетінде қызмет етіп жүргенде бас редактор Ибрайым Тінікиннің қамқорлығын көргенін әңгіме етіп айтып отыратын.
«Өзі жақсы кісіге бір кісілік орын бар» демекші, сыпайы да кішіпейіл мінезімен жұртқа жаққан інілеріне өз ізеттерін білдіріп, журналистиканың қыр-сырын түсіндірген аға-апаларына алғысы шексіз еді.
1965 жылдан Қазақ радиосында журналистік еңбегін жалғастырған Сәркен аға өмірінің отыз жыл уақытын осы бір көзге көрінбейтін, еңбегі әуеде қалықтап барып тыңдаушысына жететін «қағазсыз газет» деп аталатын толқында жемісті еңбек етті
Өткір тілді шыншыл публицист жүрген ортасында адал еңбегімен сыйлы және үлкен-кішіге бауыр бола білген жүрегі жұмсақ, адамгершілігі мол, жаны сұлу жан еді.
Алғаш Қазақ радиосының есігін аттағанда Сәркен Шұғайыпұлы «Өндіріс» редакциясына тілші болып қабылданады
Ол кезде журналист Кенжебек Есімов аға редактор, Уәлихан Ахметбеков редакторлық қызметте екен
Біршама тәжірибе жинақтаған соң қаламы төселген Сәкең Қазақ радиосындағы «Соңғы хабарлар» редакциясына аға редактор болып ауысады
Осы кез және «Шалқар» радиосының ашылуы жайлы «Алтын қорымызда сақталған жазбада Сәркен Оспанов ойын былай жалғаған екен
«Домна пеші қандай болса, радиодағы ең бір қиын жұмыс «Соңғы хабарлар» Бас редакциясы болатын
Қазақша жаңалықтар аз болады
Отыз пайыздан аспайтын
Осы олқылықты толтыру үшін не істеу керек? Біздің алдымызда Мәскеудің «Маяк» деген бағдарламасы болды
Украинаның «Проймин» деген бағдарламасы болды
Оларда соңғы хабарларды береді
Ал біздің алыстағы ауылдарымызға, шопандарымызға хабарлар жетпейді
Сым жетпейді, желісі жоқ
Сондықтан «Маякқа» бағыт түзей отырып, бір бағдарлама ашуды басшылар алға мәселе етіп қойды
Ол, әрине, «Соңғы хабарлар» Бас редакциясынан ашылу керек болды
Мұнда ұйымдастыру жұмысын жүргізіп, 1966 жылдың 1-қаңтарында «Шалқар» бағдарламасы өмірге келді
Өзіміздің қазақ ұлтының атына лайық ат іздедік
Ол кезде Шалқаров деген жігіт Қытайдан келген жігіт еді, бізде қызмет ететін
Ол кісі «осы менің әкемнің атын қойсаңдар жетіп жатыр, әрі өлең, әрі жыр, әрі әңгіме деп мәселе көтерді
Дұрыс екен деп «Шалқар» деп қойдық
Сол «Шалқарымыз» күні бүгінге дейін халыққа еңбек етіп келеді
Бұл «Шалқардың» жақсы жұмыс істеп кетуіне сол кездегі журналистер Нүрсейіт Ерубаев, Мәлік Қарағұлов, Кекілбай Нүсіпбеков, Абай Өтегенов, Нұрсұлтан Әлімқұлов, Уәлихан Шыңғысұлы, деген әріптестеріміз жақсы қызмет етті
Маған көмекші болды
Мен «Шалқардың» тұңғыш Бас редакторы болдым, соған қуаныштымын» деген еді Сәркен ағамыз.
«Шалқар» музыкалық-ақпараттық бағдарламасы ол кезде дүниежүзіне тарайтын
Әсіресе шетелдегі қандастарымыздың елге оралуына ұйтқы бола білген, оларға ой салған сол кездегі басшы Сәркен Шұғайыпұлы және сол кісінің қарамағындағы журналистер еді
Міне, көп тілегі орындалып, әр саладағы өнер, ғылым, әдебиет саласының мамандары, небір қолөнер шеберлері атақонысқа оралып, халқымыздың санын көбейтті
Экономикамыздың өркендеуіне атсалысты
«Шалқар» бағдарламасы үш жылға жуық жабылып қалғанда да қатты күйінген Сәркен ағамыз болатын
Шүкір, кешегі ағаларымыздың маңдай терімен ашылған бұл бағдарлама сол үрдісте ұлттық құндылығымызды дәріптей отырып, өз жұмысын әрі қарай жалғастыруда
Бүгінде жеке радиоға айналды.
Қарымды журналист Сәркен Оспанов туралы КСРО Телевидениесі мен радиосының үздігі, Қазақстан Журналистер одағы сыйлығының лауреаты, белгілі радиоардагер Руслана Құдайбергенова былай деді:
«Сәркен ағаның басқа ағалардан ерекшелігі, ол өте қарапайым, кішіпейіл, бауырмал болатын
Маған қамқорлығы ерекше еді
Ер кісілермен бірдей қызмет етіп, ағаларымның қамқорлығын көрдім
Сәркен ағаның өнегесін көрген мені әріптестерім «Сәркеннің қарындасы» деп атап кетті
Бірде Сәркен аға маған «Руслана, сен «Соңғы хабардың» тұтқасын ұстайтын боласың» деген
Айтқаны айдай келіп, жиырма жеті жыл «Соңғы хабарлар» редакциясында Бас редактор болып қызмет еттім
Сәркен аға шындық үшін шырылдап жүретін
«Қарғам, опасыз адамдардан сақ бол» дейтін, әрдайым қолдап, қорғап жүретін
Редакцияның, радионың жастарына да «қарғам», «айналайын» дейтін
Сәркен аға соңғы хабарды қалай дайындау сырын үйретті, әрдайым қадағалап, қамқор болып жүретін».
Осындай көңіл толқытар еске алу сәтінде Қазақ радиосының ардагері Үмбет Әбназарұлының да айтары бар
«Сәркен ағамыздың тұлғасы заңғар таумен теңдесіп тұрған сияқты
Адамгершілікке толы жылы бейнесі, сыршыл әңгімесі, үлкенге де, кішіге де жайлы мінезі, әсіресе кейінгі толқын інілеріне ұстаздық ұлағаты бәрі-бәрі көз алдымызда
Менің есімнен кетпейтіні радиоға жаңа келген жастарға ненің не екенін, өзінің шынайы мінезімен, жұмсақтығымен барлығын жайымен түсіндіріп, соны кірпішше қалап, тоғайтып отыратын
Редакцияда ынтымақтың болуы, басқара білудің шеберлігіне байланыс­ты екен
Әр журналистің қабілет-қарымына қарай тапсырма беретін
Сәкең «Шалқар» бағдарламасын дербес ашты
Соны жүйелі түрде дамытуға күш салды
Соның арқасында шетелдік қандастарымыз Қазақстанның тарихы, әдебиеті мен мәдениеті жайлы ақпарат ала бастады» деп өз естеліктерімен бөлісті.
Сәркен аға Динара апай екеуі тату-тәтті өмір сүрді
Ұлдары Байғали мен Жанғали, қыздары Анар шаңырақты шаттыққа толтырып, ата-анасының қуанышы бола білді
Байғали экономист, Жанғали журналист, ал қызы Анар болса музыка маманы
Анардың баласы Данияр да музыкант
Байғалидың ұлы Дәурен әке жолын қуғанмен атасына еліктеп, аздап өлең жазатыны бар.
1967 жылы кенже ұлы Жанғали дүниеге келгенде ата-анасының қуанышында шек болмап еді
Аяулы әке осы баласын жазу-сызуға тәрбиеледі
Жанғали әке жолын қуып, Қазақ радиосында 13 жыл журналист болып еңбек етті
Енді немерелерінен үміт күтіп жүргенде отыз бес жастағы Жанғалиынан айрылып, Сәркен аға дүниеден баз кешіп кетті
Күңіреніп жүріп, қайғысын қағазға түсірді.
2004 жылы Динара апай журналист жырларын тасқа бастырып, «Шыным да, сырым да осы» деген Сәркен Шұғайыпұлының жинағын шығарды.
Жақсы адамның артында мағыналы сөз айтар замандасы тұрғанда Сәркен Шұ­ғайып­ұлының өнегелі ісі ел есінде
Шәкірттер жү­регінде мәңгі сақтала бермек.
Алтын ИМАНБАЕВА,
Қазақстанның еңбек сіңірген қайраткері,
ҚР Мәдениет қайраткері,
Қазақстан Журналистер одағы сыйлығының лауреаты
