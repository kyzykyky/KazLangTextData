Туған әдебиетімізге жанашыр­лықпен, қамқорлықпен қарап, барды «бар», жоқты «жоқ» деп түгендеп жүргенге не жетсін
Оны іске асыратын – әдебиет сыны
Ал әдебиет мәселелері жөніндегі басқосуларда «бізде қазір әдебиет сыны жоқ» деген пікір қылаң беріп қалады
Негізсіз емес шығар
Алайда қазір туған әдебиетіміздің даму процесі қайраңдап, тығырыққа тіреліп тұрып қалды деген пікірді де шүбәсіз шындық ретінде қабылдай алмасақ керек
Жазылып жатқан тәуір дүниелер де, шығып жатқан жақсы кітаптар да жоқ емес, бар
Бірақ мәселе, солардың бәрін жұртшылықтың дер кезінде біле бермейтінінде.  
Соңғы жылдардағы жарық көр­ген кітаптардың таралымы аз
Қазақ­стан Республикасы Мәдениет министрлігінің «Әдебиеттің әлеуметтік маңызды түрлерін басып шығару» бағдарламасы бойынша жарық көрген дүниелердің таралымы екі мың данадан аспай келді
Тек енді ғана, биылғы жаз айларынан бастап көркем шығармаларды бес мың данамен шығаруға қол жеткізілді
Кейбір тәуір туындылардың жарыққа шыққаны жайында жағымды хабарды құлағымыз шалғанымен, оларды дүкеннен тауып оқи алмайтын халге жеттік
Бұған да бойымыз үйреніп кетті.
Бұрын ақын, жазушыларымыз бірінің кітабын бірі оқып, жақсы дүниелер көрсе алтын тапқандай қуанып, баспасөз бетінде өз пікірлерін білдіріп жататын
Әдебиет сынының, насихатының ойсыраған олқылығының орнын толтыруға бұл да жәрдемдесетін
Осындай үрдіс бүгін де керек деп ойлаймын
Осыдан біраз уақыт бұрын Көсемәлі інім өзінің соңғы уақытта шыққан әңгімелер, хикаяттар, ертегілер жинағын поштамен салып жіберіпті
Мен оны мұқият оқып шықтым
Жалпы К.Сәттібайұлының есімі қазақ баспасөзінде бұрыннан белгілі екенін де айта кетуді орынды санаймын
Оның қаламы жүйрік журналистігін, «Жалын» баспасының жабық конкурсында оза шауып бәйге алған жазушылығын білетінмін
Газет, журнал оқитын жалпақ жұртқа оны таныстырып жату қажетсіз.
Оның мына жаңа жинағына алғы сөзді «көсемсөз бен көркемсөзді қатар ұстап келе жатқан» Көсемәлінің өзі сияқты, есімі елге белгілі тағы бір қалам­геріміз – Мархабат Байғұт ініміз жазыпты
Және екеуіне ортақ жай, екеуі де өзге қызметтер істеуімен бірге «Егемен Қазақстан» газетінің көрігінде қыздырылып, табасында шыжғырылып, тағылымды мектебінен өткен
Екеуі де алғыр журналист
Әрі жазушылыққа, шығармашылыққа ден қойып, көркемсөз ауылына да олжа салып жүргендер.
Ең алдымен қуантатыны – Көсемәлі шығармаларының жеңіл оқылатыны, тартымдылығы, жи­нақылығы, шынайылығы
Кітаптан ә дегенде оқитыныңыз «Суреткер» деген шағын әңгіме
Тақырыбы да, мазмұны да тосын
Редактордың кабинетіне бір адам кіреді
Түріне қараса – жазатын адам
Басындағысы да, мойнындағысы да, үстіндегісі де жазатындар мен оқитындар киетін, орайтын, ілетін нәрселер
Сөйтсе, ол әңгіме жазып әкеліпті
Бірақ тақырыбын айтуға қиналады
Тек кетерінде ғана: «Құдай туралы жазып кеп ем» деп салады
Одан әрі Құдай туралы оқыған адамды ойландыратын шағын әңгіме баяндалады
Редактор: «Ал керек болса
Мұны қалай жарыққа шығарамын» деп ойланып отырғанда жауапты хатшы келіп, жаңа ғана осы кабинеттен шыққан кісіні жындыха­наның машинасы іздеп келіп, ұстап, алып кеткенін хабарлайды
Әлемдік клас­си­калық әңгімелер үлгісінде, дәрежесінде жазылған шағын туынды, оқи бастағаннан-ақ тарта жөнеледі, ешкімді енжар қалдырмайды
Ойландырады.
Көсемәлі – ел өмірін жақсы білетін қаламгерлер қатарынан
Оның «Ілдебай немесе қарызға ақша іздеген қазақтың хикаясы» атты әңгімесін оқығанда бүгінгі таңдағы ауыл өмірі көз алдыңа келеді
Кейіпкерлері де өмірдің өзінен ойып алғандай, мінез-құлықтары да нағыз қазақы
Оқисың да, ауыл адамдарының тыныс-тіршілігінен хабардар боласың
Олардың қайсыбір мінез-қылықтарына еріксіз езу тартып күлесің
Жалпы алып қарағанда Көсемәлі шығармаларында кө­рініс тапқан қазіргі ел тұрмысы жаман емес сияқты
Кешегі Кеңес өкіметі кезіндегі ет комбинаты директорының бүгін де қағанағы қарқ, сағанағы сарқ, талтаңдап жүре алмайды
Балаларында бір-бір фирма, бір-бір думанхана, бір-бір зауыт
Өзі солардың үстінен қарайды
Әңгіме кейіпкері Ілдебай бұрынғы ет комбинатында қасапшы болып істеген
Кезінде сол Ілдебай елең-алаңда үйіне сүйектен ажыратылған қап-қап етті арқалап алып келгенде әйелінің көзі жайнап кететін, ал ол былқылдаған ет қып-қызыл ақша болып қалтаға түскенде қырдың қызыл түлкісіндей құлпырып сала беретін
Сол әйелі екеуі кеңес өкіметінің де, ет комбинатының да шаңырағы шалқасынан түскенде далада қаңғып қалған
Әйтеуір ет комбинатында істеп жүріп даңғыратып үй салып, қомақтылау қор жинап алғаны жүдә дұрыс болыпты
Соның арқасында Ілдебай атанып, қатарға қосылған
Бірақ арамнан жиған дүние ғұмырлы болмайды екен
Базардағы делдалдық қызметі дымға жарытпаған соң, биыл біреуден жалға жер алып, қызанақ егуді қолға алған
Алайда қызанақ та жас нәресте сияқты, бабын тауып, сылап-сипамасаң өспейді екен
Өзі тағы аурушаң
Ал өсе қалса құрт деген пәлесі тағы бар
Жапырағын жалмап жеп қояды
Ал көрші танаптардағы қызанақ жайқалып тұр
Олардың иелерінің қаржысы да бар, арам шөбін жұлатын, дәрісін себетін жұмысшысы да бар
Ал Ілдебайдың жиған-терген тиын-тебені қызанақты еккенге ғана жетті
Енді одан әрі бабын тауып, арам шөбін отап, суғарып, тыңайтқыш бермесең өспейді, күйіп кетеді
Тыңайтқыш алуға ақша керек
Содан құлқын сәріден қарызға елу мың теңге беретін адам іздеп шыққан беті… Осыдан ары қарай оның басынан кешкен хикаялары ­баяндалады
Бұта-бұтаның түбінде бұғып тұрып, жүргізушілерді ұстап алып, қанын ­теспей соратын, айыппұл алатын ­немесе сарпылдатып өз жұмысына салып қоятын болғандықтан Бұтабай атанып кеткен МАИ қызметкері мұны ұстап алып, өз шаруасына жегіп қояды… Бала кезден бірге өскен Әуесхан: «Мен-дағы қауын-қарбыз еккенмін
Оның үстіне там салып жатырмын» деп меселін қайтарады, «Әй, сен одан да ана Ардақбайға бар, ақша бір шықса содан шығады» деп ақыл айтады.
Әңгімеден ауыл адамдарының тұрмыс-тіршілігінің кейбір қырларын аңғарғандай боласың
Өмірден ойып алынғандай кейіпкерлер бейнесі де ұмытылмай, есте қалып қояды
Мас болып ішіп, «қора-қопсыңмен қосып сатып алам әке-шешең…» деп жұртты боқтайтын Мұратбай
Сол Мұратбайдың: «Ойбай, мен Қожатайдың үйін көріп, шошып келіп отырмын
Түнімен ұйықтай алсамшы
Үш қабатты үй салыпты
Ауласы толған машина
Мынау – қызымдікі, мынау – баламдікі, мынау – келінімдікі дейді шіреніп
Үйінің ішін аралап талып қала жаздадым
Бір бөлмесіне «Зимний сад» деп ат қойыпты
Жоқ, ол мұндай үй-жай салатын ақшаның бәрін қайдан алып жатыр? Өзі пенсияда, әйелінің айлығы бар болғаны отыз мың теңге» деген сөзіне Артықбай күледі.
– Қожатай ол үйді өзінің ақшасына емес, өкіметтің ақшасына салдырып жатыр ғой
Оның мәнісі былай
Қожатайдың баласының құрылыс компаниясы бар және ол біреу емес, бірнешеу, – деп, жерден шыбық ­тауып алып, «Қожатайдың балаларының компаниясы» деп, бірнеше дөңгелек сызады
Сосын: – Ал мына жерде осы облыстағы құрылыс жұмыстарына қатысты хабарландыру болады.
– Тендір ме?
– Иә
Олар соған қатысады да, ондағы құрылыс жүргізуге бөлінетін ақшаларды ұтып алады
Міне, соның бірінен үш жүз миллион ұтып алса, жүз миллионына әлгі жұмысты істеген болады да, қалғанына үй салады, көлік алады, тендірден ақша алуға көмек­тескен адамдардың «шәпкісін» береді…
Мына сөздерді естігенде ­Ілде­байдың көзі қарауытқандай болып, түсі бұзылып кетеді
«Бұл болса қарызға елу мың теңге таппай жүр, ал Қожатайдың боқмұрын баласы…» деген ойлар ішін күйдіреді.
Ол Ардақбаймен де бала кезден бірге өскен
Оның да жағдайы жаман емес, бір қалада үш үйі бар
Балаларының астында бір-бір машина
Өзі бастық
Қызмет көлігі де бірнешеу
Қарамағында жүз қаралы жұмысшысы жүр ләппайлап.
– Ақша жоқ емес, бар
Бірақ бәрі кеңседе
Ал бүгін кеңсе жабық
Жұмыс күні неге келмедің? – дейді ол
Сонымен тауы шағылып, жүні жығылып, алдында барғанында «мен де қауын-қарбыз еккем, там да салып жатырмын» деп ақша бермеген, «ақша бір шықса Ардақбайдан шығады» деп ақыл-кеңес айтқан, өзімен бала кезден бірге өскен Әуесханға қайта келеді.
– Не болды, ақша таптың ба?
– Қайдағы тапқан
Бұтабай қу ұстап алып, азанмен жұмысына жегіп қойды
Тегінге.
– Ардақбай берем демеді ме?
– Ойбай, ол дүйсенбіде берем деді ғой
Ал оған дейін әлі бір түн бар емес пе?
– Әй, тоқта, – дейді Әуесхан, – жаңа менің балам шешесіне бір түйіншек беріп жатқан сияқты еді
Әй, Райхан, жаңағы ақша болса әкел бері.
Әуесханның әйелі жақтырмаса да күйеуі айтқан ақшаны әкеп береді
Тура елу мың екен
Ілдебайдың көзі жайнап кетеді.
– Әй, Ілдебай, ертең Ардақбайдан ақша алсаң қайтарасың.
– Әрине.
Сол бойда ақшаны алады да, тыңайтқыш сататын базарға тартады
Ертесінде самайын тер жуып қы­занақты суарып жатқан Ілдебайдың ұялы телефонына Ардақбай хабарласады.
«– Әй, Ілдебай, мен жұмыстамын, егер ақша керек болса келіп алып кет.
Неге екенін, енді Ілдебайдың иығы қиқаң ете қалды.
– Жоқ, тауып қойдым ақшаны
Керек емес
Рақмет.
– Жақсы онда, керек боп жатса хабарласарсың.
Ілдебай басын шайқап, өзінен-өзі күлді
Ардақбайдың бұл назаланып қалды ма деп лыпылдап жатқаны да баяғы
Ал Әуесханның қарызын бір қайтарар
Қызанақ піскенде…»
Әңгіме ойландыра ма? Ойландырады.
Баяғыда, біз университетте оқып жүргенде әдебиет теориясынан сабақ беретін ұстазымыз Зейнолла Қабдолов «Ғылымның, әдебиет пен өнердің ­айырмасы неде?» деген сұраққа «Ғылым – дәлелдейді, әдебиет пен өнер көз алдыңа әкеліп көрсетеді» деп жауап бергенді ұнататын
Бүгінгі көркем әдебиеттің де басты мұраты – өмірді, оның шындығын көрсету ­десек, Көсемәлі шығармаларын түгелдей тәуелсіз Қазақстанымыздың бүгінгі таңдағы тыныс-тіршілігін баян ететін жаңа прозамызға жатқызуға болады
Қазір ғана өзіміз сөз еткен әңгімедегі облыстық, аудандық жерлердегі «тендерлерді өткізу тәжірибесі», қолына ала таяқ ұстаған қатардағы МАИ қызметкері Бұтабайдың орта­лықтағы кілең байлардың ақ ордала­рының маңайынан үш қабат үй тұрғызып алғаны аздық еткендей, шатырының астынан тағы «пентхаус» салғызуы, ауласындағы игілік­терді санап тауысуға болмайтыны сияқты реалистік детальдар өмір туралы, қоғам туралы әртүрлі ойға жетелейді
Алдында ғана шұғыл түрде қарызға алатын елу мың теңге таппай, жаны қысылғандай болатын Ілдебайдың келесі күні-ақ: «келіп, менен ақша алып кет» деп шақырған Ардақбайға барып ақша алуға ерініп, «қарызыңды ертең қайтарамын» деп Әуесханға берген уәдесін де ұмытып, одан алған ақшаны қызанақ піскенде әйтеуір бір қайтарармын деген ойға берілуі ешқандай өзге ұлтта жоқ, қа­зақы қалпымызды аңғартатын сияқты.
Бұл жинақтан Көсемәлі қашанда көпіртіп, көбейтіп жазатындар санатынан емес, қысқа, нұсқа жазатын қаламгерлер санатынан екендігі анық байқалады
Кітапқа енген шығар­ма­ларының бәрі шымыр, олпы-солпысы жоқ, кейіпкерлерінің ісі, мінез-қылығы табиғи, тілі көркем, ой­нақы, шешен, шебер
Әр әңгіменің ай­тайын деген ойы, көтеріп тұрған жүгі бар.
«Хауа ананың көз жасы» – адам баласының бойындағы қатыгездік пен қаталдыққа, зорлық пен зомбылыққа, қан төгу арқылы пайда табуға, соның салдарынан әлемнің әр түкпірінде тоқтаусыз жүріп жататын соғыс атаулыға қарсы айтылған лағынет, жазушының жан жүрегінің наразылығы десек болады
Әңгіме лирикалық сазда, айғай-сүреңсіз, сырласу, сыр ашу түрінде жазылған
Бір деммен оқылады
Түрік елінде демалыста жүрген автордың теңіз жағалауындағы жаздың жанға жайлы жұмсақ түніндегі елегізген, алаң­даған сезім-күйлеріне сіз де ортақтасасыз, жерлеріне басып кірген қара киімділер жазығы жоқ ағасын, ата-анасын атып өлтіріп, түрік жерінде жан сауғалап, жалданып жұмыс істеп жүрген бейтаныс арудың тағдыры сізді де алаңдатады.
Осы кітапқа жазған алғы сөзінде Мархабат Байғұттың Көсемәлі шығар­малары туралы «көркем әңгіменің әуелдегі зергерлері Бейімбет ­Майлин, Жүсіпбек Аймауытов, қазіргі шеберлері Дулат Исабеков, ­Тынымбай Нұрмағамбетов, Несіпбек Дәутайұлы, тағы басқалардан үйрене білген, оларға әрі ұқсайтын, әрі мүлде ұқсамай, өзіндік өрнектерін тапқан» деп берген бағасына еріксіз қосыласыз
Жинақтағы «Шекербектің «шоп-туры», «Әбдіқадырдың моншасы немесе сауна, джакузи және… хуторянка», «Жылқыбай жездемнің сақалы», «Соғыстан кейінгі сойқан», «Шаншудың балконы», «Соп-тиак-ти», «Шарбақтының жалғызы», «Электорат», «Біздің ауылдың бомба түскен шалдары», «Шопанбайдың шарбағы», «Шал» сияқты туындыларды, «Жаралы жапырақтар», «Шеткері үйдің жарығы» хикаяттарын (повестерін) бүгінгі таңдағы қазақтың әңгіме, хикаяттарының қаймағына жатқызуға болар дейміз
Кітаптағы «Қырандар мен құзғындар» атты мөлтек әңгімелер циклы да жазылу нысаны мен көтеріп тұрған жүгі, айтатын ойлары жөнінен оқушысын риза қылатын сәтті туын­дылар дегенді сеніммен айта аламыз.
Көсемәлінің осы кітапқа «Ертегі­лер» деген атпен енген, балаларға арнап жазылған дүниелері – тынымсыз еңбек үстіндегі жазушының әдебиеттегі өзінше соны соқпақ, жаңа жол іздеген ізденіс үлгілері сияқты
Осы жерде Дымбілмес (орысша есімі Незнайка) туралы бірнеше роман жазған, кейіпкерлерінің де, өзінің де есімін әлем халқы білетін орыстың тамаша балалар жазушысы Николай ­Носов еріксіз еске түседі
Носовтың шығармалары бұрынғы Кеңес одағындағы, дүниежүзіндегі көптеген халықтардың тіліне аударылған, миллиондаған оқушылардың ыстық ықыласына ие болған туындылар екені белгілі
Ол бірде өз шығармалары жөнінде айта келіп, балаларға арнап жазған әңгімелерінің, повестерінің, ертегі-романдарының қайсысында болсын адамгершілік, батылдық, досқа және жолдасқа адалдық, жігерлілік, алға қойған мақсатқа жету жолындағы табандылық сияқты асыл қасиеттерді сөз ететінін, даңғойлық, қызғаншақтық, қорқақтық, өтірікші, мақтаншақтық, дөрекілік сияқты адамдардың бойында кездесіп қалатын ұнамсыз қасиеттерді әжуалайтынын айтқан еді
Кітапқа енген Көсемәлінің ертегілері де осы мақсаттан, осы тұрғыдан, осы деңгейден табылады
Оларды суреттермен безендіріп жеке кітап етіп шығарса – балалар үшін тәлім-тәрбиесі бар тәп-тәуір сыйлық болар еді.
Қорыта айтарымыз – Көсемәлі Сәттібайұлы өзінің жаңа жинағымен қазіргі қазақ әдебиетінің қаламы төселген қабырғалы қаламгерлерінің қатарына жататынын сөзсіз дәлелдеп отыр.
Болат БОДАУБАЙ,
жазушы
