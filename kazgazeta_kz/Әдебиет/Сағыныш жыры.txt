Қазақ жырына ерекше ырғақпен келген ақын Төлеген Айбергеновтің 60-шы жылдардағы қазақ поэзиясына үлкен жаңалық әкелгендігі жыр сүйер қауымның баршасына аян.
Өзінің қамшының сабындай қысқа ғұмырында қазақ өлеңіне қайталанбас қолтаңбасын қалдырып үлгерген біртуар дарын иесінің жыр жауһарларын сан қырынан танып білгеніміз абзал.
Әрине, ақын жырлары ұлы дала жырауларынан бастау алатыны анық
Дейтұрғанмен, ақынның түбі бір түркі тілдес елдердің классиктерін терең оқып, зерделегені байқалады
Бірақ еліктеуді білмейтін өзгеше дарын иесі, соны далалық поэзия жаратқан.
Бізбен бірге туыстас өзбек, түркімен, қарақалпақтарда өлеңнің мухаллес деген түрі бар
Мухаллес – он бес, он алты буыннан, бес қатардан тұратын лирикалық өлең түрі болып табылады
Бұл түрді қарақалпақ поэ­зиясына алғаш алып келген Әжінияз Қосыбайұлы болды
Бірақ Әжінияз мухаллесті шығыс поэзиясынан қарақалпақ поэзиясына өзгеріссіз көшірме күйінде алып келді.
Ал біздің Төлеген Айбергеновтің орны ерекше
Ұлы дала жырауларының аруағы қонған, туыстас түркі елдерінің кітаби шайырларынан бек хабары бар ақынның қаламынан мухаллестен бірер буыны артық, өзгеше ырғаққа ие соны жыр түрі туған.
«Үмітке толы, арманға толы әр
жерде бір түп қарағай,
Сағынбай жүрсе қалуы мүмкін
жамырасуға жарамай.
Биікте тұрған таулар да мынау
нұрына таңның боялған,
Сені мен менің ғасырлап күткен
сағынышымнан оянған».
Міне, осылай күтпеген жерден мухаллес нағыз қазақы, нағыз далалық жаңаша жыр түріне айналып шыға келген? Бұны, түбі бір түркітілдес елдердің поэзиясына келген үлкен жаңалық десек, артық айтқандық болмас
Мүмкін, теперіш, қысым көрген тілімізге түскен хақтың назары шығар, кім білсін?!
Төлеген Айбергенов тәжік-парсы поэзиясының әсеріне ұрынған түркі жырын нағыз өзінің табиғи бояуына, шынайы қалпына қайта табыстырған хас талант иесі
Бұны ақынның «Сағыныш», «Аруана – бауыр дүние» жырларынан толық байқауға болады.
«Сені мен менің ғасырлап күткен сағынышымнан оянған…» деп ақынның өзі жырлағандай, сөз жоқ, Т.Айбергеновті қазақ жыры ғасырлап күтті
Ғасырлап күткен сағыныштан туған жырдың ғасырлардан-ғасырларға қадам басатыны заңды.
Шығыста рубаи, ғазал атты өлең түрлері бар
Рудаки мен Омар Хаям рубаилар жазса, Науаи ғазалдар жазған
Осы өлең түрлеріне өз ырғағымызды дарытып, төл жырымызға айналдырып бере алатындай Төлеген деңгейлес ақын енді қашан туар екен? Ондай жырлар жазылып та жатқан шығар, бәлкім, болашақта жазылар, бірақ бір нәрсе анық: тіліміз бен төл жырымызға хақтың назары түскен кезде ғана туа­ды
Ақын Төлеген Айбергеновтің де қайталанбас ғажап жырлары көзге көрінбейтін бір тылсым күштің әсерінен туғанына еш шүбәміз жоқ.
Мақсат ӘЛСЕЙІТОВ
