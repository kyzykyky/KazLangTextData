Жақсылық пен жамандық, жарық пен қараңғы, бақ пен сордың қатар жүретіні секілді шүкірлік пен күпірлік бірге жаратылыпты
Шүкірлік атты сара жол мен күпіршілік атты қара жол қатар жатса керек.
Шүкіршілік – кемелдікке апарар, ол келешегіңнің кепілі; күпіршілік – қасіретті кесепат.Күпірлік надандықтан туады, ал надандық ойдың келтелігі, сананың саяздығы.Күпірлікпен уланғандар ақты қара деп, қараны аққа балап, барды мойындамайды, жоққа сенеді, дарақы да дөрекі, жалған сөйлеп, өсек таратып, қараптан-қарап жүріп Құдайға күпір болады, олардың жолы қара да қысқа
Шүкіршіліктің жолы – алысқа апарар кең де даңғыл, тірліктегі байлығыңның бастауы
Құдайға шүкір, күпір пенделерден гөрі шүкірлік ұстанымдағылар, жамандықтан гөрі жақсылықтың жолындағылар басым
Керісінше болған заман да болыпты

Атамның айтуынша, шүкірлік қасиетті де, киелі де, кепиетті, оның тылсымы біз бойлай алмас тереңде.
Шүкіршілік – төз деген, шыда деген.
Жаратқаннан сабырлық сұра деген.
Ғұмырларын тәрк етіп талай пенде,
Күпірліктің құзына құлап өлген.
Шүкірліктің тұмарын тағына алмай,
Қу тағдырдың заңына бағына алмай.
Азабына азаның сабыр бермей
Асыл арман қиылған талай-талай.
Иә, атам осылай деуші еді, екі сөзінің бірі «Құдайға шүкір», « Құдай-ай, бергеніңе шүкір», «Аллаға шексіз шүкір» болатын.
Ұл-қыздарынан шешек зобалаңынан өлідей, қалғандарынан түрікпендер шапқыншылығында тірідей айырылып қалған.
Не өзіңді алам, не көзіңді алам деп келетін шешек топалаңынан қалған жалғыз ұлы Сағындықтың бір көзі толайым соқыр, екінші көзі жартылай ғана көреді екен
Оны түрікпендердің шабуылы кезінде теңіздің терең жағындағы қалың қопаның арасына қайықпен апарып, пішенмен көміп тастаған
Аман алып қалған жалғыз қызы Зияда перзенттен тапшылық көріпті.
Әйелінің, әжеміз Балсұлудың айтылған алапаттарға шыдас бермей өмірден тым ерте озуы Атам үшін оңайға соқпағаны оның өте ерте ағарған сақал-шашы, мұртынан-ақ байқалып тұратын.
Неге екенін қайдам, ол кісі өмірінің осы өткелдері жайлы жақ ашпайтын.
Ал ширақ қимылы, қайрат-күші жасынан денесін еңбекпен шыңдаған
Тәнін таза ұстап, жанына жамандық жолатпай, арына қылаудай да қиянат түсірмей, жақсылық көрсе де, жамандық көрсе де сабырлылық сақтаған.
Біздіңше, адам баласы күпірліктің шырмауынан шықпай, шүкірліктің шапағатына бөлене алмас
Қараны ағарту оңай ма, бұл да сондай харекет
Жарықтық атам:
Тек шүкірлік енді менде қалғаны.
Арманымның оталды ғой орманы.
Бұлт үйірілген бұлыңғыр күн өтті ғой,
Жұрнақтарым аман болса болғаны, – дейтін бір күрсініп алып, «күпірліктен сақташы, Құдай, қыспағыңды көрсетпе бұдан былай» — деп көпке дейін тіл қатпай, жазы-жабуын жамап отыра берер-ді
Әз атамыздың ондайда ойдың орманына кіріп кететіні анық
Біраздан кейін терең күрсініп алып:
Өзегім, бірге өрілген өміріммен,
Шүкірлігім қуатым, бәйтерегім.
Не көрсең де Алланың әмірімен,
Бұдан жаман болғанда қайтер едім? – дейтін.
Содан соң өмірім өксумен, өкінішпен өт­ті десем күпірлік болар, шүкіршілікпен өт­ті дегенім жөн болар, – деп ойын жалғайтын.
Атамның айтуынша, «Қанағат – шүкір­лік­тің дастарқаны, сабырлық азаматтың алдаспаны, Күпірлік пен қызғаныш шайтани іс, бой алдырған жігіттің алжасқаны».
Тек шүкірлік жеткізеді қараға,
Күпірлік пе? Лақтырады далаға.
Арман алыс, бақыт қалыс қалады,
Ізгі ойлар орнамаса санада.
«Шүкіршілік еткендерге періштелер күпірлік жасағандарға шайтандар қуанады
«Сабыр түбі – сары алтын
Сабырлы жетер мұратқа, сабырсыз қалар ұятқа» деп ел-жұрт бекер айтып жүрмеген шығар, шырағым, – дейтін
Күпірліктің күпісін киіп, күймесіне мініп, әпербақанданып жүру жеңіл
Шүкірліктің шырағданын жағып, шапанын жамылып, өзіңді үнемі төзімділікпен тұсаулап жүруге үлкен ақыл-парасат керек
Күмән мен күдік айырады иманнан
Сараңдық, зорлық алшақтатар туғаннан
Кеудесіне шүкірлік туын тіккендер тұрар биік күпірлік дертін жиғаннан.
Өмірде тақтайдай тегіс жол жоқ
Жігеріңді жасқар қаншама қым-қуат күндер туса да Жасағанның жақсылығынан күдеріңді үзуші болма
Үмітсіздік – өмірің үшін күреспеу, әлсіздік, жігерсіздік, қу тағдырдың тәлкегіне мойынұсынар табансыздық
Құлшынысың құмға сіңіп, талпынысың тасқа тиіп жатса да, басыңа батпан жүк түсіп, ақылдастарың алшақтап кетсе де, кірпігіңді бозқырау шалып, тіршілігің тығырыққа тіреліп қалса да шүкіршілігіңнен жаңылма
Тәңірден күдер үзбе
Сабырыңды серік ет, қанағатыңды қару қыл
Қырық жыл байлық тұрмас, қырық жыл аштық тұрмас
Өмірде мәңгі ештеңе жоқ, алмасып, ауысып, бір-біріне кезек беріп тұрады
Қары қалың қыс артынан жадыраған жаз келеріне сен».
Иә, ата, өзің тілеуін тілеген, ізгі ізіңе ерген ұрпақтарыңа дүние-дәулетті мұра ете алмасаң да, байлықтан да биікте тұрар осындай өсиет-өнеге қалдыра білдің
«Жақсының жақсылығын айт нұры тассын» деп жиі айтушы ең, өзіңнің де жақсылығыңды айтар кез келді
Өзіңізге арнаған бір ауыз түйін сөзімді қабыл алыңыз, ата.
Қайран Ата,
Күпірлікті көз жетпеске асырып,
Бағдаршамың болды сенің шүкірлік.
Сабыр, төзім туың еді тұғырлы,
Қалғанына қарамадың түкіріп.
Абзал Ата,
Шаршамадың байлық іздеп, бақ сұрап,
Шүкірлігің – бізге берген төл нұсқаң,
Қанағатың, адалдығың – шамшырақ,
Тірлігіңнің түйіні еді тоғысқан.
Өзің болдың,
Асқар тауы, бағдаршамы әулеттің,
Алтын қазық, бұлақ басы, дәулеттің.
Айбын, айбар, қуат, қорған, ақылың,
Түсіреді ел-жұртыңа сәулесін.
Оразбай ҚОСАНОВ,
Қазақстан Республикасы 
білім беру ісінің үздігі
Қызылорда
