Дүниеге келген әрбір көркем шығарма оқырманына ерекше әсер етіп, қаламгердің өзіндік қолтаңбасын айшықтай түседі
Ондай туынды ұзақ уақыт есіңнен кетпей, көңілге шуақ сыйлайды
Бұл орайда Қазақстан Жазушылар одағының мүшесі Бақыт Мерекенованың өзінің замандастары жайлы жазған «Адам тағдыры», «Ана махаббаты», «Өмір керуені», «Тағдыр» кітаптарын зейін қоя оқып шықтым
Ұнағаны – жазушының тіл байлығы, жазушылық шеберлігі
Жазушының «Өмір керуені» романын оқып отырып, бұрынғы ата-бабаларымыздың күрделі де қиын жолдарын сол кітап кейіпкерлерімен бірге бастан өткергендей болдым
Романда XIX ғасырдан бастап, қазақ елінің көшпенді өмірі кеңінен суреттелген
Қазақ ауылдарында кеңес өкіметінің орнау кезеңі, 1930 жылдардағы қолдан жасалған ашаршылық, сол кездегі қазақ ауылдары тұрғындарының жаппай аштықтан қырылуы, сонау қиын-қыстау кезеңдегі басты кейіпкерлердің жанқиярлық ерлігі, 1937 жылдардағы жаппай репрессияға түскен қазақ зиялылары, Қазақстан елінің егемендік алған шағына дейін жазылған шығармалар.
«Өмір керуені» кітабында алғашқы Кеңес өкіметі кезінде атаман Анненков бастаған орыстың ақ әскерінің қазақ ауылдарындағы қарусыз ер-азаматтарды түгел атып кеткені, болған оқиғаның ізімен жазылған боямасыз шындық
Қызыл Армияның қаһарынан қорқып, Қытайға қашқан ақ әскерлері жолындағы қазақ ауылдарын қынадай қырғаны тарихи ақиқат.
«Өмір керуені» романындағы бірнеше әйел алған Мұратхан байдың бәйбішесі мен тоқал­дары арасындағы кикілжің, әсі­ресе «Жас тоқал» тарауында шынайы суреттелген.
«Ашаршылық» тарауында малмен күн көріп отырған қазақ ауылдарының тұрғындары жаппай кәмпескеге түсіп, шаш ал десе, бас алатын, асыра сілтеген атқамінерлердің кесірінен, тігерге тұяқ қалдырмай тартып алғаны, сөйтіп, еңкейген кәрі мен еңбектеген жас балаға дейін мүлдем аш қалғаны, сол себепті, миллиондаған қазақтардың қолдан жасалған ашаршылықтың құрбаны болғаны – Кеңес өкіметі кезіндегі болған шынайы оқиғалар
Ауылдың бас көтерер азаматы Сейфолла басын қатерге тігіп, ауылдастарын аштықтан құтқармақ болады
Бірақ ұсталып қалған кезінде: «Өлім – біреу, екі өлім жоқ
Атсаң ат! Мен ештеңеден қорықпаймын, жылқыны барымталауға жалғыз өзім бардым, мен өмір бойы жылқышы болған адаммын
Соған қарамастан мені де бай деп, қорамдағы бес-алты жылқымды, оншақты қой-ешкімді айдап әкеттіңдер, осы ма, Кеңес өкіметінің әділдігі?! Қазіргі уақытта бүкіл ауыл бала-шағамызбен нәр татпай аш отырмыз, бар жазығымыз – «қой үстіне бозторғай жұмыртқалаған коммунизм ор­натамыз» деген, сендерге, Кеңес өкіметіне, Қызыл әскерге сенгеніміз бе?!» деп, ашына жауап бергені.
Иә, сол кездегі ашаршылық – Кеңес өкіме­­тіндей алып империяның зымиян саясаты­нан туған жымысқы әрекет еді
Бұл тақырыпқа қалам тербеген жазушылар аз болса да баршылық, ал Бақыттың кітабы сол аумалы-төкпелі заманның айнасы іспеттес.Мен қаламгердің жаңа кітабы шыққан сайын ықылас қоя оқимын, ойының тереңдігіне, сөзінің салмақтылығына тәнті боламын
Бақыт қарындасымның кітабын оқып отырып, басқа бір әлемге енгендей боламын, жазушының жан дүниесінің жұмбақ әлемі ойының орамдылығымен, сөзінің салмақтылығымен жан дүниеңді баурап алады.
Француз жазушысы Жорж Санд өз замандастарының өмірін суреттеп жазған белгілі қаламгер
Ал біздің қазақ жазушысы Бақыт Мерекенова қазіргі заманның қыр-сырын, бүге-шігесін жасырмай жайып салады
«Тағдыр» атты төртінші кітабында ауылдан келген аңқау жігіт Ермек қаланың тісқаққан әккі әйеліне жолығып, сол әйелдің құрған торына түсіп, өрмекшінің торына шырмалған шыбындай шырқырап, соның тұзағынан әрең құтылып шығады
Қазіргі заманда күнде кездесіп жататын, ірілі-ұсақты жайттарды жазушы көзбен көргендей суреттеп, сол кітаптың бас кейіпкерінің тар жол, тайғақ кешіп, сан қилы өмір өткелдерінен өтіп, ақыры, сол қиындықтардың бәрін жеңіп шыққанына қуанасың
Роман оқырманды бей-жай қалдырмайды, түптің түбі әділдіктің жеңетініне иландыра біледі, бұл – жазушы шеберлігі.
Кітаптың өн бойында оқиға желісі өрбіп, шарықтау шегіне жетіп, бас кейіпкері Ермектің бар қиыншылықты жеңуімен аяқталады
Демек, Ғалия Уәлиевна сияқты жағымсыз кейіпкерлер қаншама айласын асырғанмен, ауылдың аңқау жігіті аңсаған арманына жетіп, бақытты отбасын құрады
Ол, тек өзін ғана ойламай тағдыр тауқыметіне тап болған, кейінірек тағы да қиындыққа душар болған басқа замандастарына да азаматтық жасап, көмек қолын созады
Жалпы жазушының шығармалары шыншылдыққа, адалдыққа құрылған.
Жазушы репрессияның жазықсыз құрбаны болған, менің әкем Ілияс Жансүгіров туралы да осы кітабында жазыпты
Кейде Бақыттың қаламы қарымды, тілі жатық, айтар ойы терең
Мына бір жазбаларын оқып көріңізші: «Тумақ бар да өлмек бар» деген қанатты сөздің мәні зор
«Көреріңді көрмей көрге кірмейсің» демекші, әрбір дүние есігін ашқан пенде маңдайына жазған қуаныш, қайғыны көріп барып, көз жұмбақ
Бұл мәңгілік өзгермейтін құбылыс
Өмірдің мәні – артыңа өміріңді жалғастыратын лайықты ұрпақ қалдыру, егер ұрпағың атыңа кір келтірмей, өмір керуенін адамгершілікпен, Алланың ақ жолымен жүріп өтсе – онда сенің арманың орындалғаны, өлгенің – тірілгені, өшкенің – жанғаны».
Жазушының өмірлік пәлсапасы кімді де болсын тәнті етеді, расында да бұл тіршілікте бір нәресте дүние есігін ашып, енді бір отбасы қара жамылып отырмай ма? Ақ пен қара сияқты, қайғы мен қуаныштың да алмасып жататыны ақиқат, міне, осы жайтты жазушы шебер суреттеп жазған.
Мен өзім Мәскеуде тау-кен институтын бітіргем, қазіргі күні зейнетке шығып, әкем Ілияс Жансүгіровтың өлең, поэмаларын орысшаға тәржімалап, қазақ поэзиясын – жауһар жырларын орыстілді оқырмандарға жеткізудемін
Қазіргі Бақыт Мерекенова сияқты жазушылардың кітаптарын оқи отырып, олардың интеллектуалдық жан-жақты дамығанын көремін
Біздің рухани жан-дүниеміз осындай танымы мол кітаптарды оқып, халқымыздың өткен өмірінен тағылым алады
Бақыттың ұстазы, жазушы, профессор Әбілфайыз Ыдырысов шәкіртінің талантына сүйсініп, былай деген екен.
«Шәкіртімнің сондай қарымды қаламгер екеніне көз жеткізгілеріңіз келсе, онда оның «Адам тағдыры» атты бірінші көркем шығармалар жинағын тауып алып, оқып шығыңыздар! Ал мен Бақыт шәкіртіме: «Әзағаң тілек еткен қанатың қатайыпты! Енді, жүрексінбей, эпикалық кең тынысты романдар жаз» демекпін.
Қазақстан халық жазушысы Әзілхан Нұршайықов, Сафуан Шаймерденов, белгілі жазушы, сыншы Сағат Әшімбаев, белгілі қаламгер Оралхан Бөкеев жазушы қарындасыма ағалық ақ жол тілеп, болашағынан зор үміт күткен
Мен бүгін Бақыт Мерекенованың «Тағдыр» романын оқып шығып, жазушыға алдыңғы толқын ағалары тілеген ақ жол, шығармашылық тың табыс тілеймін.
Cаят Ілиясұлы
