Дина Құспанова
Дина Құспанова 1974 жылдың 30 наурызында қазіргі Атырау облысы Құрманғазы ауданы Байда селолық округінде Котяев ауылында дүниеге келді
Х.Досмұхамедов атындағы Атырау мемлекеттік университетін «Қазақ тілі мен әдебиеті» мамандығы бойынша бітірген
«Қазақстан» телерадио корпорациясының Атырау облыстық филиалында редактор болып еңбек етеді
Қазақстан Журналистер одағының мүшесі
Бірнеше әңгімелері «Жастықтың жайсаң жырлары» атты Атырау жас таланттарының антологиясына енген.
Тағы да сол ұрыс-керіс
Бір тыныштық жоқ
Мазасыз күндер
Кейде жан ашуын кімнен аларын білмей бұлқынады
Кінәлі ме, кінәлі ешкім емес
Мүм­кін өзі, мүмкін ол
Дал болды
Бас қатты
Бағы ма, соры ма? Неге бұлай? Сансыз сауалға жауап іздеген Бегім есікті тарс жауып, тысқа шықты
Аспан алакөлеңке
Аздап самал жел со­ғады
Қоңырқай күздің тымырайған кешіндегі көңілсіз ымырт шағы
Күртешесінің жағасын көтеріп алды
Сәл жүрген соң денесі тоңази бастады
Қап, әлгінде машинасының ішіне көрпе-көпшік салып алмаған екен
Көп болса соны жастанып ұйықтай салар ма еді? Үйге кіргісі жоқ
Көзінің асты күлбіреп кетіпті
Көптен бері ұйықтай алмай жүргендікі шығар
Берекесіз бейдауа дүние ортасында келе жатыр
Бекіне алар ма екен? Бекемдігі қай уақытқа созыларын кім білсін?..
– Әй, бұл қайсысың? Түн жарымда есікті тықылдатып…
Әпкесінің даусы ауыз үйден шығып жатыр
Сылдырлатып келіп есікті ашты.
– Тағы да сен бе? Кір, кір
­Бай­ғұсым-ай
Басың қатты-ау.
Әпкесі құшағын ашты
Ана орнына ана болған ол табалдырықта тұрып қалған інісін қапсыра құшақтап ішке кіргізді.
Бегім бақытты болатын
Айсана екеуі жоғары оқу орнын бітіріп келген соң үйленді
Айсананың әкесі заң орнында жұмыс істейді
Бегімнің Балқия әпкесінен басқа туысы жоқ
Басында «жарлы-жақыбай бала теңің емес» деп атасы біраз қиғылық салғанымен, қызының одан басқа жігітке көз салмайтынына көзі жеткен соң, ақ батасын берді
Үйленді
Атасы қызы үшін барлық жағдайды жасап беруге сөз байлап, уәдесінде тұрды
Өйткені балалар үйінде тәрбиеленген апалы-інілі екеуінде үй де жоқ болатын
Әпкесі тұрмысқа шыққан соң, жездесінің үйі өз үйі болып кеткен
Ол да аңқылдаған ақжарқын жан
Атасының алып берген үйінде, су жаңа автокөлігімен уайым-қайғысыз жұмысына барып келеді
Демалыс сайын кішкентай Дәулетті ілестіріп, үлкендерге сәлем беріп шығады
­Айсана – мектепте мұғалім
Өзі шетел­дік компанияда бағдарламашы болып еңбек етеді
Бұл компанияның бастығы атасының жақын досы
Қазір мұндай беделді жұмысқа орналасу көп жағдайда тек таныстың көмегімен жүзеге асатын болғандықтан, Бегім атасына борыштар екенін құдайдың құтты күні еске алады
Өткен жылы Айсананың ағасы белгісіз дерттен қайтыс болып, жеңгесі үш баласымен жесір қалып еді
Қайын жұрты тым алыста
«Елге бармаймын
Осында қаламын» деген соң, атасы үш немересімен оларға бөлек үй алып берді
Біраздан соң, Бегім қызмет ететін компанияға аудармашы болып жұмысқа тұрды
Қарап тұрса, қалыңдығының туған жеңгесі
Оған да жеңге болады ғой
Сол үрдіспен күнде кешкісін жұмыстан шыққан соң, Айнұр жеңгесін үйіне жеткізіп салады.
Бір күні Айнұр:
– Күйеу бала, үйге кір
Үнемі есік алдынан кетесің
Бір шыны аяқ шай ішіп шық, – деді.
– Жо-жоқ
Айсана күтіп отырған шығар
Дәулетті де сағынып кеттім, – деп бұл рақметін айтып үйіне кетті.
Ертеңіне «ақжарқын жеңгесі» бұл жолы үйге кірмесе ренжитінін жеткізді
Көңілін қалдырмайын деді ме, жолдан дүкенге соғып, қайнағасының үш ұлына «киндер сюрприз», тәтті-мәттілерін алып, жеңгесінің отауына келіп кірді
Қазіргі өкініші – сол
«Сол күні неге сол табалдырықты аттадым екен?..» деген ой мазалайды.
Бөлме іші жарық
Тап-таза
Бір шетте сандық
Үстіне мұнтаздай етіп жиюлы тұрған жүк
Іштей Айсанамен еріксіз салыстырады
Қашан барсаң да қобырап жатқан бөлме, әр-әр жерде Дәулет пен өзінің шашылған киімі көз алдына елестеді
«Жұмыстан шаршап жүрген болар
Мұғалімнің тірлігі белгілі ғой» деп оны іштей кешіріп те қоятын
Дегенмен, Айнұрдың үйі үш ұлы бар дейтіндей емес, үй ұстауында мін жоқ екен
Балалар бір бөлмеде
Біреуі математикасын ақтарып, енді бірі қағаздан ою қиып отыр
Тек компьютердің алдында отырған үлкен ұлы ­Ербол тыжырына қарап қойды
Бегім ыңғайсызданып қалғандай
Әп сәтте-ақ Айнұр үстел үстін жайнатып жіберді
Терлеп-тепшіп екі шыны аяқ шай ішті
Әңгімесі мандымай қойды
Әрине, ыңғайсыз
Сәлден соң кетуге ыңғайланды
Сол кезде ашық тұрған бөлмеден Ербол жай ғана дауыстады
Бірақ дауысында ызғар бар.
– Барсаңыз да болады
­Айсана тәтеммен бірге неге келмейсіз
Келетін болсаңыз…
– Тәйт! Не деп отырсың? Бегім ағаң бізге де қашық адам емес қой
Ол – сенің жездең
Айсана мен Дәулетті алып, жексенбіде келсеңдерші, – деп Айнұр сөздің артын жуып-шайып жібергендей болды.
Бірақ көңілде дақ қалды
Есік алдына дейін шығарып салған Айнұр «Көңіліңе алма
Бала ғой
Әкесін де сағынады
Балалық қызғаныш ­болар…» деді.
Сөйтіп, арада біраз күн өтті
Айнұрдың бүгін туған күні
Туыстарына дастарқан жаю ойында бар
­Айсана ол күні қатыса алмайтын болды
Өйткені білім жетілдіру курсынан өту үшін облыс орталығына бару керектігін айтып алдын ала Айнұрға телефон шалып, туған күнімен құттықтаған
Қазір қалада
Үйде тек Дәулет екеуі
Телефон шыр етті
Барсам ба, бармасам ба деген екі ұдай ойдың жетегінде тұр.
– Алло, балам қайдасың? ­Айсана кетті екен деп келуге бата алмай жатырсың ба? Келсеңші?! Сені күтіп отырмыз
Бәріміз дастарқан басына жиналдық, – деп атасы телефон ­шалып тұр.
Лезде Дәулетті киіндіріп алып, жолдан бір шоқ гүл алып жетті
Туған күн иесінің жүзінде қуаныш
Бәрі дастарқан басында
Әртүрлі тілек айтылуда
Сөйтіп, түн жарымда қонақтар тарқай бастады
Дәулет те, үш баласы да әлдеқашан ұйықтап қалған
Шаршаған ғой
Бегім сыртқа шығып машинасын қыздырайын десе от алмайды
Мұны көріп тұрған Айнұр, аздап әлгіндегі коньяктың әсері ме, иығына қолын салып: «Қайда барасың? Бүгінше қона сал
Әрі Дәулет те ұйықтап қалды
Мынау салқында оны дірдек қақтырып қайда апарасың? Бұл да ағасының үйі емес пе?» деді
Сол, сол-ақ екен, «жарайды» деген сөздің аузынан қалай шығып кеткенін байқай да алмай қалды
Қонақ бөлмеден төсек салып берген
Қонды
Дегенмен, бір қылмыс жасағандай өз-өзінен қуыстана береді
Ұйықтап береке де тапқан жоқ
Таңға жақын көзі ілініп кетіпті
Аяқ тықырынан оянып кетті
Көзін ашса Ербол екен
Ас үйден су ішіп шығып келе жатыр
«Мен сені Айсана тәтеме айтып қоямын» деді
Қолын тас түйін етіп жұмып алыпты
Төбесінен біреу суық су құйып жібергендей болды
Сыртқа шығып, машинасын әрі-бері шұқылап, от алғызды
Ұйықтап жатқан Дәулетті көтеріп әкеліп көлігінің артқы орындығына жатқызды
Үйге келді
Айсана сабағы болмайтын болып түнделетіп үйге жетіпті
Түсінбей аң-таң
Неге қонып қалғанын Бегім түсіндіріп айтып берді
Айсана түсінгендей сыңай танытты
Бегім асыға-үсіге жұмысқа кетіп қалды.
Айсана әрі-бері үйдегі шаруаларын тындырып, мектебіне баруға жиналды
Телефон шыр етті
Тұтқаны көтерді.
– Алло, Айсана тәте, саламатсыз ба? Мен Ерболмын ғой.
– Ә-ә, Ерболжан, қалың қалай? Сабағың қалай? Анашыңның туған күні құтты болсын! Мен бара алмай қалдым.
– Иә-ә
Тек Бегім аға сізбен бірге келсінші
Әйтпесе, көбіне-көп жалғыз өзі келеді
Мен анашымды жақсы көремін
Бегім аға да соны түсінсе екен…
«Бұл не боп кетті өзі» деп Айсана не айтарын білмей дал болды
Ербол тұтқаны қоя салды.
Міне, ырың-жырың тірлік осыдан басталып кеткен
Ақыры, Айнұр үш баласын алып Көкшетауға көшіп кетті
Қатты жауған нөсерден кейінгі даланың бірден қалпына келе алмай алабұртатынындай ит тірліктің қиюы қашып тұр
«Өмір деген гүлдей нәзік шарайна, бір-біріңді ренжіте көрмеңдер…» дейтін еді ғой анау бір әнде
Солай екен-ау, шарайна сәл нәрседен шырт сынады екен.
