Әрбір қазақ баласына кіндік қаны тамған жердің орны қашан да ерекше
Қалаға қанша бейімделдік дегенмен, жүрегіміздің бір түкпірінде ауыл тұратыны рас.
Жақында ғылым мен білімнің ежелгі ошағы саналатын, сыр мен жыр тұнған киелі Отырар өлкесіне жолымыз түскен
Ауданның Шәмші ауылында болғанымызда «әр қазаққа ән салдырған» «вальс королі» Қалдаяқовтың қарашаңырағына бас сұғудың сәті түсті
Қазір мұнда ағамыздың кенже інісі Бақыт тұрады
Шағын ғана 3-4 бөлмелі үйді 1976 жылы Қалдаяқ ұста өз қолымен салыпты
Үйдің дәл іргесінен Шәмші әніне арқау болған әйгілі Арыс өзені ағып жатыр
Үйінің алдында шағын ғана ұсталық дүкені болған
Қазір ондағы заттардың бәрі аудан орталығы Шәуілдірдегі әл-Фараби атындағы руханият мұражайында көрінеді.
Аядай ғана ауылды айналып өтіп жатқан өзеннің өн бойы қараталы, жидесі, жыңғылы, тораңғылы аралас ну тоғай
Әредік жидекке тойған қырғауылдың сұңқылы, өзенді бойлай ұшқан гәжек, аламойындардың қанат сусылы естіліп қалады
Мамыра-жай да әсем табиғат әлемі адам көңілін кей-кейде сан-саққа жүгіртетіні бар… Гүл жайнаған осы жерде бір кездері бозбала Шәмші достарымен арманымен бөліскен шығар, жүрекжарды алғашқы әндерін туған ауылына арнаған шығар… Кез келген өнер адамының көңілінде туған жерінің көркем табиғаты бала кезден жатталып, шабытына ерекше әсер беретіні бесенеден белгілі
Олай болса күллі қазақтың жанын жаулап алған әсем әндердің бастауы туған жерден тамыр тартып жатыр десек, артық айтқандық бола қоймас.
Өткен жылы сазгердің 85 жылдығы туған жерінде дүркіреп өткен болатын
Соның алдында аудан әкімшілігі Шәмші ағамыздың ескі үйінің орнына жаңа баспана салу үшін арнайы қаражат бөліпті
Дегенмен, құрылысы жүріп жатқан үй әлі біте қоймапты
Қарашаңыраққа ие болып отырған Бақыт бізге әкесі Қалдаяқ ұстаның қолынан шыққан құнды дүниені көрсетті
Ол темірден иіп, бір шегесіз жасалған самаурынның астына қоятын төрттаған екен
Темірден түйін түю деген осы шығар, әлі күнге дейін еш жері қисаймапты
Мұнан бөлек ағаштан жасалған бірнеше заттары сақталыпты
Әкесінің көзіндей қымбат әрі ыстық дүниелерді Бақыт мұражайға да өткізбей, қасиеттеп ұстап отыр.
Әбдімәлік БЕЛГІБАЙ
Оңтүстік Қазақстан облысы
