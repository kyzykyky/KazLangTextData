Халқымыздың әдеби қазынасындағы «Қалқаман-Мамыр», «Еңлік-Кебек», «Батыр Баян», «Жүсіпхан», «Қобыланды батыр» жырларын, Қазтуған, Доспамбет, Бұқар жырау­лардың жыр-дастандарын, Абайдың жүзден астам өлеңдері мен «Қарасөздерін», берісі Алаш арыстарының небір поэзиясын қазақы қоңыр дауысымен мәнерлеп жатқа оқитын бірегей талант, «бір өзі – бір театр» дерлік Даниял ӘСЕНОВ Павлодар қаласында тұрады
Бірнеше сағат бойы тұтас жыр-дастанды терең ой, эллегиялық сипатымен, түйдек-түйдек эмоциясымен жатқа айтатын Даниял Сабырұлының талантына таңданбасқа лаж жоқ.
«…Ерлерді ұмытса да ел,
бел ұмытпас,
Ерлерді ұмытса да ел, жер ұмытпас.
Арқаның селі, желі, шөлі, белі,
Ерлерді ұмытпаса, ел де ұмытпас!»
Мағжан Жұмабаевтың  «Батыр Баян» жырының осы бір ілкімді тұсы сонау кезеңде елі-жері үшін жан қиған ерлерді ғана емес, әр заманның көкейкесті мәселелеріне байланысты айтылғандай сезіледі
Өйткені әр заман өз бойына тарихи сәулелермен қоса, замана уытын да сіңіретіні ақиқат
Соның қайсысы ел жадында қалды, қайсысы дәуір топырағының астында қалды, нақтырақ айтқанда, улы саясаттың зобалаңына ұшырады?! Солардың ең маңыздысы – қазақ елінің ғана табиғатына тән жыршы, жыраулық, импровизаторлық  ұлы қасиеттер еді
Саптыаяққа ас құйып, сабынан қарауыл қараған кеңестік тоталитаризм жүйесінің ең ауыры – халықтың рухани байлығын да ада етпекке тырыс­ты
Бірақ олар өшкен жоқ
«Арқаның селі, желі, шөлі, белі» ұмытқан жоқ, ел де жадында сақтады
Жады мықты, құйма құлақ жыршы-жыраулар бірден бірге жеткізді, бертін заман озғаннан кейін тасқа басылып, қағазға түсті
Дегенмен сол ұлы дүниелерді таңды таңға ұрып, жатқа айтатын құймақұлақ жыршылар бірте-бірте азайып, бұл күнде мүлдем жоғалды
Олармен бірге жыр тыңдау (тіпті кітаптан оқу емес), сөз мағынасын па­йымдау, оның құдіретін түсіну де құрдымға кеткендей
Әйткенмен жоғарыда атап өткен небір көне эпикалық жырларды, Абайдың «Қарасөздерін» тіпті түрік тілінде де оқитын Даниял Сабырұлының ортамызда жүргені – үлкен мақтаныш! Даниял Сабырұлы былай дейді:
– Жалпы, пәленбай сағат жыр-дас­тан, поэмаларды жатқа оқу – ұлттық мәдениеттің деңгейін көрсететін көр­сеткіш
Рас, біздің зымыран уақытта оқығанды, естігенді еске сақтау түгілі, сол жыр-дастандарды оқымайды да
«Иллиада», «Одиссея» поэмаларын жатқа оқитын өнер көне гректерде болған
Сосын мына қырғыз ағайындар «Манасты» «ырлайды»
Тек «Манас» қана! Сол секілді әр ұлтта өздерінің жыр-дастаны бірден-екіден ғана бар
Ал дәл қазақтай жыр-дастанның бай мұрасы ешбір елде жоқ
Баяғыда жыршылар жыр-дастандарды таңды таңға жалғап жырлаған.
Жыл сайын оқушылар арасында «Абай оқулары» сынды көркемсөз оқушылардың байқаулары өтеді
Бұл – науқаншылдық
Астанада бір мектепте болғанымда сондағы бір мұғалім: «біз­дің бір оқушы Абайдың 425 өлеңін жатқа біледі» деді
Ал Абайда 235 өлең бар
Бала Абайдың бар өлеңін емес, тек 10-15 өлеңін құр жаттамай, ой-санасына сіңіруі тиіс қой.
«Жүрегіме сүңгі де, түбін көзде,
Сонан тапқан шын асыл, тастай көрме», – дейді Абай
Мен ақынның «Қарасөздерін» жатқа айту былай тұрсын, жүрегіммен оқимын
Жай пәлсапа  өнерді өміршең ете алмайды, өнерге жан беретін – жүрек оты! Ақынның әр сөзі – тұнып тұрған даналық! Кей-кейде осы біздің ішкі саясаттағылар Абай атамыздың «39-шы Қарасөзін» оқып, күнделікті іс-әрекеттерінде соған сүйенсе ғой дейсің
Абай данышпанның «Қарасөздері» – қазіргі әр салада қызмет етіп жүргендерге қалдырып кеткен өсиеті, бағдары
Ол даланың бұлжытпас заңын жазып кетті
Уақыт пен адамның өзгерісі, өмір тағылымы… мұндай трактовка бұрын-соңды болмаған дейді зерттеушілер
«Ендігі жұрттың сөзі – ұрлық-қарлық, Саналы жан көрмедім сөзді ұғарлық
Осы күнде осы елде дәнеме жоқ, Мейір қанып, мәз болып қуанарлық» дейді.
Семей педагогикалық институты­ның филология факультетінің студент­теріне Шәкәрімнің «Қалқаман-Мамыр», «Еңлік-Кебек» дастандарын жатқа айттым
Сонда өзімнің ұстазым болған профессор Қинаят Шаяхметов: «Даниялдан бүгінгі тыңдаған дәрістерің менің күн сайын 8 сағат оқитын лекцияма тең» деген-ді
Бұл – сөз құдіретін ұққан, оның қадірі мен қасиетін бағамдаған, халықтық әдеби қазынаның жастарға берері мол екендігін пайымдаған жанның пікірі.
Мен қазақтың ұлттық әдебиетіне сексенінші жылдардың аяғында ден қойдым
Яғни жасым қырықтан аса бере қатты құмарттым
Көп оқыдым, жаттадым
Кейбір жолдар санамда өз-өзінен жатталып қалады
Кейбір тұстарын қайталап оқып, санамда жаңғыртып оты­рамын
Әйтпесе құмға жазған жазудай ұмытылып қалады
Жиі қайталап, айтып жүрсең, тасқа басқан жазудай болады
«Қобыланды батыр» дастаны 8-9 сағат айтылады
Сондықтан қайталап жатқа айтып отырамын
 Негізі, еске сақтау қабілетім бала кезімнен байқалатын
Мен өлеңді жай оқымаймын
Көңілге тоқып, түсініп, түйсініп оқимын
Сонда ол жадыңнан еш уақытта өшпейді
Мағжанның «Жан сөзі» деген өлеңі бар
Жатқан бір құдірет! Өлеңмен өз өмірін суреттегендей.
«Не қуаныш, не қайғы басқан күні,
Басыма кеп,
«Ақыным, тұршы» дер ме.
Болмаса басыма да келмес пе екен,
Атымды аузына да алмас па екен?!
Қарайып, жапан түзде
жалғыз тұрған,
Молама көз қырын да салмас па екен?!» Міне, ақын трагедиясы!
Биылғы жылы «Қыз Жібек» дас­танының бес ғасырлық мерейтойы ЮНЕСКО тарапынан аталып өтеді деп естідік
Қазақтың өнері шетелдіктерді де таңғалдырып отыр
Қазір менің қолымда осы дастанның 1894 жылы басылған нұсқасы бар
Жатқа білемін.
Менің айтайын дегенім, «Қыз Жібек», жалпы, қазақтың қай жыр-дастаны болсын, керемет! Қазақ дастанының сөзі көркем, қою, өте жоғары шығармашылық деңгейде деп бағаланады
Сол дастандардың пәленбай ғасыр бойы жоғалмай, өшпей, бүгінгі күнге жеткеніне тәнті боласың
Иә, бүгінге жетті
Ал бүгіннен ертеңге жете алар ма екен? Мені осы сауал мазалайды
Себебі қазір сөз түсініп, жыр-дастан оқитын құлақ азайды
Сонда біздің жыр-дастандарымыз не болмақ? Сондықтан мектеп оқушыларына жыр-дастан тың­дату керек
Кешегі Абай, Мұхтарлар әже­лерінің жыр-қиссасын жаттап өсті емес пе?! Ендеше, ата-бабадан келе жатқан көне дәстүрді жоғалтпауымыз керек қой
Мемлекеттік тілді дамыту керек дегенде, ең алдымен, ұлттық қазынамызды жастар санасына сіңіру қажет.
Жалпы, әдебиет, өнер дегеніңіздің өзі – халық, халық өмірі
Бірақ қазір бәрі басқаша, қоғамның дертіне айналды
«Бір шараны өткіздік» дей салады
Бірнеше жылдан бері дүниежүзінде «Бір ел – бір кітап» атты акция өтуде
Бізге де жетті
Бұл енді халықтық сипатқа ие болуы тиіс
Бір сөзбен айтқанда, осындай шаралардан кейін сөз болған әдеби кітап қолдан қолға өтіп, оқимын деген жұртшылық оны таппай қалса, нәтижелі болды деп сонда айтуға болар.
***
Даниял Сабырұлы осылай дейді
Ұлттық жыр-дастандарды жатқа оқи­тын азаматтың талантын тани отырып, қазаққа ғана тән осы бір қасиетті жаңғыртып, жас ұрпаққа үйрету, сол арқылы әдебиетке баулу ісі қолға алынса, оң болар еді.
Ісқағаздарын мемлекеттік тілге аударып, папкілерге салып қаттап қойғаннан, жылына бір рет өзге ұлттар арасында мемлекеттік тілде байқау өткізіп қана оты­ру ана тілімізді ұшпаққа шығармайды
Бізді өркендететін де, өзгелерге танытатын да, тәнті ететін де – ұлттық қабілет-қасиетіміз, рухани байлығымыз
Ендеше, Даниял Сабырұлы сынды ерекше талант иесін танып, биікке көтеріп, оның қабілет-қарымын барынша пайдалану керек!
Сая МОЛДАЙЫП,
ҚР Журналистер
одағының мүшесі
Павлодар
