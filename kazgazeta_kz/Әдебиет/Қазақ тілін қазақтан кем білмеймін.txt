Қазақ елінде бүгінгі кейіпкерім Ғұмар Ғарифоллаұлы Ахметчинді білмейтіндер кемде-кем
Өйткені ол қоғам қайраткері, көрнекті жазушы
Бірқатар кітаптардың авторы
Айрандай ұйыған отбасының ұйытқысы, белгілі журналист
Қазақстан Жазушылар одағы Қостанай облысы филиалын басқарып келе жатқанына да біраз уақыт болды.
Шығармаларын қазақ тілінде жазатын жұртшылықтың сүйікті жазушысының қара шаңырағында болып, онымен өзі тәрбиеленген ортасы, азамат болып қалыптасу кезеңдері, жақсы-жайсаңдармен араласуы, жалпы ғибратты ғұмыры жайлы емен-жарқын сырласқан едік.
– Қадірлі Ғұмеке, сізді ізіңізді басып келе жатқан өзім секілді інілеріңіз өз­де­ріне үлгі тұтады
Өйткені өзіңіз жас­тайы­ңыз­дан журналистиканың қара қазанында қайнап, аудандық газеттен бастап об­лыс­тық «Қостанай таңы» газетінің бас ре­дакторлығына дейін қызмет атқардыңыз
Қазір де бірқатар қоғамдық кеңестердің белді мүшесісіз
Осылардың бәріне қалай үлгересіз?
– Өзің де білесің
Мен ешқашан да қиындықтан қорыққан емеспін
Сол адал еңбектің арқасында қазіргі деңгейге жеттім
Талай ұлағатты адамдардан үлгі алдым
Жылдар бойы жинақтаған журналистика саласындағы бай тәжірибемді редакцияға келген жас журналистерге жалықпай үйреттім.
Бірақ оны ешқашан да міндетсіген емеспін
Қолына қалам ұстағанның бәрі журналист емес
Бойында табиғи дарыны бар, талмай ізденетін жастар ғана көздеген мақсатына жетеді
Кезінде талай болашақ қаламгерлер алдымнан өтті
Олардың бәрінің атын атап, түсін түстеп жату да мүмкін емес.
– Дегенмен, сіздің қамқорлығыңызда болып, шеберлігін шыңдаған сол кездегі жігіттердің бірі көрнекті мемлекет қай­раткері Мұхтар Құл-Мұхаммед емес пе? Осыны өз аузыңыздан естігіміз келеді?
– Ол рас
Қазақстан Республикасы Президентінің кеңесшісі Мұхтар Абрарұлы Құл-Мұхаммед сонау бір жылдары облыстық «Коммунизм таңы» (қазіргі «Қостанай таңы») газетінде өндірістік тәжірибеден өтіп, өзін жан-жақты көрсеткені бар.
Ол Алматыдағы әл-Фараби атындағы Қазақ ұлттық университетінің студенті болып жүр­ген шақта біздің өңірдегі баспасөздің қара шаңырағы болып табылатын газетімізге өндірістік тәжірибеден өтуге келді
Жап-жас қылшылдаған жігерлі жігіт мен басқаратын бөлімге жіберілді.
Дәл осы кезде мен аталған басылымның мәдениет және тұрмыс бөлімінің жетекшісі едім
Оның қасында бұл күндері көптеген кітаптардың авторы, елімізге танымал қа­ламгер Қайнар Олжай да болды.
Ол уақыттың бір ерекшелігі, журналис­тика факультетіне кіл сен тұр, мен атайын дейтіндей қабілетті жастар байқау арқылы қабылданатын
Әлгі екі студент те өздерін жақсы жағынан көрсетті.
Мұхтар болса алғашқы күннен бас­тап болашағынан мол үміт күттіретінін нақты ісімен дәлелдеді
Айдан астам уақыт ішінде отызға жуық мақала жазды
Шындығы керек, редакцияда қызмет атқарып жатқан журналистердің өзі мұндай қарымдарымен даралана бермейтіндігі.
Міне, содан бері арада қаншама жылдар өтті
Туған інімдей болып кеткен Мұхтар шырқау биікке көтерілді.
Ол менің 70 жас мерейтойымда маған арнайы құттықтау жедел хатын жолдады
Онда «Ғұмар Ғарифұлы! Мен де көк қауырсын, жас қанат кезімде сіздің тәлім-тәрбиеңізді көрдім
Бұл әрқашан жүрегімнің төрінде сақталады
Мерейтойыңыз құтты болсын! Өзіңізге зор денсаулық, ұзақ ғұмыр, шығармашылық табыс және отбасыңызға береке-бірлік тілеймін» делінген.
Ол өте парасатты, ізетті азамат
Мені туған ағасындай сыйлайды
Бір таңдамалы жинағымның Астанадағы баспадан шығуы­на өзінің тікелей ықпалын тигізді
Өткен жыл мен үшін қай жағынан болсын есте қаларлықтай болды
Себебі Елордамызда «Тіл жанашыры» Құрмет белгісімен марапатталдым.
Мұхтар Абрарұлы өз қолы­мен «Құрмет» орденін тапсырып, кеудеме тақты
Бұл сәттер мен жер басып жүрген кезде ешқашан да ұмытылмайды.
– Сізді әулиекөлдіктер біздің даңқты жерлесіміз деп жиі ауызға алады…
– Иә, әр адамға да туған, өскен жері ыстық
Мен 1941 жылдың 8-қыркүйегінде Қазақстанмен көршілес Челябі облысының Златоуст қаласында тудым
Біздің отбасы Семиозер ауданының Жангелдин колхозына 1947 жылдың наурыз айында қоныс аударды
Жазу-сызуға деген талпынысым мектеп қабырғасында жүргенде басталды
Ең алғашқы топтама өлеңім 1958 жылы «Жеңіс туы» газетінде жарық көрді
Бұл кезде мен тоғызыншы сыныпта оқитынмын
Барлық қаламгерлердің басында бар жай ғой
Шынымды айтсам, өзім сол басылымда тырнақалды өлеңдерім, мақалаларым, әзіл-сықақ әңгімелерім жарық көрген ке­зінде өзімді бақытты сезіндім
Осы шағын дүниелерім мені айрықша шабыттандырды
Қаламгерлікке деген талпынысымды барынша арттырды.
Мен әлгі ауданның Жангелдин ауы­лында ата-анаммен бірге бес жастан бас­тап тұрдым
Осында төрт сыныпты үздік аяқтадым
Содан кейін жеті жылдық мек­тепте, яғни Кеңес Одағының Батыры ­Сұл­тан Баймағамбетовтың кіндік қаны тамған Қояндыағашта оқыдым
Ал орта мектепті аудан орталығындағы Шоқан Уәлихановтың есімі берілген білім ордасында бітірдім
Оқырман назарына сала кетер бір жайт, кезінде бұл мектепті ұлтымыздың біртуар перзенттері, атақты академиктер Кенжеғали Сағадиев, Сағындық Сатыбалдин, білім министрі болған Шайсұлтан Шаяхметов те аяқтаған.
– Өзіңіз ұлтыңыз татар болса да жан дүниеңіз қазақ болып кеткендігін жиі айтасыз
Тіпті мектепті де қазақ тілде тәмамдапсыз ғой?
– Бәрі де ортаға байланыс­ты
Өйткені бүкіл балалық шағым қазақ ағайындардың арасында өтті
Осы ұлттың ұл-қыздарымен талшыбықты ат қылып мініп, үйде де, түзде де тек қазақша сөйлесетінбіз
Соның да әсері болды ғой деймін
Мақтанғаным емес, өзімнің таудай талабым мен талпыны­сым­ның арқасында бұл тілді қазақтардан артық біл­месем, кем білмейтін дәрежеге жеттім.
– Ғұмар аға, сіздің өміріңізде қазіргі «Қостанай таңы» газетінің алар орны ерекше
Сізді әу баста редакцияға оның бас редакторы, Қазақстан Республикасының еңбек сіңірген мәдениет қызметкері Бақытжан Жангисин шақырды деседі?
– «Қостанай таңы» мен үшін нағыз жур­налистиканың ұстаханасы болды десем қателеспеймін
Өйткені газет басшысы Бақытжан Жангисин 1966 жылы ре­дак­цияға қызметке алды
Содан осында ұзақ жылдар бойы мәдениет және тұрмыс, хат бөлімдерінің меңгерушісі болдым.
Сол кездері мақтанғаным емес, осы өңірдегі жазу-сызуға қарым-қабілеті бар талай жастардың қанатын қатайтып, олар­дың есімдерін халыққа танытуға септі­гімді тигіздім
Сондықтан да болар, об­лыс­тағы қолына қалам ұстап жүрген ақын-жазушылар мені ұстаз тұтады.
Алматыда тұратын атақ­ты қалам­гер­лердің де туындылары біз­дің газетімізде жарияланып, қалың оқыр­ман­ның ыстық ықыласына бөленді
Со­лар­­дың ішінде, әсіресе М.Хакімжанова, Н.Оразов, Ж.Мол­дағалиев, С.Оспанов, С.Тұрғынбеков, К.Мырзабеков және басқа да көптеген ақын-жазушылар белсенді авторларымыз еді.
Бәрі де адамның өзіне байланысты
Жылдар өте осы газет редакторының орын­басары, кейін бас редакторы болдым
Қыс­­қасы, менің шығармашылық өмірім осы газетпен тікелей байланысты
Осында жү­ріп, Қазақстан Жазушылар одағының мүшелігіне қабылдандым.
Аталған басылымда қызмет атқара жү­ріп, республикалық газет-журналдармен де байланысымды үзген жоқпын
«Ара» журналының Қостанай облысындағы штаттан тыс тілшісі болдым.
– Сатира демекші, осы жанрда өзіңізді шеберлікке баулып, үлгі-өнеге көрсеткен аға қаламгерлерден кімдердің есімдерін атар едіңіз?
– Олардың жөні қашан да бөлек қой
Өйткені тәжірибелі қаламгерлермен жүзде­сіп, тағылым алудың өзі біз үшін үлкен ғиб­рат еді
Тұңғыш сатиралық роман жазған Садықбек Адамбеков, Шона Смаханұлы, Ғаббас Қабышев, Оспанхан Әубәкіров секілді әріптестерімнен түйгенім мол.
Кейінгі сатириктерден Көпен Әмірбе­ков­­­­тың шығармашылық дарыны менің көңілімнен шығады
Онымен де талай жүз­дестім.
– Ғұмеке, сіздің ерекше орны бар ұлты­мыздың біртуар қаламгерлері мен қоғам қайраткерлері де аз емес екенін жақсы біле­міз
Олардың бірқатарына тоқтала кетсеңіз.
– Бауырым, айта берсем газетте орын да жетпес… Баршаға мәлім, біздің ардақты апамыз Мәриям Хәкімжанова дүниеден өткенше Алматы қаласында тұрды.
Ол туған жерін, өскен ортасын ерекше сыйлайтын қазақ қыздарының бірі болатын
Әйел ақындарының ішінде оның шапағатын көрмегендер кем де кем
Ол кісі облыстық «Қостанай таңы» газетін үйіне жаздырып алып оқыды.
Халық жазушысымен бір інісі ретінде сыйлас болдым
Бірде үйінде болғанымда өзінің таңдамалы жинағының алғашқы бе­тіне: «Қарағым, Ғұмар! Апаңның шар­­­шаңқырап қалған кезінде кездесіп отырсың… Менің ұзақ өмірімнің соқпа­ғының ізі осы кітаптың ішінде
Өз елім, ту­ған жерім, адал жанды азаматтарыма ақ тілегімді, ақ батамды аманат етіп тапсырамын
Өз апаңның ескеркішін сақтап ұстарсың» деп қолтаңбасын қалдырып еді
Бұл 1991 жылдың 3-мамыры болатын.
Осы жолы маған өзінің бір суретін де сыйлады
Оның артына жазылған «Ғұмар ініме! Күнжамал келініме, балалар біздің болашағымыз ғой, қарақтарым
Соларға осындай апамыз болған деп таныстырып қойыңдар» деген жолдарды оқығанда жүрегім сағыныштан сыздайды.
Сонымен қатар қазақтың ұлы жазушысы, Шығыс Қазақстанда туып-өскен Оралхан Бөкей де маған етене жақын қаламгер болатын
Ол маған бірде өзінің «Біздің жақта қыс ұзақ» деген кітабына: «Мынау тар да кең дүниеде танысып, табысқанымызға бірталай жылдар өтсе де, шынайы дос, сырлас ретінде енді ғана жан дүниеміз жарас­қандай
Лайым ұзағынан сүйіндірсін» деп қолтаңбасын жазып берген еді.
– Өзіңіздің рухани ұстазыңыз болған Оспанхан Әубәкіров жөнінде де көп айтасыз
Кезінде араласыпсыз
Содан соң Шона Смаханұлы сіз Жазушылар одағына өтер кезіңізде кепілдеме беріпті…
– Ой, ол да бір ұмытылмас кезең ғой
Оспанхан аға қазір арамызда жүрген барлық сатирик жазушылардың тәлімгері
Өзім де ол кісіден көп ғибрат алдым
Оның шы­ғармасын оқыған адам еріксіз мырс етіп күлгенін білмей де қалатын
Өзімнің бір әңгімемді «Сыбыр» деп атадым
Бұл туындым қаламгер Қостанайға «Ара» журналынан іссапармен келгенде ­екеу­міз тап болған бір оқиғадан туып еді.
Ал Шона Смаханұлының шымшыма­ларын білмейтін қазақ жоқ шығар
Өзім­нің Қазақстан Жазушылар одағының мү­шелігіне өтер кезімде алғаш кепілдеме жа­зып бергендігі шындық
Ол кісі Алматыда қазақ мектептерін ашуға мұрындық болуымен де қазақ халқының өмірінде мәңгілік қалды.
– Сіздің ғұмырыңыз көпке өнеге
Сон­дықтан өзіңізге де қойылар сауал да жет­кілікті
Бірақ уақыттың тапшылығына бай­­­ланысты кейбір сұрақтарымды кейінге қалдыруға тура келіп тұр
Дегенмен де, өзі­ңіздің рухани әлеміңіз толық ашылғаны дұ­­рыс қой
Ата-анаңыз, бауырларыңыз, ұр­пақтарыңыз жөнінде де білгеніміз орынды секілді?
– Менің әкем Ғарифолла діндар жан еді
Әкем тоқсанға келіп дүниеден өтті
Өмір бойы ораза ұстады
Біздің үйде одан мұра болып қалған, яғни 1898 жылы шыққан Құран кітабы мен таспиғы әлі күнге дейін сақталған
Аяулы анам Мәмдуда арабшаға өте зерек болатын
Ол тоқсан бес жасында бақилық болды.
Шешеміз жалпы тоғыз құрсақ көтерген екен
Содан үш қыз және мен тірі қалдым
Үш апам да қазақ жігіттеріне тұрмысқа шықты
Солардан қаншама немере, шөбере сүйді
Сондықтан татар ұлтының өкілі бол­сақ та тіліміз қазақша шықты.
– Сіз жеңгеміз Күнжамал екеуіңіз қа­шан да қос аққудай жарасып жүресіздер
Өйткені сіздер талай ел тағылым алар той­­­­­­лар мен кештердің көркісіздер
Сондай кездері өздеріңізге тамсана қарайтын заман­дастарыңыз да жоқ емес?
– Егер жұрт солай деп жатса, онда біздің бақытты ғұмыр кешіп жатқандығымыздың бір көрінісі болар
Сүйген жарым Күнжамал да мен оқыған мектепті бітірді
Біз ешқашан да байлықты жоғары қойған адамдар емес­піз
Бақы­тымыз да, қуанышымыз да артымыздан ерген балаларымыз
Амандық болса келесі жылы шаңырақ көтергенімізге жарты ғасыр толмақ.
Күнжамал қарапайым ғана маман иесі
Кезінде күллі Одақты дүрілдеткен Қостанай мауыты-шұға комбинатында жұмыс істеді
Қазір құрметті демалыста
Екеуміз үш перзентімізге қолымыздан келгенше тәлім-тәрбие беріп, өз қатарларынан қалмай жоғары білім алуларына жағдай жасадық.
– Шығармашылықтан тыс кездеріңізді қалай пайдаланасыз?
– Басқаны қайдам, өз басым үйде босқа қарап отырғанды ұнатпаймын
Өмір бойы айналысып келе жатқан шығармашылық жұмысымнан қолым босаған сәттері об­лыс­тық ардагерлер кеңесінен бастап бес кеңестің жиындарына қатысамын
Оның үстіне Қазақ­стан Жазушылар одағы об­лыстық филиалының директорымын.
Сол бос уақыт жағы тапшы
Алайда қаламгер, яғни журналистің қашан да басында жаңа идея, жаңа тақырыптар жүреді
Соларды дер кезінде жазып тастауға тырысамын
Алайда саннан гөрі сапаға мән беремін
Таза ауада жүру менің басты хоббиім
Отыз жылдан бері жаз айларында саябақта жұмыс істеуді өте ұнатамын.
– Әңгімеңізге рахмет!
Әңгімелескен 
Оразалы Жақсанов
Қостанай
