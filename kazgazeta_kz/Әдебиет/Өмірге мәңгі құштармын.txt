Есенгелді СҮЙІНОВ 
БЕЙБАРЫС
Уа, Бейбарыс, аруағыңнан айналдым,
Халқымыздың өр рухына айналдың.
Сен туғалы қанша ғасыр өтсе де,
Атың өшпей келеді ғой, қайранмын.
Апармады мына тағдыр қайда сенделтіп,
Туған жерден алыстадың сен кетіп.
Бас көтердің қыпшақтармен бірігіп,
Мысыр жақта өсіп, өніп, ержетіп.
Елді аңсап, жалғыз болып қысылдың,
Еңсе түзеп, өмір көріп, ысылдың.
Қолбасшы боп жауды жеңіп, алысып,
Таққа отырдың сұлтаны боп Мысырдың.
Көзге түстің кескілескен шайқаста,
Батыр болдың жүрек жұтқан айқаста.
Крестшілер жорығын сен тоқтаттың,
Ерлігіңді неге енді айтпасқа?
Сенен асқан өр қолбасшы жоқ артық.
Моңғолдардың қалың қолын тоқтатып,
Басып кірген Құлағудың әскерін,
Жеңіп шықтың қаруменен оқ атып.
Атқа қондың, бейбіт елді қорғадың,
Мәртебелі сұлтаны боп ордаңның.
Жат жұрт демей, қамын жедің халықтың,
Сен қаладың Мысыр азат болғанын.
Көз жұмғанша аңсап қазақ даласын,
Өтіпсің сен қайран бабам, данасың.
Мәңгі-бақи жусан иісін сағынған,
Туған жердің перзенті боп қаласың.
О, Бейбарыс, ұмытылмайды есімің,
Тарих айтқан әділетті шешімін.
Қадіріңді білмей жүрміз әлі де,
Мен сұраймын ұрпақ үшін кешірім!
МЫСЫРДА
Мысыр елі таңғажайып, ертегі,
Әр қойнауы тарих сырын шертеді.
Клеопатра махаббатын тыңдасаң,
Жүрегіңді елжіретіп, ерітеді.
Каир міне, түн ішінде жарқырап,
Шабыт берді, отырмын ғой жыр құрап.
Ніл өзені баяу ғана ағады,
Айнадай боп көрінеді жалтырап.
Жағасында сыбдырлайды бал құрақ,
Су мөлдіреп қарағандай ән сұрап.
Осы елге қалай қыпшақ келді екен,
Көкейімді мазалайды сан сұрақ.
Қазан айы
Сеземін мен күз демін,
Бабамызды-Бейбарысты іздедім.
Мекен еткен, өзі жүрген көшеден,
Көргендеймін әміршінің іздерін.
Алабында тұнған аңыз, керемет,
Мен тыңдаймын ұйып қатты, елеңдеп.
Орны бөлек, тарихы бай Мысырдың,
Даңқы асқан шежіреде еленбек.
ПИРАМИДА БАСЫНДА
Құштар ем бір көруге бала жастан,
Керемет жоқ секілді одан асқан.
Пирамида қасында тұрмын, міне,
Тұрғызған жымдастырып берік тастан.
Тәңірдің әмірімен қаланғандай,
Кірпішті саңылаусыз салған қалай?
Біп-биік, үшбұрышты ұшар басы,
Аумағы атшаптырым алаң қандай.
Шығуың мүмкін емес өр басына,
Қарасаң сен ұшына қорқасың да.
Өткенге көз жүгіртіп ойланамын,
Тұрып ап үш Пирамида ортасында.
Қаншама жылдар өтті зымыраған,
Ғасырлар көрінісі бұлдыр маған.
Тәуба дейсің тарихи ескерткішті,
Басқыншылар талқандап, сындырмаған.
Әлемде таңданарлық жер көп пе еді,
Гизаға кім келмеді, кім кетпеді?
Аспанға қиял құсын шарықтатып,
Кімдердің көңілдерін өрлетпеді?!
Мысырда, Пирамида басындамын,
Бойымнан кеткен уайым, басылған мұң.
Таңқалам арабтарға қадірлеген,
Перғауынын, ақ сүйекті асылдарын.
АҚ ТЕҢІЗ ЖАҒАСЫНДА
Қоймайды ғой шомылмауға еркіңе,
Суға түсем ем болар деп дертіме.
Сүңгимін де жан-жағыма қараймын,
Көз жетпейді Ақ теңіздің шетіне.
Барма әрі, терең түбі, шамала,
Жүзе бермей, өз күшіңді бағала.
Ішкі даусым дейді осылай, қайтамын,
Құжынаған кісілер көп жағада.
Асау толқын жіберердей батырып,
Көрсетпейді адам жүзін жасырып.
Рахаттанып Ақ теңіздің төсінде,
Келемін мен жағалауға асығып.

ЖАНЫМА КҮШ БЕРЕСІҢ
Ештеңе өзің барда білінбеген,
Күнімсің шуақ шашар күлімдеген.
Өмірге қадам бастым, «апа» дедім,
Айналдым қуат берген тілім, сенен.
Айқайлап айтатұғын үнім де сен,
Тағатын омырауға гүлім де сен.
Жаныма рух бересің, күш бересің,
Жабығып әлсіресем, дірілдесем.
Жеткізген бабалардың ән мен жырын,
Ғасырлар қойнауынан тылсым сырын.
Бұлақтың қайнарындай тілімменен,
Тірліктің түсінемін әрбір қырын.
Сен барда қазақ тілі, оза аламын,
Шарықтап, көкке қолды соза аламын.
Сен аман бол, мәңгілік жасай берші,
Сен жоқ болсаң жарқ етіп жоғалармын!
ӨМІР
О, Алла, ризамын
Өзің мені құтқардың,
Естіртіп үнін сыңсыған аққу, құстардың.
Жапырағын жайып,
тіршілік берген ғаламға,
Өмірді сүйем, өмірге мәңгі құштармын.
Тәңірдің күші өмірдің мәнін ұқтырған,
Өлімнің бетін қайтарып, төмен бұқтырған.
Ұйқыға кетіп бір сәтке, аздап қалғып ап,
Қабырғамды түзеп,
орныма келіп нық тұрам.
Жарық дүниеге оралдым сөйтіп қайтадан,
Құтылып шығып «ажал» деген сайтаннан.
Алғысым шексіз ақ желең киген жандарға,
Басыма төнген қауіптің бетін қайтарған.
Өмір-ай, сенсің мәңгілік маған қымбатты,
Сыңарым мерт боп жаныма батты
тым қатты.
Қайғының дерті басыма түссе не істеймін,
Тағдырдың тезі сынады мені, шыңдатты.
Сыр берді шаншып, ауырды нәзік жүрегім,
Ойладым сүйген жарымды сұлу, жүдедім.
Басымда қайғы, жанымда жара болса да,
Күдерімді үзбей өмір-ай, сенен жүремін.
Көгілдір көкте тырналар ұшып барады,
Көңілімнің күйі ақша бұлт болып тарады.
Шуақты күнмен жылынып,
мына кеудемде,
Өмірге деген іңкәрлік оты жанады.
Пайда боп бойда жігер мен қайрат,
күш-жалын,
Жыр жазбақ болып қолыма қалам ұстадым.
Оралтып қайта тірлікке қызу, дем берген,
Өмірді сүйем, өмірге мәңгі құштармын.
ҚАР ЖАУЫП ТҰР
Толассыз қар жауып тұр Астанада,
Мен үшін жаңа өмір бастала ма?
Оранған ақ мамыққа көшелері,
Өзгерген ақша қармен басқа қала.
Қыс келді
Қар жауып тұр жапалақтап,
Ағаштар алқа тақты қардан аппақ.
Астана ақ көрпемен жамылғандай,
Жыл бойы табиғаттың келген сақтап.
Тоқтамай қар жауып тұр, басылар ма,
Шашудай жолға сансыз шашылар, ә?!
Аппақ боп ақ арманның белгісіндей,
Ақша қар қонып жатыр шатырларға.
Тамаша!Қар жауып тұр Астанада,
Аппақ боп көрінеді асқақ қала.
…Ақорда ниеті ақ, пәк көңілмен,
Елімді келе жатыр бастап алға.
ЗӘМЗАГҮЛ
Арыла алмай басыма түскен көп ойдан,
Әкетсе ғой бір күш аулаққа алып
тек бойдан?
Сол сәтте өзің жарқыраған
күндей көріндің,
Зәмзагүл деген атыңды сенің кім қойған?
Зәмзагүл деген атыңнан жаным, айналдым,
Ғашық боп саған, өзіңе жіпсіз байландым.
Еліктіріп мені, жетелеп алға барасың,
Сенімен өтер жылдарым-жұлдыз,
айларым.
Текті боп туған арусың ғажап затыңнан,
Мен мұны ұқтым жолдаған
маған хатыңнан.
Жүрегім мәңгі лүпілдеп сен деп соғады,
Айналдым ботам, Зәмзагүл деген атыңнан!
СҮЙЕМІН СЕНІ
Көргеннен сені есімнен танып, ұнаттым,
Күлкің қандай сыңғырындай бұлақтың.
Уайыммен өткен күндерің
артта қалсыншы,
Еркелеп жүрші, келмейді сені жылатқым.
Шығады жұпар, хош иіс сары шашыңнан,
Кеткім келмейді алысқа ұзап қасыңнан.
Күндіз де,түнде ойлаймын сені дамылсыз,
Түсімде көрем, шықпайсың мидан,
басымнан.
Көрікті жүзің, алаулап атқан таңдайсың,
Қиялымда менің аққудай ұшып,
самғайсың.
Кездейсоқ жолда періште болып кездестің,
Ынтықпын саған, қаперіңе оны алмайсың.
Жарқыраған күндей қабағыңды
кірбің шалмасын,
Көңілің аппақ ақ қардай менен қалмасын.
Сүйемін сені жаным-ау, таза жүрекпен,
Өзіңе деген махаббат жыры арналсын.
Аңсарым ауды, ұйқысыз өтті талай түн,
Бағыма сені құт болып қонар балаймын.
Қып-қызыл гүлдей құлпырып,
жайнап тұрсың ғой,
Қызығып жаным,үмітпен саған қараймын.
Астана
