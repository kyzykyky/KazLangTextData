Үшбу дүниені жазуыма Есқара себеп-дүр
Есқара – Кентау қаласында тұрып келе жатқан кекселенген жазушы
Тоқтасынұлы
Жетпістен асыңқырап барады
Бізге салса, баяғы балаң кезіндегідей көреміз
Бәріміз жас жазушы деп аталатын анау заманыңызда, анау қоғамыңызда Есқараны Нәсіреддин Серәлиев ағамыз айрықша жақсы көретін.
Есқара – Тәкен Әлімқұловтан да тәлімденген, Нәкеңнен де нәрленген талантты тұлға
Небір-небір мөлтек әңгімесімен талайды таңырқатқан
Сол мөлтектері жұқа-жұқа жинақ боп басылып шыққан
Қазақ әдебиетінің тарихында спорт дей-тұғын тақырыпқа тұңғыш рет «Бауырым-ай» атты роман туындатқан
Одан кейін де бірер кітабы қолдан-қолға тимей оқылған
Өзінің һәм оқып-тоқығаны ұшан-теңіз
Әлеміңіздің әдебиетін Созақ қойының жілігінше шағып талдайды-ай.
Мінекиіңіз, сол Есқара, өткен ғасы­рыңыз­дың жетпісінші жылдары бала көрінетін Ескең Кентаудан телефон соқты:
«Ерсін досымыз екінші қайтара ауру­ханаға түсіпті
Ертең саған соғамын, Сайрам жаққа бірге барып қайтуға қалайсың?» деді
«Жарайды» дедім мен.
Ерсін Қойбағарұлы кейінгі кездері көбірек ауырып жүр
Нәкең – Нәсіреддин Серәлиев Қазжазодақтың облысаралық бөлімшесінде бас шырақшы шақтарында бүй дейтін: «Төр­теуің тату болыңдар
Жазуларың жаман емес
Жастарың қарайлас
Төрт прозашы бір-бірің­мен араласып, жазғандарыңды оқып, пікір­лесіп тұрғандарың жөн…»
Төртеу деп отырғаны: осы Есқара Тоқтасынұлы, Жәлел Кет­тебек, мен және Ерсін Қойбағарұлы
Есқара қы­рық төр­тінші, Жәлел екеуміз қырық бесінші, Қой­бағар­дың баласы қырық алтыншы, яғни ит жылғы.
Есқара сәске түстің шамасында Шымкентке келді
Сағыныса сәлемдестік
Біраздан бері кездеспегенбіз
Сабаз сарыңыз бидай өңденіпті
Жып-жылы жымиысынан басқасы бөтен-бөгде тартыпты.
Сәуір айының ортасы-тұғын
Есқараңыз екеуміз Ақсукенттің әлдебір әдемі көшесіндегі жиек жолмен жаяу келе жатқанбыз
Алма әлі гүлдей қоймаған
Есесіне өрік түйін тастап үлгерген
Үсік шалмағандары
Жауынға шайыл­ма­ғандары
Шие мен алша гүл жарған
Жидеңіз жаңа бүр жарған
Жоңышқа желкілдеген.
«Есаға, әжімдерің бұрын арбажол еді, енді торкөз дәптердің сызықтарындай торланыпты ғой» дедім
«Осы мәселе жағынан бір-бірімізге күлмей-ақ қояйық та» деді ол
«Ханбибі ханымыңыздың біздің бетіміздегі сансыз сызықтар турасында не дейтінін айтайын­ ба?».
Кенет кентаулық досымыз дүр сілкініп шыға келді
Жетпістен жаңа асқан ағамыз, қалжыңдасар қалтарыстардағы құрдасымыз Есқара жон арқасын дүр-р-р еткізе түрленетін тұлпардайын тарпаң тарта тіктелді
Бүрленген бір жаңғақтың түбінде тоқтатты
Бізді
Айғай салды: «Ей, сен Ханбибі дейсің бе?! Есенқарақызы ғой ол! Ханбибі Есенқарақызы – сұмдық ақын! – деді Есқараңыз
– Қара: «Өмірге бір кез құлшынып келгем, жаса, – деп, Тәңірі, тіршілік берген… Арты лас мынау қоғамның дертін, Кеудеме терең, тұншығып, көмгем… Көк бөрі – көңіл, шулады, жылап, Тастаққа біткен – бір шыбық мен ем, Осы ма, осы – тіршілік, – деген… Көркім бар рас, өртім бар іште, Сапырып бәрін толқындар ішкен
Нөсерде күзгі найзағай салған, қос жүзді семсер жарқылдар іште, Қабаған қара ит – өңімде үнсіз
Тақымнан тартып, арпылдар түсте…».
«Таусылармын, тағатым аз, күн еңкейді, сағатым аз, Жұртқа танық ақыныңның, Қас-қабағын бағатын аз».
«Сүйем бе, жоқ па, махаббат бар ма әлемде, Тізбедім бірін, жазбадым «сенсіз өлем» деп, Кішкентай ғана кеудемде жанған бір отты, Перзентіңмен бердім дәлелдеп».
Айнала-төңіректен өтіп бара жатқандар аңтарыла қарап қояды
Әсіресе сол маңай­дағы колледждің балғын жастары:
«Мына екі шал шаңқай түсте шатақтасып тұр ма?» дейтіндей-ау.
Есқара Тоқтасынұлы тоқтайтын емес
Баяғыдан-ақ белгілі
Бірдеңеге қаттырақ әсерленсе болды, қасында кім келе жатса да бәрібір, дауыстап айғай салады
«Білесің бе, Ханбибідей мықты ақынды табу қиын! Оның өлеңдері бар ғой, ә?! Оның өлеңдерінің өткірлігіне тең келетіндер кем! Жоқ демеймін, бірақ кемде-кем! Таңғаларлық құбылыс
Барған сайын Ханбибінің өлеңдері өткірленіп, күшейіп бара жатыр
Білесің бе?!
Көп ақындар бір кезіндегі биігінен төмендеп, шыққан шыңының шенейіне де жолай алмай қалады
Ал бұл! Ал бұл ақын ылғи да биіктейтін сияқты, білдің бе?! ­Мінеки: ­«…Ірілерде­ болмайды сын, Ақындардың мол қайғысын – Астары көп болатынын, Қайдан білсін ел байғұсың? …Заман – түлкі, адам – жалған
Өткен өмір талайлардан, Әкімдіктен қолын сүртіп, Ақындықпен Абай қалған… Адамдардың жаманы жоқ, Жамандықтан ­аманы жоқ, Абылай хан санасатын Бұқар жырау заманы жоқ!».
«Ару аспан асығыстау көктейді, Алтын жіппен жыртық қара шекпенді».
«Дарқан қазақ қақпағы жоқ қазандай, Елім неткен, жауабы жоқ ел еді?!»
«Осы біз де «Көк бөріден» тудық па?».
«Әкім, сені қайтейін, Елдің жыртық жағасы, Ақын, сені қайтейін, Мақталар тек моласы!».
«Барысы – мысық болғанда, Көкбөрі – сайда қалғанда, Намысы – тырдай жалаңаш, Өтеміз бе екен арманда?!».
– Білеміз, тек жайырақ айтшы
Соншама айғайлап не көрінді, Есқара, – дейміз таңырқай түсіп
– Есенқарақызы дегенді кейбір кездесу кештерінде «Есқарақызы» деуші еді
Тегін емес екен ғой…
– Жоқ, бұл жерде анау-мынау қалжың жүрмейді
Ханбибінің өлеңдеріне де, өзіне де қайран қалам! – деп тағы айғайға басты Есқара ағамыз
Құрдасымыз
– Нанбасаң тыңда, ол бүй дейді: «Сөз бар – тыңдар құлақ жоқ, Көз бар – көңіл шырақ жоқ»…
«Тобырда биік тұлғасы, Алтын да болса бір басы, Шелденген шепті бұза алмас, Әттең де, затым ұрғашы…».
«Қызы едім мен бір байдың «Өлең» деген, Өлеңнің тектілігін дәлелдеген, Жасауым тоқсан тоғыз болса-дағы, Жарытып қалың малы төленбеген…».
«Ел өзгерді, ептелді, Айтарға ауыз кеп­телді…».
«Табақтас боп жүрсең де аймен-күнмен, Қайта айналып соғарың – баяғы жұрт…».
«Айдын-шалқар көл едім, Көлден көлеңке іздеді, Кең сахара шөл едім, Сарыды ит тізбегі… Түйені көрместерім
Түйсіксіз жерлестерім, Жазықсыз жазалауға, Алла жол бермес дедім…»
Ханбибі, «Хан Тәңірі» шыңындай атына заты сай, жай мақтауға сыймайтын, Мағжан, Ілияс, Қасым, Мұқағали, Қадыр Мырза Әлі поэзиясы биігінде! Осы уаққа дейін неғып көрсоқыр болғанбыз деп өкіндім
Ханбибімен замандас болғанымызға қуанайық.
Бұл кезде біз Сайрам аудандық ауруханасына да жеткен едік
Ерсінді, ит жылғы «итті» тауып алдық
Қырық алтыншы жылғы «иттермен» бір класта оқығандықтан, олардың баршасын «олқысынып», «ит» дегім келіп тұратыны рас
Шұрқырастық
Шынымен-ақ Қойбағарұлы өзі ғажайып «сиқыршы» (гипнозшы) дәрігер, білгір психотерапевт бола тұра қатты сырқаттанып, қиналып, жүдеп қапты
Жанында жары Бағдагүл мен манкенттік өзбек шайыры Абдурахим Пратов отыр екен
Есқара екеумізді көріп, сағатқа жуық сырласқан соң, соған дейін «ит тигендей» имиіп отырған Ерекең де қунап, қунақыланып, қалжыңға басты
«Мен мына «Манкент» шипажайында ширек ғасыр дәрігер, психотерапевт боп, гипнозбен емдеп ем
Осы жолы сол жерде емделіп жатқанда ауырдым
Демек, баяғыда, Махаң айтпақшы, біраз-біраз шалыс басқан шығармын» деп қояды
«Мойындағаның дұрыс болды, енді сауығып кетесің, – дейміз біз әзіл үстеп
– «Сұңқар» деген кітабыңды оқыдық, содан сақ бол».
Есқара екеуміз Ерсін мырзаны емдеп, сырқатын жеңілдеткенімізге мәзденіп, қайтар жолға шықтық
Мәшинеге мінгіміз келмейді
Жаяу жүріп, сәл де болса сырлас­қымыз бар-ау, сірә.
Мәшинеде де, одан түскен соң да Есқара құрдас Есенқарақызы турасында айғайлап сөйлеуден танбады
Өлеңдерін талдады
Өткірлігіне, өршілдігіне мысалдар келтірді
­– «Сен осындай-осындай ой-пікірлеріңді жалғыз маған өршелене өңмеңдеп дәлелдегенше, неге жазбайсың? Неге жұртқа жарияламайсың?» дейміз біз
Сонсоң біразға дейін үнсіз «сөйлестік»
Құдайға шүкір, осы оңтүстіктің ақын-жазушыларына, ынтымағы мен бірлігіне, бірін-бірі іздейтініне, бірін-бірі оқитынына, бір-бірінің қуаныштары мен қайғыларына ортақтаса білетініне, бір-бірлерінің той-томалақ­тарында төбе көрсетіп, тілеулестік таны­татын тектіліктеріне таңырқайтындар, қызығатындар баршылық.
– Шынында да мен осындай ойларымды, қаламдастарым туралы пікірлерімді жазып, жариялауға салғырт қарайды екем
Қорытынды шығарамын, – деді Есқара
«Өзгелер туралы, Есқара мен Ерсін, Ханбибілер хақында, тағы басқалар жөнінде там-тұмдап болса-дағы, қайта мына біз жазыңқыраймыз ғой» деп қойдық аға-құрдасымызға.
«Былтырғы күзге салым қызық болды,– дедік біз Есқараға.– Сен Ханбибінің біраз-біраз мықты өлеңдерін талдадың ғой, мен кездесулеріміз туралы айтайын…».
Сөйтіп, Сайрам мен Шымкент арасында аға-құрдасыма аздап-аздап әңгіме шерттім
Есқара ерекше әсерленгенде қалайша қатты айғайлап сөйлесе, біреудің баяндауын ұнат­қанда, тап солай айғай сала, кіршіксіз көңілмен күледі
«Айта бер жаңағы әңгімеңді
Зады, Ханбибі хақында шығар» дейді Есқара сәбише күліп.
Біз былтырғы бір жағдайды қысқартып қана баян еттік
Оңтүстік Қазақстан облыстық прокуратурасының бүкіл тарихында бірінші рет ақынмен кездесу өткен
Облпрокуратура басшысы генерал Ибрагим Иманов мырза Ханбибіні әдеби кешке, өлең кешіне шақырған
Әбілда Аймақ екеуміз ілесіп бардық
Қожа ­Ахмет Ясауи бабамыздың әкесі Ибрагим еді
Абай мен Ыбырайдың да шын ныспылары Ибрагим болған
Бұл өзі тегін прокурор болмады дейміз
«Прокурорлар да өлең оқуы керек, ән шырқауы керек» деп қояды Имановыңыз
Сонымен, әдеби кеш басталды
Ибрагим Иманов кіріспе сөз сөйлеп ашты
Мен жүргізуге тиіспін
Қарасам, залда екі жүз елудей прокурор отыр
Қиын екен
Бәрі кәдімгі қызмет киімдерін киген
Сұсты
Сесті
Мұндай сірескен аудиторияны кім көріпті
Бір прокурорыңыз бен бір полицейіңіздің өзі қаймықтырады емес пе?! Екі жүз елу прокурорыңыз қимылдамай қарап отыр
Ханбибі екеуміз сахнадамыз
Әбілда прокурорлардың ішінде
Жүргізуге оқталып, бірдеңе айтайын десем, аузыма сөз түспеді
Ханбибіңізге қарасам, пәруәйі пәлек
Ол-дағы прокурорлардан бетер сірескен секілденді
Мен ғана әлек
Не де болса, әзілден бастайын дедім
Ханбибінің де, оның осындай кешін, облпрокуратура тарихында алғаш мәрте өткелі отырған әдеби кешті жүргізгелі отырған біздің де жас қыз, жас жігіт болғанымызды, Ханбибінің белі бір кездері талдырмаш, шамамен отыз-қырық сантиметр болғанын, ал қазір бір метр жиырма сантиметр болуы бек бәлкім екенін айттым
Екі жүз елу прокурор түгел рахаттанып күлді
Сұстары да, сестері де сезілмеуге айналды
Кеш әдемі, қызықты арнаға түсті.
Ал енді ақынымыз – хан қызындай Ханбибі әлсін-әлсін сөз алып, сауалдарға нақ-нақ жауап беріп, өлеңдерін оқығанда про­курор­ла­рыңыз­дың бәрі тәнті боп, ду қол шапалақ­тап, екі жарым сағатыңыздың қалай өткенін білмей қалдық.
Есқара, солай
Содан бірер ай өткенде мына мені де облыстық қаржы полиция­сының ұжымы кездесуге шақырды
Ханбибі де, Әбілда да Шымкентте жоқ екен
Жалғыз өзім бардым
Қаржы полициясының бастығы Серікбай Ерімбетов дейтұғын генерал көпті көрген, ысылған, кішіпейіл басшы екен
«Қазақ әдебиеті» газетін, көркем әдебиетті, ақындарды оқитыны бірден байқалды
Бірақ кездесудің аты менікі, заты Ханбибінікі болғандай сезілді
Прокуратурадағы әдеби кешті естіп-білген екен
Сұрақтың бәрі Ханбибі туралы берілді
Әңгіменің басым бөлігі Есенқарақызы туралы өрбіді
Екеуміздің әзіліміз, «айтыстарымыз», Ханбибінің хикаялары екі сағаттай уақытты алды
Тіпті Тұрдықылышқа «Нұрикамалдың» сөзін қалай жазғанына дейін айтып беруіме тура келді» деймін Есқараға
Есқара да айғайлай күліп: «Есенқарақызы екеуің туралы әңгіме көп қой» деп қояды
«Қандай әңгіме?» дейміз біз.
«Білмеймін, әртүрлі нәрселерді естиміз ғой» дейді аға-дос.
«Ешқандай нәрсеге иланбаңыз, көке, – дейміз біз
– Ол – ол менің дос-қарындасым
Қалжыңымыз қалың
Кездесуге көбінесе бірге шақырады
Қайбір жылы қатарынан бес-алты жерге бірге шақырды
Бардық
Тұрар Рысқұлов атындағы №25 мектепте екеуміздің суретімізді үлкейтіп, қатар іліпті
Ханбибі: «Мыналарың қалай? Екеумізді «үйлендіріп» қойыпсыңдар ғой» деп жұртты күлкіге кенелтті
Осы жақында қала шетіндегі және бір мектеп шақырды
Кештің атын «Әдебиеттің қос шынары» деп, үлкен етіп жазып қойыпты
Мен: «Ыңғайсыздау болды ғой» десем, Ханбибі тағы қалжыңға басып: «Неменеге бет моншағың үзіле қалды
Екеуміздің шынар екеніміз рас
Қаламгермін деп жүргендердің арасында қисық-қыңыр қара бұта, қиқайған қарағаштары көп қой» де-е-еп тұр.
«Қалай-қалай сілтейсіңдер, ә!» деп дауыс­тай сықылықтайды Есқара.
«Мен Ханбибінің жүргізушісімін ғой» деймін Есқараға
«Оларың қалай? Темір көлік жүргізе алмайтын едің ғой сен?» дейді Есқара
«Жо-о-оқ, оның 55-ке толғандағы, 60-қа толғандағы, жайшылықтағы кештері мен кездесулерін жүргізіп келе жатырмын
Ең алғаш, осыдан он жыл бұрын «Елу бесімді сен жүргізесің» деді
«Ойбай, ондайға жоқпын ғой» дедім
«Жоқ, айттым – бітті» деді Есенқарақызы
Содан жүргізіп отырмын ғой
Елу бесін
Бір кезде: «Кештің деңгейін сүмірейтіп, төмендетіп жібердің» деп ұрысты
Шанин театрының сахнасында
Қатар отырғанымызда
«Барым осы
Ұнатпасаң, өзің жүргіз» деп мен де қатты кеттім
Ертеңіне бейнефильмді көріпті
Әдейі келіп, бетімнен сүйді
«Жақсы жүргізуші екенсің» деді.
Сол елу беске толғанында ғой, поэзия патшайымы, қазір қазағы жоқтап жүрген, сағынып, аңсап үлгерген Фариза Оңғарсынқызы әпкеміз Ханбибі Есенқарақызына құттықтау сөзін арнап, алғаш өз «стиліне» басып ұрсыңқырап алды
Бәріміздің жүрегіміз суылдап кетті.
«Мына Ханбибілерің «Шындыққа қарай жүздім мен» деген эссе жазыпты
Сол шығар­масында менің кілең көлеңкелі, нашар жағымды көрсетіпті» деп бір қойды
Жүргізіп отырған маған қарап, сұқ саусағын шошайтып: – Мархабат, сен де барсың, сені де мәз қылмаған мына Ханбибі» деді
Бірақ сәл ғана паузадан соң: «Бірақ бұның жазғаны түгел шындық
Шындыққа қарай шын жүзген
Шындықты жазбаған ақын – ақын емес
Ханбибі – нағыз ақын! Ханбибі Есенқарақызы менен озды…» деп бір тоқтады поэзия патшайы­мы.
«Шынымен сөйдеді ме?! Сөйтті ме?!» дейді Есқара Тоқтасынұлы терек түбіне тоқтай қалып
Айғай салып.
«Жақында Есқарақызына… ой, кешір, Есенқарақызына қатты қайран қалдым, – дедік біз
– Тектіліктің аты – тектілік
Тұрдықылышты тұқыртқысы келген бір әйелге Ханбибі дүрсе қоя беріпті
Қорғапты
Қызғыштай қорғап, ара түсіпті-ей, білдің бе?! Ондай қасиетті қылық екінің бірінің қолынан келмес…
Қалай болғанын тағы бірде айтармын
Әне, маршруткаң жүрмекке айналды
Жолың болсын, Есқара дос!».
Есқара темір көлікке отырып, оң қолын көтерді
Терезені ашып жіберіп: «Есенқара­қызын көрсең, Есқарадан сәлем айт!» деді.
Есқара мінген мөлтек автобус орнынан жұлқына қозғалды.
Жазушының мойнындағы торкөз әжім анық көрініп тұрды.
* * *
Жақында «Қазығұрт КZ» журналына Ханбибінің «СМС немесе телефон хат» және «Сөзжұмбақ» деген дүниелері шыққан
Оқы­ғандар қоңырау шалып: «Керемет нәрселер екен!» десіп жатыр
Шынында да, бағалай білетіндер үшін баға жетпес туындылар
Қарындас-дос Ханбибі қара сөзде де дес берер емес
Эссеистік таланты барған сайын ашыла түсіп келеді-ай
Анар Аспанға арнаған жазбасында небір ойдым-ойдым ой, қуатты қорытындылар тұнып тұр
Оқымайтындарға обал-ақ.
Ханбибі бүй дейді: «Азат жаның – басқа ­планеталарды кезіп, рухың нұрланып жүргенмен, жер атты – адамдарды жеп бітетін, туғаныңда «бұрқ етіп» топырағы көтерілген өз планетаңа да көз салып қой
Мұнда өзің айтқан «жалғыз жолбарысың» жортып жүр, әзірше…».
Анар көзі тірісінде: «Адамдардың қатыгез­дігінен қасқырға айналдық
Қасқыр мінезді қызсың
Мен жынданғанда сені іздеп ұлимын
Орманда жалғыз жортқан жолбарысым, аман жүр!» деп аяқтаған екен ақырғы СМС хатын.
Журналға жарияларда екі шығармасын да оқып, қатты күрсіндім
Сәлден соң: «Жолбарыс деп, әдетте, ерен еркектерді айтар еді» деп те ойландым
Бірақ жолбарыс­тың ұрғашысы да болады екен ғой
Қайта ­қыз-жолбарыстар қайсарлау келеді деседі
Қалай болғанда да, «Жалғыз Жолбарыс» деген теңеу Есенқарақызына, Есқара айғай­лай айтып, айғайлай күліп, қатты қайраң­данатын Ханбибіге жарасады
Мұқағали жазғандай, ақындардың бәрі жалғыз.
Мархабат БАЙҒҰТ
