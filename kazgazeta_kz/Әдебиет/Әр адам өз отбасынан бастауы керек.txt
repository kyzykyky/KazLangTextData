Бельгияның қосалқы бөлшектер шығаратын ірі компаниясы өз жұмысшыларына жаңа талап қойып отыр
Компания басшыларының айтуынша, кәсіпорында қызмет атқаратын жұмысшылар бұдан былай тек фламанд тілінде сөйлесуі тиіс
Бельгияда мемлекеттік тілдің бірі болып табылатын фламанд тілінің болашағына алаңдаушылық білдірген компания басшыларының бұл бастамасы біздер үшін де үлгі етуге тұрарлық бастама.
Өйткені еліміздің өндіріс орындарында орыс тілі қазақ тілінен басым қолданылып келе жатқаны жасырын емес
Жұмысшыларға қазақ тілін білу талабы қойылса, олар, әлбетте, тілді үйренер еді
Сонымен қатар Қазақстан мемлекетіне шетелдерден келетін гастарбайтерлерге де мемлекеттік тілді білу жөнінде талап қойса деймін
Мәселен, көршілес Ресей Федерациясында мұндай тәжірибе қазіргі кезде қолға алынып жатыр
Мұның ерекше мәні бар
Себебі елімізге жұмыс істеуге келген адам орыс тілінде емес, қазақ тілінде сөйлейтін болады
Бұл тіліміздің қолданыс аясын кеңейтуге жол ашады.
Бір айта кетерлігі, Бельгияда екінші мемлекеттік тіл ол француз тілі, бірақ соған қарамастан фламандықтар өздерінің ана тілдерін осындай жолмен қорғауға кіріскен
Біздің елде жеке кәсіпорындар тұрмақ, мемлекеттік мекемелердің өзі қазақ тілі дегенде аса зор құлшыныс танытпайды
Жоғары лауазым иелерінің көпшілігі орыс тілін өз ана тілдеріндей көретіні де жасырын емес
Тілдің серпінді түрде дами алмай отырғаны мемлекеттік тілдің тағдырына салғырт қарайтын шенеуніктердің ұлтқа жаны ашымайтынын байқатады
Тіпті «ұлттық» деген мәртебеге ие болған кейбір жоғары оқу орындарының өздерінде іс қағаздар орыс тілінде жүретінін көріп жүрміз.
Бірде Түркиядан іс-сапармен келген қонақтар сондай бір университеттің мәжілісіне қатысып, оқу орны басшысының алқалы жиынды бірыңғай орыс тілінде өткізіп отырғанын көріп: «Сіздер қазақша сөйлей берсеңіздерші, біз түсінеміз ғой» депті
Біздің тараптан қонақтардың бұл ұсынысын ешкім құптамапты
Сонда төл құжатында ұлты қазақ деп жазылса да, өз ана тілін менсінбейтіндерді кім деуге болады? «Үйренем» деген ынта болса, тіл үйрену қиын емес қой
Қазақстанның мемлекеттік тілін үйрену үшін қытай тілі сияқты мыңдаған иероглифті жаттау да қажет емес.
Осыған байланысты мынадай бір мысал келтіре кетуді жөн көріп отырмын, ағылшын тілі мамандығын игерген қазақ қызы АҚШ-та бірнеше жыл қызмет атқарып келген болатын
Келін боп түскен отбасында енесінен басқа ешкім қазақша сөйлемейді екен
Өйткені өскен орта, алған білім орыс тілінде қалыптасқан
Жаңа түскен келін алдымен жолдасына қазақша сөйлеуді үйретіпті
Сол үйде Қырғызстаннан жиен қыздары келіп, бірер күн қонақ болды
Келін жұмысқа кеткенде кішкене баласын туысқан қыз ойнатады екен
Бірде үйлеріне барсам, екеуі әдеттегідей ойнап отыр
«Сен бұнымен қырғызша сөйлес, полиглот болсын» дедім әзілдеп, жиен қыз: «жоқ, бұл үйде «тек қазақша сөйлесу керек» деген заң бар» деп ас бөлмені көрсетті
Сөйтсем, ағылшын, испан, орыс тілдерін өте жақсы игерген келін ас үйдің қабырғасына «Тек қана қазақша!» деген жазуы бар үлкен қағаз іліп қойыпты
Иә, әркім өз отбасынан, өз мекемесінен бастау керек
Әйтпесе, қазақ тілінің фламанд тілінен несі кем?
Шарафат Жылқыбаева
