Қазақстан Республикасының Ұлттық кітапханасының көрме залында еліміздің зиялы қауым өкілдерінің қатысуымен белгілі саясаттанушы, публицист, Қазақстан Журналистикасы академиясы мен қазақстандық ПЕН-клубының мүшесі, республикалық «Мысль» қоғамдық-саяси журналының бас редакторы Сейдахмет Құттықадамның «Дао Алтая» атты кітабының тұсаукесер рәсімі және таныстырылымы болып өтті. 
Айта кетерлігі, бұл автордың «Служение нации» және «Казахская драма» атты туындыларынан кейін оқырмандарына ұсынып отырған үшінші кітабы
Автордың айтуынша, «Дао Алтая» кітабының бағыты мен жанры бөлек
Мұнда адамзат баласының рухани бастаулары, ежелгі өркениеттер тарихы мен олардың пайда болу себептері, тарихи сана мен алғашқы білім көздерінің шығу тегі, дала өркениеті, алтайлықтар мен арийлердің ғұмыры мен дүниетанымы, қазақ халқының болмыс-бітімі мен салт-санасы және т.б
өзекті мәселелер сөз болады
С.Құттықадам осы аталған мәселелердің барлығына жан-жақты талдау жасап, өзінің көзқарасын, ой-толғамдарын қазіргі тарихи сана тұрғысынан зерделеуге қадам жасаған.
Адамзат баласының қай кезде болмасын өзінің рухани бастауларына, ежелгі өркениеттерге деген қызығу­шылығы жоғары болған
Ал олардың пайда болу тарихы мен себеп-салдары туралы басты ақиқат әлі күнге дейін жұмбақ күйінде сақталып келеді
Дегенмен, осы ұғымдардың басын біріктіріп тұрған бір жоғары сананың бар екеніне бүгінгі таңда көпшілік илануда
Бірақ ол кім? Құдай ма, бейәлемдік өркениет пе, әлде осы уақытқа дейін белгісіз болып келген сана ма? Міне, осындай сансыз сауалдар, өркениеттік, жаратылыс мәселелердің бірқатарына өз кітабымда жауап іздеуге талпындым, өзімнің пайымдаған болжамдарым мен көзқарастарымды оқырман назарына ұсынуды жөн көрдім, – деді автор.
Тұсаукесер шарасына Қазақстан Журналистикасы академиясының президенті Сағымбай Қозыбаев, ҚР ҰҒА академигі Аманжол Қошанов, ҚР Президенті баспасөз қызметінің, Алматы бюросының жетекшісі Валерий Жандаулетов, «Қазақ газеттері» ЖШС-нің бас директоры Жұмабек Кенжалин, белгілі ақын Темірхан Медетбек, шығыстанушы ғалымдар Клара Хафизова, Сафар Абдулло, Алмира Наурызбаева және т.б
қатысты.
Қатысушылар «Дао Алтая» кітабына байланысты өздерінің көзқарастарын білдіріп, еліміздің тарих біліміне, философиясына, саяси-қоғамдық өміріне қосылған құнды еңбек екенін бірауыздан атап өтті.
Автор өзінің қорытынды сөзінде, аталған шараны ұйымдастыруға қолдау көрсеткен ҚР Ұлттық кітапханасы басшылығына, сондай-ақ тұсаукесер рәсіміне қатысқан барлық азаматтарға алғысын білдірді.
Дәуіржан Төлебаев
