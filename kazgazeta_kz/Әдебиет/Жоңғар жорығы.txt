Мәмбет Әзімбаевтің бұл жыры ХХ ғасырдың елуінші жылдары жазылып, Жазушылар одағының поэзия бөліміне тапсырылған
Ұзақ талқылаудан кейін осы ұйым 1961 жылдың 15 наурызында туындыны Мемлекеттік көркем әдебиет баспасының жоспарына ұсынады
Бұған әр жылдары жазылған профессор Е.Ысмайыловтың, С.Бегалиннің, Қ.Тоғызақовтың, І.Мәмбетовтің, А.Сабырхановтың, Ә.Ахметовтың, Ғ.Ормановтың, т.б
пікірлері айғақты дәлел болады
Дастанның оқиғасы, сюжет тартысы, көркемдеп суреттеу әдісі жағынан қызғылықты, оқырмандарға қажетті еңбек екендігі жөнінде аталған ғалымдар мен ақын-жазушылардың ой-тұжырымдары бір жерге тоғысқанмен, көпшілігі «дастан бар, бірақ басы артық жерлері көп, қайта өңдеу керек» деген қорытындыға келген
Алайда қарт ақын біраз жыл бұрын қайтыс болып кеткендіктен, бұл шаралар дер кезінде жүргізілмей, тек 1971 жылы қайта көтеріледі
Бірақ баспаның аға редакторы Ә.Ахметов жырды қысқарту керектігін, алынып тасталған үзінділердің орнын қайта жымдастыру үшін қосымша автор іздестіру қажеттілігін мәселе етіп қойып, шығарманы баспаға дайындаудан қашақтайды.
Сөйтіп, баспада тағы да он жылдан астам жатып қалған қолжазба 1984 жылы М.О.Әуезов атындағы Әдебиет және өнер институтының Қолжазбалар қорына өткізілген
Тапсырушының аты-жөні көрсетілмеген
Мәтін машинкаға теріліп, үстінен түзетулер жүргізілген
Ал көлемі 4560 жолдан тұратын жырдың негізгі түпнұсқасы сақталмаған.
Екі бөлімнен тұратын жырдың басты кейіпкері ақтабан шұбырынды, құба қалмақ жорығы заманында Жетісу мен Оңтүстік өңірлеріне даңқы шыққан Мырқы батырдың жастық, ерлік, отансүйгіштік, адамгершілік өмірі баяндалады
Алғашында айлалы, опасыз Қарлыға қыздың жат қылықтарынан опық жеп, өмір тұңғиығының тереңіне батып, ауыр өкініш, ұмытылмас күйіктен кейін Айғанымды кездестіріп, бақыт табады
Екеуінің жарас­ты өмір сүруі Мырқы өмірінің ең қуанышты кезеңі болғанмен, аяғы баянды болмайды
Елін жоңғарлар шауып, бақытсыздыққа, апатқа ұшырайды
Айғаным жас баласы Қорамжанмен қаңғып басынан ауыр азапты күндерді өткереді
Күң болып, еріксіз ерге шығады
Кейін туған жері Сарыарқаға қайта оралып, ұлы Қорамжан мен қызы Балбикені ел қатарына қосады
Жырдағы Айғанымның басынан өткен бұл жағдайлар ақтабан шұбырындыдан соң еңсесін көтере бастаған бүкіл бір ұлттың бейнесін елестетеді
Туындыда кездесетін Абылай, Жәнібек сынды тұлғалардың бейнесі – жырдың тарихилығын бекіте түсетін негізгі айғақтардың бірі.
Жыр тілі жағынан көркем әрі тартымды
Оқиғаларды, шиеленіскен тартыстарды, жеке кейіпкерлердің күйініш-сүйініштерін, мінез-құлықтарын суреттеуде ақынның эпикалық құлашы серпінді, өрісті екендігі айқын аңғарылады.
Төменде жырдан шағын үзінді беріліп отыр.
Тоқтар Әлібек,
М.О.Әуезов атындағы Әдебиет және өнер институтының Қолжазба бөлімінің меңгерушісі, филология ғылымдарының кандидаты
Жоңғар жорығы
Жорығы жоңғарлардың ең алғашқы,
Белгілі, қазақтарға тиді қатты.
«Ақтабан шұбырынды» аталатын
Ауыртпалық жылдарға ұшыратты…
Титықтан берекесі кеткен елді,
Тоз-тоз хан, сұлтандар жікке бөлді.
Жамандық ойламайтын момын халық,
Осының бәріне де көніп келді.
Орысқа жаудан қашып қорғалауға,
Көбінше хан мен билер кесір болды.
«Әбілқайыр үлкен хан болмасын» деп,
Қызғанып басқа хандар күдіктенді.
Қорғансыз елдігінен айырылып жұрт,
Жан қалмай құрырлықтай қатер төнді.
Сенері жоқ халықтың, осы кезде
Өз ішінен батырлар іріктелді.
Қазақтан сонда шыққан ер саны көп,
Біреуі осылардың – ер Жәнібек.
Соғыстың ең басынан дамыл таппай,
Ортаға жанын салды, ел қамын жеп.
Хан болып Әбілқайыр Кіші жүзде,
Орысқа елші салып жүрген күнде.
Қостады бұл пікірді ер Жәнібек,
Талғамады болуын хандық кімді.
«Қазақтың ата жауы қалмақ, – деп, – тек»,
Болды хан қулығынан аулақ мүлде.
Соғысты хан басқарар заң болған соң,
Әбілмәмбет ханмен де болды бірге.
Ел аузында жүретін үлкен-үлкен,
Айқастың қалған емес бірінен де.
Атақты ер Қабанбай, ер Бөгенбай,
Жорықтас болған екен сол күндерде.
Бөгенбай батыр еді мәлім көптен,
Ерлігі айтылатын әріректен.
Ішінде кейін шыққан батырлардың,
Болатын ер Қабанбай, Жәнібекпен.
Сұлтан мен хандар емес дәл осылар,
Халықты тар кешуден алып өткен.
Сол кезде сан жауынгер, талай батыр,
Жорықпен өмірлерін сарп еткен.
Болмаса жаудың беті жаман еді,
Сол кезде алды Орға барып жеткен.
Жазықсыз елді тонап рақымсыз жау,
Сан жүз мың қазақтардың қанын төккен.
Мінеки, ел қысылған осы кезде,
Халықтан шыққан ерлер түсті көзге.
Қалмастан тайлы-таяқ қол қусырып,
Соғысты болмаған соң шарасы өзге.
Басқара білді ерлер ерген топты,
Бірінші Бұлантыда берді соққы.
Ең алғаш жаудың беті содан қайтты,
Жау бұрын мұндай соққы көрген жоқ-ты.
Жеті жыл қарсыласу көрмеген жау,
Сезе алмай не болғанын есі кетті.
Бір шеті «Қалмақ қырылған», «Аңырақай»,
Қазақтың алды барып соған жетті.
Аттары бұл жерлердің басқаша екен,
Дәл солай аталмаған соған шекті.
Бұл жеңіс бір-ақ жылда болған емес,
Ол үшін ондаған жыл уақыт өтті.
Аталған жоғарыда осы жерлер,
Басқа да талай өзен, талай көлдер.
Сондағы көп жорықтың куәсі еді,
Қысы-жаз, күн-түн жорытқан талай ерлер.
Жау сонан көпке дейін беттемеді,
Қазақтың көп жерінен кеткен еді.
Созылып он сегіз жыл бұл соғыстың,
Осылай бір кезеңі өткен еді.
Бой жазып, ел бір сонда тыныс алған,
Жау қайтты бір кездегі асыр салған.
Кіші жүз бен Орта жүз осы кезде,
Еркімен орыстарға қарап қалған.
Осындай саябырдың арасында,
Іріткі тағы туды хан, сұлтаннан.
Білді де бұл тартысты қырық бірінші жыл,
Жасады үлкен жорық тағы Қалдан.
Қазақтар қаперсіз боп тұрған жайда,
Хандардың ішкі ылаңы ұлғайғанда.
Сұм Қалдан шабуылын бастап кетті,
Қазақты кім басынбас мұндай халда.
Қасында Жәнібектің бірінші рет,
Қорамжан болды сонда бұл майданда.
Қорықпайтын, албырт, аңғал бала емес пе?
Қатысты көп жорыққа тынбай сонда.
Шеп құрып қазақтар да қарсы тұрды,
Созылып майдан шегі ұзартылды.
Қалмақтар дегенменен күшті шығып,
Аяусыз қазақтарды тағы қырды.
Арқаның Бетпақ жаққы даласында,
Сарысу мен Нұра өзені арасында.
Бастаған ер Жәнібек қалың әскер,
Соғысты саны бес мың шамасында.
Қырқысты бір орында бірнеше айдай,
Сан рет қуып шықты жауды қоймай.
Тәсілді ер қолбасшы шеберлікпен,
Әскер бастап тұрды жаудан талмай.
Бір күні Қоңыржота адырында,
Қарулы қалмақ қолы тұрды мұнда.
Атақты Шона жайсаң қолбасшысы,
Жетеді әскер саны тоғыз мыңға.
Айдап кеп күші басым сол әскерді,
Қазаққа тажал қалмақ төніп келді.
Ер Жәнібек бастаған бес мың қазақ,
Сол жаудың қарсысын тұрып берді.
Қазақтар бекініс ап әрбір сайдан,
Жауына ішке кіріп, салды ойран.
Не кейін, не ілгері бір бастырмай,
Ұласқан елісерлік болды майдан.
Сол кезде күші аздық еткеннен соң,
Жәнібек күш сұрады Абылайдан.
Әскері Қабанбайдың шет майданда,
Абылай енді оған күш тапсын қайдан.
Титықтап, сіле құрып қазақ жағы,
Қалмақты күші кем боп ала алмады.
Сытылып не болмаса жау ішінен,
Кетудің амалын да таба алмады.
Әскерлер аштығына қараған жоқ,
Бірнеше ай өлексе жеп амалдады.
Қасықтап су татқан да күндер болды,
Бір сағат жауынгерлер демалмады.
Өткеріп сондай-сондай қиындықты,
Бір күні жауды кейін түріп шықты.
Қалмақты тыным беріп, ес алдырмай,
Бетпақтың шөлдеріне қуып тықты…
Ақыры құмды дала ішіне кеп,
Қалмақтар құрып алды бір үлкен шеп.
Басталмақ болды тағы қырғын майдан,
Қазақтан сан жағынан жау жағы көп.
Айқасты осы жерде екі жағы,
Қазақтар кіріп алды ішке тағы.
Шаппа-шап араласқан қырғын болды,
Көп қалмақ қазақтарды қамалады.
Бір жерде Абылаймен отыз жігіт,
Жаудың ту сыртына кеп алды шығып.
Қалданның үлкен ұлын қоршап алды,
Отызы оңашаға қуып шығып.
Абылай найза менен жас тайшыны,
Аударып ат үстінен түсті жығып.
Қалданның үлкен ұлын осы жерде
Өлтірді кеудесінен найза сұғып.
Сол кезде қалың қолы қалмақтардың,
Кес-кестеп Абылайдың орады алдын.
Қамалап тұс-тұс жақтан ұстап алып,
Әкетті ордасына Қалдан ханның.
Жау жағы бұл соғыста басым болды,
Үдетті шабуылын оңды-солды.
Бөгенбай әскерімен Түркістанда ед,
Қалмақтар ол жақтағы кесті жолды.
Қабанбай, Есіл, Нұра арасында,
Қалмаққа бір бүйірден соққы берді.
Арасын бір жұмаға жеткізбестен,
Көмекке Жәнібекке жетіп келді.
Қазақтар әскері күшті кемдік қылып,
Шегінді кейін қарап, бетті бұрып.
Ұлытаудың ішіне кірген кезде,
Қайтадан қарсы тұрды шепті құрып.
Қазақтар осы жылдар қатты састы,
Тіресіп бір қыс, бір жаз қарсыласты.
Көрсетіп көптігін бір сол жыл қалмақ,
Қазақтың жерін келіп тағы басты.
Ұлы жүз түгелімен жауда қалды,
Жартысын Орта жүздің тағы да алды.
Қырылғаннан сау қалған әр түтінге,
Бір-бір қой, екі қарсақ алым салды.
Қалмақтар Орға қарай өте алмады,
Қазақты тегіс пенде ете алмады.
Бір жағынан әскерлер өткізбесе,
Бір жағынан орыстан бата алмады.
Бөгенбай, ер Жәнібек, Қабанбай боп,
Қарулы іскер құрап жинады топ.
Қаншама жау өктемді болғанменен,
Соғысын бірде-бір күн тоқтатқан жоқ.
Ұрыста, Бетпақ шөлдің басындағы,
Көп жігіт Абылайдың қасындағы,
Тұтқын боп Қалдан серен ордасында,
Бір үйде тұра берді осындағы.
Жеке үйге Абылайды бөлек бақты,
Ол мүлдем жігіттерге қосылмады.
Құл болған тұтқындардың бірі болып,
Сор баққан Қорамжан да осында-ды…
Мәмбет Әзімбаев
