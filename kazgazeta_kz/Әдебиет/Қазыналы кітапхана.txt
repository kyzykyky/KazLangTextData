Биыл ТҮРКСОЙ аясында Түркістан түркі халықтарының мәдени астанасы болып жарияланды
«Түркістан – түркі халықтарының рухани астанасы ретінде түлеуі керек» деп Елбасы айтқандай, жыл бойы Түркістанда жалпы түркі халықтары мәдениетін жан-жақты насихаттайтын іс-шаралар өтуде
ТҮРКСОЙ ұйымдастырған іс-шараларға келген қонақтар таңғала тамашалайтын мәдениет ошағының бірі – «Түркі тілдес халықтар кітапханасы»

«Түркі тілдес халықтар кітапхана­сының» Түркістан жерінде ашылуы көкейге мақтаныш сезімін ұялататын өнегелі іс
ТҮРКСОЙ бастамасын Мәдениет министрлігі және облыс әкімдігі қолдап, «Түркістан – түркі халықтарының мәдени астанасы» болып жариялануы да Елбасы қойған міндетті жүзеге асырудың бір бағыты.
Осы бір атаудың өзінде сал­мақты ой бар
Мазмұнына терең бойласақ, айтар ойы да, ұстанымы да, ұраны да мықты
«Түркі тілдес халықтар кітапханасын» өзінің жеке кітапханасы негізінде ұйымдастырған – көрнекті түрколог ғалым Құлбек Ергөбек
«Ана тілі», «Жас Алаш», «Қазақ әдебиеті» газеттеріне жазылған мақалалар мен көп жылдық еңбектің арқасында Түркістан қаласы әкімдігінің қаулысына сәйкес 2009 жылдың ­наурыз айынан бастап осы кітапхана құрылып, жұмыс істей бастаған
Түркітілдес халықтарға ортақ тарихымыз бен әдебиетімізді, мәдени мұраларымызды насихаттауды мақсат етіп үлкен жұмыстар атқаруда
Әр жылдары, әр қиырдан ат басын бұрған түрколог ғалымдар: «Мұндай кітапхана түркітілдес халықтардың ішінде қазақ елінен басқа бірде-бір елде жоқ» деп таңдай қаға баға бергені кітапхана мәртебесін асқақтатып тұрғаны хақ
Әу баста профессор Қ.Ергөбектің 16 мыңдық жеке кітаптарынан бастау алған кітапхананың қоржыны күн сайын, жыл сайын толығу үстінде
Кітапхана қоры бүгінгі таңда 40 мыңнан асып, оқырмандар саны 3000-ға жуықтағаны құптарлық жайт
Енді «Түркітілдес халықтар кітапханасының» сыр-сипатына көз жүгіртіп көрелік.
Алтай, әзербайжан, қазақ, өзбек, қырғыз, ұйғыр, түркімен, гагауыз, абхаз, башқұрт, қарашай, қарайым, қарақалпақ, құмық, малқар, ноғай, саха, хакас, татар және т.б
түркі халықтарының тарихы мен әдебиетін, мәдениетін сипаттайтын 24 тілдегі кітаптар жинақталған
Әрине, негізгі оқырман – қала тұрғындары, жоғары және арнаулы оқу орындарының студенттері, мектеп оқушылары
Әсіресе дүниенің әр түкпірінен келіп білім алып жатқан жастар үшін елін, жерін сағынғанда өз ана тіліндегі кітаптарды оқып мауқын басатыны өз алдына әңгіме
Сондай-ақ қиыр шалғайдан арнайы келіп, өзіне қажетін тауып жатқандар да кезігеді
Соның бірі сахалық профессор Н.И.Васильев дер едік
«Итжеккен» аталған Сібірден келген ол «Түркітілдес халықтар кітапханасында» екі қыс еңбек етіпті
Өз ардақтымыз академик Әбдуәли Хайдар да «Кітапхана өте бай екен
Келіп түркологиялық еңбек жазуға керекті кітаптарды оқығым келеді» деп өтініпті.
Қазір мұнда «Вертикальное и горизонтальное распредъеле­ніе Туркестанскихъ животныхъ
Н.А.Северцев.» Москва
Въ Университетской типографіи (Катков и К), на Страстномъ бульваръ
1973», П.Н.Полевойдың «Исторія русской словесности съ древнейшихъ временъ до нашихъ дней
­С.-Петербургъ
Изданіе А.Ф.Маркса
1900», Мухаммедъ ­Салихъ
Шейбани-намэ
Джагатайскій текстъ
­С.-Петербургъ
Электор-печатня И.М.Бораганскаго
Пет
Стор., Большой пр., д.№45
1908» «Иллюстрированная Всеобщая исторія литературы Іоганна Шерра
Москва
Изданіе Д.В.Байкова
1898», Южаковтың энциклопедиялық сөздігі, Брокгауз, Эфрон энциклопедиясы, «Гранат энциклопедиясы» көп томдығы, Шоқан Уәлихановтың 1904 жылы Санкт-Петербургте басылған бір томдығы, Мұхаммед Салихтың 1908 жылы Санкт-Петербургтен шыққан «Шайбани-намасы», тұңғыш рет Қазанда Әлихан Бөкейханов бастырған «Қобыланды батыр» бар
XIX ғасырда шыққан энциклопедиялар мен сөздіктер, 1926 жылы басылған башқұрт мақал-мәтелдері сынды бірегей еңбектер де тұр
Жалпы қазір сирек кездесетін, оның ішінде өзіндік тарихы бар, таптырмайтын 2000-дай кітап осында.
Кітапхананың өзге кітапхана­лардан оқ бойы озық, менмұндалап тұрған тағы бір қыры құнды кітаптар қорының көп болуы
«Кітап – алтын сандық, іші толған қазына құт, оқы, оқы, ойыңа тұт» дейтін халық даналығын жүрекпен ұғып, кітаптың қадір-қасиетін, құнын терең сезген білімдінің барлығы кітапты дос еткен
Ел тағдырын, үлгі-өнеге, арман-тілегін кітапқа жазып қалдырған
Құндылықтардың құндысы, тегеурінді тереңі де осы кітап болмақ
Қазақ халқының сүт бетіне шығар кіл жүйріктері де кітапты серік еткен
Осы сөзіміздің дәлелі ретінде құнды кітаптың бірталайын сақтап келген, бағзы шаһарда ешқан­дай баламасы жоқ «Түркітілдес ха­лықтар кітапханасының» уығын ерен еңбекпен қадаған Құлбек Ергөбектің еңбегін неге сөз ­етпеске
Түркішілдік рухына адалдығын неге бағаламасқа
Тағы бір түйін, алдыңғы көшті бастаған аға буын өкілдерінің бар байлық, асыл-қазына, мәдени-мұрасы болған кітаптарын өскелең ұрпаққа үлгі-өнеге етерге, соларға жеткізуге қарым-қабілеті жетер, қолынан да келер деп Құлбек Ергөбекке ­аманаттап кете барғаны бөлек әңгіме
Мұнда жеке үй кітапханасы ретінде әр бөлмеге орналасқан әдебиетші, профессор Б.Кенжебайұлы, тілші, ­академик М.Балақаев, фольк­лоршы К.Сейдеханұлы, қазақ балалар әдебиетінің көрнекті өкілі Ө.Тұрманжанов, этнолог, қайраткер Ө.Жәнібек, академик Ө.Айтбайұлы, айтулы өнерпаз, Мемлекеттік сыйлықтың лауреаты Р.Сейтметов, ирантанушы, профессор Ө.Күмісбаев, ұйғырдың көрнекті түркітанушысы, академик Ғ.Садуақасов, Өзбекстан Республикасы Мемлекеттік сыйлығының екі мәрте лауреаты Н.Фазылов, татар академигі Х.Ю.Миннегулов, башқұрт профессоры М.Х.Идельбаев, Хакас академигі В.Я.Бутанаев, Түркия қайраткері Намық Кемал Зейбектің жеке кітапханаларын атауға болады.
Ұзын-ырғасы 24 түрік тілінде 40 000 кітап бар екен
Түркілердің кейбір бұтағы азайып кеткені соншалық, «Қызыл кітапқа» кіріп отыр
Айталық, телеуіттер 3 мың адам ғана
Ол тілде бүгінде кітап басылмайды
Ал мына «Түркі тілдес халықтар кітапханасында» осындай аз ғана ұрпағы қалған түрік тілдерінің бірнеше тілінде кітаптар бар
Бұл үлкен жетістік!
Филология ғылымының докторы, сыншы, профессор Құлбек Ергөбектің еңбегі өз алдына бір төбе
Осыншалық көптілді кітапхана жасақтау – ерен еңбек
Ұлтын өрге бастыру үшін қызмет етіп жүрген ғалымның еңбегіне кітапхана оқырмандары мың мәрте алғыс айтады
Құлбек Ергөбекке арнап небір ізгі тілектерін жазып қалдырады
Солардың кейбіріне тоқталсақ, жазушы, ҚР Парламентінің депутаты Алдан Смайыл өз лебізінде: «Бүгін Түркістандағы кітапханаңды аралап көріп, рухани-мәдени өміріміздің қайраткері дәрежесіне көтерілгеніңе куә болдық
Ардақты Бейсекеңнен бастап талай қазақ қаламгерлерінің (түркі қаламгерлерінің) қымбат дүниесі болған кітаптарды бір шаңырақтың астына жинапсың
Осында қазақ ардақтыларының үні естіліп тұрғандай» десе, академик Оразақ Смағұлұлы:
«Сіздің осындай түркі әлемінің ғылыми ошағын құрғаныңыз бұл жұртқа мәңгілік естелік болып саналады
Әрқашан Атыңыз және өмірдегі ізіңіз ұрпақтарға өшпейтін ақжол болып табылады
Келесі ұрпақтарға өте өнегелі іс деп бағалаймын» деген екен
Ал Қарақалпақстан ғылымының ардагері Сарыгүл ­Бахадырова: «Сіздің түрік дүниесінің барлық рухани дүниесін жинап кітапхана ашқаныңызды көріп біздің төбеміз көкке жетті
Бұл жай ғана кітаптар дүниесі емес, бұл бірнеше халықтардың көркемсөз дүниесінің жиындысы
Бұл кітапхананы ашу арқылы Сіз дүниеде жалғыз ғана кітаптар дүниесінің музейін аштыңыз
Сізге барлық түркі халық­тары атынан, соның ішінде қа­рақалпақ халқының атынан мың-мың рақметімді айтамын» деген ойын білдіріпті.
Бүгінде күллі түркітілдес халық­тардың басын қосуды мақсат етіп, үлкен оқу ордасының іргетасын қалап, түркі жастарының басын бір «төбеге» жинаудың мәні де терең мағыналы еді
Сондай-ақ Түркістан шаһарында түркі жұртының ке­лешегі, нұрлы болашағы, шат-ша­дыман ертеңі, үмітке толы күрес жолдары, шым-шытырман сүрлеулері, сан тараулы соқпақтары бүр жарып жатады
Замананың заманынан, ертеңнің ертеңінен тон пішіп ой толғап көрсек «Түркітілдес халық­тар кітапханасы» асыл жауһар байлық саналары хақ.
Міне, осылайша көз тартқан ерекше кітапхана Түркістан шаһарында асқақ рухпен бой көтеріп тұр
Кәдімгі қоңыр реңді қарапайымдылық
Баба аруағы қолдап киелі мекенде оңынан туған күн
Алшы түскен асығы
Тәңірінің сыйлаған сауғасы
Өнімді еңбектің жемісі
Сарқа жұмсалған маңдай тер
Рухани асыл қазына
Шығар шың да, бағындыратын қамалдың да өрісі кеңи түспек
Бағзы шаһарда арыны асқақ, ілімі мен білімі терең, шапағаты мен шарапаты мол еңбекті жасаудың өзі кемел ойдың кенішті жыршысы жүрегіндегі түркітілдес халықтарға деген асқақ махаббаттың жалын атқан алауы
Мағжан жырлаған түрікшілдіктің кемелді жалғасы
Бейсембай түрікшілдігінің рухани шәкірті әрі жемісті, заңды мұрагері
Өн бойындағы түрікшілдіктің тағы бір қырынан көрінуі
Мыңы емес бірі ғана
Пырақтар екшеліп, халық атты таразы оны да ­саралап замананың уысына салатыны, ұрпағына мақтаныш етіп бүгіннен ертеңге қалдыратыны көңілге қанағат
Ол да ердің еріне бұйыратын бақ.
Үмітбек БАҒДАТҰЛЫ
Оңтүстік Қазақстан облысы
