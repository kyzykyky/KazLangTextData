Көктемнің соңғы айы жаздың алғашқы күндеріне ұласар тұста мидай жазық далада өтетін бір көркем түндер болады
Егерде жұмақтың төрінде болмағанмен, есігінен сығалап келген жан болса, мұндай түндерді бейішке ғана лайық деріне мен кәміл.
Қорғалаған ай әлі туа қоймаған шақ еді
Шабындыққа жаңа көшіп келіп, орақ салған пішеншілер ауылы шабылған жас шалғынның жұпарымен тыныстап, күні бойғы сусаған өзектерін хош иісті шаймен жұбатып жатқан.
Анасы құйған шайды жастыққа жамбастап жатып сораптап, көңілі «Ауылға көркемөнерпаздар келді» дегенге елегізіп, делебесі қозған бозбала кенет:
«Көкем, көкем, көкем-ай!
Ақша маңдай екен-ай…
Құмырсқадай қыпша бел
Үзіліп кетер ме екен-ай!» –
деген ән қайырмасын еcтігенде, шайына аузын күйдіріп алған
Әннің әдемілігіне сүйсінгені соншалық, бозбала шешесінің жекіп қалып: «Әй, әуейіленбей шайға қанып ал
Ән салып, ойын қоюға келген қыздар қайда кетер дейсің» дегенін де тыңдамай, ән естіліп жатқан жаққа асықты.
Әлгінде дүйім жұрт құлағының құрышын рахатқа бөлеген әнімен жұмбаққа айналған қыз дауысы сол қайырмамен біткендей болғанда кешті жүргізушінің үні саңқ ете қалды.
– Әлгінде тыңдағандарыңыз – қазақтың халық әні – «Көкем-айдың» қайырмасы
Орындаған – жас әнші Антонина Жукова
Ол осы әннің қайырмасы арқылы сіздерді тамаша ән кешіне шақырады…
Күні бойы жеті орақты косилкамен жазық жердің шөбін шапқан әнқұмар бозбала сай жақтағы мотор арқылы берілген электр нұры жарқ еткенде, көзімен әлгінде жұмақтан естілген әуендей әлдилеген әннің иесін іздеген
Топ қыз-келіншек
Бірінен бірі өтеді
Бір кезде сыңғырлай, сырнайлата күлген үнді құлағы шалды.Үкінің темірқанат балапанындай болған ақсары қызға көзі шүйіліп, көңілі сиқырланды да қалды
Манағы жұмақтан ескен самалдай жанды жайландырған әннің иесі, Құдай біледі, осы бойжеткен болу керек!
– Антонина Жукова!..
Үлкендер әлі күнге Көкжар атайтын аудан орталығы Ойылда бір қауым орыс отбасылары бағзы заманнан бермен тұрады
«Олардың әр әулетінде кемінде 7-8 отбасыдан бар» дейді менің анам Рақия
Баяғыда ашаршылықта анам орыстардың тарысын түйіпті
Содан ба, бірер орысша сөзді түсінеді
Біздің орыстар қазақшаны кейбір қазақтан кем білмейді ғой деп отыратын
Мынау ақсары әдемі қыз қазақтармен тамыр, тіпті қалжыңдағанда «адай немесе кете руынан» болып алатын Жуковтардың қайсысының қызы екен?
Сахнаның шымылдық бөлген таса жағына құжынап, киімдерін ауыстырып жатқан қыздардың күлкісіне елеңдесе, құлақ түріп, ауылдың жас-кәрісі отыр
Шабындығы әлі тапталып үлгермеген тепсеңге біреу малдас құра, біреу жүрелей отырса, қолтығына күртесін салып жатқандар да бар
Бір кезде «жұрт жылдай күткен» сауық жүргізуші де шықты
Шыдамсыз елдің қол шапалақтап қоштауымен ол көптің тілегіне орай:
– Сауық кешін бастайтын – жас әншіміз Антонина Жукова! – дегенде «өйдайт дейсің! Өлме, жарығым!» деген сияқты тілек дүр естілген.
– Тоняның орындауында – халық әні Қамажай!»..
«Қамажайды» екінің бірі айтып және жетесіне жеткізе алмай жұрттың көңілін қалдырған ба, қолпаштаушы сырнай үні баяу қалқығанда тыңдарман қауым өзара күңкілге, кеу-кеуге баса беріп еді
Бір сәтте Тоняның қуатты әрі әдемі, жігерлі де нәзік, толқынды үні түнгі ауаны құлыншақ әуенімен баурап алғанда, тыңдаушылар демін іштеріне тартып, бірауық жарық жалғанда отырғандарын ұмытқандай, сүлдері құри тыңдасқан.
Сұлу үнге сусындаған елдің құмары тарқар емес
Әсіресе, Тонямен қатар-құрбы бозбалалардың көздері сүйсіне ұшқындап, құрбысына наз айтқылары келгендей.
Нағыз талант та теңдессіз сұлулық! Олай болса, оларда ұлт бола ма?! Ләззаты мен шәрбаты барша ұлтқа ортақ емес пе? Шындығын айтқанда, Антонина Жукова да сондай ару еді.
Қос етек, бұраң бел
Қуалай соғар қоңыр жел!.
–
дейді жас ару өзі де қазақтың ұлттық камзолы мен көйлегінің ең бір әдемісін бойына үлпілдете, жарастыра үйлестіріп, бұрала толқып
Оның қос етекті көйлегі мен қыпша бел камзолын, басындағы моншақты тақиясының үкісін әсем әнге үндестіріп соққан баяу самал өнер құдіретінен тараған жұпар лепті далаға жомарттықпен жайып жатқандай!.
Неткен ғажап, әдемі кеш еді сол жаздың мақпал түні.
Обалы не, Тоня қазақ тілі мен өнерін жанындай сүйіп қана қойған жоқ
Өнерге құштарлығы – оның қазақ баласына, оның Ойыл бойында туып-өскен құрдас жігітіне деген тұмса махаббатының әсері болуы да мүмкін
Алайда біз оның кім екенін білген жоқпыз
Білмеген себебіміз – махаббат деген аяулы сезімнің өте ұяң, көлеңкеде өскен өндірдей нәзік, көздің жанарындай киелі болуынан шығар
Әйтсе де Тоня қазақтың халық әндерін шабыттана шырқау үстінде ауданның барлық елді мекендерін өнерпаздармен бірге аралап, халыққа, өнерге және сол әнерді қастерлеген елге, оның аяулы бір жігітіне деген сүйіспеншілік сезімін паш еткені анық
Өткеннің бәрін де, нәрін де өкіне ойға алғанмен қайтарып ала алмайсың.
Қазақтың халық әнін кемінде төрт-бес жыл талмай шырқаған Антонина Жукова «отырып қалған қыз» атанатынын болжады
Қатарларының біразы бұл тұста тұрмыс құрып кеткен-ді
Бір өкініштісі – қаншама рет өнер байқаулары, фестивальдер өтсе де, Тоняның облыс орталығына, астана – Алматыға неге бармағаны жұмбақ
Мүмкін қанша өнерлі болса да оның Ойыл өңірінен кетпей, қазақтың бір жігітіне қалыңдық болып, туған, өскен жерінде жүре бергісі келуінен шығар
Әйтеуір, Антонина Жукова шырқаған сол жылдарғы қазақ әндері халықтың жан жүйесін ұзақ жылдар әлдилеген бақытты бір шақ еді.
Қазақ жігіттеріне ой салу үшін болар, «Мариям Жагор деген орыс қызы» деп сандуғашша сайраған Тоня жасының тоқтасып қалғанын білгенде, өзіне қалжың айтып, тиісе берген егделеу орыс жігітін өзіне қосылып, қазақша ән шырқауға мәжбүрлегені де аңызға бергісіз қызық! Ол жігіттің үш баласы мен қыздай қосылған жарынан ажырасып, Тоняға үйленгені де қазақтың халық әндерін кемеліне келтіре шырқаудан дарыған махаббат құдіреті екен-ау… дегізген!
Ойыл өресінде өскен орыс тектілердің қазақ тілі мен өнеріне деген сүйіспеншілігінің басы мен аяғы Тоняның қазақтың халық әніне деген махаббатымен шектелмейді
Оның тарихы әріде…
Туғанына жүз жыл толған атақты ғалым Ишанбай Қарағұловтың да алғашқы жары – қазақ тілін жетік білген Ирина Львовна Шарова, қайын атасы Лев Львович Шаров қазақ тілінің маманы болған
Бұрын Көкжар аталған аудан орталығы Ойылда орыс әулеттері көп болғанын ілгеріде айттық
Көкжар жәрмеңкесі ашылған ХІХ ғ
орта шенінде мұнда саудамен айналысқан татар ағайындар да көп келген
Оларды қойғанда, орыс ағайындардың да көбі қазақпен құдандалы жекжат болып, сіңісіп кеткен
Өрістері кеңейген.
Аудан халқының денсаулығын өле-өлгенше қорғаған және мыңдаған баланы шешек, қызылша індетінен аман алып қалған Зинаида Никифоровна Ларина есімін жұрт ұмытпақ емес
Орыс әулеттері ішінде мұндай сүйіспеншілікке бөленген жандар тіпті көп.
Қазір Қазақстан Республикасының Парламентінде қызмет істеп жүрген Оксана Петерс Ойылда қазақ мектебін тәмамдаған
Қазақша сөйлегенде кейбір ауылда өскен қазақтан әлдеқайда сауатты әрі әдеби, мәдени мәнерде сөйлейді.
«Егер Ойыл халқына сыртқы күштер әсер етпесе, оның ауасы мен желі, күні мен шешек атқан гүлі қазақ рухын оны мекен еткен жандардың бойы мен ойына шәрбат нәріндей сіңеді» дейді байырғы тұрғындары.
Ол қағидаға имандай ұйисың
Әнебір жылдары «Көкем, көкем, көкем-ай!» деп көкейіндегі сырын ақтарған, «Бұраң бел, қуалай соғар қоңыр жел» деп балаң махаббатын елге паш еткен көне Көкжардың тумасы Антонина Жукова арудың сіңлілері көлмекке біткен желкендей желпілдеп, өсіп жатыр
Соны көргенде: «Қазақ әні мен тілінің болашағы мен өркені өсер кез алда» дейсің сеніммен
Сондықтан өзі қазақ бола тұра қазақ тілін шала білетін ұланды: «Бірер жылға Ойылға жіберіп алыңдар!» дер едім
Өйткені анау бір жылдары Ойылда бірінші хатшы, кейін облыстық атқару комитетінің төрағасы болған Сапар Сағынтаев: «Мені қазақ етіп қайта тәрбиелеп шығарған – Ойыл» дегені елге мәтел боп тараған
Шынында, Ойылдың ағын суына бір сүңгіп, ақ қайраңына бір аунап, ару қызының бетінен бір сүйген жанның «дүбәра қазақ» атануы мүмкін емес!..
Құрал Тоқмырзин,
жазушы, Ойыл ауданының Құрметті азаматы
