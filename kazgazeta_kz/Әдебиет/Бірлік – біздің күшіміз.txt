Оразақын АСҚАР
КӨҢІЛ ШАТ,
КӨРКЕМ ТАБИҒАТ
Төрт маусымда белгілі,
Көктемнің көркем екені.
Ал көктемде ендігі,
Мамырға не жетеді?!
Бірінші мамыр сол көркем,
Халықтар ынтымақ күні.
Табиғат сұлулығымен,
Ұштасқан халық шаттығы.
Бірінші бүгін мамырда,
Тойлайды қала, ауыл да.
Айналғанын халықтар
Дос, туысқан, бауырға.
Көктеммен бір үйлесіп,
Татулықты үлгі етіп.
Көрсетеміз әлемге,
Ән салып, би билесіп.
Бірліктен не тыс қалды,
Гүлденткен Қазақстанды.
Сүйсінткен татулығымыз,
Дос түгіл, тіпті дұшпанды.
Желбіреткен ұлы арман,
Көк туымыз тұр көкте.
Алуан гүлден құралған,
Ұқсаймыз бір букетке.
Бір дастарқан басында,
Дәм-тұзымыз жарасып.
Отырамыз біз расында,
Жатпаймыз жатша таласып.
Бірлік – біздің күшіміз,
Бірлікпен бітер ісіміз.
Жеңіске жеткен үлкеннен,
Өнеге алған кішіміз.
Достық қымбат алтыннан,
Сүрінбей өткен сан сыннан.
Мейірімді, кең пейіліміз,
Әлемді таңғалдырған.
Тойлауға әбден лайық,
Бірлікті мақтан қылайық.
Мамыражай мамырға,
Сай салтанат құрайық!
ЕЛБАСЫ МЕН АСТАНА
Назарбаев салдырған,
Әлемді таңғалдырған.
Орталығым Астана,
Туған күні ән-думан.
Бұл күн айтсақ ашығын:
Туған күні де Елбасының.
Бір-бірінен бөлмейді
Қазақ екі асылын.
Айнала орман, бақша-бау,
Сулары мол салсаң ау.
Тау жоқ деме бұл маңда,
Үйлерінің өзі тау.
Астанада бәрі бар,
Не іздесең сол табылар.
Самалы бар жанға жай,
Таза ауасы тағы бар.
Ынтымағы жарасқан,
Бір-бірімен санасқан.
Достығы бар халықтың
Сүйсініп шетел қарасқан.
Бір көрген жан сағынар,
Ақорда, алтын тағы бар.
Нұрсұлтандай ұлы бар
Қазағымның бағы бар.
ДОСБОЛБЕРІК
(Болған оқиға )
Тексеріп қан қысымын әлсін-әлі,
Дәрігердің көбейді тер тамшылары.
Сәбиін дүниеге әкеле алмай,
Жас ана хал үстінде қансырады.
Табанда мәлім болып қан керегі,
Ауылының алысынан бар дерегі.
Айнала адамдарға айтты дәрігер
Деп: – Қане, кімнің қандай бар көмегі?
Сырқаттың жарағалы тез еміне,
Сөндірмей, от болғалы өзегіне.
Қарбалас қазақ, орыс, украин,
Тұрысты қан өткізу кезегіне.
Тамырын достар қаны аралаған,
Қатерден қалды ана, бала да аман.
Думанды жатты жасап шілдехана,
Ту еткен ұлт достығын жаңа заман.
Қойылды ұлдың аты Досболберік,
Әр ұлттың ықыласын өсті ол көріп.
Халықтар достығының арқасында,
Кезенген ажалға да дес бермедік.
Достықтың әдеттегі бұл мысалы,
Әр істе көп қой мұндай үлгі саны.
Бекіген сайын біздің бірлігіміз,
Дұшпанның табалаған сынды сағы.
Халқымның қасиетіне сай әнімен,
Жырым да көкке қанат жаяды кең.
Сол ұл тұр: – Досболберік, – деп әлемге
Атымен, үлгілі өмірбаянымен.
ТЫНЫШТЫҚ
Тәуелсіздік алған біраз елдердің,
Әлі армандап, аңсағаны – тыныштық.
Бәрін қазір біздің елге келгеннің,
Құшақ жайып қарсы алады тыныштық.
Біздің сәтті әр ісімізді байқаған,
Достың күдер үзбегені – тыныштық.
Көшіп кеткен өзге ұлттардың қайтадан,
Оралғанда іздегені – тыныштық.
Алыс, жақын өркендеген елдермен,
Сөзіміздің жарасқаны – тыныштық.
Дұшпандардың бір-біріне дем берген,
Бұзбақ боп жанталасқаны – тыныштық.
Уақытша қиындықты жеңдіріп,
Қыруар істі меңгереді – тыныштық.
Бақыт, байлық орнау үшін мәңгілік,
Дербестікке ең керегі – тыныштық.
Қаз басқан жас мемлекетті қолдайтын,
Қазіргі ең жанашыры – тыныштық.
Бәріміздің қызғыштай боп қорғайтын,
Көзіміздің қарашығы – тыныштық.
ТІЛ ҚАДІРІ
Қанатыңның қадірін
Қайырылмай тұрып біл.
Ана тілдің қадірін
Айырылмай тұрып біл.
Қалыптасқан бар ұғым,
Бұл байырғы түрік тіл.
Көп тіл күре тамырын,
Осы тілде ұрып тұр.
Қазақтың ақын бәрінің,
Болуы тілдік білік бұл.
Айтыстың бары әлі күн,
Бұл тілге жүлде іліп тұр.
Өзің жете танығын,
Өзгені де құнықтыр.
Аударсаң өзге ел алыбын,
Бұл тілде жайнар күліп кіл.
Айтсақ сөздің анығын
Қазақ тілі ең тұнық тіл.
Лайлама, жарығым,
Таза сөйлеп сыр ұқтыр.
ОРАЛМАН
Ардақталсын оралман,
Атажұртқа оралған.
Елім, жерім деп жүріп,
Екі елде де тоналған.
Әр елден, әр қоғамнан,
Тәжірибесі мол алған.
Адалдықтың жаршысы,
Не ексе қолы соны орған.
Соларда күй, соларда ән,
Соларда би сан алуан.
Соларда салт-дәстүрің
Әлдеқашан жоғалған.
Бала туған он-оннан,
Үлгі алыңдар олардан.
Арқасында солардың
Демографияң оңалған.
Оларда игі мол арман,
Үйреніңдер солардан.
Тілейтіні бізден тек
Құшақ ашып, қол алған.
КЕҢ ӨРІС
Кезіміз бұл кең өріске бет алған,
Кедергіден сүрінбей тез өте алған.
Айналаңда кім бар қане ойлашы,
Жетістікке бізше жеткен неше алуан.
Бүгінгіңді салыстыршы кешеге,
Қашан қолың жеткен мұндай есеге.
Үйге ел сыймай ай сайын бой көтерген,
Көлік сыймай барады әне көшеге.
Бейбітшілік бізде құрып салтанат,
Еткен еңбек жатыр табыс арқалап.
Сырт көз сыншы, шындықты айтып
алдымен,
Үлгі тұтып қол соғуда шартарап.
Мұның бәрі дербестіктің арқасы,
Жете алмай жүр оған елдің қаншасы?
Жету бар да, сақтап қорғай білу бар,
Бірлікке оның байланысты баршасы.
