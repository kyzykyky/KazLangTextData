«Ана тілі», «Қазақ әдебиеті» газеттері Қазақстан Республикасын айшықтайтын газеттер
Бұлар біздің елдігімізді, егемендігімізді дәлелдейтін басылымдар
Еліміздің бойтұмары деп түсінген жөн
Өйткені осы газеттерден оқырмандар қазіргі заман жазушыларының үздік шығармаларымен жете танысып, рухани азық алады
Қазақстан өңіріндегі бүгінгі қаламгерлер қолынан шыққан үздік туындыларды оқиды.Бүгінгі таңда оқушылар баспадан шығып, мектеп кітапханасының сөресінде иық тіресіп тұрған қалың томдарды оқудың орнына, ақтарып қарап, орнына қоя салып жүрген жоқ па? Бұрынғы кезде біз кітапханадан алып келген әдеби кітаптарды оқып, бітірмей тыным таппаушы едік
Ал бүгінгінің жастары неге әдеби шығармаларды қолына алмайды? Оған кім кінәлі? Жазушы ма, жоқ әлде оқырман ба? Осы біздің бүгінгінің жазушылары оқырманның жан дүниесін тербейтін, көкірекке шуақ құятын, толғандыратын көркем дүниелер жазып жүр ме? Бүгінгі өскелең ұрпақты, жастарды ұлтжандылыққа тәрбиелейтін де қаламгерлер
Жастарды еңбекке баулитын, халықты бірлікке шақыратын, жас буынды Отанын, елін, жерін сүюге ықпал ететін тың шығармалар жазылу керек
Отанымыздың қадір-қасиетін бүгінгі ұрпақ түсініп жүр ме? Олардың теріс қылықтарына кім кінәлі? Неге олар қазақ әдебиеті мен өнерін терең білмейді? Қазақ мектептерінде қазақ балалары үзіліс кезінде, көшеде, көпшілік орындарда неге орысша сөйлеп жүреді? Қазақ балалары қазақша әдеби тілмен тамылжытып сөйлей алмай жүргенде, кейбір мектеп директорлары өздерін керемет қылып көрсетулері үшін қытай тілін пәндік сабақ ретінде оқытқызып жүр
Осындай орашолақ қасиеттерімізбен біз жас ұрпақты ұлтжандылыққа тәрбиелей аламыз ба? Әуелі қазақтың балаларын өз тілдерінде дұрыстап сөйлетіп, өз тіліне деген сүйіспеншілік сезімдерінсіз өркениетті ел бола да алмаймыз
Бүгінгі жастарымыздың тілі неге жұтаң? Мектептерде қазақ тілі мен әдебиет пәндерін атүсті оқытумен шектелмей, кітапхана сөрелерінде сіресіп тұрған шығармаларды оқытып, кітапқа деген сүйіспеншілікті арттыру қажет
Бүгінгінің қаламгерлері өз еңбектерінде жастардың өз тіліне деген сүйіспеншіліктерін арттыратындай, кең байтақ қазақ жерін, Ота­нымызды қастерлейтін, мына ұлан-ғайыр қазақ даласының кереметін ашып беретіндей соны шығармалар жазуға белсене атсалысулары керек сияқты
Не көп – жазушы көп, бірақ таңдайға татыр еңбектер жазып, жас ұрпақтың өмірлік белсенділігін арттырып жүргендер шамалы
Ұлттың ұлы қазынасы – сөз болса, халықтың тағы бір қазынасы – көсем сөздің шеберлері, ақын, жазушылар
Қаламгерлердің жақында болған Құрылтайының сәтті өткендігі қуантады
Жазушылар одағының шаңырағы шайқалмасын, көпшілік қаламгерлерден мазмұнды шығармалар күтеді.
Бақыт Бұланбаева
Павлодар облысы
Ақсу қаласы
