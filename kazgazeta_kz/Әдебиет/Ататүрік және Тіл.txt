Мұстафа Кемал Ататүрік (1881-1938) – тек туысқан түрік халқы, Түркия елі ғана емес, бүкіл Түркі әлемі, тіпті бүкіл адамзат ХХ ғасырда тарих сахнасына шығарған ірі тұлғалардың бірі.
ХІХ ғасырдың соңында әбден әлсіреген, сөйтіп, өзінің ыдырау кезеңіне аяқ басқан Осман империясы (1299-1922) бірінші дүниежүзілік соғыста жеңіліске ұшырайды
Бұған дейін талай жерінен айырылған алып империяның қалған бөлігінің (Анадолының) жартысынан көбін Ыстамбұл, Ізмір, Бурса сияқты үлкен қалаларымен қоса Батыстың ірі империалистік елдері басып алады
Өз тарихында ешқашан ешкімге отар, бодан болып көрмеген Түркияға енді біржола құрып кету қаупі төнеді
Оны тек жақсы ұйымдастырылған ұлт-азаттық соғысы ғана құтқара алатын еді.
1919-1922 жылдар аралығында сондай соғысты 40 жастардағы армия генералы Мұстафа Кемал паша (паша – ең жоғарғы әскери лауазым, генерал, маршал ұғымын білдіретін сөз) басқарып, көп адам шығынымен болса да, бұл соғыстың нәтижесінде Түркия өз тәуелсіздігін сақтап қалады, жаулар қасиетті түрік жерінен біржола қуылады.
1923 жылы 29 қазанда жаңа тұрпатты түрік мемлекеті – бүгінгі Түркия Республикасы (кейбір басылымдар қате жазып жүргендей, «Түрік Республикасы» емес) ресми түрде жарияланады
Оның алғашқы президенті Мұстафа Кемал пашаның өзі болады
Ол бұл қызметке бірнеше рет сайланады (1923-1938).
Мұстафа Кемал паша елді басқарған өмірінің соңғы 15 жылы ішінде көптеген реформалар жасады
Ол Батыс үлгісіндегі, Еуропа демократиясына негізделген, гүлденген, дамыған түрік мемлекетін құрып, оның болашағын баянды ету үшін көптеген жаңа істердің ұйытқысы болды
Осы мақсатпен М.К.Ататүрік жаңа түрік парламентін ұйымдастырып, оны өзі басқарды (1920), қазір ол «Түркияның Ұлы Ұлттық Мәжілісі (ТҰҰМ)» деп аталады
Ататүрік сондай-ақ елдің жаңа Конституциясын (Anayasa – Ата Заң) дайындап, қабылдау жұмыстарына басшылық жасады (1924)
Түрік тілін ғасырлар бойына мықтап орныққан араб, парсы тілдерінің ықпалынан шығару үшін 1928 жылы (01.11 күні) Түркияда латын жазуына негізделген жаңа әліпби енгізілді
Оны депутаттарға, үкімет аппаратының мүшелеріне, қысқасы, бүкіл сарай қызметкерлеріне қолына таяқша алып, өзі үйретті
Бұл үшін ол «ұлы оқытушы» атанды.
Түрік тілін араб, парсы элементтерінен барынша тазартып, оны түріктендіру бағытындағы жұмыстарды ұйымдастыру үшін «Түрік тіл қоғамы (Турецкое лингвистическое общество)» құрылды (1932), ал мұның алдында тарих саласындағы зерттеу жұмыстарын жаңаша жүргізу мақсатымен 1931 жылы «Түрік тарих қоғамы (Турецкое историческое общество)» құрылған болатын
(Бұл екі қоғам да қазір бар және жемісті еңбек етіп келеді)
Ататүріктің өзі түрік тарихы бойынша бағдарламалық мәні бар еңбектер жазды
Ататүріктің басшылығымен Түркия үшін өмірлік маңызы бар басқа да көптеген реформалар жүзеге асырылды
Бұл реформалардың және Ататүрік идеяларының жиынтығын «Ататүрікшілдік» немесе «Кемализм» деп атайды.
Кемализм алты идеологиялық принципке негіз­делген: 1) республикашылдық (мемлекеттің және ұлт­тың тұрақты түрде республикалық құрылым жолымен басқарылуы); 2) халықшылдық (мемлекеттің халық үшін қызмет етуі және оның халық тарапынан басқарылуы); 3) ұлтшылдық (басты мақсат – түрік ұлтының мүддесі мен мерейі); 4) мемлекетшілдік (барлық саяси, эко­номикалық, әлеуметтік және мәдени шаралар Түркия Республикасы мен мемлекетінің мәңгі өмір сүруін және барған сайын нығаюын қамтамасыз етуге тиіс, жекеше сектордың мүмкіндігінен тыс салалар мемлекет қарамағында болады әрі мемлекеттің араласуымен дамытылады); 5) зайырлылық (діннің мемлекеттен бөлек болуы); 6) революцияшылдық (тоқырауға жол бермеу, үнемі даму, жаңару үстінде болу, әлемдік өркениеттен артта қалмау)
Ататүріктен кейін Конституцияға енгізілген кейбір өзгерістер бұл принциптерге еш нұқсан келтірген жоқ, олар Конституцияға негіз етіп алынған 1937 жылдан күні бүгінге дейін сол қалпында сақталуда.
Мұстафа Кемал пашаның түрік халқының, Түркияның алдында сіңірген орасан зор еңбегін ескеріп, 1934 жылы фамилиялар туралы заң қабылданғанда ТҰҰМ (парламент) арнайы қаулымен оған «Ататүрік» (түріктердің атасы) фамилиясын берген
Ол тарихта да сол есіммен қалды, әлемге де сол есіммен әйгілі болды.
Ататүрік туралы Түркияда да, шетелдерде де көп жазылған
Ғылыми зерттеулерді былай қойғанда, ол жайындағы көркем әдебиет туындылары мен естеліктердің өзі том-том! Кинофильмдер, опералық, т.б
музыкалық шығармалар, драматургиялық спектакльдер… қаншама! Халық­тың өз көсеміне деген құрметі шексіз
Қалаларда да, ауылдарда да оның ескерткіштері мен суреттерін, ғибратты сөздерін жиі кездестіруге болады
Қазір (1991 жылдан бері қарай) туыс елдердің Астана, Баку, Бішкек сияқты орталық қалаларында да Ататүріктің ескерткіштері бар.
Кезінде орыс тілінде Ататүрік туралы Мәскеуде «Тамаша адамдар өмірі» сериясынан арнайы еңбек және оның сөздерінің жинағы жарияланған
Сондай-ақ оның Республикалық-халықтық партияның (сол кезде кемалистер құрған билік партиясы) конференциясында 1927 жылы 15-20 қазан күндері аралығында жасаған атақты 36 сағаттық баяндамасының (түрікше «Nutuk» аталады) толық мәтіні Ататүріктің көзі тірісінде «Путь новой Турции» деген атпен төрт том болып, Мәскеуде басылып шыққан
Ататүрік хақында (орыс тілінде) басқа зерттеу мақалалары да біршама жарық көрген
Дегенмен Ататүрікке қатысты 1950-1980 жылдардағы орыс тіліндегі материалдарға біз бүгін сын көзбен қарауымыз керек
Өйткені оларда Ататүрікті мінеу, оның ұлы тұл­ға­сына көлеңке түсіру әрекеттері бой көрсетіп отырады
Себебі орыстардың, коммунистік идеологияның Ата­түрікті іштей аса ұната қоймағаны анық
Бұл түсінікті де.
Қазақ тілінде де Ататүрік жайында ептеген материал бар
Газет-журнал мақалаларымен қатар Ататүрікке өлең арнаған қазақ ақындары да жоқ емес
Ал 1998 жылы, Түркия Республикасының 75 жылдығына орай, Алматыда Ысрайл Ысмайылдың «Ататүрік» атты 130 беттік (суреттерімен безен­дірілген) кітабы жарық көрді
Бұл – Ататүрікке арналған қазақ тіліндегі тұңғыш кітап
Қазақ радиосы мен қазақ теледидары бойынша да Ататүрік жайында хабарлар болып тұрады.
Жоғарыда біз Ататүріктің тіл, тарих мәселелеріне айрықша мән бергенін айттық, арнайы қоғамдар құруға, түрік тілін тазартуға, жаңа әліпбиге көшуге тікелей басшылық еткенін әрі қызу араласқанын атап өттік
Мұнымен қатар ол басқа түрік тілдеріне де қызығушылық танытқан.
Ататүріктің егемендік, тәуелсіздік, ұлттық мәдениет пен өнер, идеология, тіл, діл, әскери өнер, өмірдің т.б
салалары туралы айтқан көптеген қанатты сөздері, ұтымды пікірлері көп
Солардың ішінен біз бүгін Ататүріктің тіл төңірегіндегі кейбір сөздерін оқырмандар назарына ұсынып отырмыз.
Сонымен…
Ататүрік айтқан екен…
– Түрік Республикасын құрған – түрік халқы, түрік ұлты
Түрік ұлты деген сөз – түрік тілі деген сөз
Түрік тілі – түрік ұлтының қасиетті қазынасы
Өйткені түрік ұлты өткен­дегі бақытсыздықтардың ішінде өзінің адамгершілі­гінің, салт-дәстүрінің, естеліктерінің, мүдделерінің, қысқасы, бүгін өзін ұлт ретінде қалыптастырған өмір­дегі барлық нәрсенің осы қасиетті тілінің арқасында сақталғанын көріп отыр
Түрік тілі – түрік ұлтының жүрегі және ақыл-ойы.
***
– Ұлттық сезім мен тіл арасындағы байланыс өте күшті
Тілдің ұлттық деңгейде және бай болуы – ұлттық сезімнің дамуына әсер ететін басты құбылыс
Түрік тілі – ең бай тілдердің бірі
Оның тек саналы түрде қолданылғаны ләзім
Елін, мәртебелі тәуелсіздігін қорғай білген түрік ұлты тілін де шет тілдердің мойынтұрығынан құтқаруға тиіс.
***
– Түрік тілі – бай да ауқымды тіл, әр ұғымды беруге оның қабілеті бар
Тек оның бар игіліктерін іздестіру, табу, жинастыру, олармен жұмыс істеу керек
Түрік ұлтын және түрік тілін өркениет тарихынан және мәдениет тілдерінен тыс деп қараудың қандай жаман қате екенін бүкіл әлемге әлі көрсетеміз.
***
– «Түрік тілі ешқандай кірме сөздерге зәру емес» дейтіндердің пайымдауларын да іс жүзінде сынап көрдік
Тілімізді тұйыққа тіреген екенбіз
Тілді мұндай тұйықта тастауға бола ма? Жоқ! Біз енді бәрінен бұрын оны құтқаруды ойластырайық!
***
– Жаңа сөздер ұсынуымызға болады
Бұл бағытта табанды түрде жұмыс істеуіміз керек
Бірақ біз оларды түрік тілінің кемелденуі жолындағы қозғалысқа бағындыруымыз қажет.
***
Қорғанудың ең жақсы тәсілі – шабуыл
Олай болса, тіл саласында пайда болған жат нәрселерге ша­буыл жасайық, ағашты бір рет сілкіп байқайық
Қандай шіріктердің түсетінін, қалған бүтіндердің қаншалықты екенін көрейік
Нағыз керектілері және тазалары табылғанша сол түспегендерді біраз іске жаратайық
Уақытша…
***
– Оларды (жаңа сөздерді) ортаға тастау керек
Ұлттық талғамымыз қайсыларын ұнатса және қолданса, соларды тілімізге енгізейік.
***
– Ұлттың ең белгілі ерекшеліктерінің бірі, ең құнды негіздерінің бірі – тіл
«Мен – түрік ұлтынанмын» дейтін адам бәрінен бұрын және міндетті түрде түрік тілінде сөйлеуге тиіс
Түрік тілінде сөйлемейтін адам өзінің түрік қауымына және түрік мәдениетіне жататынын қаншама қайталаса да, бұған сену дұрыс болмайды…
***
– Бәрінен бұрын ұлы Түрік халқына… оңай оқу-жазу кілтін беру керек
Ұлы Түрік халқы надандықтан аз еңбекпен, қысқа жолмен тек өзінің сұлу да асыл тіліне оңай үйлесетін құрал арқылы ғана шыға алады
Бұл оқу-жазу кілті – тек латынға негізделген жаңа түрік әліпбиі
Қарапайым ғана өмір тәжірибесі латынға негізделген түрік әліпбиінің түрік тіліне қаншалықты үйлесімді екенін, қаладағы және ауылдағы жасы ұлғайған түрік перзенттерінің өзі қаншалықты оңай оқып-жазатынын күннің көзіндей көрсетіп берді…
Біздің әуезді бай тіліміз жаңа түрік әріптерімен әлі-ақ өзін көрсететін болады
Ғасырлардан бері бас­тарымызды темір рамада ұстап келген түсініксіз және біз түсіне алмаған таңбалардан (араб әріптерін айтып отыр – ауд.) енді өзімізді құтқаруға және осыны түсінуге мәжбүрміз…
***
Тіл қоғамы (ол туралы жоғарыда айтылған – Ф.Ә.) ең жақсы әрі жемісті бір іс ретінде түрлі ғылымдарға қатысты түрік тіліндегі терминдерді анықтады және осылайша біздің тіліміз шет тілдердің ықпалынан (негізінен, араб, парсы тілдерінің әсері туралы айтылып отыр – Ф.Ә.) құтылу жолында іргелі қадам жасады.
Фадли Әли,
түріктанушы
