Өлең менің…
Жыр жазамын ұйқымды төртке бөліп,
Бақытымды тек қана көктен көріп.
Өлең жазған күндерім елестейді,
Жанарыма жадыра – көктем болып.
Жыр кедергі жасайды ісіме де,
Кейде енеді беймезгіл түсіме де.
Өлең менің періште сәбиім ғой,
Жақсы көрдің сен оны не үшін деме!
Өлең менің кішкентай қалашығым,
Түсінетін табиғат, дала сырын.
Қарсы келген тағдырды тәлкесінен,
Түсіретін ол менің – дара асығым.
Бұлбұл үні естілер таныс бақтан,
Шалқар шабыт ұшқынын алысқа атқан.
Өлең мені біреумен жақын қылса,
Ал біреумен араны алыстатқан.
Өлең деген саяды бір шындыққа,
Бағынады адалдық, сыншылдыққа.
Кілтін оның аспанда Ай жасырған,
Құпиясы жердегі сыр-сандықта.
Қарапайымдылық
Өтесің күнде жаймен көшеменен,
Өзіңді көрген сайын өсе берем.
Өтсе де жылдар жылжып нешелеген,
Еңбегің ел есінде еселенген.
Үстінде дирижерлік, бөлек киім,
Басқарып оркестрді сермеп қолын.
Төрінде кестеленген көрнекті үйдің,
Ақ жүрек тағдырынан көрмек сыйын.
Өнердің құдіретін пайымдадың,
Қаншама ұл менен қыз дайындадың.
Тереңге тамырыңның жайылғанын,
Көріп мен бәйтерекке аяңдадым.
Қияға шарықтадың қанатыңмен,
Кәдімгі азаматтық санатыңмен.
Халқыңды таңғалдыршы бар
қалпыңмен,
Табиғат тарту еткен талантыңмен.
Бойыма қуат беріп от-жанарың,
Өзіңдей жақсыларға тоқталамын.
Бір нәрсе айтайын деп оқталамын,
Қызықтау тағдырыңа көп қарадым.
Домбыра, баянды да еншіледің,
Күйсандық төріңде тұр сүйсінемін.
Сәбилік махаббатпен келші дедім,
Кішкентай жүрегіме енші менің!
Қарлығашпен тілдесу
Ұя салған төбемдегі қарлығаш,
Тамағым тоқ болса дағы қарным аш.
Сенің ғана көмегіңе жүгіндім,
Дос деп санап жүргендердің бәрі қас.
Мен де сендей өсіп-өнгем ұямнан,
Сарай салмай, жыр өрбіттім қиялдан.
Мақсатыма енді жете бергенде,
Кететіні алдап мені жиі арман.
Жылағанды бір кісідей жұбаттым,
Жақсылыққа, қуанышқа құмарттым.
Таразыны тең ұстаған ешкім жоқ,
Тағдыр неге мұншалықты кінә арттың?!
Қарлығашым, келе қойшы тербеліп,
Өз қолыммен ұсынайын жем беріп.
Қанатымен су себетін қарлығаш,
Кешір мені, жасай көрсем пенделік.
Мен де сендей аспанға ұшқым келеді,
Тірі жанның табылады-ау керегі.
Қанат байлап, аспанға ұшып кетер ем,
Адамдардың бола берсе дегені.
Ұя салып келе берші жыл сайын,
Сағынышқа сезімімді жұмсайын.
Сая тауып сенің жылы ұяңнан,
Тағдырыма қайтем өмір қылса уайым.
Сенің ұяң бәрінен де жып-жылы,
Мен де сонда қонақтармын бір күні.
Жеткізетін жеріне апар хатымды,
Таусылмасын шұғылалы күн нұры.
Сізге
Кешегі кеткен көктемнен кейін,
Қара мұзда тайғанап, бүктелген күйім.
Жақсылық жасасаңыз да,
жасамасаңыз да бұдан әрі,
Мен енді сізге өкпелемеймін.
Найзағайдай жарқылдап едім
жасынды сүйіп,
Бес елі қыртыс маңдайыма
басылды күйік.
Қолымда тұрмас болар-болмас бақыттың керегі не,
Мен сізге өтсем болды басымды иіп.
Тағдырды тәйкесінен түсірген қарғыс,
Оясыз болған түсімнен қалыс.
Көшенің басуға қимай аппақ қарын,
Мен сізге айтамын ішімнен алғыс.
Бақытты сәт
Ақындықтың бар ма, сірә, бір сыры,
Ал мінездің аласұрған қырсығы.
Менің алған барлық жүлделерім,
Сенің соққан жүрегіңнің дүрсілі.
Түн ұйқымды бөліп өткен түс түрлі,
Біраз уақыт күн кешейін құс сынды.
Астанаға, Алматыға жол сапар,
Сенің мөлдір жанарыңның ұшқыны.
Тағдырының басы айналған құлы деп,
Ақ маңдайдан еседі әсем жылы леп.
Арсыздардың жылатқаны дәрменсіз,
Жалғыз сенің жұбатқаның құдірет.
Қолын соғып өтсін аспан-көк мейлі,
Мен әу бастан ұнатпадым тоқ күйді.
Қабырғада толған мақтау қағаздар,
Жаным деген жалғыз сөзге жетпейді.
Шаңырақта болсын мәңгі ырыс-құт,
Тілек тілеп, аспанға да бірге ұштық.
Сары даламды шексіз сүйем дегенмен,
Сенің ашық алақаның тым ыстық.
Бәйге десем, тұлпар баптап қостың да,
Оралғанда сағынышпен тостың да.
Менің барлық ақындығым, тірлігім,
Тілім-тілім табаныңның астында.
Мен де бір қуыршақтың кейпіндемін…
Есімде жұбату мен лағыл сөзің,
Қамқоршым қыз да болсаң,
барын сездім.
Жайықтың жағасында үнсіз тұрдың,
Жанымды арашалап жалғыз өзің.
Қаптаған адамдардың арам ойын,
Жазықсыз жараланып тұла бойым.
Шайтандар арбамасын деген оймен,
Басыма парақ пенен қалам қойдым.
Тағы да басылмаған жолдарменен,
Торғайдай ұсталып қап торға кірген.
Дауысым шырқасам да шықпай қойды,
Домбырам үнсіз қалпы, қолдан өрген.
Мен бұрын ел білетін сүйкімді едім,
Және де жаратпайтын ит үргенін.
Тұр десе тұрып, жүрем жүр дегенде,
Мен қазір қуыршақтың кейпіндемін.
Жүрегім тілім-тілім текке жылар,
Ал арсыз тағдыр келіп беттен ұрар.
Өзгені жаным салып қорғаймын да,
Ұстайтын өзім десе, ит жыным бар.
Құр сүлде аяғымды бастым-дағы,
Жалғанның осы ма екен қас қылмағы?!
Білмеймін, менің қилы тағдырым ба,
Жапырақ жылап жатты астымдағы.
Батыс Қазақстан облысы
Қаратөбе ауданы
