«Хабар» арнасында әр жексенбі сайын көрсетілетін «Жұлдыздар айтысады» деп аталатын думанды шоу да тәмамдалып қалды
Аты да айтып тұрғандай, белгілі айтыскерлер мен әншілер өзара жұптасып, сөз сайысқа түсетін жоба аз уақыт ішінде көрермендер тарапынан жылы қабылданғанын аңғару қиын емес
Тіпті жұртшылық ішінде көрермендердің дауысын ескеру өте орынды болды деген де пікірлер естідік
Мұның өзі жобаның ұтымды тұстарын көрсетсе керек.
Жоба барысында 8 жұп өнер көрсетіп, үздіктер қатарынан көрінуге барынша атсалысты
Ал қазылар алқасы мен көрермендер тапқырлығы мен ой ұтқырлығымен көзге түскен жұптарға өз бағасын әділ беріп отырды
Атап айтсақ, Дидар Қамиев пен Роза Әлқожа, Еркін Нұржанов пен Бибігүл Тілеболдинова, Қайнар Алагөзов пен Жазира Байырбекова, Рүстем Қайыртайұлы мен Шахаризат Сейдахметов, Сара Тоқтамысова мен Ернар Айдар, Сырым Әуезхан мен Жанболат Найзабеков, Мөлдір Әуелбекова мен Шалқарбай Ізбасаров, Асхат Тарғын мен Амангелді Сейітхановтар өзара бақ сынасты
Бағдарлама барысында көрермен қауым өнер жұлдыздарын басқа қырынан таныды десек жаңсақтық болмас.
Қазылар алқасының мүшесі Жүрсін Ерман жоба басталғалы жас­тар жағы айтысқа бет бұрғанын жасырмады: «Бұл жерде дәстүрлі айтыстағыдай күрделі мәселелер қозғалған жоқ
Қазақы қалжың, жарасымды әзілдің жәрмеңкесі деп қарауға болады
Тіпті көптен бері айтыс сахнасынан алыстап кеткен өнер иелері сахна төрінен табылды
Бұл негізгі дәстүрлі айтысымызды ығыстыру деген сөз емес
Айтыстан хабары жоқ, айтысқа қызықпайтын қаншама жас көрерменді тарттық
Осы негізгі мақсатымызға жеттік
Айтыстың жаңа пішімдерін өмірге әкеліп, бүгінгі уақытқа икемдеген «Хабар» агенттігіне рақмет
Осы уақыт ішінде бағдарлама жоғары рейтинг те жинап үлгерді
Енді айтысты жеңілдетудің қажеті жоқ деп есептеймін
Халыққа үлкен мәселелерді көтеретін дәстүрлі айтыс та керек».
Думанды шоудың қатысушысы әнші Роза Әлқожа бағдарлама барысында айтыскер болу үшін тек ақын немесе әнші болудың аз екенін аңғарғанын баса айтты: «Айтыста жеңіл қалжың да, терең ой, ойнақы әуен, көкейкесті мәселе де болу керек, оған қоса айтыскердің актерлік шеберлігі де мықты болуы керек екенін ұғындым
Жобаның ерекшелігі, белгілі бір уақытқа сыйдырып, бар ойыңды жеткізе білу керексің
Осы айтыста көп нәрсені үйрендім
Көрермендер тарапынан демеу беріп, қолдап жатқандар болды
Әлеуметтік желілерде жылы лебіздерін білдіріп, әр айтысымызға пікірін жазған көрермендеріміз бар екенін аңғардық».
Әнші Еркін Нұржан жобадан алған өз әсерімен былай деп бөлісті: «Жай қара сөзге келгенде ешкім де қалыспайды ғой
Ал бірақ өлеңге келгенде ақындығы, тапқырлығы басымдар сөз тауып кетіп жатады
Меніңше бұл көрермен үшін де, әншілер үшін де жақсы жоба болды
Айтысқа қатысатын өнер иелеріне қазылар алқасы мен залдағы көрермендер баға берді
Бір ерекшелігі, айтыскерлер келесі кезеңге тек жұп-жұбымен ғана өтеді
Мұның өзі жұбыңмен бірге дайындалып, бар ынтаңды салуға итермеледі
Бағдарламадан жақсы ойлар түйдік».
Еркін Нұржанмен айтысқа түскен айтыскер ақын Бибігүл Тілеболдиновамен тілдескенімізде, бұл жоба айтыстың ұмыт болған түрлерін жаңғыртқанын тілге тиек етті: «Айтыс барысында көптен бері ұмытылған түре айтыс, яғни бір шумақтан айтысу жанданды
Қарсыласым Еркін өнер жолына айтыспен келгенін бірден аңғардым
Дайындығы да, айтар ойы да салмақты
Меніңше, айтысты осындай жаңа пішімге салып, бүгінгі жастарға насихаттауымыз өте орынды».
Ал жобаның тағы бір қатысушысы Шахаризат Сейдахметов айтыс ұлттық дүние болғандықтан, шетелдік өнімнен гөрі осындай жобаларды қолға алудың орны ерекше екенін айтты
«Расында бүгіндері Батыстың мәдениеті басым жобалар жетеді
Сондықтан «Хабар» агенттігінің төл дүниемізді қайта жаңғыртып осылай шығаруы дұрыс
Бұл жобаға қатысқандардың барлығы көп нәрсе үйренді
Мәселен менің қарсыласым Рүстем Қайыртайұлы бір мақаммен айтысып жүрген ақын
Ал осы жобаға қатысып бірнеше мақам ауыстырды
Сондықтан ақындар мен әншілер арасында жақсы тәжірибе алмасу болды деп ойлаймын
Жұртшылық тарапынан әртүрлі пікірлер естідім
Бірақ көпшілігі мені жаңа қырымнан көргенін қуанышпен айтып жатты
Мен үшін бұл үлкен жетістік» деді Ш.Сейдахметов.
Өткен бағдарлама нәтижесінде ақтық сынға шыққан Роза мен Дидар, Еркін мен Бибігүл, Шахаризат пен Рүстемнің қайсысының бағы шабатынын келесі аптада белгілі болмақ
Ақтық сайысты жексенбі күні сағат 19-35 те жіберіп алмаңыздар, ағайын!
Ақбота ИСЛӘМБЕК
