Қадыр Жүсіп
ТАҒЗЫМ ТАҒДЫР
Басыңды ій айналаңда жақсылыққа,
Назар сал үлбіреген жас шыбыққа!
Адамзат керуенінің жалғасы деп,
Икемде жүрегіңді азшылыққа!
Зәредей нәзіктікке имандылық,
Адалдық кішкенеден жиған мүлік.
Нәп-нәзік балапандар үлкендерден
Өседі сүйінуін сыйға ап жүріп.
Тағзым ет игілік пен пейілдерге,
Желпітіп шашып алмай сейілдерге!
Жалпақтай бермей ылғи төрелерге,
Жылылау күліп қара пейілдерге!
Жоғары қарай берме өрден-өрге,
Толтырып қойыныңды теңгелерге.
Тап-таза тағзымыңмен аялай біл,
Көк даңғыл уілдеген желге берме.
Тағзым ет өзіңе абзал қарағанға,
Тағзым ет өзіңді адам санағанға,
Тағзым ет күлімдеген сәбиге де,
Тағзым ет ақыл берген даналарға!
Тағзым ет атқан аппақ таңыңа да,
Жапырақ шашқан гүл мен талыңа да!
Тағзым ет таңда ұсынып бауырсағын,
Күлімдеп шайын құйған жарыңа да!
Тағзым ет сәлемдескен адамдарға,
Құрметтеп оздырардай санаңды алға!
Тағзым ет шуақ шашқан күн нұрына,
Тағзым ет майда соққан самалдарға!
Тағзым ет сені күткен әр күніңе,
Жиналар тағзымдардан нәр біліне.
Барлық жан тағзым етіп жүрсе-ау, шіркін,
Ұсынып мейір гүлін әр-біріне!
ШАТТЫҚ
Көптен бір шөлдеп жүр ем мейірімге,
Аңсап ем табиғаттың пейілін де.
Шомылдым рақаттана күн нұрына,
Бүгінгі мерекенің сейілінде.
Пай-пай, пай! Шалқуда әркім қуаныштан,
Сәби де, жас өркен де құрақ ұшқан.
Бүгінгі құшағына алған шақта
Сағынып жеткен көктем ту алыстан.
Айқара ашты көктем ақ құшағын,
Бәріне сыйлағандай бақ құшағын.
Сүйгендей әр адамды құшырлана.
Жып-жылы аспанымда ақты сағым.
Мейірімнің жарысы айналада,
Жайылған көркем кілем айдалаға.
Толқыны жыр төгеді Ақ Жайықтың
Арнада қуаныштан сайрап аға!
Адамдар гүлдестеге айналғандай,
Әрқайсы шат күлкіге сайланғандай.
Көгімде күн қызықтап Наурызды
Орнынан қозғалмады байланғандай.
Дарқандық қызғалдағы шашылғандай,
Көңілдер қызғанышсыз ашылғандай.
Менің де көмейімнен төгілді жыр
Шабыттың шалқар нұры тасынғандай!
О, ДОСТАРЫМ
Армысыңдар, достарым, қаумалаған,
Өмірден ырыстарын қауғалаған.
Сөнбесін шырақтары үміттердің,
Болсыншы нұр бастарың даудан аман.
Қылпылдап өткір жүзі намыстарың,
Тұғырдан түспеңіздер, арыстарым.
Жүректің ие болсын соғысына
Тағында ақыл деген данышпаның.
Тұлпарларың бәйгенің басын бермей,
Жайнасын көңілдерің жасыл белдей.
Заманның тайталасқан ағымында
Қажырлы күй кешіңдер көсілгендей.
Қызулы шешендіктің сайысында,
Тұрғандай асқақтаңдар жай ұшында.
Шындықтың шыңырауын дүңгірлетпей,
Болмайды әспеттеніп майысуға.
Жүрсін жұрт өздеріңмен мақтанғандай,
Бірге алып аяқтарын саптан қалмай.
Ойнаңдар құлағында қиындықтың,
Болмыстың құпиясын атқарғандай!
Ақ Жайық
Ақ Жайық, сырлас толқыным,
Жатырсың маған мұң шағып.
Менің де мәнсіз көлкуім,
Бере алмай саған жыр жазып.
Ежелден елдің ырысы,
Сараңдау тартқан шағың бұл,
Тарылып тірлік тынысы,
Мөлиіп үнсіз жарың тұр.
Тыңдауға келіп жүрер ем,
Сылқылдай айтқан сөзіңді.
Толқының шертпей бір өлең,
Ашасың әрең көзіңді.
Қайтейін, Жайық, шабытың,
Таусылған шығар сарқылып.
Жоғалтып ағыс бағытын,
Арнаң да қалды-ау тартылып.
Тамырың соғар күн қайда,
Таба алмай тыныш бұлқынған?!
Саласың қашан ырғайға,
Толқының қайда жұлқынған?!

Ойлар
Ойлар, ойлар дүрілдеген тереңнен,
Өріледі, теріледі өлеңмен.
Қозылардай енесіне жүгіріп,
Самал шешіп, босанғандай көгеннен.
Есімді алып жатыр бәрі жамырап,
Тыныштықта қалған мүлгіп, қаңырап.
Жүрегімді думандатты, көңілді,
Біраз мезгіл мызғып кеткен дамыл ап.
Ой, бір шіркін, сілкіндім-ау, сілкіндім,
Сыбағасын құшқандай боп мың күннің.
Толас бермей төгетіндей жауыным,
Бір дүмпуі болатындай күркілдің.
Сезімімнің қанаттары талпынып,
Байқатқандай қалмағанын сарқылып.
Айнакөлім толқындана тулайтын
Жүлгелердің бітпей көзі тартылып.
Бұлаң ойлар бұлаңдатып құйрығын,
Қаламға оңай ұсынар ма сыйлығын,
Жаратқанның дәмдісіне қол созған
Менен асқан болар бүгін күйлі кім ?
Халық әні
Қазақтың жан тербеткен қоңыр әні –
Оятқан бабалардың қоңырауы.
Шырқатса дірілдетіп мөлдір ауа,
Әншінің ашылады омырауы.
Еске алып өткен заман сырын терең,
Сезімнің үлбіреген гүлін терем.
Бір кезде айлы түнді куә қылған
Сұлулар сырғасының нұрын көрем.
Ғасырлар үндеседі әніменен,
Сазының балбыраған балыменен.
Махаббат мұңы жетер елжіретіп,
Сыңғырлы әуенінің мәніменен.
Қиялмен бір кездердің аясына,
Бір мезгіл қонақтайсың саясына.
Мөлт етіп бір тамшы жас түсер ыршып,
Бүгінгі күннің күміс шарасына.
Сурет
Өмірімнің пернесі
Болды нұрлы, арайлы.
Әке-шешем бейнесі
Көзін алмай қарайды.
Есіме алам балалық
Бал шағымды сәулелі.
Даналықтан нәр алып,
Өседі адам дәрмені.
Құлағымда әкемнің…
Айтқандары есімде.
Терең ойға кетемін,
Жылдар, жылдар көшінде.
Ата-ана-мейірімін
Әлі, әлі тұр төгіп.
Қателессем: «Ей, ұлым!»
Деп түсіме жүр еніп.
Түсімде де, өнімде,
Әрбір таңда көріскен.
Сыйлап нұрын төрімде,
Қарайды қос періштем.
САҒЫН ДОСЫМА
Ақтаңгер Атыраудың ақиығы,
Қайыспас ауырлықтан нар иіні.
Қасында жүрмейді оның жолбикелер,
Әрқашан достарының нәр ұйымы.
Сөйлейді кесек-кесек күтірлетіп,
Сөздерді шашау шыққан бүтін етіп,
Күмбірлі оның дүбір дауысынан
Қабырға қозғалады сықыр етіп.
Көк тасты қопарардай қозғалысы,
Жасаулы жасықтардан озған ісі.
Күресте, ол жеңеді, шыға қалса,
Қайнаса, ол жеңеді, сөз жарысы.
Жасаған жаратқандай ұлық қылып,
Түбінде болатынын біліп тұрып.
Бітсе де тағдырына ауыр батпан,
Көрмейсің қабағынан сынықтылық.
Елім деп төгіледі сырласқанда,
Жаптырмай қара бұлтқа нұрлы аспанды.
Жыр етсе өмір жайын сыймайтындай
Тұрарлық пәлен томнан бір дастанға.
Роза – періштесі бас иетін,
Сіңіріп бойына оның қасиетін,
Елжірей сүйгенінде құштарлана,
Секілді заңғар жақпар тас иетін.
Гауһардай балалары, алтын сынды,
Шаңырақ биіктеткен жарқын шыңды.
Сәулетті Сағын салған ғимараттың,
Қарайлап сүйсінесің парқын нұрлы.
Әулеттің көз ұялып шырағына,
Мінгендей мақтаныштың пырағына.
Қос Аққу – Сағын, Роза құрған сәулет
Мәңгілік шыдар тағдыр сынағына.
Атырау
