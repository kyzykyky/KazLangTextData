Қамза СЕЙІТҰЛЫ қазіргі Железинка ауданы Павлодар облысында дүниеге келген
Ұлы Отан соғысына қатысып, ерліктері үшін бірнеше медальмен марапатталады
Туған жерге оралғаннан кейін егіс бригадасын басқарады, қырман меңгерушісі, жылқышы болады.
Қамза жастайынан өлең-жырға құмар болып өседі
Жас кезінде Сәкен Сейфуллинмен кездеседі
Соғыста жүргенде Сәбит Мұқановқа өлеңмен хат жазады
Сәбең де жаумен арпаласып жүрген майдангердің көңілін қалдырмай, өлеңмен жауап қайтарған.
Қамза «Күлше қыз», «Жесір дауы», «Гүлғайша» секілді дастандардың авторы
Біз төменде ақынның «Гүлғайша» дастанынан үзінді беріп отырмыз.
Қ.Сейітұлы 1986 жылы өмірден өтті.
Гүлғайша сұлу еді, ақылы асқан,
Өзінің қатарында барлық жастан.
Арудың парасаты, ақыл-ойы,
Ерекше сол өлкеде әуел бастан.
***
Жоғалды көштен озып дөң астына,
Тигендей бүгін теңдік өңшең жасқа.
Мойнында үш бұрышты тұмары бар,
Гүлғайша келе жатыр ортасында.
Бұрымын он екіге талдап алып,
Жиырма төрт теңгелігі шолпысында.
Қолында кавказдалған білезігі,
Сары алтын сақинасы саусағында.
Қатарлап меруерт-маржан тізіп алған,
Жауып тұр омырауын алқасы да.
Қабағын анда-санда бір көтеріп,
Көзінің төңкеріліп қарасы да.
***
Маңдайын оқалаған құндыз бөрік,
Сай келген ақылына мұндай көрік.
Қолына түспейтінін есеп қылмай,
Сыртынан көрген жастың бәрі төніп.
***
Жұп-жұмыр кіршігі жоқ он саусағы,
Сөйлесе бүлкілдейді ақ тамағы.
Адамды ыстық лебі уландырып,
Көргеннің қалай шыдар енді жаны.
***
Шар болат күмістеген сырғасы да,
Әлемнің сұлулығы бір басында.
Көз салып төңірекке тоты құстай,
Жайған тор кездесер деп ойласын ба?!
Шорланған биік тақа, сұлу кебіс,
Аяғын қымтай басып әсем жүріс.
Еш адам ақыл-ойдан мін таппайды,
Көрген жан бойы балқып, алар тыныс.
***
Жарқылдап ақша қардай жұмыр саны,
Қозғалса былқылдайды мықындары.
Күлгенде гүл төгіліп, тісі меруерт,
Құлпырып, құбылады беттің қаны.
Қиылған маңдайында қара қасы,
Тиіп тұр өкшесіне қолаң шашы.
Жауырынды, жазық маңдай, қыр мұрынды
Көргендер өлшеу қылар туған айды.
***
Сөйлесе ыңырсиды қасын керіп,
Бітіпті адамзатқа мұндай көрік.
Құбылтып сұлулығы төңіректі,
Қарайды жан-жануар бәрі төніп.
***
Жайлауға келе жатыр бұра тартып,
Әркімдер өзді-өзінің теңін тауып.
Гүлғайша Көпенменен тізе қосып,
Тіл қатпай ымдасады қабақ қағып.
***
Бір-бірінің сырларын сырттан біліп,
Тұншығып жүруші еді, іштен тынып.
Көпен де әдейі іздеп келген екен,
Мақсатын көңіліндегі айтпақ болып.
***
Көпен айтты: – Гүлғайша, сөзім тыңда,
Бас қосып жүре алмаспыз күнде мұнда.
Сенсіз менде өмір жоқ сертіңді бер,
Басты тігіп мен жүрмін Сіздің жолда.
***
Қалармын күнде келсем көзге түсіп,
Мен жүрмін қасіреттің уын ішіп.
Бірнеше бұдан бұрын оқталып ем,
Сырымды айтайын деп өлшеп-пішіп.
***
Гүлғайша сонда айтады сүйген жарға:
– Көз неге жібермейсің біздің жайға.
Жүрегім «сендік» екені өзіңе аян,
Іс қиынға айналар артын ойла.
***
Би-болыс аттастырып берген жерім,
Қауіп сол, бұл өмірге жоқ қой сенім.
Жазықсыз деп біздерді кім айтады,
Қоя ма ертеңгі күн алмай кегін?!
***
Кім қарсы тұра алады азулы елге,
Тасқыны дариядай осы күнде.
Жүзіп өту біздерге қиын болып,
Тұншығып кете барсақ су түбіне.
***
Өмір сүрем демеймін онда барып,
Ойласам жоқ секілді маған жарық.
Керек қой мұндай іске арқа тіреу,
Құтылып кету үшін жөнін тауып.
***
Қазір де әлділердің күні емес пе,
Біздің күн кейінгіге жыр емес пе.
Жете алмай арманына өткендер көп,
Ойласаң, біз де соның бірі емес пе.
Жақтайтын дұрыстықты бір адам жоқ,
Бәрі де әкімдердің құлы емес пе.
Бейнет қой әйел затқа ақыл-көрік,
Тұрады қанды көздің бәрі төніп.
Өз басыңда билігің болмаған соң,
He керек жер бетінде тірі өлік.
***
Тартқызып жас басымнан қайғы-зарды,
«Көрсін» деп жаратыпты осындайды.
Апарып бір жаманға басты байлап,
Секілді арам құстың балапаны.
***
Біз үшін қандай мақсат ел қырылса,
Бейуаздар көйлегін қанмен жуса.
«Қосылдық» деп несіне мәз боламыз,
Қайтадан қара түнек басқа қонса.
***
Жауап бермей осылай біраз жүрдім,
Бүгін ғана айтылды адал сырым.
Сайысқанда қажырлы ер жеңеді,
Өзің ойлап таба бер енді жолын.
***
Көпен айтты: – Қорқыныш қордың ісі,
Бұға берсең толымдайды жаудың күші.
Гүлғайша, керегі жоқ уайымның,
Алдыңғы болжау қиын болар істі.
***
Мақсатқа кім жетеді белді бумай,
Жауласып оқ ұшына қарсы тұрмай.
«Қорқу» деген адамға қорған емес,
Бақыт іздеп келе ме талап қылмай.
***
Жаманға жар болғанша өлген артық,
Мәңгілік дүниеде қайғы тартып.
Итшілеген тұрмыстың сәні де жоқ.
Өмірде өле-өлгенше азап артып.
Көнбей ме қорыққан адам көп зорлыққа,
Шыдау қиын тірлікте бұл қорлыққа.
Көнем деп жауыздардың қысымына,
Мәңгілік кетпейміз бе тұңғиыққа.
***
Жүректі махаббаттың күші жеңді,
– Бізге де тұрған шығар бір жазғаны.
Екеуі кездесуге қол алысып,
Күзекке ел айналып қонған күні.
Тұншыққан екі жастың тілегіне,
Аспандағы жұлдыздар куә енді.
***
Айырылды арттарына қарай-қарай,
Енді шыдау қиын боп бұдан былай.
Жүрекке жас өмірдің оты шашып,
Сол жерде қоштасады екі жұбай.
***
…Қайта айналып келместей кетіп еді,
Айналып ел күзекке тағы келді.
Сарғайған мезгіл өтпей екі ғашық,
Көруге бірін-бірі болып асық.
«Күзекке келді» деген хабарды естіп,
Көпен де ел сыртында тұрды тосып.
Айтылған ерте күнде серттері бар,
Екеуі аз сөйлесті басын қосып.
***
Кетуге ертең кешке сөзді байлап,
– Келіңдер қаруланып, жігіт сайлап.
Жұрт жата көл басында кездесейік,
Бой жасырып тұрыңдар сайды қулап.
***
Келесі күн өте ұзақ күн де батпай,
Әбігер көшіп-қонған ел де жатпай.
Мал шулап, иттер ұлып, азан-қазан,
Жылтырап жерошақта жанған оттар.
***
Дайын тұр терең сайда жиырма жігіт,
Қашан қолға түседі деп қызды күтіп.
Айсыз түнде көзді тігіп қарасады,
Лүпілдеп жүректері алып-ұшып.
***
Жұрт жата Гүлғайша да кетті шығып,
Көрмеген әйел адам түнде жүріп.
Көрінген қара-құра бәрі жау боп,
Алқынып жүре алмайды өкпе қысып.
Сұлудың қорқыныштан қаны қашып,
Аяғын баса алмайды асып-сасып.
Шығуын осы қыздың күткендей-ақ,
Албасты қара тұман кетті басып.
***
Жоқ секілді Гүлғайшаға тіршілік,
Кезінің кеткендей боп оты сөніп.
«Жас өмірге жазғаны осы ғой» деп,
Құлады өксіп барып, жерді құшып.
Осылай бірде құлап, бірде тұрып,
Жарым түн адасумен кетті өтіп.
Рақымсыз заманының қатал заңы,
Зарлатқан талай жасты уландырып.
***
…Жүруге Гүлғайшаның келмей әлі,
Білмейді не істерін бұдан әрі.
Ел бетін енді қайтып көрмейін деп,
Өлуге осы арада бел байлады.
Екі оймен үйден салып шығып еді,
Бәкіні мүйіз сапты қолына алды.
Тағы да аз отырып, ойға қалды,
Күтейін алаң-бұлаң таңды деді.
Көпенім оған дейін кездеспесе,
Қайда қашып құтылар өлім деді.
***
Бір сағат бөгелсе егер таң да жақын,
Бұл да естіп іздеген елдің дауысын.
Бәкіні қақ жүрекке ыңғайлады,
Күтуге болмас деді мұның артын.
***
– Көпенжан, жоқпын – деді енді саған,
Мені іздесең табарсың о дүниеден.
Қиянатшыл өмірде құрбан болдым,
Жан достым, разы бол енді маған.
Бар ма екен дүниеде теңдік деген,
Жазғаны біздің басқа кемдік пе екен?
Табылмас адамзаттан ешбір рақым,
Күтейін жақсылықты қара жерден.
***
Кездесіп бақытсызға сұмырай заман,
Рақымсыз қара жүрек, өңшең арам.
Жеріген қара тоқтыға аш қасқырдай,
Адамды қансыратқан улы жылан.
***
Өмір сүру қиын болды әлсіздерге,
Өлмеуге сенім де жоқ келешекте…
Арт жағын арызының бітіре алмай,
Талықсып құлап кетті осы жерге.
***
Етпеттеп жатыр еді, шөке түсіп,
Қатардан бір жігіттің аты шошып,
– Әй Көпен, бері кел деп айғай салды,
Атынан Гүлғайша деп қарғып түсіп.
***
Естіді «Көпен» деген таныс үнді,
Талықсып жатқан сұлу есін жиды.
Денеге бар қуаты қайта айналып,
Ұмытты бір минутта барлық мұңды.
***
«Мұнда» деп естігенде Көпен ұшып,
Атынан құшақтады қарғып түсіп.
Бізге де кездесерлік күн болды деп,
Сүйісті бір-бірінің бетін құшып.
***
Сол жерде қуанышпен мінді атқа,
Бой тасалап жөнелді жар қабаққа.
Көл айналып барады қараны үзіп,
Таң да атып қалыпты сол уақытта.
***
Мінгені жігіттердің өңшең сандақ,
Бәрі де тәуір атты мінген таңдап.
Он бес-жиырма шақырым ел арасы,
Күн шыға елдеріне келді заулап.
Келінжан, құтты болсын қонысың деп,
Кәрілер шулап жатыр, уа Құдайлап.
***
Жиылып сол елдегі жасы, қарты,
He болары белгісіз мұның арты.
Сайланып елу жігіт дайындалды,
Отауды күзетпек боп түнге қарсы.
***
Кәзеннің төрт баласы бәрі сергек,
Алмастай бұлардан да ешкім теңдік.
Отыз үй ағайынды жанды-жақты,
Өмірі келе жатқан тимей шаңдақ.
Малы шағын болғанымен, еті тірі,
Ешкімге көрген емес болып мазақ.
***
Мұқаш та жас кезінен атқа қонған,
Көпеннің ағасы еді бірге туған.
Жүрегі отыз үйдің осындай-ды,
Бәрінің Көпен десе жаны құрбан.
***
Елінде белді адам Сәдуақас,
Өрбіген бір атадан ағайындас.
Ел-жұрты қадір-құрмет тұтушы еді,
Бұл-дағы үлкендермен болып бастас.
***
Жасырып тұра ала ма кеткен жасты,
Кеңесіп, ағайыны қосты басты.
«Жазаласа қайтеміз, кінәміз жоқ»
Деп шешіп Қозғандарға хабарласты.
Соныменен хабар алып кісі келді,
Төрдегі Ахметке сәлем берді:
– Жіберді құдағиыңыз Сізге мені,
Гүлғайша Көпенменен кетті деді.
***
Мұз қатып Ахметтің қабағына,
Ашу келіп тығылды тамағына.
Қысылып, алқым кеуіп сөйлей алмай,
Қолынан түсіп кетті таяғы да.
***
Жиылып келіп қалды елдің бәрі,
Бірінен-бірі естіп, хабарланды.
Жанжалды іздеп таппай жүрген халық,
Кім бөгеп ақылменен тоқтатады.
Ол кезде жесір менен жердің дауы,
Бықсығанды молайтып тұтатады.
***
Ахмет жиып алды елдің бәрін,
Бастады қартайса да ескі айғайын:
«Тайғынның съезінде топты жарып,
Атанған мен емес пе Жаушұбарың.
Сескенбей аруағымнан аттап өтіп,
Қарашы, басынуын тобырлардың».
***
…Сау етіп, жетіп келді өңшең желік,
Тыным жоқ ол заманда күнде бүлік.
Жетпісі қаруменен сыртта қалып,
Отызы мен-менсіңген үйге кірмек.
***
Тұр екен ағытулы ілгек дайын,
Білдірмей кіріп жатыр тықырларын.
Ұйқы дұшпан емес пе өліммен тең,
Көпен де сезер емес келген жауын.
***
Көпенді кірген бетпен қалды басып,
Үстіне сыйғанынша жапырласып.
Қаперсіз шырт ұйқыда жатқан адам,
Бұлқынып жөн таба алмай қалды сасып.
Көтеріп сонша жүкті тұра келді,
Қолына ілінгенін допша қағып,
Жұлқынып тісін қайрап арыстандай,
Астына он шақтысын қалды басып.
Айқасқан болат білек жазыла ма,
Жабылса да ала алмады енді аударып.
Қолына бір есердің көсеу түсіп,
Шіреніп қарақұстан қалды салып.
Қара жер кеткендей боп төңкеріліп,
Сол кезде құлап түсті естен ауып.
Астынан босағандар тұрып жатыр,
Қалыпты кейбіреудің есі ауып.
Әлде өлі, әлде тірі Көпен қалды,
Жабыла тысқа шықты дуылдасып.
Жалғыз-ақ Гүлғайшада ішкі көйлек,
Саулап жүр ақ денеден қан дірдектеп.
Артынан бірнешеуі итше шулап,
Тынымсыз құлаштайды қамшы сілтеп.
Тірліктен денесінде бір белгі жоқ,
«Тірімін» деп хабарлайды соғып жүрек.
Шешесі арашашы болып еді,
Біреуі тақымға сап кетті сүйреп.
***
Шанаға әлсіз жанды бүктеп салып,
Үстіне құрым киіз жаба салып.
Тойдан бәйге алғандай өңшең есер,
Қарамай арттарына кетті шауып.
***
Үйіне Ахметтің келіп түсіп,
Ерлікті істедік деп гуілдесіп.
– Қаншығым, босағама келдің бе деп,
Ахмет гуілдейді желдей есіп.
***
Гүлғайша бір бөлмеде әлсіз жатыр,
Жиналып қатын-қалаш, опыр-топыр.
Қарабет, қайта айналып келдің бе деп,
Жаралы жатқан жанды сөгіп жатыр.
***
– Жібермейді қайын ағаңның аруағы,
Кетпейді тірлігінде бастан бағы.
Қасиетті Нүрке атаңның шаңырағы,
Әкеледі көрге кіріп кетсең-дағы.
***
Осынша байға неге құлданады,
Иіліп, бәйік болып жас пен кәрі.
Зарлатып екі жасты айыруға,
Осыған қалай жетер ұят-ары.
***
Қабылда қамшы ұрады Гүлғайшаға,
Өзі әлсіз ыңыранып жатқан жанға.
Жеңгесі Мақшай келіп арашалап,
Түседі екеуінің ортасына.
***
Соққыдан оңа алмай бір жыл жатты,
Сарғайып, қуаң тартып беттің қаны.
Талады әр уақытта есін білмей,
Қинаған мүгедек қылып бейуазды.
***
Көзі ілінсе «Көпен» деп шошып тұрып,
Талмау тартып, әлсіреп, үні құрып.
«Көпен» десе көзіне шоқ түскендей,
Қабылда кіжінеді ұшып тұрып.
***
Шын досы Мақшай еді Гүлғайшаға,
Аянышпен отырады сол қасында.
Әрқашан арашасы болуменен,
Сол үйде ақылды адам осы ғана.
***
Қоштасып дүниеден көзін жұмды,
Жамылып өтіп кетті қара түнді.
Зарланған өтерінде «Көпенім» деп,
Кетпейді құлағымнан қыздың үні.
Қамза СЕЙІТҰЛЫ
