Дәуіржан ТӨЛЕБАЕВ
«Ана тілі»
Қоғам дамып, заман өзгерген сайын адамды құрметтей білу мәселесі өзектене түскені сөзсіз
Олай дейтін себебіміз, айналамызға зер салып қарасақ, бүгінгі таңда адами құндылықтар бағаланбауға айналып бара жатқандай
Күнделікті өмірде кейбіреулердің ұсақ-түйек нәрселерге бола жаға жыртысып, бір-бірінің ­намысына тиетін сөздер айтып, ашу-ызаға, дау-дамайға бой алдырып жатқанын көресің
Сонда ­адамды адам ретінде бағаламау, оның да жеке басының қадір-қасиеттері бар екенін елемеудің соңы қайда апармақ?
Мысалы, қазіргі уақытта адам бай болмаса, дәулетті болмаса немесе биік бір лауазым иесі болмаса, басқа да артықшылықтарға ие болмаса, оның әлеуметтік орны, құны төмендеп кетеді
Яғни адамды біз белгілі бір статусына қарап қана бағалайтын сияқтымыз
Өзіміздің жасап алған өлшемімізге сай келмесе, елемейміз
Бұл – әлбетте, қоғамдық сананың өзгергенінің белгісі
Ал қоғамымыз қандай құндылықтарды арқау етіп алады, әрине, сол бойынша өмір сүреді
Шынтуайтына келгенде, мәдениеті толысқан, кемелденген, өркениетті елдердің қатарына жетуіміз үшін біз, ең алдымен, адамды, сондай-ақ оның бойындағы адами құндылықтарды бағалап үйренуіміз керек.
Жарқыраған зәулім үйлер салып, сән-салтанаты келіскен ғимараттар тұрғызып, дамудың биік сатысына ұмтыла отырып, адамның жеке басын қадірлеп-қастерлеуді үйренбесек, дербес ел ретінде рухани кемелділікке жете алмасымыз анық
Адам адам ретінде бағаланбайтын кез келген қоғамда ұрып-соғып, өлтіріп кету, тонап кету және зорлық-зомбылық көрсету сынды келеңсіз жағдайлар орын ала береді
Сонымен қатар біреудің ақысын жеу, келісімді бұзу, өтірік айту, жалған сөйлеу, уәдеде тұрмау, алдау және т.б
нәрселердің көбейіп кетуі де – біздегі адами құндылықтардың аяқасты болып жатқанының көрінісі.
Көшеде, көлікте, қоғамдық ортада болсын, әр адам өзге адамды қоғамның бір мүшесі ретінде бағалауды үйренгені абзал
Тіпті ол кім болса да, қандай әлеуметтік категорияға жатса да, түр-түсіне, әлеуметтік мәртебесіне, шыққан тегіне, бай немесе кедей, үлкен-кіші болғанына қарамастан, мейлі жұпыны киінсе де, оған деген көзқарас теріс болмауы керек
Ата Заңымызда: «Қазақстан Республикасының ең қымбат қазынасы құндылығы – адам және адамның өмірі, құқықтары мен бостандықтары» деп тайға таңба басқандай жазылғанын көбіміз ескере бермейміз
Асылы, бұл жай ғана сөз болып қалмай, мұны нақты өмірде жүзеге асыра білуіміз керек
Сонда ғана ол құндылыққа айналады
«Қазір адамдар бір-біріне көмектеспейтін болды, көмек қолын созбайтын болды, суып кетті» деген сөздерді жиі естиміз
Бұл мәселенің аржағында да әр адамды құрметтей білмеу, биік дәрежеде бағалай алмауымыздың нәтижесі тұр
Адамға деген құрмет, ең алдымен, елге, халыққа деген құрмет екенін білуіміз керек
Осы мәселенің байыбына барып, парқын түсіне білсек, ұтылмаймыз
Қайта бір саты алға жылжимыз
Тағы бір айтар мәселе, өзін құрметтей білмеген өзгелерді де құрметтей алмайды
Ал құрмет ұғымы – бір ғана адам мәселесімен шектелмесі анық
Ол қоғамға, қоршаған ортаға, табиғатқа және т.б
дүниелерге де құрметпен өлшенеді.
