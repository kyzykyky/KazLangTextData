Бүгін әңгіме еткелі отырған Сейілхан Қайыржанұлы атты азаматтан менің екі айдай үлкендігім болмаса, бір жылдың түлегіміз, құрдаспыз
Ел, ең алдымен, екеумізді де журналистер деп  қарайтындықтан қаламдаспыз
Алдымыздағы ағаларға іні, артымыздағы інілерге аға, өз ұл-қыздарымызға әке, өз немерелерімізге ата болған қазіргі жасымызға дейін аулақта жүрсек хабарласып, жақындаса қауышып, өміріміздің жылдары мен жолдарын бірге өткізіп келе жатқан қадамдаспыз.  Сонымен қатар бір тектен тарайтын туыстығымыз да бар
Тегін білгенге үрке қарауға болмайды
Бағзы бабаларымыз сақ, ғұн, хазар, қыпшақ замандарында рулық, тайпалық бірлестіктер арқылы сақталып қалды
Бұл заманда солардың ұрпақтары дербес ұлт, халық дәрежесіне жетті
Біздің ата-тек шежіреміз былайша түзіледі
Беріш-Байсейіт-Қитас-Жайық-Бақалай-Арықпан-Сатыбалды-Айбас
Арықпан атамызды айрықша көрсетуіміздің мәні бар. 
Адай – Құдайке – Қосай – ­Байбол – Мәмбетқұл – Тоқтамыс ұрпағы, Қазақстанның халық жазушысы, ҚР Мемлекеттік сыйлығының иегері Әнес Сарай соңғы кезде көп жылдық ізденіс, зерттеулері нәтижесінде тарихи-танымдық еңбектер жазып жүр
Қазақ халқының арғы тегін бірнеше мыңжылдықтар бұрыннан бастап тарататын «Көнеліктер» атты кітабында «XVII ғ
Беріш-Жайық Арықпан батыр, Адай-Тәзіке Өтей батыр Кіші Жүз қазақтары атынан үй-жайларымен, Еділ бойында Орыс үкіметіне кепілдікте тұрды» депті
Әрине, мемлекеттер аралық кепілдікке тек адам есебіндегі әлдекімдер жүре алмайтыны, беделді тұлға керек екені сөзсіз
Сондықтан Арықпан атамызды бүкіл Кіші Жүз өз ортасынан сенім артқан, Ресей үкіметі Арықпан батыр сынды адам кепілдікте тұрса, қазақтар жағынан уәделі шарттар бұзылмасына сенген тарихи тұлға деп қарай аламыз
Әнес Сарай ағамыз енді шығатын, бүкіл түрік тектің тарихын қозғайтын «Көк бөрілер» кітабында Арықпан батыр туралы анығырақ, толығырақ айтпақшы.
Сонымен, Айбастан – Мамыр, Бектемір, Сары, Тайсойған, Тайғара
Айбастың бес баласының ішінде мен – Бектемірі, ал Сейілхан – Тайсойғаны
Біздің балалық кезімізде, яғни осыдан жарты ғасырдан астам бұрыңғы мезгілдерде Әлкей Марғұлан, Ермұхан Бекмаханов сынды ғалымдар ғана ұлттың тегін тексеріп, тарихын түгелдеуге ұмтылған еді
Бұрынғы арғы-бергіні білетін қарттар барда еміс, үзік естіп қалған әңгімелер бойынша Бөкей, Шығай сұлтандар Еділ-Жайық арасына өткенде Бақалай бөлімінен Есназар баласы Шұбар ұрпақтары, ­Сатыбалды балалары Айбас, Құттығай, Жанұзақ, Наурыз шөбересі Ағатай ұрпақтары түгелге жуық, Дәулет бөлімінен – Тумаш ұрпақтарының бір бөлігі, Тұрымтай, Қара ұрпақтары түгел дерлік келіпті
Олар алғашында Калмыков (князь жері), Андрей (атаман Андрей Кулагин) жерінің құм жағы, Шолан тауы, Қамыс-Самар көлі аумағына топтасқан
Ағайынды Айбас, Құттығай, Жанұзақ ұрпақтары өз аталарының атын берген Айбас жері аумағына кейін келіп қоныстаныпты
Бөкей хан Астрахань губернаторы Поповпен жақсы қарым-қатынаста болғанын пайдаланып өзі далалық ордасын Қиғаш бойына, елін Азғыр, Қарабайлы, қара Өзен мен сары Өзен (кеңестік карталарда Большой Узень, Малый Узень) жерлеріне жеткізген
Бөкей сұлтан, Бөкей хан өзінің ұлы бабалары Шыңғыс хан немересі, Жошы хан ұлы Бату хан 1230 жылы ордасын орнықтырған Еділ дариясына 1821 жылы барынша жақындап, қазақ жерінің көлемін, қазақ елінің қонысын, қазақ малының өрісін көбейту сынды арманды ісін аяқтай алмай, Қиғаш бойында, осы күнгі Атырау-Ақсарай темір жолы №3 бекеті тұсындағы Кіші аралдың «Тебе нұр» тепсеңінде мәңгілік тыным тапты
Жарықтық Бөкей хан осы заманғы Қазақстан мемлекеті жерінің қиыр батыс шебінде әлі күнге дейін қарауыл қарап тұрғандай, «Елім, халқым, жеткен жерім, қолдан келгені осы болды, енді қайырын сендер көріңдер» деп жатқандай.
Алдында Бөкей жүріп отырып, біртіндеп батысқа жылжыған сайын елі де еркіндеп, Нарын құмының әр аумағына тарала бастапты
Осыдан 140-150 жыл бұрынға дейін тұтасып отырған жерлеріне Шұбардың, Ағатайдың, Айбастың, Құттығайдың, Жанұзақтың немере-шөберелері келіпті дейтін қарттар
Себебі Айбас атамыз Ақтөбе облысының Ойыл ауданы жерінде бақилық болыпты (өкінішке орай, мәңгілік мекені болған орын әлі анықталмай келеді), соған іргелес «Шұбарқұдық» жері немере інісі Шұбар атаның қонысы болғаны дау туғызбайды, жаугершілік заманда тұлпарының тері кеппей, қылышының қаны құрғамай кескілесе жүріп қырық жасында тәніндегі тоғыз жарақаттың асқынуынан шәһид болған Құттығай батыр атамыздың тыным тапқан жері Шыңғырлау ауданы Торатбасы тауы екені кейін белгілі болды
Міне, бабалар анда, аталар мында болған себебі осылай көрінеді.
Сейілханның әкесі Тасиманов Қайыржан да, менің әкем Қайыров Жұмағали да кешегі жаһандық соғыстың жанкешті жайларын өз ­бастарынан кешкен, небір қияметтерді өз көздерімен көрген, ауыр жарақатпен елге әйтеуір аман оралған майдангерлер еді
Қайыржан атам сынды шинелін оқ тескен, етігімен от кешкен, тәніне соғыстың таңбасы түскен адам бейбіт өмірдің қадірін басқадан гөрі біліңкіресе керек
Ол кісінің сабырлы, салмақты, көп сөзге, әсіре әрекеттерге әуестігі жоқ жан екені бала болсам да есімде қалыпты
Разия шешеміз бауырмал, ақжарқын, «айналайыны» аузынан түспейтін, үйдегі бала-шаға, сырттағы аула-қора шаруасын құнтты ұстайтын кісі болатын
Байырхан ағаның кескін-келбеті дүниеден озғанына көп жыл өтсе де, уақыт көмескілегенмен көз алдымда
Темірхан ағаға сәті түскенде Сейілханмен бірге барып сәлем беріп, соңғы кезде сыр беріп жүрген саулығын сырттай сұрап тұратынмын
Бірер жыл турасында ол ағамыз да бақилық болды
Ал Қадіржан бауырмал, қоғамшыл, белсенді азамат болып қалыптасып қалып еді
Әттең, бізге аға болып жүретін жасына жете алмады
Бұл жайларды айтып отырған себебім, Сейілханның арғыдан бергі ата-тегі, туып өскен ортасы, тәлім-тәрбиенің бастаулары қандай болғанын білдіре кету еді.
Сейілханның жары Бақтылыны бір сыныпта оқып, бір мектепті бірге тәмамдағандықтан әбден білемін
Оның әкесі Боранбай қарт кескін-келбеті де, кісілік қалпы да «біздің елдің қарттары осындай» деп үлгіге ұсынғандай адам болатын
Бақтылы бір кездегі осы үйдің үкідей үлбіреген қызы болса, бұл күнде қабақ шытуынан жымиюы көп, мінезі, жақсы-жаманды жылдам аңғаратын ақылы, дәрігерлік мамандығы, ақ жолдан айнымайтын адамдығы үшін таныс, білістер мен туыстар қауымына ардақталған бір әулеттің бәйбішесі, ұл-қызының анасы, немерелерінің әжесі.
Сейілхан журналист
Өлкеміздегі осы саланың сапында орны, санатында аты бар журналист
Ешкім бір түнде түс көргендей ертеңіне журналист бола қалмайды
Тіпті бірнеше жылда да журналист ретінде қалыптастым дей алмаса керек
«Мен неғұрлым көп білген сайын, әлі түк білмейтінімді түсінемін» деп ежелгі дүние данышпаны Платон айтқандай, журналистиканың шеберліктің шегіне жеттім дейтін шегі, ұшар басына шықтым дейтін шыңы болмайды
Артыңа қарағанда бұған дейін өткенің көп сияқты көрінгенімен, алдыңа қарағанда кеңістіктің шепсіз, биіктіктің шексіз екенін түсінесің
Бұл бір бастауы бар, аяқтауы жоқ іс
Сейілхан да журналистиканың ерекше мехнатын басынан өткізген, ­Махамбет аудандық газетінің табалдырығын корректор болып аттаған жан
Белгілі журналист, зейнет жасына жеткенше біраз жыл облыстық газеттің жетекші бөлімін басқарған Тәжі Ақымов ағамыз өткен-кеткенді әңгімелеп отырғанда редакциядағы қызметін алғаш корректорлықтан бастағанын, ұры-қате бір қалтарыста бұғып қалмауы үшін көлемді мақалалар, көлдей беттер қайта-қайта оқудан жатталып қалатынын айтып еді
Осы «жатталып қалуда» мән бар
Газеттің кезекті санын шығаруда әріп, емле қатесіне қырағы болумен қатар зерделі корректор кімнің жазғанына, қалай жазғанына, қай жанрда жазғанына зер салып, автордың ой ойлаудағы, сөз саптаудағы ерекшеліктеріне де назар аударып отырады
Сейілхан да кәсіби журналистикаға осы жолмен келген.
Журналистіктің әркімге ашыла бермейтін сандығының ішінде не барын өзі өте жетік білген, оны қасындағы қаламдастарға үлестіріп берген Теңдік Жауырұлы сынды ұрысқақ талапкерлікті емес, ұғыспақ тәлімгерлікті жөн санайтын ұстазға шәкірт болу, қылт еткен қатені де, жылт еткен жаңаны да көре қалғыш Қырықбай Бекбаев, сыршыл Зұлхарнай Дабылов, жыршыл Күзембай Әміров ағалармен тізе қоса жүру, бүкіл Қазақстан бойынша саусақпен санарлықтай ғана аудандық газеттердің бірі болып, Бүкілодақтық жүлде алу абыройына атсалысу – үлкен сәттілік
Өмірлік, өндірістік, қоғамдық алуан істердің алғы шебі – аудандық газет
Ол күн сайын жазғаныңды түн сайын жұтып отырады
Осынау оты өшпейтін сақырлаған қазанда талайлар пісіп шығады, талайлар күйіп кетеді
Сейілханның бөлім меңгерушісі, ­жауапты хатшы, редактордың орынбасары қызметтеріне сатылап көтерілуі сол жауапты жұмыстарға лайық деп танылғаны, таңдалғаны.
Одан кейін қайда, қандай қызметтер атқарғанын біз жақсы білеміз
Оларды шолып шыққанда менің ойыма оралғандар алдымен мыналар: Махамбет, Исатай аудандарында партия, кеңес органдарындағы аупартком нұсқаушысы, шаруашылық парткомының хатшысы, селолық округ әкімі лауазымды қызметтерінің оған бергені аз емес
Ол соның бәрінде заман, қоғам, адам атты тараулардан тұратын, өмір кітабын оқыды, төңірекке журналистің көзімен қарады, әр жаңа жұмыстың мән-жайын журналистің ойымен бағамдады
Оған экономикалық, әлеуметтік, қоғамдық тақырыптарды талай жазған журналистігі әрқашан көмекке келіп отырды-ау деп ойлаймын
Нағыз журналист қашан да, қайда да – журналист, оған «бұрын журналист болған» деген ат таңылмайды.
Сейілханның жан-жақты журналистігі тағы да алдынан шыққан кез болды.Тоқсаныншы жылдардың бас кезінде ол «Қазақгаз» ұлттық компания­сы шығаратын «Рауан» республикалық салалық газетінің Атырау, Маңғыстау облыстары ­бойынша меншікті тілшісі қызметіне шақырылды
Бұған дейін ­Махамбет, Исатай аудандары аумағындағы экономикалық, әлеуметтік, мәдени, тұрмыстық мәселелерді, Мәскеу мен Астана, ­Атырау мен аудан шығарған шешімдердің жүзеге асуына қалам күшімен ат ­салысып, әбден машықтанған журналист болса да жұмыс ерекшеліктері, міндеттері өзгеше саланың өзекті тақырыптарын тауып, мезгіл биігі тұрғысынан іркілмей жазып кету оңай емес еді
Бірақ Сейілхан газ саласының ең маңызды аймақтарында өз қызметін абыройлы атқарды.
Сейілхан баспасөзде, партия, кеңес органдарында, шаруашылықтарда алуан қызметтер істесе, оның бәрі жеке басына қолайлы орын іздеп байыз таппағаннан емес, мезгілдің таңдауымен, мемлекеттің тапсыруымен болған сәтті қадамдар
Осы жылдар мен жолдар барысында қаншама үлгі алар ағалар, сыйласар інілер, сырласар замандастар тапты
Бұл әркімнің маңдайына жазыла бермейтін тағдыр, әркімге беріле бермейтін байлық
Қазақта «бүгін жақсы іні болған – ертең жақсы аға болады» деген нақыл бар
Осыны Сейілханға арнап айтудың еш артықтығы жоқ.
Әлібек ҚАЙЫРОВ,
Қазақстанның құрметті журналисі
АТЫРАУ
