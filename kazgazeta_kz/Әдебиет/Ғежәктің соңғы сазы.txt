 Смайылжан Иминов – ұйғыр жазушысы
Шығармаларын орыс тілінде жазады.
 Ол 1959 жылы Алматы облысының Жамбыл ауданында дүниеге келген
1983 жылы Қазақ мемлекеттік университетінің филология факультетін бітірді
Көп жылдар мектеп директоры болып қызмет атқарды.
 С.Иминов жинақтарда, газет-журналдарда жарық көрген көптеген әңгімелердің авторы.
Түс көріпті.
…Сонау алыста қалған балалық шағы екен дейді
Құлжа
Өздерінің ескі үйі
Табалдырық алдында тұрған әкесі мен шешесі әлі сол баяғыдай жап-жас
Мұны дауыстап өздеріне шақырады.
«Мұхтаржан! Сен қайдасың?» – дейді әкесі барынша тамағын кенеп

«Балам, қайт үйге!»
Анасының өзіне соншалық етене, соншалық алаң үнін де естігендей болады.
Өзі болса Мұхтаржан осында екен
Осы ауылда
Тіпті кішкентай
Аласұрып, көзінен жасы да ыршып түсіпті дейді
«Апа! Дада! Мен мұндамын! Мені алып кетіңіздерші, қиналдым әбден
Құтқарыңыздаршы мені!»
Бұл үні жеткенше айғайлап, бода-бода жылап тұрса да, ата-анасы тіпті естімейтін, мұны тіпті көрмейтін де сияқты ма-ау, дауыстап шақыра береді, шақыра береді…
* * *
Бастырылығып қалыпты
Шым-шытырық түстен қорыққаны сонша, басын жұлып алып еді, екі шекесі зыңылдап сала берді
«Түсім екені қандай жақсы болды! Бірақ, жұмыс басында ұйықтап қалғаным қалай? Бүйтпеуші едім ғой, ұйқысыз өтетін түндер өз ырқына көндірейін деген екен дә»
Мұхтаржан айқасқан кірпіктерін аша алмай бір сәт іркілді де, тұла бойын жинап, әрең дегенде көзін ашты
Орындықта отыр екен
Лоқсығандай болды
Көздері ашып, басы айналып бара жатқанын сезді
Соңғы кездері жай-күйінің мәз еместігін байқайтын
Қан қысымы өте жоғары еді, бірақ басының дәл осылайша жан шыдатпай солқылдағаны осы.
Мұхтаржан аудан әкімдігінде түнгі күзетші болатын
Күндіз де осындағы ұсақ-түйек шаруаның бәрі мойнында еді
«Әй, бүгін жұмыс істей алмайтын шығармын
Әзірше сұранып, үйге барып емделгенім дұрыс-ау» деп шешті ол ішінен
Сөйтті де өзіне көптен таныс болып, жан-жүрегімен жақындасып кеткен Нұрбектің кабинетіне бас сұқты
Нұрбек әкімдікте бір бөлімнің қызметкері, досының сүреңсіз жүзіне бажайлай үңілді де, оның әлденеден қиналған кейпін сезе қойды.
– Мұхтаржан әка, сізге не болған?! Түріңіз әлем-тапырақ қой, ауырып қалғансыз ба? – деді үрейлене қарап.
– Иә, Нұреке, кешеден бері мына екі шекем солқылдап әкетіп барады
Түнде кезекшілікте болдым
Таңертең белесебетіммен үйге барып ыстық шай да ішіп келдім
Басылатын шығар десем, одан сайын ауырып бара жатқандай ма… Үйге қайтпасам болмайтын шығар, сірә.
– Әрине, мұндай жағдайда жүруге бола ма
Қазір өзім апарып салайын үйіңізге.
– Рахмет, белесебетпен-ақ жетемін ғой, – деді Мұхтаржан.
– Ой, белесебетті қайтесіз
Оны жұмыстан кейін өзім жеткізіп тастаймын
Ал қазір кеттік, сіздікіне.
Мұхтаржан үнсіз келісті.
* * *
Екеуі тоқсаныншы жылдардың басында достасып еді
Өзі жиырма бес жылға жуық жұмысын істеген колхозы тараған соң Мұхтаржан әкімдікке күзетші болып кірген
Нұрбектің мамандығы журналист, табиғатынан ақын
Оның да осы әкімдікте істегеніне он бес жылға жуықтады
Негізінен, көбінесе түнге қалып, басшылардың баяндамасын жазатын
Мәшіңкеден қолы босай қалса, бірінші қабатқа түсіп, Мұхтаржанның қасына келетін
Сөйтіп жүріп екеуі жақын достарға айналды.
Әкімдіктегі қызметкерлердің бәрі дерлік бұл күзетшінің қажырлы еңбегін ерекше бағалайтын
Тіпті үлкендерінің өзі ұйғырша құрметтеп, оны «Мұхтаржан әка» деп атайтын
Арықша келген орта бойлы, ақ шашты, аялы жанарынан жылы шырай төгіліп тұратын оның көзқарасында бір беймәлім мұң бардай, әркімнің жанына терең үңілетіндей көрінетін
Мұхтаржанды сол үшін де осындағылардың бәрі сыйлайтын, тіпті жақсы көретін
Өзі де қолынан келмейтіні жоқ шебер еді
Ауланы айнадай қып сыпырып, отты да жағатын, бұзылған кілттерді де жөндейтін, күйіп кеткен ләмпішкелерді де «бұл менің міндетім емес қой» деп бұлданып жатпай ауыстыра салатын, ұста десең ұста да өзі
Кім айтса да мақұл пейілмен бар жұмысын тап-тұйнақтай атқарып, мұндағылардың бір қолын екі етіп жүргені
Елдің бәрінің оған етене үйреніп кеткені сонша, бірдеңе бола қалса алдымен Мұхтаржанды іздейтін әдетке көшкен
Онсыз тіпті ештеңе бітпейтін сияқты еді.
* * *
Екеуі далаға шықты
Күз
Қазанның аяғы
Жапырақтан ада болған ағаштар да сидиып-сидиып тұр
Көк жүзін сұрғылт бұлт тұтас тұмшалап алыпты
Ауадан әне-міне жауатын жаңбырдың сыз лебі сезіледі.
Ауылдың сонау бір шетінде тұратын Мұхтаржанның үйіне олар әп-сәтте-ақ жетіп келді
Ауланың тұсына тоқтаған машинаны көзі шалған Мұхтаржанның зайыбы Мирванәм жүгіріп шықты.
– Не болды? Неге қайттыңыз? Велосипедіңіз қайда? – деді ол біртүрлі іш жия тіл қатып.
– Басым ептеп ауырып… содан бүгін демалсам дедім
Қорықпа, жаным
Нұрбек әкеп тастады
Белесебетті де өзі жеткізетін болды.
Олар ескілеу үйге енді
Бұл үйді Мұхтаржан әкесі екеуі алпысыншы жылдардың ортасында салған.
Өзінің көптеген жерлестері сияқты, Мұхтаржанға осы ауылдың дәмі 1962 жылдың жазында бұйырды
Құлжадағы және кеңес-қытай шекарасындағы қайғылы оқиғалардан кейін ондаған мың қазақтар мен ұйғырлар бері өткенде, он үш жасар Мұхтаржан да солардың арасында келген.
Оның тегі жеті атасынан тартып сазгерлік өнер дарыған көрнекті ұйғыр әулетінің бірінен тарайтын
Ата-бабаларының дені композиторлар, әншілер еді
Ұлт аспаптарының түр-түрін еркін меңгерген олар музыкасыз тұра алмайтын
Бұл қасиет пен әсем әуенге деген шексіз махаббат Мұхтаржанның бойына да ерте дарыды.
Бала кезінде, сонау Құлжада, жүрген жерінің бәрінде оның әуенге елтитіні жұртты таң-тамаша қалдыратын
Құстардың салған әні, бақаның бақылдағаны, өзеннің сыңғыр үні, желдің уілі – бәрі-бәрі бұл үшін бейне бір музыкадай естілуші еді-ау
Дутар тартуды да ерте үйренді
Тамбурды да, рубабты да кәдімгідей меңгерді
Әсіресе, ұйғырдың скрипкасы делінетін ғежәкті құйқылжыта тартқан сондай ұнайтын өзіне
Осының бәрін үйреткен әкесі
Ән салудан да тосылмайтын
Өзіне ғана тән, бірқалыпты қоңыр даусы да сондай жағымды естілетін.
– Мұхтаржан, мүмкін жедел жәрдем шақырармыз, а? – деді Мирванәм.
– Қажеті болмас соның, тәуір болып қалған сияқтымын ғой, одан да Яқупжанға телефон шалшы, келсін
Көрмегеніме көп болыпты, отырып бір әңгімелесейік, – деп Мұхтаржан жайлана түсті.
– Жарайды онда
Мирванәм теле­фонға беттеді.
* * *
Мұхтаржан ата-анадан ерте айрылды
Шешесі Құлжада қайтыс болған
Еміс-еміс есінде
Әкесі Қазақстанға келген соң екінші рет төсек жаңғыртып еді, алайда көп өмір сүрмеді
1965 жылы аяқастынан дүние салғанында жасы қырыққа да жетпеген еді
Ұзамай-ақ, жас әйелі өз төркініне кетті де, әлі балаң жігіт осы үйде жалғыз өзі қалды
Иә, әкесі екеуі салған тура осы үйде
Сонда небәрі он алтыға жаңа толған кезі
Тұрмыс тауқыметі бір өзіне оңай тиген жоқ, тамағын өзі істеп, кірін өзі жуды, үйді де өзі жинап, өзі қарады
Жаны ашыған көршілері қарасты, әрине
Мұны дастарқанға жиі шақырып, тіпті «бізбен бірге тұра берсеңші» дегендері де болды
Бірақ, жас жігіт әке үйінен аттап баспады
Осынау бұлдыр күндерде музыка жан серігіне айналып еді
Ұйғырдың мұңды әуендері мен сазды нақыштары көршілерінің құлағына кейде жарым түнде де жетіп жататын.
Ол мектепті ел қатарлы бітіріп, көп ұзамай әскерге алынды
Қайтып келген соң бір жылдай және салт жүрді
Бұйрық шығар, әкесінің досы Обулқасымның қызы – осы Мирванәмға үйленді
Шіркін, бір тамаша күндері басталып кетіп еді ғой Мұхтаржанның
Сондай ілтипатты, қонақжай, бір-біріне де, өмірге де ынтызар екеуін көп ұзамай-ақ бүкіл ауыл үлгі тұтты
Қыздары Лейлигүл туғанда ше, шын бақытты еді-ау, не айтары бар
Әйтсе де, бір қырсық қапталдасып қалмай жүріпті
Дәрігерлер енді перзентті бола алмайтынын айтқанда, амалы қайсы, екеуі жанарына жас тола төмен қараған.
* * *
Ол жатқан бөлмеге жиені Ильяс жүгіріп кірді.
– Ата, саған не болды? Мен сені жақсы көрем, ата, ауырмашы! – дейді мына періште ұл.
– Рахмет, балам
Бәрі жақсы, алаңдама, – деп Мұхтаржан балдырған баланың басынан сипап, бетінен сүйді
Жалғыз қызы Лейлигүлден туған осы ұл дүниеге келгенде әкімдікте істейтін қызмет­керлердің тайлы-таяғымен келіп құттықтағаны, нәрестеге деп бір құшақ сыйлық әкелгені есіне түсті.
– Бара ғой, балам, атаңның мазасын алма, демалсын
Одан да далаға барып ойнап келші, – деді Мирванәм.
Лейлигүл күйеуімен бірге осы үйде тұратын
Мұндай әдет ұйғырлардың дәстүрінде болмаса да, Мұхтаржан бес ұлы бар құдасына қолқа салып, жас жұбайлардың өзімен бірге тұруын қиыла өтінген
Олар да мұның тілегін жерге тастай алмай көніп еді
Содан бері отбасының қуанышы толастаған емес, баланы Мирванәм қарайды
Қыз бен күйеу бала кезекті еңбек демалысын алып, Құлжадағы Мұхтаржанның туыстарына қыдыра кеткен.
Мұның жағдайы расында жақсара түсті
Тек екі көзі аздап суырып тұрғаны болмаса, басының ауырғаны мүлде қойды
Бірақ, қайдан тап болғанын, әйтеуір денесін бір дел-сал әлсіздік басып тұрғандай
Ол түскі асын ішті де, қисайып жатып кішкене көз іліндірді.
* * *
Тағы түс көрді
Манағы, таңға жуық көрген түсі айна-қатесіз қайталанғаны ғажап
Мұны әке-шешесі әлі іздеп жүр екен дейді, тағы шақырады
Бұл оларды көріп те, естіп те тұрғандай, бірақ екеуіне жақын жете алмайды
«Апа! Дада!» – дейді түсінде айғай салып, ата-анасы болса мұның дауысын естімейді.
* * *
Кенет біреу түрткендей болды да Мұхтаржан оянып кетті
Көзін ашып еді, өзінің ең жақын досы Яқупжан қасында отыр екен.
– Мұхтаржан әка, сізге не болған? Түсіңізде не деп айқайлап жатырсыз? – деген досының дауысын естіді.
– Бір қорқынышты түс көргенім
Бүгін екінші рет қайталанды.
Ол досына көрген түсін айтып берді.
– Құлжаны, ата-анаңызды, туған жерді әбден сағынғансыз-ау, бұл түс соның нышаны болар, – деді Яқупжан.
– Рас айтасың, осы соңғы кезде апам мен дадамды, Құлжаны есіме жиі алатын болып жүрмін, – деп жауап қатты ол.
– Денсаулығыңызға не болды? – деді Яқупжан.
– Кешеден бері басым ауыра береді
Бірақ қазір жеңілдегендей…
Сені шақыртып алғанымды кешір
Көп болды ғой екеуміз көріспегелі, шешіліп бір әңгімелесетін де ешкім жоқ
Жылдар өте келе адам жалғыз қала ма, қалай өзі? Сен және Нұрбек – міне, менің достарым екеуің ғана, – деп Мұхтаржан әңгіме жібін жалғай түсті.
– Мен өзім де келіп кетсем деп жүргем
Күні бойы мектептен шыға алмайсың, қол босай қалса сабаққа әзірлік жасайсың, үйдің шаруасы тағы бар дегендей
Бірақ, бүгін түстен кейін сабағым жоқ
Мирванәм әдәмізбен әңгімелескеннен кейін осылай қарай тартып отырғаным да сол.
– Рахмет, Яқупжан
Сені көргеніме қуа­ныштымын, – деп, досы бір жымия райланды.
* * *
Яқупжан мұғалім еді
Көршілес ауылда туып-өскен
Әкесінің тегі Қашғардан
Мұхтаржаннан он жас кіші екеніне қарамастан екеуі өте жақын дос
Осыдан отыз жылдай бұрын бір тойда танысқан
Екеуі де жас еді, келбетті еді
Яқупжанның жаңадан жиырмаға толған кезі
Студент болатын
Әр халықтың өнеріне тәнті жігіт бала кезінен-ақ өз ұлты – ұйғырдың музыкасы мен әндерін сүйіп тыңдайтын
Бұл да бозбала кезінде әкесінен ерте айрылды
Дегенмен, оның тебірене шырқайтын лирикалық әндері бала кезінен сүйегіне сіңіп, есінде мәңгі жатталып қалған еді
Жүрегі нұрлы жігіт Ұйғыр театрына апта сайын баратын
Жанына жақын әншілері де аз емес еді, ал мына Мұхтаржанның даусын ең алғаш естіген сәті есінен кетпейді
Тұла бойы түгел шымырлап сала беріп еді-ау сонда.
Әдеттегі бір той болатын
Ұзын сонар тост тілектері, бүгінгі заманғы әндерге алқын-жұлқын билеген жұрт
Ел енді сөз тыңдаудан қалып, тек билегісі келетіндей
Ұйғырдың саздары мен әндерін айтатын көркемөнерпаздар ансамблі де шақырылыпты
Иә, ұйғырлар тұратын кез келген ауылда бар кәдімгі ансамбль
Тойшы қауым бір-бірінен асыра даурығып бара жатыр еді, әп-сәтте сап тиыла, бейне бір бұйрыққа бағынғандай, сілтідей тына қалсын.
Бір жас жігіт дутар үнін нақышына келтіре ұйғырдың халық әні «Дарды Хусаиниді» шырқатып қоя берді
Даусы әлсіздеу әрі баяу естілсе де, әннің тұла бойында сондай бір сағыныш дерті тұнып тұрғандай еді
Енді әлгі дауыс бірте-бірте айқындалып, сенімді шыға бастады да, бүкіл залды алып кеткендей болды
Тым-тырыс тыныштық орнап, тек әншінің үніне ғана құлақ түрген жұрт
Бұл әуен тарихи Отанын тастап кетуге мәжбүр болған ұйғырлардың қасіретті тағдыры туралы болатын
Яқупжанның көзінен жасы еріксіз ыршып-ыршып түсті
Әкесі қайтқанда тура осылай жылап еді ол
Ән кілт тына қалды
Залдағы тыныштық әлі бұзылар емес
Бір уақытта елдің ду қол шапалақтап жібергені есінде
Тебіренгені сонша, Яқупжан тағы біраз отырып қалды
Алған әсерінен әзер арылып, шалт бұрылды да әншінің қасына жетіп барып, қапсыра құшақтай алды
Екеуі осылайша танысып, дереу достасып кетіп еді.
Бұлардың өзара ортақ дүниесі аз емес болатын
Екеуі де ұйғырдың әндері мен нақыштарын жанындай жақсы көретін, көп оқитын, табиғат аясында бірге серуендейтін, тауға да бірге шығатын
Аға досынан Яқупжанның бір айырмашылығы, мұндай әдет ұйғырлар арасында өте сирек болса да, бұл ән салмайтын, тіпті биге де жоқ еді
Ол кезде Яқупжан университеттің тарих факультетінде оқитын
Әрине, достасқан екеуі содан кейін-ақ жиі кездесіп тұрды, бір-бірінің үй-ішімен тығыз араласты
Университетті бітірген соң Яқупжан өзі туған ауылда мұғалім болды
Көп ұзамай үйленді
Екі ұлы, бір қызы бар
Сөйтіп, арада отыз жылға жуық уақыт зымырап өте шығыпты.
* * *
Бірнеше сағаттың зу ете түскенін екеуі де аңдамай қалды
Мұхтаржан мен Яқупжан талай әңгіменің басын қайырған
Балалық пен жастық шақ, ортақ достар да еске түскен.
– Мұхтаржан әка, жайланып жақсы сезінген болсаңыз, ғежәкпен ұйғырдың «Анижан» әнін айтып берсеңіз қайтеді, – деп Яқупжан қолқа салды.
– Айтам ғой
Сәл сабыр ете тұрайық, жұмыстан кейін Нұрбек кіріп шығам деген
Ол да осы нақышты сүйіп тыңдайды.
– Жарайды онда
Мен де Нұрбекті көптен бері көрмеп едім
Өзімен әңгімелесіп, әуенді де бірге тыңдасақ зор ғанибет екен-ау, расында, – деді Яқупжан.
– Осы біздің жастар не болып барады өзі? Соңғы кездері қатты өзгеріп кеткен сияқты
Сен осыны байқадың ба? – деді Мұхтаржан бұған саралай көз тастап.
– Рас айтасыз
Өкінішке қарай, олардың арасынан ана тілін сирек еститін болдық
Өзара тек орысша сөйлесетіндері қатты алаңдатады
Бұған өзіміз де кінәлі шығармыз мүмкін, – деп Яқупжан мұңая жауап берді.
* * *
Күн батты
Жұмысынан кейін Нұрбек те келді
Осы үш достың да тағдыры бір-біріне көбіне-көп ұқсас болатын
Ата-анадан жастай қалған олар өмірде бәрін өз қолдарымен жасаған жандар еді
Нұрбек бала кезінен бері өлең жазатын
Алайда алғашқы жыр жинағы жуырда ғана шықты
Ұзақ жылдар бойы аудандық, облыстық газетте жұмыс істеді
Яқупжан екеуі бір ауылда өскен
Оның да бала кездегі достарының көбісі көршілес тұрған ұйғырлар болатын
Содан да шығар, туысқан халықтың әндері мен саздарын бойына ерте сіңірген ол мұқамдарды сағаттап отырып тыңдай беретін
Нұрбектің тура Мұхтаржандай сыйлайтын және жақсы көретін адамдары да өте сирек еді
Оның музыкант ретіндегі ерекше дарыны мен адал жүрегін, еңбекқорлығы мен ізетті адамгершілігін қатты бағалайтын
Егер осы Мұхтаржан кәсіби білім алып, өзінің музыкант жерлестері арасында өмір сүрсе, ол сөзсіз ұйғыр халқының зор мақтанышына айналар еді-ау деп жиі-жиі ойлап қоятын.
Достар емен-жарқын отырып Мирва­нәм әзірлеген лағманнан дәм татты
Одан кейін Мұхтаржан уәдесіне сай ғежәкпен ұйғырдың халық әуені «Анижанды» тамылжытып айтып шықты
Бұл да бір ана туралы, Отан мен халықтың тауқыметті тағдыры жайындағы мұңды мақам болатын.
Музыканттың көмейінен бір әннен кейін бір ән лықсып-лықсып кеп төгілді-ай дерсіз
Осылай ән салғаны тіпті есінде жоқ
Іленің сыршыл әуендері ойнақы қашғар әуендеріне ұласты
Достардың көзі бірде боталай қалып, енді бірде шат күлкіден күндей жайнап шыға келеді
Осыдан отыз жыл бұрын досының аузынан естіген сонау бір ән тәріздес дәл қазіргі әуендер де Яқупжанды ерекше толқытып еді сол күні
Мұның тебіренгенін анық аңғарған Мұхтаржан да тоқтағысы келмей лекіте шырқады.
Ол ән салып отырып ішінен: «Иә, менің бұл әндерім енді тек осы достарыма ғана керек
Тойларға да сирек шақыратын болды
Жастарға бұл әуендердің тіпті қажеті жоқ сияқты
Бәрі батыстың селкілдек музыкасына билегендеріне мәз
Мүмкін мен осы ауылдағы ұйғырдың ең соңғы музыканты шығармын
Ұйғыр әуендерінің ертеңгі тағдыры не болады?! Мына Ильясымды бір кезде әкем маған үйреткеніндей музыкаға баулып үлгерермін бе? Ол шіркін үйренгісі келер ме екен?» деп ойлады.
Жарасымды отырысты қимай достар біраз іркілді, алайда кету керек еді.
– Мұхтаржан әка, жаңағы «Анижанды» және бір айтып жіберіңізші, – деп өтінді олар.
Тағы да жан шымырлатар ұйғырдың мұңды нақышы төгіліп сала берді
Нұрбек пен Яқупжан дүниенің бәрін ұмытқандай елти тыңдады, Мұхтаржан да бар болмысымен беріле шырқады
Тіпті осы әнді талай айтып жүріп өмірінде дәл осылайша мәнерлемегендей сезінді ол
Әуен аяқталғанда түннің бір уағы болып қалған
Мұхтаржанға денсаулық тілеген екеуі қимай қоштасып, жүріп кетті.
* * *
Музыкант тез-ақ ұйықтады
Тағы да түс көріпті
Алыста қалған балалық шағы
Құлжа
Таң рауандап атып келеді
Әсем әуезді құстар сайрап тұрғандай ма-ау
Ол әке-шешесімен бірге ескі үйдің ауласындағы жүзімдіктің астында отыр екен
Әкесі ғежәкпен Мұхтаржанға сондай ұнайтын «Анижан» әнінің әуенін тартады
Үшеуі де сондай бақытты.
* * *
Мұхтаржан тым ерте оянды
Басының ауырғаны қойған сияқты
Мирванәм сиырды өріске айдап кетіпті
Ильяс тәтті ұйқыда жатыр
Ол далаға шықты
Салқындау екен
Таудан бір өкпек желдің ызғары сезіледі
Күздің сібірлеген ұсақ жаңбыры бүрке бастапты.
Үйге кірді де, биыл алғаш рет пеш тұтатып, от жақты
Лаулай бастаған жалынға қарап, пештің жанында біраз отырды
Кенет көз алды тұманданып сала берді де, миына біреу біз сұғып алғандай қатты тітіркеніп кетті
Құлап бара жатып, есінен танғандай болды
Бірақ құлағына ұйғырдың мұңды әні «Анижанның» нақышы келгенін анық сезінді
Сөйтіп, өте шықты ол мына фәни жалғаннан…
Орыс тілінен аударған
Рәтбек САҒИД-УАҺАС
