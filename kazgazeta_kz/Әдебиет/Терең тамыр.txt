Ауылдағы үйде көп адамның аяғы жете бермейтін, көп қазына жасырып жатқан жер бар
Ол – үйдің шатыры
Мұнда не жоқ дейсіз? Атамыздан қалған көнекөз естеліктер, артық-ауыс құрылыс заттары, сосын сексенінші жылдардан бері қарайғы «Қазақстан әйелдері», «Білім және еңбек», «Жұлдыз», «Жалын» журналдары мен «Қазақ әдебиеті», «Ана тілі», т.б
газеттерінің бірнеше тігінділері жатады
Ара-тұра орыстың «Музыкальная жизнь» басылымы кездеседі
Тек бірнеше жылдық шаңын қағып жібер де қарай бер! Бастауыш сыныптағы жазған күнделіктер, көркем жазу, қазақ тілі дәптерлері болатын
Тәтемнің жазуға толған дәптерімізді буып-түйіп шатырға жөнелте беретін әдетіне риза боламын.
Осы барғанымда «тағы не бар екен» деп аударып-төңкеріп жүріп, бозбала шақтан қалған бірнеше күйтабақ пен музыка әдебиеті кітаптарын таптым
Арасынан осыдан отыз жылдай бұрын сары шифоньердің үстінде кебежедей қоңыр көне шабаданнан көретін анар түсті «Қыз Жібек» және ашық көк тартқан «Мұңлық-Зарлық» эпостары, айқарма бетті сарғыш «Ән-күй сазы» атты ескі күйтабақтың мұқабасы көзіме оттай басылды.
Сыртқы мұқабасындағы тұлпар мен сұңқар, асулы қазан, қараша үй, хан сарайының салтанатын күзеткен жасауыл бейнесі – қазақы оюмен астасып, эпос сарынымен үндес, қарапайым һәм ұғынықты еді
1980 жылғы айтыстан ән-күй топтаған күйтабақ сыртындағы торсық пен қымыз толы қос кесе, қалақ домбырасы қай өңірдің өнерпазы екеніне айғақ, саптама етік киген екі ақынның адуын кейпі мен паң отырысы қандай, шіркін!
Үш күйтабақтан тұратын «Қыз Жібек» пен екі күйтабақ «Мұңлық-Зарлық» эпосын Мұқтар Өтебаев жырлайды
Арасында қарасөзін оқыған Фарида Шәріпованың дауысы бар
Есейе келе актердің мақам-сазына қатысты айтылған бірнеше сын естідік
Сол заманда осы нұсқамен жарыққа шығарудың ұтымды тәсілі осы болды ма, кім білсін… Бәрібір, жарамсыз дей алмаймыз, құлаққа құйыла сіңген, жанымызға жақын дауыс.
Келесі екі күйтабақтан тұратын «Ән-күй сазындағы» күйші-жыршылар тізімі көз қуантады
Бірінші бетті Нұртуғанның «Жыр бастауымен» жыршы Берекет Омаров ашып, әрі қарай күйші Қазыбек Әбенов Бәубектің «Қоңыржай», «Толғау», «Аққу», өзінің «Сыбызғы», «Қоштасу», «Торғай толғауы» күйлерін қылқобызбен тартқан
Екінші бет әнші Қайырбек Тәйкеновтың орындауында Әсеттің «Бір мысқал», Исаның «Жұмыскер», «Ысқақбайдың желдірмесін» басталып, кезек Қазанғаптың «Өтті-кетті», Үсен төренің «Тентек Ақжелеңін» тартқан күйші Момын Байғанинге келеді
Кейінгі екі әнді – Қасымның «Өзім туралысы» мен Алтынбек Қоразбаевтың «Сағындым Алматысын» – Пернебек Оспанов айтқан.
Екінші күйтабақтың оң бетіндегі алғашқы бес күй – Жаңаберген Әлбетов­тың тартуындағы өз күйлері «Шаттық биі», «Самал», «Тың толғауы» мен Қазанғаптың «Жұртта қалған», «Жем толқыны» екен
Бұл беттегі жалғыз ән Жалғасбай Есенғалиев айтқан Сегіз серінің әні «Мақпал» деп тұр
Сосын қылқобызшы Мұсабек Жарқынбеков Қорқыттың «Башпай», Ықыластың «Қасқыр» күйін тартыпты
Екінші теріс бетін Әлшекейдің бес күйімен «Толқын», «Шерлі», «Жаяу кербез», «Тоқтаған», «Аққу кеткен», өзінің «Жайлауда», «Өрлеу» күйлерімен Тынысбек Дүйсебеков бастап, Жантөренің «Шалқыма», Орыншаның «Байжұмасымен» күйші Ермек Қазиев түйіндеген.
Осының бәрі көзге оттай боп басылған үш күйтабақтың көнерген мұқабасын көріп ойға оралды
Қиял жетелеп есіме оралған қаншама оқиғаның бір парасын, сол сәтті аңсаған жүректің шым еткен тұсын ақ қағазға ақтардым
Сыр өңірінде өткен студенттік кездер, Алматыда өнерімізді ұштаған жігіттік шақтың бәрінде бағдар болған тәлім төркіні – санамызға сыналай сіңіріп, музыкалық талғам қалыптастырған ауылдағы қараша үйдің төрінен басталыпты!
Консерваторияда күйшілікті мұрат тұтқан жылдар, таным кеңейіп халық музыкасының бірнеше антологиясын құрастырған кездер, әйгілі қос оркестрдің дирижер пультіне шыққан сәттер мен балалық шақтан құлаққа сіңіп, көңілге тұнған үш күйтабақтың арасында тылсым тамыр бардай көрінеді…
Мүсілім ӘМЗЕ
