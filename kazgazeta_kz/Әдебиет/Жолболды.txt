Күн сайын Д.Қонаев атындағы көшемен келе жатып, үйге қарай бұрыла бергенде аудандық «Балқаш өңірі» газетінің бұрынғы, ескі ғимаратының жанынан жүремін
Маңдайшасында «Балқаш өңірі» газетінің редакциясы» деген жазу әлі ілініп тұр
Күн жеп, сиялары сәл ағарғандығы болмаса, бұрынғы бәз қалпы

1993-94 жылдары жабылып қалған газетті қайтадан шығаруды ұйымдастырған, жоқтан бар жасап, еңсесін көтерткен, сөйтіп, аудандағы белді мекемелердің қатарына қосқан газеттің бас редакторы Жолболды Бобыханұлы Ысқақов еді.
Ол кездері қаражат та тапшы кез-тұғын
Соған қарамастан редакцияға қашан бас сұқсаң да дастарқаны жасаулы, тоқ самаурыны екі иінінен демін алып тұратын
Қарамағындағы қыз-жігіттерінің пейіліне қарап-ақ, ішпей-жемей тойып қаласың.
Оның қолының ашықтығы мен көңілінің дарқандығын білетін қариялар зейнетақысын алған күні «Балқаш өңірі» газетіне соқ­пай кетпейтін
Сол кездің өзінде сек­сенді еңсеріп қалған ауданның ар­дагер қарттары: марқұм Сейдахмет Әбдірәсілов, былтыр ғана жүз жасқа толған Сейіткерім Алтынбаев, тоқсанның төріне шыққан Қантбек Аяшев ­Жолболдыны орталарына алып, ашыла әңгімелесетін
20-30 жылдардағы оқиғаларды бір саралап алып, одан бертінгі ауданға күріш егуді қолға алған кезеңдегі еңбек, оған атсалысқан азаматтар туралы айтушы еді.
Әңгіме сәл саябырси бастағанда ­Жолболды ара-тұра сұрақ қойып, шежіре қарттар бірінен кейін бірі шешіле түседі…
Жоғарыда аталған ғимарат өткен ғасырдың 50-60 жылдары соғылған екен
Іргелері жергілікті материал-шитпен қаланған
Сылақтары әбден кепкен болу керек, жиі түседі
Жыл сайын мамандарды жалдап, сылатып жатады
Демеушілерді де өзі табады
Ақылы қызмет көрсетуден түскен қаражатты да тиімді жұмсайды
Тіпті кейбір қызметкерлеріне сол түскен ақшадан материалдық көмек те беретін
Редакцияның іші де, сырты да жарқырап тұратын еді.
Қаржы жоқтығына қарамастан ауданға келетін облыстық, республи­калық газет-журнал, телеарна журналистерін өзі күтіп алып, жатын орындарын ұйымдастырып, тіпті шапан жауып, түрлі сый-сияпат беріп, риза етіп шығарып салатын
Аудан әкімдігі ол жылдары баспасөз өкілдерін күтуден еш қиналмайтын
Барлық салмақты аудандық «Балқаш өңірі» газетінің редакторы Жолболды Бобыханұлына арта салатын.
Шын мәнінде газет шығарудың шебері басылымның бірінші бетіне қысқа-қысқа 5-7 материал жариялап, ай сайын оқырмандар хаттарын беріп отырады
Қарамағындағы қызметкерлеріне: «Қысқа жазыңдар
Ең қажетті детальдар мен оқиғаларды баяндауға тырысыңдар
Газет созбалаңдықты, көп сөзділікті көтермейді» дейді екен.
Бірде Жолболды екеуіміз іссапарда жүрген едік
Жауапты хатшысы телефон шалып, бір материалдың бетке сыймай жатқандығын айтты
Жолболды ойланбастан: «Бас жағын «кесіп» таста
Аудандық газетке кіріспе сөздің не қажеті бар» деді де, маған: «Біз әлі қысқа жазып үйрене алмай жатырмыз
Қай материалды оқысаң да бас жағы негізгі ойын айту үшін түсіндіру іспеттес басталады
Кіріспе сөздің не қажеті бар?» деп өзіме сұрақ қойып, жүзіме қарады.
Ол қоғам тынысын тамыршыдай сезінетін
Жиырма жылдай редактор болған кезінде бірде-бір салалық мерекені атаусыз қалдырғанын байқаған емеспін
Жұмыс үстелінде атаулы күндердің асты сызылған күнтізбе тұратын.
Бір жылдары мен де газетте әдеби қызметкер болып жұмыс істедім
Ол кезде Ж.Ысқақов газеттің ауылшаруашылық бөлімін басқарады
Кей кездері газеттің макетін де өзі сызып жібереді
­Жолболды макетін сызған газет ерекшеленіп тұрады
Оны көзіқарақты газетші бірден байқайды
Ал жауапты хатшы еңбек демалысына шығып, оның міндетін атқарған кездері тілшілердің газетке қанша ­материалы жарияланса, жазған еңбегіне лайықты қаламақы қоятын
Кейбір журналистердің бір айда бір жалақы көлеміне дейін қаламақы алған кездері болды.
Өзі материалды төгілдіріп тұрып жазады
Ауылда туып, еңбекке кішкентай кезінен араласып, пісіп өскендіктен ауылшаруашылығы салаларын жақсы білетін
Сөйлемдерін қысқа құрады
Бірінші сөйлеміндегі ойды екінші сөйлемі одан әрі дамытып, оқырманын жетектеп отырады
Жазған мақалаларын қаншама көлемді болса да бір демде оқып тастайсыз
Дәмді ас ішкендей бір сәт тұшынасыз
Санаңыз сергіп қалады.
Ол мақалаларында сандарды орын­сыз тықпаламайды да
Соған қара­мастан көп ақпараттан хабардар етеді.
Сонау екі мыңыншы жылдардың басында, қаржы тапшылығы қай саланы болмасын аяғынан буып, тұсап отырған уақыттың өзінде Балқаш ауданындағы жергілікті ақындардың кітаптарын шығарып, елдің еңсесін көтеріп тастап отырды
Зекен Әбілдаевқа көше есімін беруге тікелей мұрындық болды
Нұрсапа Аманжоловтың ақындығын ауданға паш етті
Бақыбай Әуелбеков туралы да тың деректерді іздеп тауып, аудандық, облыстық газеттерге жариялады.
Ұлы Отан соғысының бесінші күні А.Масликовтың экипажы құрамында отқа оранған ұшағымен жауға көктен шүйліккен ұшқыш, Халық Қаһарманы Бақтыораз Бейсекбаевтың жалғыз суреті де Жолболды Бобыханұлының мұрағатынан табылды
Ол сол кездері батыр туралы тың деректерді жинап жүрсе керек
Тек қолының қысқалығынан Подольскідегі архивке бара алмапты
«Егемен Қазақстан» газетінің сол жылдардағы жауапты қызметкері Мейрамбек Төлепбергенов арнайы келгенде, бір сөзге келмей Бақтыораз Бейсекбаевтың жалғыз суретін берді.
Оның үлкен баласы Алмас табан астынан қаза болды
Жергілікті телехабарлар тарату бөлімін жүргізіп жүрген кезі еді
(Ол кездері аудандық газеттің жанында жергілікті тележаңалықтарды тарату бөлімі де жұмыс істейтін)
Даусының өзі адамды бірден баурап алатын келбетті, жанары шырақтай жанып тұрған, ауданның мақтанышына айналған асыл азамат Алмас Жолболдыұлы қайтыс болғанда ауданда қайғырмаған адам қалмады
Бұл жағдай Жолболдыға өте ауыр тиді.
Мұндай қайғыны көп адамдар көтере бермейді
Шелек жақта осылай бір баласы кездейсоқ қайтыс болған құдамыздың отбасы ауыр қайғыны көтере алмай ана жылдары бірінен кейін бірі қайтыс болған еді
Әлгі құдамыздың есігі, сөйтіп, мүлде жабылып қалды
Әлі құлып салынып тұр.
Ж.Бобыханұлы көз жанарынан айырылды
Қазір ол ешкіммен хабарлас­пайды
Бірақ оның көтерген бастамалары әлі жалғасын тауып жатыр
Жазған мақалалары мұрағаттарда сақтаулы.
Егер Жолболды Бобыханұлы Ысқақов аудандық газетте редактор болып, әлі жұмыс істеп жүрген болса, жоғарыда мен сөз еткен ғимарат «Балқаш өңірі» газетінің редакциясы, бәлкім, әлі жұмыс істеп тұрар ма еді… Өйткені дәл осы ғимараттың жанында 1929 жылы жергілікті материалдан соғылған прокуратураның ескі ғимараты еңсесін тік ұстап тұр.
Адамның жаны не деген нәзік?!! Жүрек лүпілі қаншама құпияларды жарияламай ішіне бүгіп жатады
Күнделікті күйбең тіршіліктің шырмауында жүріп, жаныңда жүрген адамның жан айқайын да ести алмай қалып жатамыз
Сергектік адам баласынан алыстап бара жатқандай.
Бұл – өмір
Тағдыр артқан сал­мақты да ауырсынбай көтере алу екінің бірінің маңдайына жазбаған
Қанаты сынған қыранның да қайтадан көкке самғағанын талай естіген едік
Маңдайға жазылған бақыт ешқайда қашпайды…
Еңсеңді көтер, дала қыраны!..
Марат Қашқынбаев
Алматы облысы
Балқаш ауданы
Бақанас селосы
