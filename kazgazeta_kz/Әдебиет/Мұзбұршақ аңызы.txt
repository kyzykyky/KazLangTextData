Жасы елудің жуан ортасына келгенше өз есіміне иненің жасуындай мән бермей келген бұл кәркесті ойда-жоқта санасын сарсаң, қиялын қасаң еткен оқиғаны есіне қайта-қайта алумен шаршайтынды шығарды
Оған себеп – шағын ауылдың шал-шауқанына сәлем берем деген талабынан бас­талған
Бәленің басы – өзімен аталас ағасы Әнет

– Әй, сен бала шалдарға жылына бірер рет шай беретінің бар еді
Сені біз Мұздақбай, Мұздыбек атап жүрсек… Баяғы Бөсір атыңа қайта көшіреміз-ау? – деп қалған
Қасындағы шалдар әлгі сөзді естігенде қиқылдай, шиқылдай күліскен.
«Бұлардікі не күлкі? Үндерінде әжуа-мазақ па, әлде кекесін бе, бір құйтырқы бар-ау
Бөсірі несі? Шешесі Мұздыбек, Мұздақбай атаумен өткен
Бөсір деуді шығарған осы шағын ауылдың шалдары
Әйтпесе баяғы кеңшар кезінде ешкім олай атаған емес-ті
Бұлардың кейде: «Әй, Мұздақбай, сені баяғыда біз Бөсір атағанбыз» деп күлетіндері де бар
Бірақ бұл сөзге түсінік сұраған емес
Әлгі өзіне беймәлім есімнің мағынасын сұрағысы келсе де ойынан шығып кетуші еді.
Әнет ағасының үзбей атауынан соң Мұздақбай аты ұмытылуға айналғасын бұның мазасы кеткен
Осылар мені неге Бөсір атайды дегенді сұрау үшін Әнеттің үйіне қарай жылыстаған қарттар соңынан жедел жеткені осы.
– Орта толсын, ағалар! Кеңес келелі болсын!
Бұл жайылып жатқан дастарқан айналасын қоршаған топқа қарағанда, «ермек үшін» карта үлестіріліп жатқанын байқады
Бұның әлгі «орта толсын!» дегенін «әләй болсын!» деп ешкім құптамады.
– Қайбір келелі кеңес дейсің, шырағым! – деді Әнет онша жақтырмай
– Қысыр кеңестің көрігін үрлейтін бөсір сөз-дағы… Әнет сирек сақалын созғылап аузына тықты
Мұнысын қонаққа ізет көрсетпегенде жасайтын әдеті.
Алайда бұл үй иесінің онша ізет көрсетпегенін елеген жоқ.
– Жеңеше, қалай, топырақтан тысқары шығып, көктемнің алғашқы шуағына жоныңды жылытып жатсың ба? – деп, кәмпит қойған кемпірді әзілдеген болды
– Ой, бейопа уақыт-ай десейші! Қалима жеңешем де ауылдың ең сұлу келіншегі атанып еді-ау…
– Әй, шырақ, ағаңа шай қайнатып беруге жарап тұрмын ғой
Жонымды шуаққа жылытқанда менен содан артық не қайыр? – деп кемпір де әзілді түсінгенін аңдатты және осы сауал «Төрге шығып, еркін отыр» дегендей естілген
Енді бұл көңілдене сампылдай, жеңгесінен жоғарыдан орын алды
Бір көпшікті кемпір мен екеуінің арасына қойды
Онысы осы ауылдың әдетінше белгі
«Екеуміздің арамызда кісі бар» дегені
Әйтпесе, «Ерлі-зайыптының ортасына есі кеткен отырады» дегенді естігісі келмегені.
– Сен немене, бір көпшікті қолтыққа басып, бірін жеңгең мен екеуің ортаға қойып? Бұл қай жетіскенің? – деп Әнет қабақ шытты
– Әкел бермен көпшікті
Бізді кемпір-шал деп менсінбейтін едің
Неғып, сірә?..
– Әй, отағасы, қайнымның шайын мұрнынан шығарма! Осылар болмаса, бізді аға-жеңге деп кім елейді? – деп күрсінді
– Ана жылдары шақырту дә­метуші ек… Ағайынның күйі тайғалы айда-жылда бір көріспейтін болдық
Заман не боп кетті осы?
– Сенің үйің ғой ауылдың ана басында… Көп көрінбейтін едің? – деген қарттардың бірі
Бұнысы – қонаққа шақырмайсың дегені болар.
– Жата-жата жамбас тесілді
Істейін десең, жұмыс жоқ
Жұмсайын десең, пенсия жоқ
Соңғы кезде көңілден бір сұрақ кетпей… Соны сұрап алғалы… бір сөздің мағынасы?..
– Ойбау-ау, бізді тіл зерттеушідей көрдің бе? Сен түсінбей жүрген ол қандай сөз? – деп шалдар бір біріне қарасты.
– Менің атым Мұздақбай емес пе? Ал сендер, бәрінен бұрын мына Әнет ағам мені соңғы кезде Бөсір атайтын болды
Соның мағынасын сұрап алайын деп…
– Осы ауылда жасы Аязбайдан егде шал жоқ
Содан неге сұрамадың?
Сирек сақалын құшырлана созғылап, ұшын ширатып аузына тыққан Әнет бет-аузын қисайта, бір көзін жұмған күйі мырсылдай күлгенде жұрт соған қарады
Құлаған тамның тасындай әр тұста біреуден қалған тот басқан тістері жұрт күлкісін шақыратын Әнет мұрнынан ыңқылдайтын әдеті­мен «Бөс-ір» деп даусын созса, онысы «Мөс-ір» боп естіледі.
– Мөс-ір деген желбуаздың бір түрі, шырағым
Кейде оны суөгіз, субуаз деп атайды
Баяғыда жеңгей сондай науқаспен ауылға әшкере болған
Кезінде қаралмаған бақсы-балгері жоқ…
– Әй, ол тың игеру тұсы ғой? – деді шалдардың бірі.
– Жеңгей бөсірмен ауырған жылы Аязбай айқұзыр боп жүретін… – деп Қалима шай құйғанын доғара тұрып әңгімеге араласты
– Жарықтық, айқұзыр деген қандай науқас екенін сонда көрдік
Түнімен ай жарық болса, келіншегінің төсегіне түнемей аяғы жетелеген жерге жүре береді екен ғой
Ондай науқастың көзі көрмейді
Көңілі ештеңе сезбейді дейді
Бірақ сонда қаңғуырлап барып Ағиба жеңешемнің үйіне барып құлайтынын айтсайшы! Мына қайыным содан соң дүниеге келді ғой, – деп Қалима сампылдай тоқтады
Отырғандар жымыңдап бір-біріне қарасқан.
– Әй, кемпір-ау, жұрттың білгісі келгені сол ма? Мөсірдің мағынасы емес пе?! Атымды неге солай атап жүрсің деген жоқ па? – деп Әнет бет-аузын тыржитты
Өзі бірдеме көргендей мырс-мырс…
– Е, Ағиба жеңгей, әуелі желбуаз боп ауырып, артынан жұрт оны бөсір дескен
Соның алдында ол екі аяғын баса алмай мешел боп қалды
Доғдырға, емсектерге барса айтыпты-мыс: «Бала көтерсең құлантаза жазылып кетесің!» деп
Содан осы баланы көтергесін жазылды ғой!
Шалдар осы сөзге де едәуір күліскен.
Әңгіменің ыңғайын түсінген сайын Мұздақбай шайға емес, естіген сөзге қара тер! «Ойпырай, мыналар мені некесіз туған» дегенге тіреді-ау… Бұларға әлгі сауалды бекер-ақ қойған екем
Өзім­де де бар
Осылардан оңған сөз естимін деген
Ретін тауып дастарқан басынан кетіп қалғысы келсе де енді ыңғайсыз деп ойлаған
«Жылыстап кетсем, мыналар «парықсыздың миына кімнен туғанын дарыттық-ау» деп күлісетіні анық
Енді тірілей қара жерге кірсем де аяғына дейін отырайын» деп бекінген.
– Әй, сен бала, көп сөзді қой
Атыңның Бөсір аталуын шынымен білгің келсе, Аязбай ағаңа сәлем бер
Жасы сексеннен асқанмен әлі тың
Жарықтық, сүйегі болат кісі ғой
Осыдан қырық-елу жыл бұрынғы оқиғаны бүгінгідей құлитады
Жады берік ағайдың, – деп төрдегілер бұдан әрмен тақырыптан қашатын ыңғай танытты.
Әнеттің үйіне топырлай келген шалдардың ындыны Қалимаға бұрыннан аян
Бабымен шай ішіп, бар болса, бірді-екілі омыртқа, қабырға жеп қаужаңдасып шықса, бұ заманда одан озған олжаны ойлау қиын.
Бұл кезде сүр еттің қайнаған иісі тәбетті ашқан
Соны сүйсіне жұтқан Мұздақбай карта ойынына өжектесе бастағандарға зеріге қарап біраз отырды.
– Әй, Әнеке, құрғақ қасық ауыз жыртады
Дүниенің малы дүниеде қалады, мә, барым осы
Құрғырды еңбек қайтатын етіп ойнасайшы!
– Ойын болғасын, ұтылу мен ұтусыз дүние тұл! – деді аузына ұнтақ сақар аралас қара темекіні нығарлап тығып, шүлдірлей сөйлеген сары қасқа, ат жақты, шабдар шал.
Карта қызып жатқанда Мұздақбай ұзақ қиялға берілген
Бір ой бұған бір заманда жас болған анам мен қазіргі қаусаған шал Аязбайды табиғат заңына бағынғаны үшін кінәлауға қақым бар ма дейді тосын сауал
Кінә артсам, өзімді жалғанның жарығына шығарған екеуіне лағнет айтқаным
Бұл адамгершілікке кереғар, кесапат емес пе дейді екінші сауал
Одан да Аязбай шалдың үйіне бар
Шым-шымдай сұрап, шындыққа жет
Сөйтіп аласапыран ой алабында малтыққан бұны:
– Әй, Мөс-ір, әкел көнге салатын ақша бер! – дегені сергітті
– Әкел! Қалтаңдағыны шығар!
– Мә, менде не көп ақша болсын – деген бұл бірер сарқұлақ ұстатқан
Ішінен: «Бұ бәледен осымен құтылып, етке тойып шықсам, олжа емес пе?» деп ойлаған бұл
– Ойпырай, сендер нарық дегенге түкірмейді екенсіңдер
Мынау көл-көсір ақша ғой!
– Е-е, енді бізді анау пара жегіштермен, ортақ қазаннан опыратындармен салыстыр енді.
– Әй, ағалар, жегіштерде не шаруам бар? Ха­лықтың атын қалқан еткен тонаушылар ғой олар
Әшейін сендердің көңілдеріңді делбейін дегенім…
– Е-е, көңіл делбегің келгені рас болса, ағаңа тағы ақша таста! Ұтылғанын қайтарсын.
– Әй, шал-шауқандар, сендерге не болған? Бұ балада қайдан ақша болушы еді? Істейтін жұмысы, алатын пенсиесі жоқ
Ақшаны егіп шығарып жатыр дейсің бе? Берді ғой қалта түбіндегі барын
Енді көйлегін шешіп алғыларың келмесе!.
– деп Қали­ма дүрсе қоя берген
– Бұған да оңай деймісің
Бала-шағаға да сыйсыз деп естимін
Анда-санда сәлем беру сылтауымен келсе мүйіздейсің кілең
Заман тарылды ғой
Анау бір жылы ел сексенге келген қарт өлсе, айт пен той дейтін
Ел боп еңірейтін болдық енді
Сондағы жастардың қайғысы – күнделікті нанға жұмсап отырған пенсиесі тоқтап қалатыны екен, – деп Қалима біраз сөйлеп, күрсініп отырып қалды.
– Кемпір-әй, берместің асы піспес, қазаны оттан түспес боп жүрмесін, – деді Әнет.
– Шалыңның қолы жүрді, Қалима
Бұл әлі бізді сыритып ұтып алмай үйден шығармас
Етіңді асықпай пісір.
– Әй, сендер еттің иісі шықты деп емпелемең­дер
Жартусыз нәрсе
Ауыз тисін деп жатқан
Баяғыдай қыстан кірелеп жайып шығатын соғым қайда!..
– Кемпірім, уайым жеме! Ел аман болсын
Жастарға ғұмыр тіле.
– Әй, Әнеке, аудан әкімі тағы өзгерді дей ме?
– Солай дей ме? Бір көкесіне ұнамай қалған шығар
Бұ бишара пара бере алмай жазықты боп қалды ма екен?
– Өндірісі жоқ, кедей ауданның әкімі параны қайдан тапсын
Оны жоғарыдағы қамқоршысы көлденең табысы мол жерге аудартуы мүмкін.
Отырғандар «Жемқорлық дерті айықпайтын індет болды-ау
Пара алмайтын жан бар деп қашан естиміз?» дескен
Сол мезетте піскен ет иісі әңгімелерін ұмыттырған.
– Қалима жеңешемнің ас пісіргені-ай! Бабын келтіреді-ау… – деп Мұздақбай да тамсанып еді.
Әнеттің үйінен шыққан бойда Мұздақбай Аязбайдың ауласына маңдай тіреп еді
Биылдыққа ол үйдің есігін ашпағаны өзіне аян
Сәлем беруін берер, одан әрі не айтарын ойланды
Е-е, Аяз ағаның екі бірдей інгені боталаған екен-ау
Қазір ондай дәулет кімде бар
Құтты болсын айтқаны жөн
Одан әрмен ағасы көңілді болса, кеңес жалғаса береді-дағы
Не де болса тәуекел деп сыртқы есігін қақты
Іштен жас адам шығып:
«Ой, Бөсір ағай! Тойсты Мұздақ аға!» деп абдырап тұрды да:
– Кіріңіз! Жаңа атам сыртыңыздан көрген екен
Анау інім Әнетке маңдайын бұрды
Қайтарда бізге сәлем беруі мүмкін деп еді.
Қыдырма қонақ ішке енгенде Аязбай бүк түсіп жатқан
Келіні: «Ата, ата, қонақ келді» дегесін қозғалақтап, беті-көзін сипалап, «әу, өгім?» деп үн қатты
Бұның сәлем берген даусын естіп, «Е-е, Бөстекбай, а-а, Мұздақбай дегенім-ау, сөйле, батыр!» – деп қалды.
– Аяз аға! Сіз мені Бөстекбай атайсыз
Әнет ағам Бөсір дейді
Сонда менің Мұздақбай атым ұмытылсын дейсіздер ме? – деп ренжіді бұл.
– Әй, сен карташылар ауылынан өсек-аяң ес­тіп шыққан болдың ғой? – деп күлді Аязбай
– Ан­дағылар сені маған айдап салғаны көрініп тұр
Аяз­­­б­ай баяғыда айқұзыр науқасына ұшыраған жы­лы туғансың
Сенің атың осылай аталуға соның қаты­сы бар дейтін шығар ылғи керауыздар… Солай ма?
– Дәл айтасыз, аға!
– Ендеше, сен тыңда
Менің сондай науқаспен ауырғаным рас
Түн баласы ұйқы көрмей, ордалы жынның ойнағында жүргенімде адам қатарына қосқан, аруағыңнан айналайын Әбекең бақсы! Ал сол жылы сенің шешеңнің еркек көрмей бала туғаны шындық
Ағиба жеңешем айтушы еді
Бір күні егінжайда жүрсе қатты шөлдейді
Бір мезгілде құсаяқ бұлт шығып, төбеден ақсебет себездеп тұрды дейді
Онымен қоймай қойдың құмалағындай мұзбұршақ түсе бастағасын, шөлім қансын деп, аузымды ашып едім
Екеу-үшеуі тіліме түсе қалды
Содан жаным жай тауып, шөлім лезде қанып, тұла бойым шымырлап, бір рақатқа кенелдім де қалдым… Онымен қоймай сол сәттен бастап бір жұмбақ күйге түстім
Не күй дейсің ғой? Кәдімгі талғақ әйелдің әсіреңкілігі
Иә, шынымен талғақ болдым дейтін жеңешем
Топырағың торқа болғыр
Бір өтірігі жоқ
Осыны айтты
Не, неге күлесің? Сенбей отырсың ба? Сендер жаратқанның құдіретіне, жасампаздығына күмән келтіресіңдер ғой
Солай тәрбиеледі ғой, қаршадайларыңнан
Әктәбірет, биөнер, кемсамал деп
Сенің естуің бар ма, Иса пайғамбар туралы? Сол Исаның анасы Мариям Жүсіп деген алжыған шал екеуі еркегі де, әйелі де жоқ бір түпкірде тұрған ғой
Сөйтіп жүріп жаратқан иемнің ықыласы түсіп, еркек көрмей екіқабат болып, Исаны туады.
– Иә, оны оқығанмын
Пушкинде бар ғой, Жәбірәйілнама деген шығармасы…
– Әне, шырағым, Алланың мейірі құласа, болмайтын нәрсе жоқ.
Ер жынысының қатысынсыз өсіп-өну жан-жануардың бәрінде болады екен
Тек ол үшін Алланың рақымы керек
Еркек адамның бір өзен­нің арғы бетіне жүзіп өткен бойда әйелге айналып, бір-екі сәбилі болғанын баяғыда «Мың бір түн­нен» оқығанмын
Сол рас болу керек
Жақында еркегі өліп таусылған қаптесерлердің балалай бас­тағанына таңырқаған ғалымдар бұл табиғаттың тұқымсыз қалмау үшін өзін-өзі тіршілікке бейім­деуі деп түсіндіргенін естідім
Әне, анау тәрелкімен берген хабарынан… Анау Әнет ағаң мен соған ұқсастар сені баяғыда сапхозда тірәктір мен мәшинелердің бастығы болып тұрғанда неге Бөсір атамады, білесің бе? Қолыңда дерегің болғасын… Қазір міне, қолыңда ештеңе жоқ
Содан соң қайтсін, Бөсір, Есір, Есірік десе де еркі
Сен Мұздақбай, бір жандығыңды шалып садақа бер! Анау ағаларыңды шақыр
Мен оларды жөнге шақырайын
Олардың пиғылдары сені тексіз деп шетқақпай жасамақ қой
Егер әлгіден кейін де ауыздарын тыймаса, бұл жерден көшіп кет
Жарай ма?
– Жарайды, аға.
***
Аязбай ағасының ақылымен бір жандығын құрбанға шалып ақсақалдардың батасын алса да ағайындар Мұздақбайды Бөсір атауын қоймаған
Бұл ренжіп, өкпе айтса: «Байқамай аузымызға түсіп кетті» дейтін
Ақыры ауылдастары әлгі әдеттерін қоймағасын, Мұздақбай жақын маңдағы теміржол бекетінен үй сатып алды да бір түн ішінде көшіп кетті…
Құрал Тоқмырзин
