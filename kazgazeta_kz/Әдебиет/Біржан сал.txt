Ал дүние, өтеріңді біліп едім,
Білдірмей, серілікпен жүріп едім.
Бұл күнде арық қойдан бағам кейін,
Үш жүзді сайран қылған Біржан едім.
Қара су есік алды ылайланды,
Бай қылмақ, кедей қылмақ Құдайдан-ды.
Қамзолдай қысқа пішкен дөңгеленіп,
Дүние өтерінде шыр айналды.
Ағаш-ай, от жаққаным қобылы пеш,
Құдай-ау, ғапу етіп, күнәмді кеш.
Теміртас, Асыл, Ақық қарақтарым,
Байлаулы арқандағы қолымды шеш.
Теміртас, Асыл, Ақық, қалдың зарлап,
Ежелден мирас екен зарлап қалмақ.
Көзкөрген құрбыларға сәлем деңдер,
Дұғасын оқи берсін әдейі арнап.
Ел кездім Кертөбелмен арықтатып,
Жақсыға сөз сөйледім анықтатып.
Үш жүздің ортасында Біржан едім,
Бұл күнде қойды Құдай шалықтатып.
Теміртас, Асыл, Ақық балдан тәтті,
Кем қылмай өсіріп ем салтанатты.
Әкең ем аяйтұғын жаның ашып,
Шешсеңші, білегіме арқан батты!
* * *
Атығай, қайран елім, қоныстасым,
Бар еді құрбы-құрдас, шын мұңдасым.
Құданың құдіретімен уақыт жетті,
Барады алыс жолға ғаріп басым.
Сәлем айт Атығайдың баласына-ай,
Кіші іні, жасы үлкен ағасына-ай.
Ортаңда түрлендіріп ән салғанда,
Біржанға қалушы едің таласып-ай.
Сәлем айт құрбы-құрдас замандасқа,
Көп еді мұңдастарым ауылдаста.
Саулықта ойнап-күліп жүретұғын,
Мұңшылдық түсіп тұр ғой ғаріп басқа.
Қазғанмен, су шықпайды қыр басынан,
Бір іліксе, сөз қалмайды сау басыңнан.
Ер жігіт бір қисайған оңалмайды,
Басында жаңылған соң тәубасынан.
