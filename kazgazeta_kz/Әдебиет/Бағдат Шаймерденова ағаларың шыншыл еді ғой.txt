«Алда сансыз адыр-белестер жатыр
Сан заман меңіреу тыныштық пен ойнақы сағымға, өкпек жел мен ақдолы боранға мекен болған бойкүйез адыр-белестер
Осы бір бел-белестердің кеудесін кесіп әрі асқан қос рельс алдағы күндей алысқа созылып кете береді
Уақыттай шапшаң жылжып пойыз келеді
Болат жолдың иірім бұрылыстарында жыланша ирелеңдеп, әлсін-әлі тау жақпарларына сүңгиді
Әлсін-әлі жазықтарға шығып, көсіле тартады».
Дәл осылай басталды сапар… Бұл – Сафуан Шаймерденнің «Инеш» романының әлқиссасы
Бұл – болмысымен батырлықты, сөзімен шындықты межелеген біртуар қаламгердің қазақ әдебиетіне қадам басқан тұсы
Біздің мақсат – романды жілік-жілігіне бөліп талдау емес.
Әрине, айту – парыз… Сафекең классик жазушы
Дүйім жұрт жазушыны қарымды қаламгер, батыр қайраткер ретінде біледі
Құстың қос қанаты секілді мұндай қасиеттерді бойына қондырған жан көп болмаса керек
Бұл – тек дара тұлғаларға ғана лайықты құбылыс
Қаламгер – Қазақстанның халық жазушысы, Абай атындағы Мемлекеттік сыйлықтың лауреаты, «Отан» орденінің иегері
Бұл марапаттар 20-ға жуық туындысы үшін, соның ішінде республикалық және облыстық сахналарда жиі қойылған ондаған драмалық шығармасы үшін берілген
Азаматтық ұстанымы, белсенді қоғамдық әрекеттері, публицистикалық сыни көзқарастары мен пікірлерін алсаңыз, оның өзі – бір төбе.
Иә, жазушының жасаған дүниелерін таңды таңға ұластырып қайталап айту, тізбектеп сөз ету – әркімнің-ақ қолынан келеді
Шындығын айту керек, әдебиет әлеміндегі алыптар туралы әңгімені осылай өрбіту біршама қағидаға ұласты десек – қателеспегеніміз
Бүгін сол шеңберді бұзып, тұлғаның образын ашуды басқаша қырынан жария етсек… Таяуда жазушының жары – Бағдат апаның үйінде қонақ болып қайттық.
Талантты қаламгер, аңқылдақ ақын, қарымды журналист Зәмзә Қоңыроваға ілесіп, Алматы шаһарының орталық көшелерінің бірінде таксиде отырмыз
Ақшам
Кептеліс
Кейіген жүргізушілер
«Қазір барғанда сөзіңе абай бол
Апаң – кірпияз адам, анау-мынау адамға ашыла бермейді» деп жол бастаған апамыз ақылын айтуда
Әңгімені жүргізушінің «келдік»деген бір ауыз сөзі бөлді.
Зәулім қабатты үйлер
Қаңтардың бел ортасы болса да, жауын себелеп тұр
Арқаның ала боранынан кейін табиғаттың бұл құбылысы іштей таңғалдырды
Зәкеңе үнсіз ғана еріп отырдым
Осал адам тұратын аула емес
Қоңырау басып біршама уақыт тұрдық
Міне, есік ашылған сияқты…
Ақынның жары турасында айтылатын әңгіме көп қой
Бірақ жеме-жемге келгенде қайтерімді білмедім
Хан сарайындай алып пәтерге кіргенімде, күтуші қыз сырт киімімді сұрап алды
Сәлем берістік…
«Әлгі сен айтқан ұл осы ма? Керемет сұлу емес екен
Бірақ сөзі ұнап тұр» деді апамыз Зәмзә Қоңыроваға қарап.
Кейін білдім, екеуара әзілдері мен әңгімесі жарасқан соң айтылатын сөздері екен
Құдай ғұмырын көп көрмесін, жасы 90-нан асса да, апамыз тың көрінді
Шай дайын болғанша, төр бөлмеде отырып жөн білістік
Сафекеңнің шашбауын көтеріп, ауыр жолда жүгін жеңілдеткен жұбайы Қарағандының тумасы болып шықты
«Бауырымсың ғой» деген сөзді еміреніп жиі айтады
Әр айтқан сөзі, әр қойған сауалынан сағыныштың иісі аңқиды.
«Сафекеңді білуші ме едің?» деген сөзінен басталды негізгі әңгіме
«Ол өте тік адам болған
Қай деңгейдегі жазушы екенін жақсы білетін
Мұхтар Әуезов, Сәбит Мұқанов, Ғабит Мүсірепов секілді ағаларының ақ батасын алды ғой
Керемет адам еді
Ағаларың шыншыл еді ғой
Артынан ерген ақын-жазушыларды ретті жерінде сынайтыны бар
Мен де сөз дегенде қара жаяу емеспін
Бәленбай жыл ұстаздық еттім
Шай үстінде: «Әй, сен оларды қатты сынамасаңшы
Ертең жауың көбейіп кетеді» деп айтамын кейде
Сонда ол: «Қой, олай деме
Мен оларға ағамын ғой
Айтсам махаббатпен айтамын
Мен айтпасам, кім айтады?» деп шаң жуытпайтын
«1987 жылғы 23 мамырда Қазақстан Жазушылар одағының пленумында шындықты тіліп түсер мінезбен қаймықпастан сөйлеп, желтоқсаншы қазақ жастарына араша түсуі, қазақ халқының мұңын мұңдап, жоғын жоқтауы­ның өзі неге тұрады? Барлық болмы­сы сонда жатыр емес пе? Бірақ қазір бұл туралы көп айтыла бермейді
Неге екен деп өзім де ойлап қоямын» деді апамыз.
Бұл күнде жазушының көп дүниесі мұражайларда екен
Апамыздың жұмыс бөлмесінде Сафекеңнің үлкен портреті тұр
Қандай сұңғақ адам! Ірілігі – болмысында
Көздері сондай мейірімді… Үнсіз еріп жүрмін… «Мынау – Сафекеңнің машинкасы
Ана жәшікті көтеріп бермен алып келші» деді апам саусағымен көнетөз ескі чемоданды нұсқап
Қазына деп осыны айтыңыз
Кешегі уақыттың баспа машинкасы
Зауыттан енді шыққандай
Жап-жаңа қалпы
Әлі жұмыс істеп тұр
Қырық екі әріптің әр бетінде ұлы жазушының саусақ табы қалған ғой
Дәл осы машинкамен небір дүниелер жазылды десеңізші
Аса бір толқыныспен сипап шықтым
«Мұны музейге бермедім әзірге» дейді жазушының жұбайы.
…Жазушының жалғыз ұлы Саян дүниеден озды дегенде, қалың қазақтың қабырғасы сөгілген еді
Марқұмның суреттері де жазушы үстелінде тұр
Қазақстанның көгалдағы хоккей федерациясын құрып, оны биік ­белестерге шығарған Саянның еңбегі әлі ел есінде
Оны Малайзия королі Сұлтан ­Салахуддин Абдул Азиз шах өз елінің ұлттық спорты саналатын көгалдағы хоккейді өркендету жолында ­Малайзия еліне келіп қанаттаса қызмет етуге шақырды
Бірақ өз елінің спортын дамытуды, атағын аспандатуды армандаған Саян бұл ұсыныстан бас тартып, көгалдағы хоккейді отанында дамытқан
Перзентінің осы бір ғана ісі Сафекең мен Бағдат апамыздың шаңырағындағы тәрбиенің қандай болғанын көрсетпей ме?
Осылай бас-аяғы екі сағатқа созылған әңгіме де мәресіне жақындады
Апамыз Сафекеңнің кітабын ұсынып тұрып: «Жастар оқымайды деген өтірік, оқиды олар
Мынау – Сафекеңнің кітабы
Оқы, жоғалтып алма
Жолын берсін.» деді.
Жиналып, киініп босағаға беттеп бара жатқанда: «Баяғыда Сафуан, Арқадан біреу келсе үйге алып келетін
Сөйтіп: «Бауырыңды алып келдім, қонақ қыл» деп жүретін
«Алматыға жолың түссе, соғып тұр, бөтен емессің ғой» деді апамыз
Көңілі бір серпіліп, алыстағы көктеміне тағы бір сапар жасап келген секілді
Жүзінен разылық байқала­ды
Қай тұста болмасын қамқоршы, қолдаушы болған Зәмзә апам да разы сияқты
Алыптың ауылына, қаламгердің қара шаңырағына бағытталған арнайы сапар айтқанымыздай болып, көңілден шықты.
Биыл Сафекеңнің туғанына 95 жыл толды
Қаламгердің бұл мерейтойы ескерусіз қалмас деген ниеттеміз.
Аян МЕЙРАШ
Қарағанды
