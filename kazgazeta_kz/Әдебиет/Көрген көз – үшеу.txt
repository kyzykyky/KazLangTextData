Кенжалы шешеннің бір жақын қа­рын­дасын Сасан би өз інісіне әперіпті
Қарындасы жүректі екен
Барған жерінде жер үшін болған қақтығысқа қатысады
Осында екінші жақтың бір адамы жас келін­шектің бұрымын кесіп әкетіпті.
– Бұрымыңды қай жерде кесті, үйде ме, далада ма, әлде соғыста ма? – деп сұрайды Сасан би келінінен.
– Соғыста кесті.
– Онда билігін өз ағаң – Кенжалы айтсын, соған бар, – депті, бір жағы Кенжалыны сынамақ болған Сасан би.
Бұрымын кескен жігітті ертіп келіп, төрелігін сұраған қарындасына ­Кенжалы да:
– Бұрымыңды қай жерде кесті, үйде ме, далада ма, соғыста ма? – деп сұрайды.
– Соғыста кесті.
– Онда оның құны жеңіл
Егер үйде кессе жарты құныңды, далада жай уақытта кессе лақты ешкі айып төлетер едім
Соғыста бұрымың түгіл басыңды да кеседі
Сондықтан бұрымыңның құны – айна, тарақ, сабын: Айнаға қара, сабынмен жу, тарақпен тара
Сонда шашың тез жетіледі, – депті Кенжалы қарындасына.
Оның әділдігін естіген Сасан би Кенжалыға қатты риза болыпты.
***
Жылқыларын барымтаға алдыр­ған бір әлсіз ауыл еліндегі бір пысығын Кенжалыға жіберіпті
Ол есіктен кіре бере:
– Ассалаумағалейкүм, алдияр, естіген құлақ – екеу, – депті де тұрып қалыпты
Кенжалы оған:
– Уағалейкүм, батырым, көрген көз – үшеу, қайта бер, – депті
Сонымен келген шаруасын бітірген кісі еліне қайта бет алыпты
Жолда қасына ерген серіктері, не болғанын ұқпай қалған болса керек, бұл не, қалай? – деп сұрайды.
– Біз қолды болған жылқымыз туралы екі түрлі хабар естідік, алдияр, оған сіз не дейсіз деп сұрадым биден: «Оның рас, батыр, жылқыларыңды айдап әкеткен жауды көрген үш куә бар
Сол арқылы өзім қайтарып берем, қайта бер» деді би
Сонымен біз кері қайттық деп түсіндіріпті.
