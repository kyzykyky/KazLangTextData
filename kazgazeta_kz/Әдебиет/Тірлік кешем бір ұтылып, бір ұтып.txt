Тұрсынай Оразбаева
АУЫЛҒА ХАТ
Ағатай, халың қалай, халың қалай?
Жан едің таппайтұғын нанын оңай.
Тоғыз сәби бұл күнде не күйде деп,
Қабырғам қайысады дамыл болмай.
Алматыдан базарлық – дәм ұсынып,
Ай сайын жетуші едім жан ұшырып.
Шыға алмай «Нарық – Мырза»
қыспағынан,
Отырған жанмын енді сағы сынып.
Адал еңбек – маңдай тер сенгендерің,
Сонан да ұсынатын ел де төрін.
Дастарқанын жүдетіп алды ма екен,
Жоқтан барды жасайтын жеңгем менің.
Қарсы ап жүріп тағдырдың бөгеттерін,
Бауырларым, сендер деп өбектедім.
Обалдарың кімге деп айтсам екен,
«Нарық» көңілін мұңайтқан бөбектерім.
АНА ТІЛІ ТУРАЛЫ ТОЛҒАНЫС
Ақыл-ойым жиі айтып Арға кеңес,
Жан сарайым секілді толған егес.
Бәріне үкім айтардай бір сөзім бар,
Атақ, яки бақ-дәулет арман емес.
Армандамын тірліктің ұзақ көшін,
Қалса болды бір белгі біз өткесін.
Қарапайым, жүдеулеу тағдырыма,
Нала боп айтпақ емен қыз өкпесін.
Музам берген
Сый-өнер –
Мол мұраммен,
Көліме аққу-арманды қондырам мен.
Лұқпан айтқан мың жасты жасап алам,
Қазақи ән-жырыммен, домбыраммен.
Арман емес апталу асыл дүрге,
Бұларменен бірікпес басым, іргем.
Бір арман бар –
Ұлы Күн сәулесіндей,
Тірлігіме шуағын шашып жүрген.
Болмаса да кемеңгер, ойға көсем,
Мен көксеген арманды ойласа екен.
Мәңгілікке ұзартып келешегін,
Ұрпағым ана тілде сөйлесе екен!
ЕЛІМЕ
Қай кезде де айтам сөздiң ашығын,
Көңілiмде құпия жоқ жасырын,
Өзiмшiл боп жаралмаған болмысым,
Жүректе тек iңкәр сезiм, ғашық үн.
Болмасам да ең ардақты, асылың,
Елiм, саған жырдың төгем шашуын.
Бiреулердей мiнiп алған желкеңе,
Қуанамын, болмадым деп масылың.
Асылдарың құшағында өзгенiң,
Бiрi мансап, бiрi байлық көздедi.
Имандылық оятпады санасын,
Қайдан таптық пенделiктiң өзге емiн?
Ырыс-құты шалқып жатқан өлкемде,
Аш ұлдарың несiбесiз мөлтеңдеп,
Масылдарың үлесiңдi басып ап,
Желпiлдейдi жауыр болған желкеңде.
Үмiт-шуақ тағдыр мұзын жiбiтiп,
Тiрлiк кешем бiр ұтылып, бiр ұтып.
Еркелерiң жабырқатқан жаныңды,
Жүрсем деймiн ән-жырыммен жылытып.
***
Кешiр, Апа!
Көршi үйдiң қызындай бола алмадым,
Басқаша өмiр сыйлады мол арманым.
Көк қасқасын көлденең қойып үйге,
Шiренiп кеп бiреулер қол алмады.
Жетегiне ердiм де «жыр-киенiң»,
Қалағаным сол болды — шын сүйерiм.
Құрбым тойда жүргенде, мен оңаша
Музамменен тiлдесiп, сыр түйемiн.
Жас ғұмырдың жалынды жыр-әнi боп,
Жансам дедiм iзгi ойдың шырағы боп.
Қақты бiрде арқамнан ауыл қарты,
Әкең жайлы жырларың ұнады деп.
Күндерiм аз болса да налымаған,
Жыр-гүлiмдi арнадым елiме әман.
Көршi үйдегi апа да мақтау айтып:
«Анаң қандай бақытты!» дедi маған.
Қайтпас ердей жорықтан, барымтадан,
Деушi едiм керегiңнiң бәрiн табам!
Кездерiм болды ма екен тiрлiгiңде,
Бақытты етiп, өзiңдi жарылқаған.
Құлпыртсам деп өсiрген гүл бағыңды,
Мазасыздық жайлаған бұл жанымды.
Дұғама қосып айтам әр күн сайын,
Өзiң жайлы жазылған жырларымды.
ӨРТОЛҒАУ
Жігерім мұқалғандай,
Жүйкем де жұқарғандай.
Келе ме жақсы күндер,
Жұбатып жұпар таңдай.
Еңкеймес еңсемменен,
Сол таңды көрсем деп ем.
Қасқырдың пиғылымен,
Бұл өмір өлшенбеген.
Делінген қағида жоқ:
«Болғанға көнсең де көн!»
Әділет – Хақ ісіне,
Сенімді ой сөнбеген.
Адами мұраттарға,
Құлашты кең сермегем!
Шындық сөз – семсерменен,
Діліне ел сенбеген,
Дүлейді жеңсем деп ем.
Бұл ойдан, бұл мақсаттан,
Айныман өлсем де мен!
ЖАЯУ МҰСА
Мен де сiздей жаяумын, Жаяу Мұса,
Көңiлден де кетпей жүр қаяу, құса.
«Аузы қисық болса да, байдың ұлы
сөйлейтiн» заман туды баяғыша.
Ел үлесiн бiреу мәз шайқап анық,
Ар-иманын кеткендей сайтан алып.
Өркениет дамыған бұл шақта да,
Сiздiң тағдыр тұр тағы қайталанып.
Ән-жырыңнан қайсарлық, от көремiн,
Жаяуларға күш берiп өткен едiң.
Ала-құла өмiрден жаным жерiп,
Мен де сiздей зорлыққа кектенемiн.
Кектенемiн өзiмшiл пенделерге,
Тойымсыздық санасын меңдеген бе?
Қайыры жоқ халқына сол байғұстар,
Сiздiң салған бiр әнге тең келер ме?!
Дауылпазым, даламның өр түлегi,
Ән-жырың да өзiңдей еркiн едi.
Сан мыңдаған жаяулар әнiңдi айтып,
Қанаттанып, рухтанып, серпiледi.
Жаяу жүрiп, Үш Жүзге шықты даңқың.
Қайда барсаң, ардақтап күттi халқың.
Даңқы тұрмақ, аты да аталмайды,
Сiздi жаяу қалдырған мықтылардың!
Аға
М.Ө.-қа
Көкелер көп нан піскен кеудесіне,
Көз тігетін өзгенің көмбесіне.
Сізге айтылған мадақты тыңдағанда,
«Атымтай Жомарт» менің келді есіме.
Бәрекелді, Ағатай, ұқсамайсыз,
«Жаңа өмірдің» кең көмей пендесіне!
Қиын-кыстау күн орнап жұртымызға,
«Нарық» заңы көнбейді ырқымызға.
Көлеңкесі түспейтін өз халқына,
Көпіреді біреулер ұрты қызған.
Биік қойып солардан бағаңызды,
Сүйсінеді кәрі-жас сыртыңыздан.
Талай көзде тұрса да тұнып қайғы,
Мақтау сөз көп қайырсыз ұлық жайлы.
Жылусыз сөз жүректі жылытпайды,
Адамдар-ай, бірі ұқса, бірі ұқпайды.
Бұл күндерден қалатын бір әділ іс –
Жақсы менен жаманды сұрыптайды.
Күндер келер былықтан тазаратын,
Сенем, талай пендеге жаза жақын!
Қайырымдыны Алла да сүйеді екен,
Демек, Аға, тірлікте озады атың!
* * *
Біреулердің үйін ит күзетеді,
Итіне де арнайы ас іздетеді.
Адамнан ит кадірлі мына шақта,
Табанға емес, жүрекке сыз өтеді.
Итіне де күтуші жалдап олар,
Сабын, сүлгі, желпуіш арнап алар.
Адамды емес иттерді жоқтасады,
Теле, радио, газетте жарнамалар.
Серуенге шығарып ерте-кеште,
Таза ауа жұтсын дейді таңғы бесте.
Көлік таппай адамдар жолда тұрса,
«Итекеңдер» заулайды мерседесте!
Мәскеу
