Кейінгі кезде жоғары оқу орындарында, орта мектептерде және колледждерде оқу бағдарламалары өмір талабына сай жиі ауысып тұратын болды
Дәлірек айтқанда, бұрын бес жылда бір рет өзгеретін оқу бағдарламасы қазір жарты жылда немесе жылына бір рет өзгереді
Бұл жайт сол бағдарламалар бойынша әзірленетін оқулықтардың сапасына да айтарлықтай әсер етеді. 
Осы мәселеге С.Асфендияров атындағы Қазақ ұлттық медициналық университетінің жанынан құрылған терминком мүшелері ерекше мән беріп, оқулықтардағы ғылыми терминдерді сүзгіден өткізу, сұрыптау, кемшін тұстарын түзеуге күш салып келеді
Бұл қиын әрі күрделі жұмыс болғанына қарамас­тан, оқулықтардағы ғылыми термин­дер­ді бірізге түсіріп, жүйелеу келе­шек маманның кәсіби құзыретінің дұрыс қалыптасуына септігін тигізеді
Онда екіұшты ой, қиыс мағына болмауы қажет
Сол үшін де терминжасам мәселесімен қазақ тілін жетік меңгерген тәжірибелі сала мамандарының айналысқаны дұрыс
Өйткені бұл терең талдауды қажет ететін келелі мәселе.
Жаңадан шыққан терминдерді ғылы­­ми айналымға, көпшіліктің қолданы­сы­на ендіру БАҚ-тың көмегімен жүзе­ге асырылатыны белгілі
Бірақ кейде басы­лым беттерінде жарық көріп жататын терминдердің сәтті баламасының табылмағанына қарап қынжыласың
Мағынаны түпнұсқасына сай бере алмайтын терминдер кездеседі
Осыған дәлел ретінде басылымдарда жарық көрген бірнеше сөздерді келтіре кеткенді жөн көрдім
Мәселен, қолданыста жүрген вход – кіріс, выход– шығыс, фундамент – негіз сөздері кейде өз ұғымына сай қолданылмайды
Бұл термин сөздер экономика ғылымында пайдаланылса, сондай-ақ география ғылымында да кеңінен қолданыс тауып отыр
Бұл сөздерді қолданғанда қазіргі терминдерге қойылар ортақ талапты, сапалылықты ескергеніміз жөн, яғни олар екіжақты мағына бермейтіндей болуы тиіс
Мысалы, «дәрі» деген сөзді естісек, тек қатты дәрілік қалыпты еске түсіреміз, ал «тұндырма» деген сөзді естісек, тек сұйық қалыптағы дәрі елестейді
Демек, ғылым саласындағы терминдер бір ғана мағынаны білдіргені керек
Мұның жасалуы әрі қалыптасуы өте қиын болса да, тынымсыз ізденіс арқылы табуға болады.
Медицина және фармация саласында еңбек етіп жүрген ғалым Мұхамбедия Ахметовтың да терминжасамдағы бірқа­тар ұсыныстары ақылға қонымды
М.Ахметов өз зерттеулерінде бас сүйек, кәрі жілік, т.б
сөздерінің бірге жазылға­ны дұрыс деген пікір айтады
Меніңше, мұны қолдауға болады
Өйткені термин сөздер­дің біртұтас болғаны ыңғайлы
Деген­мен, ғалымның ревматический деген сөзін ревматикалық дегеннен гөрі, ревматизмдік деп аударғаны әлдеқай­да дәл болар еді
Себебі бұл сөздің түбірі – «ревматизм» ғой
Соңғы кезде қолданысқа кеңінен еніп кеткен «процесс» сөзін «үдеріс, үрдіс» деп алып жүрміз
Терминжасаушы ғалымдардың арасында осы сөздерге байланысты дау көп
Кейбіреулер бұл терминді аударудың қажеті жоқ деген пікірде
Ендігі міндет – әртүрлі көзқарастарды екшеп, саралай келе белгілі бір терминге тоқтам жасау
Сонда ғана жұмысымыз жүйелі болмақ.
Дәулеткелді ҚИЯШЕВ, 
профессор
