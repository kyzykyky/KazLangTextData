Алматыдағы «Өнер» баспасынан «Аманат» атты кітап жарық көрді.
Бұл кітап Ұлы Отан соғысына қатысқан каһарман, Брест қамалын қорғаушы, соғыс және еңбек ардагері, ұлағатты ұстаз, білікті педагог, ел ардақтысы Әбдіразақ Мәмиевтің туғанына 100 жыл толу мерейтойына орай шығып отыр.
Кітапқа ардагердің көзін көргендер, қызметтес болған әріптестер, тағылымын алған шәкірттер және Мәми әулетін жақсы білетін азаматтар мен туған-туыс, ағайын, жұрағаттардың естеліктері, белгілі қаламгерлердің, зерттеушілердің туын­дылары, соңғы жылдар бедерінде табылған мұрағаттық деректер молынан пайдаланылған.
Кітап жастарды фашизммен қасық қаны қалғанша арпалысып, елін-жерін жаудан қорғаған аға ұрпақтың ерлігін қастерлеуге, әкелер рухына тағзым етуге үндейді.
Енді кітап кейіпкерінің өмір жолдарына кеңінен тоқталып өтелік.
Әбдіразақ Мәмиев 1917 жылы туған
1937 жылы Түрген педагогикалық училищесін үздік бітіріп, Жамбыл ­ауылында мұғалімдік қызметін атқарды.
1938 жылы Отан алдындағы әскери борышын Белоруссияның Брест қамалында өтейді
Онда 1941 жылға дейін әскери қызметін 123-ші атқыштар полкінің 2-ші батальоны 4-ші ротасының 3-ші снайпер взводында өтеді
1941 жылы 22 маусымда елге қайтамыз деген күні таңғы сағат төртте неміс-фашистері тұтқиылдан жасаған шабуылға қарсы тұрып, Брест қамалын ерлікпен қорғады.
Кескілескен қанқұйлы соғыста жауға өліспей беріспеуді серт еткен Брест қамалын қорғаушылар жаумен айға жуық ерлікпен, соңғы демдері қалғанша шайқасты
Ә.Мәмиев шайқаста ауыр жарақат алған командирі Григорий Ландышевті сұрапыл от-жалыннан аман алып шығады
Бірақ бәрібір анталаған жаудың қармағына ілінеді
Көптеген солдаттармен бірге Польшадағы «Бяла-Подляска» деген неміс концлагеріне түседі, оны тұтқыннан поляк партизандары құтқарады.
Кеңес жауынгерлерінің қатарына қайта қосылғаннан кейін ол 3-майдан құрамында Украинаны азат ету жолындағы соғысқа қатысты
1944 жылы Одесса қаласын азат етудегі жан алып, жан беріскен шайқаста ауыр жараланады
Тбилиси қаласындағы әскери госпитальда оң аяғына ампутация жасалып, емделгеннен кейін 1944 жылы қараша айында өзі мұғалім болған Кызыләскер ауылына оралады.
Әбдіразақ Мәмиев – Брест қамалын қорғаған 112 кеңес жауынгерінің қата­рында есімі аталған қаһарман
Фото­бейнесі, жеке құжаты сондағы мұражайға қойылған
Ұлы Отан соғысының ардагері.
Майданда көрсеткен ерліктері үшін: Украинаны азат етуге қатысқаны үшін «Қызыл Жұлдыз» орденімен, «СССР Қарулы Күштеріне 30 жыл», «Ұлы Отан соғысындағы жеңіске жиырма жыл», Ұлы Отан соғысындағы жеңіске отыз жыл», «В.И.Лениннің туғанына 100 жыл» медальдарымен марапатталды.
Соғыстан кейінгі жылдары Ә.Мәмиев Жамбыл ауылындағы орта мектепте мұғалімдік қызметін жалғастырып, жас шәкірттерді білімге баулыды
1953 жылы Қызыләскер ауылындағы бастауыш мектептің директоры болып тағайындалды
1977 жылы өмірден өткенге дейін ұстаздың еңбегін адал аткарып, ел құрметіне бөленді.
2004 жылы Қызыләскер ауылындағы мектептің ғимараты қайта салынып, Казақстан Республикасы Үкіметінің 2005 жылғы 3 наурыздағы қаулысымен «Жамбыл ауданының Қызыләскер ­бастауыш мектебіне, педагог Әбдіразақ Мәмидің есімі» берілді.
Қазақстанның еңбек сіңірген қайраткері, Алматы облысының Құрметті азаматы Тоққожа ­Естенов: «Әбдіразақ Мәмиев ағамыздың ұстаздық тағылымы әлі күнге дейін санама сәуле түсіріп, қандай қызметте болсын, жадымда жаңғырып, жолбасшы болып, ізгі істерге нұсқап тұрғандай болады
«Жақсының жақ­сылығын айт – нұры тасысын» дегенде дана халқымыз осындай абзал жандардың ісі өмірдің мәні мен маңызы екенін аңғартса керек
Артына өлмейтұғын мұра қалдырған асыл жандар салған арналы істердің желісі үзілмей, керісінше, жаңа, тың серпін алғандығының арқасында бүгінде еліміз ата-бабаларымыздың асыл арманы тәуелсіздікке қол жеткізіп, бақуатты ғұмыр кешіп келеді
Жүз жылдығын бұрын ойлаған жандардың ұлағатты тағылымы тамырын тереңге тарта беретініне сеніміміз мол» десе, ал алғашқы ұстазы жайлы Нұрихан Сейдақұлова былай ой өрбітеді:
«Иә, соғысқа бір аяғын қалдырып, елге оралды
Еңбек және соғыс ардагері, қаһарман қала Брест қорғаушысы – ұлағатты ұстаз Әбдіразақ ағаның есімі елге елеулі, қадірлі
Майданда ерлік, еңбекте екпінділік танытқан Әбдіразақ Мәмиев 1977 жылы дүниеден өтті
Артында тәрбиелі де, білімді ұрпағы қалды
Арман қуалап шартарапқа кеткен шәкірттері қалды
Еселі еңбегін, арлы игілігін ұмытпас ел-жұрты қалды
Алғашқы ұстаздың мейірім-шапағаты жүрегіміздің төрінен орын алды.
Әлі күнге дейін сол мейірім шуағы алақандай ауылымыздан жан-жаққа тарап жатқандай көрінеді маған».
Жақсының аты ұмытылмайды деген осы.
Нұркен Жандәулетұлы
