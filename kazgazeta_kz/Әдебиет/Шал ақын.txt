Қорқақ емей, немене қашқан кісі, 
Батыр емей, немене шанышқан кісі

Мың жылқылы байлардан несі кейін 
Оразасын үйінен ашқан кісі.
Қонбай, тастап кетер ме талды кісі, 
Ашуланшақ болады жарлы кісі

Ашуланса, қолынан түк келмейді, 
Орамына келтірер малды кісі.
***
Сөйлеп қал, сөйле, тілім, арыс келді, 
Алдыңа сөйлейтұғын намыс келді

Сөйлеп қал, кызыл тілім, осындайда, 
Кысқарып ұзын дүние, қарыс келді.
Сөйлеп қал, сөйле, тілім, иең келді, 
Алдыңа сөйлейтұғын жүйең келді

Сөйлеп қал, кызыл тілім, осындайда, 
Қысқарып ұзын дүние, сүйем келді.
Сөйлеп қал, сөйле, тілім, өлмей тұрып, 
Басыңа кезекті өлім төнбей тұрып

Сөйлеп қал, қызыл тілім, осындайда, 
Өзіңе жала, қауіп келмей тұрып.
Сөйлеп қал, сөйле, тілім, бақ барында, 
Басыңда сөйлейтұғын жақ барында

Сөйлеп қал, қызыл тілім, осындайда, 
Артымда мирас қалсын жастарыма.
***
Ханнан тақыт таярда 
Қарашы жұртпен қас болар

Байдан бақыт таярда 
Дәулетіне мас болар

Кәріден абырой таярда 
Аңдығаны ас болар

Жетесіз туған жігіттер 
Жиырма бесте жас болар.
***
Иман – қой, ақыл – қойшы, нәпсі – бөрі, 
Бөріге қой алдырмас ердің ері

Таяқты қатты ұстап қойшы тұрса, 
Жоламас ешбір пәле, шайтан-пері.
Арам болса, қашады су кісіден, 
Естімеген сөз шығар сұм кісіден

Кітап Құран айтқаны рас болса, 
Ұжмақ көрер бір жан жоқ бұл кісіден.
Жарлығы екі болмас хақ Құдайым, 
Жанында серігі жоқ, дақ Құдайым

Жанымды алсаң, Құдай, иманмен ал, 
Шайтанның қазасынан қақ, Құдайым!
