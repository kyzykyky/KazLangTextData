Педагогика ғылымдарының докторы, Қазақстан Рес­публикасы Білім беру ісінің құрметті қызметкері, педагог-жазушы, ақын, балалар драматургі, профессор Әдібай Табылдиев биыл 85 жасқа толды
Осыған орай Қазақстан Жазушылар одағында мерейтой иесінің шығармашылық кеші өтті.
Әдекең 1944 жылдан бері ұстаздық жолда, ғылыми-педагогикалық істе тер төгіп, татымды табыстарға ие болды
Ғылыми-педагогтық, әдістемелік еңбектер жазып, іс-тәжірибелері қолданысқа енді.
«Біз тәрбиеде халық тәжірибесіне сүйенеміз» деген Аристотель қағидасына сәйкес, ұстаз-ғалым қазақ халқының тәрбиелік тәлімдерін ұзақ зерттеп, «Қазақ этнопедагогикасының дидактикалық негіздері» тақырыбында докторлық диссертация қорғады
«Қазақ халық педагогикасы» («Қазақ этнопедагогикасы») ғылымының негізін қалап, оның пәндік мазмұнын айқындап, оқу құралдарын және оқыту бағдарламасын түзді.
«Қандай тәрбие болса да, ол ұлттық тәрбие деп аталынады, өйткені ол белгілі бір ұлттың тәрбиелік тәжірибесінде қалыптасып, сол ұлттың өз тілінде жүргізіледі», – дейді ғалым-ұстаз
Сөйтіп, ғалым «Ұлттық тәрбие» ғылымының негізін қалап, оқу құралын жазды
Оқу құралында ұлттық тәрбиенің ғылыми мазмұны, оны оқыту әдістемесі жан-жақты берілген
Ұлттық әдеп, ұлттық мінез, ұлттық ар-намыс, ұлттық мәдениеттің тәрбиелік мәні кеңінен ашылып, ұлттық тәрбиеде оның қолданылмалы әдіс-тәсілдері оқу құралында ғылыми-теориялық тұжырымдар мен кредиттік оқу жүйесі негізінде түйінделді.
«Оқу-тәрбие ісінің басты құралы – әдебиет» дейді педагог
Сөйтіп, ол балалар әдебиетінің барлық жанрында: тақпақтар, ертегілер, пьесалар, қойылымдар, скетчтер, интермедиялар, әңгімелер, сатиралық шығармалар жазды.
«Ана – біздің Күніміз,
Ананың біз – гүліміз.
Ұланды, Ана, қуантып,
Ұзақ өмір сүріңіз», – деп ақын-педагог балаларды ананы сүюге тәрбиелейді
«Әжем келді, алақай!», «Атамыздың батасы», «Кіп-кішкентай інім бар – күлімдеген Күнім бар», т.б
жүздеген тақпақтарында ақын-педагог отбасындағы тәрбиенің оралым тәсілдерін табады
Ақын өлеңдері жастарды Отанды сүюге, әдепті, инабатты болуға тәрбиелейді.
Педагог-жазушы балалар сатирасының қабырғасын қалап, скетчтер, интермедиялар, айтыс өлеңдер, сатиралық әңгімелер жазды, балалар сахнасын көркейтті
Жазушының «Бәрекелді, кірпі», «Кішкентай Кибернек», «Ғарышкер қоян», «Тентек балапан», т.б
ондаған шығармалары қуыршақ театрларында, мектеп сахналарында қойылып жүр.
Ғалым 1968-1980 жылдары «Қазақ Кеңес Энцик­лопедиясының» Бас редакциясында педагогика, тіл-әдебиет редакцияларын басқарып, Қазақ Кеңес Энциклопедиясы ғылымының негізін қалаушылардың бірі болды.

Смайыл Базарбай

Әдібай Табылды

Тіл – құдірет
Зейілім – құштарым – білімде,
Мейірім – ұстаным – ділімде.
Сана дық, ойларым – ілімде,
Даналық ой нәрі – тілімде.
***
Наз бейне, сабырлы төзіммен,
Аз сөйле көп мәнді сөзіңмен.
Байқа: «Тіл тасты да жарады»,
Айта біл сөзіңді сезіммен.
***
Сүйемін иманды дінімді,
Киелім – қастерлі ділімді:
Иланым – адамдық қасиет,
Иманым деп білем тілімді!
***
Ақыл – кен, салт нұры – діліміз:
Ақыл мен ой кейпі – тіліміз.
Ғаламның сыры мен қырларын
Ананың тілінен біліңіз.
***
Киелім – ұлттық тілімді
Сүйемін үйреткен ғылымды:
Сүймес ем қадірлеп халқымды,
Сүймесем тілімді, ділімді.
***
Сездің бе? Сөзбен ой молығар,
Сөздің де қисыны жолы бар:
Сөз туған ой қусаң, жөні бар, –
«Сөз қуған пәлеге жолығар!».
***
Мәнді сын – ой қуған шынығар,
Мәнісін ойлы жан ұғынар:
Әр сөздің саз, сәні, шыңы бар,
Нар сөздің өз мәні, құны бар.
***
Сездің бе? Сөз ұғар жануар:
Сөздің де әсері, мәні бар.
Сөз сәні өнерден танылар,
Сөз мәні тереңнен табылар.
***
Мәніссіз – жаттан сөз кекіген,
Маңызсыз – мақтан сөз көкіген.
Жалаң сөз – бос көбік көпірген,
Жаман сөз – өшпендік лепірген.
***
Қазақпыз – ғаламға танықпыз:
Азатпыз, ерлікпен алыппыз:
Өлең, саз, шеберлік дарыған,
Өнерпаз, шешен, мәрт халықпыз.
***
Ауызды тыймасаң кінәдан,
Жауыз-ды «былапыт» бұлаған:
Қырт сөзден аулақ бол, ол – кесір,
Бір сөзбен жау туы құлаған.
***
Өзімді зор тұтпан тым аса,
Сөзімді қабыл ал ұнаса.
Сөзімнен мін тапқан досымнан
Безінбен, өкпем жоқ сынаса.
***
Сөзіңе асса ой, ақылың:
Өзіңнен ой алам, жақыным.
Ананың тілімен жетіліп,
Дананың үйренем ақылын.
***
Ісіңе төрешіл – өз анаң,
Түсін де, мін түзе тез әман.
Анаңа қарсы кеп қағынба,
Анаға қайтарған сөз жаман.
***
Сөз – қару, жауыңа сілтесең,
Сөз зәру өз мәнін білмесең:
Әлемді бүлдірер бір-ақ сөз,
Пәлені көрерсің тілден сен.
***
Басқаның ұнатпай сын сөзін,
«Асқанмын» демейді кім өзін?
Ананың сын сөзін мойындап,
Баланың түзей біл мінезін.
***
Ақылын, ойын да, сырын да
Ақынның өзі айтар жырында.
Дарыны жол сілтер өмірге,
Жарығы – сөзінің нұрында.
***
Жалықпай үйренсем білімін –
Жарықтай сырлары ғылымның:
Тіліммен сол сырды ашамын,
Біліммен, еңбекпен ұлымын.
***
Арымдай аялап дінімді,
Жанымдай саялап тілімді,
Дінімнен үйренем өмірді,
Тіліммен үйренем ғылымды.
***
Домбыра – қазақтың жанысың:
Мол мұра – күй, жыры, әнісің.
Сөз-өрім күйіңмен толқытса,
Сеземін өмірдің мәнісін.
***
Өзімді ұққан жан болмады, –
Сөзімді ұққан жан қолдады.
Қор болмай өтермін, – сөзімді
Қорламай жүрсеңдер болғаны.
***
Саналы сөзімді аңдап ал.
Даналық сөзімді таңдап ал.
Білімді, сөзді ұғу үшін де,
Тіліңді үйреніп, қамдап ал.
***
Таңдай біл айтатын сөзіңді,
Талғай біл: сөз баурар сезімді.
Білгіш көп білем деп бөсетін,
Білгіш деп санама өзіңді.
***
Мұңдыға айтылған жылы сөз –
Құнды да, от берген ұлы сөз:
Құп алар Дос сөзін қамкөңіл,
Қуанар жазылып мұңы тез.
***
Тілінен бездірді «мәңгүрттік»,
Ділінен аздырды салғырттық:
Дінінен өгей қап өксіп жүр,
«Біліммен» не таппақ албырт қырт?!
***
Құнт қып, ділімді баптаймын,
Ұлттық тілімді сақтаймын:
Тарылды заманым, сөзімді,
Арымды ақшаға сатпаймын.
***
Ақындық қисыны қиын-ды,
Ақын қып, тағдырым бұйырды:
Қалыпқа салам да ел сөзін,
Халыққа ұсынам сыйымды.
***
Елдегі әдеп – ел ділінде,
Ел демі – домбыра үнінде:
Мәңгілік жасайды жыр, өнер
Жаңғырып анамның тілінде.
***
Сүйемін байлығым – тілімді,
Киелім – айбыным – дінімді:
Орнаймын көгіне жұлдыз боп,
Қорғаймын Отаным – күнімді.
***
Тереңнен ізденбей ғылымды,
Өреңнен асырмай білімді,
Сүйіп сен, білмесең тіліңді,
Биіктен таппайсың ілімді.
***
Сөз – менің құрыштай құралым:
Сөз – демім, ел бастар ұраным
Сезімнен тарайды жыр-әнім,
Сөзіммен ой мәтін құрамын.
***
Арымдай ардақтап тілімді,
Арымай зерттеймін ғылымды.
Данаға теңейді шәкіртім,
Санаға құя алсам білімді.
***
Жыршының сөзін ұқ арнаған,
Жыр сырын түсін ой-арнадан:
Жырын ол жүректен қозғап тұр
Сыры мол, білуге қарбалан.
***
Арымның туы деп дінімді,
Дарыным деп сүйем жырымды.
Жалындай лаулатқан сезімді,
Жанымдай көремін тілімді.
***
Дүние тану да, білім де
Діл жүйе – ананың тілінде.
Діліңді қадірле ер болсаң,
Тіліңді қорлама, «түңілме».


