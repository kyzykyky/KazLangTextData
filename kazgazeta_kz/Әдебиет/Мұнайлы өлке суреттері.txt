Қуат МЫҢТҰРҒАНОВ
Өлке жайлы сыр ақтарсам – дес бермеймін,
Оза шапқан сәйгүліктей төске өрлеймін.
Айтатын жырым да – сен, сырым да – сен,
Тіл жеткенше көркемдеп, кестелеймін.
* * *
Сор жағасы қонақтаған мұнаралар,
(Кезі жоқ ештеңені сұрап алар).
Бұрғышылар – мұнайды атқылатса –
Абыройдың биігінде тұрады олар.
Сар далаға тың түренді салыпсыңдар,
Жұлдыз боп жер бетінде жаныпсыңдар,
Бұрғышылар – әрдайым даңқың биік,
Қиындықтан қорықпайтын халықсыңдар.
Табиғатпен менің жаным егіз бе екен?
Қыр төсінде бұрғышылар, кен іздеген
Ағаштар бұтағында қонақтаған,
Топтанып торғайлар жүр жем іздеген.
Құшағын айқара ашып, жайған далам,
Осындай көрініске қайран қалам
Тамаша суреттерді көре тұрып.
Мен қалайша боламын, байқамаған…
Іздеріне тарихтың қайран қалам,
Қанатын болашаққа жайған далам
Жайылса төрт түлік мал кең төсіңде,
Құба жолда киіктерің сайраңдаған.
Абыройың жылдан-жылға асып жатыр,
Байлығың мұнай болып тасып жатыр.
Адамдар игілікке асырсын – деп
Құшағын қара жер де ашып жатыр.
* * *
Түсіп жатыр ағаштан жапырақтар,
Сары түске еніпті атырыптар,
Алдыңда қыс келерін сездіргендей.
Баяу ғана ырғалады, қалтырап тал.
Қаңбақтар домаланып қайда барар?
Жел тұрса ұшып-қонып сайда қалар.
Мазасыз көріністі көргеніңде,
Қалайша жаным менің жай таба алар.
Қасиетін жақсы білем , бұл араның,
Қалайша айтпай қалып тұра аламын,
Кеше ғана орнаған сор жағасы,
Сән бергенін қарашы мұнараның.
Мұнара биіксің-ау , көк тіреген,
Адамдар жүр қолымен от күреген,
Бұрғышылар бұрғылап мұнай тапса –
Байлығың тасып жатыр, көп тілеген.
Құстар қайтты жүрегімді жандырып,
Көкке қарап, көзімді ұзақ талдырып.
Төбемізден барады ұшып төтелеп,
Сағыныштың сырлы сазын қалдырып.
* * *
Көңілім алай-дүлей шақта мына,
Сырымды айтайыншы ақтарыла,
Келдің бе, айналайын, жабырқау күз,
Ән салып құстар қайтқан шақтарында.
Атырау облысы
