Белгілі журналист, «Егемен Қазақстан» газетінің шолушысы, Қазақстан журналистика академиясының жалпыұлттық «Алтын жұлдыз» сыйлығының иегері, Қазақстан Журналис­тер одағы сыйлығының лауреаты Айнаш Есалидің «Махаббатқа сенуге көмектесіңізші…» атты тұңғыш кітабы өмірге келді
Бұл кітап Қазақстан Республикасы Мәдениет министрлігі «Әдебиеттің әлеуметтік маңызды түрлерін басып шығару» бағдарламасы бойынша жарық көрді.
 «Автордың алғашқы кітабын «Өз суреті өмірдің» деп те атауға болар еді
Бесік пен бейіт арасында жүріп бара жатқан есті адамның әрқайсысы фәниден өмірдің парқын іздейді
Адам баласы тіршіліктің мәнін ізгілік пен имандылықтан, адамгершілік пен ауызбіршіліктен табатынын дәріптейтін жазбалар – өмірдің өзінен алынған оқиғаларға, сезімді селт еткізер сирек сәттерге, тіршілік түйткілдеріне құрылған.
Жасандылықтан ада журналистік пайымдар мен қызықты эсселер, нәзік новеллалар оймақтай ғана ойлармен адамзатқа мәңгілік ортақ болған сауалдарға са­пар шектіреді» делінген алғы сөзінде.
«Новеллалар», «Очерктер», «Жур­на­листің сыр-сандығынан…», «Эсселер», «Мөлтек сыр» атты бөлімдерден тұратын туындының қай-қайсысын алсаңыз да боямасыз өмір суреттеріне қанығасыз
Тақырып қою, оны аша білу аңғарымпаздықты қажет ететіні белгілі
Айнаш Есали өзінің журналистік шеберлігімен, журналистке тән қырағылығымен айтар ойын ұтымды жеткізіп, оқырман назарын өзіне бірден баурайды
Күнделікті өмірде біз мән бере бермейтін, ұсақ-түйекке балайтын мына жалған өмірдің тыныс-тіршілігін өз қаламына арқау етіп, кейіпкерлерін сөйлетеді.
Шығармаларын оқып отырып бірде езу тартсаң, енді бірде ұшқыр қиялға беріліп, өз ойыңмен өзің арпалысасың
Сан сауалға жауап іздейсің
Жинақтың құдіреттілігі де осында болар
Оқырманға түсінікті, жеңіл жазылған кітап автордың балалық шағынан бастап, бүгінгі күнге дейінгі өмірін көрсетеді
Мұқағалидай, Мұхтардай ақындармен қауыштырған Гүлфара Бегжанова есімді жас ұстазды есіне алып, журналистикаға қалай келгені жайында сөз етеді
Өзінің көрген-түйгендерін қағаз бетіне түсіріп, шеберлігін шыңдайды
Кітап сонысымен құнды
Біз әріптесімізге сәттілік тілейміз!
Бағдагүл МҰРАТҚЫЗЫ
