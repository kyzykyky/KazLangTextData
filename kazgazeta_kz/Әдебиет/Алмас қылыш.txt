Қоғамға көшбасшы ауадай қажет
Ол жазылмаған қағида
Ұлтты төрге сүйреу кез келген жұмыр басты пендеге бұйыра бермейтін қасиет
Ол үшін асқан талант пен қанына біткен өзгеден озық қасиеттердің жиынтығы болуы шарт
XIX ғасыр – қазаққа ноқта кигізіліп, қазыққа байлауға шақ тұрған мезет болатын
Қазақ тегінде қарғы бау көрмеген, бұғауланбаған ұлт
Алдындағы малын да байламайтын
Байлап, матап мал баққанды, мәңгілік бір орында тұрақтағанды жаны қаламайтын
Көшпенділік – басты мұраты
Сондықтан отаршылдық асқынған шақта қарсылық жасау, қан төгу үлкен ерлікпен пара-пар болатын. 
Саясатты, сол қоғамның бағытын түсіну, әлемдік қимылдарды бағдарлап, таразылау сол заманның белді иесіне бұйырар бақ еді
Сол әрекетті жасаған бірегей тұлға – Кенесары болатын
Абылайдың ақ жолын ұстап, хандықты қалпына келтірген еді
Осындай қиын-қыстау заманда хандық құрып, хан атану, ХVІІ ғасырдағы әскермен, заманынан мүлде қалық қарумен сол кездегі әлемдегі әскери күші теңдессіз патшалық Ресейге қарсы күрес жүргізу данышпан көсем мен парасатты реформатор ғана жасай алатын әрекет болатын
Сондықтан хан Кене өз заманындағы рухы басым, ойы озық, сараптамасы жойқын, саясаты сарабдал, жоспары нық үлкен батыр, пайымы ұшқыр азамат болатын, болмасқа амалы жоқ еді.
Өзінен әлдеқайда басым, зор империямен ашық күресу ақылды көп қажет етті
Орыстың әскери институтын, кадет корпусын бітірген талай офицерлері Кенесарының дала мектебінің түлегі екенін еріксіз мойындап, таңдай қақты
Еуропадағы басылым беттеріне жарыса жазды
Кәрі құрлықтың халқын дала реформаторының қимылдарына сүйсіндіріп, қошеметіне бөледі
Кенесарыны дала реформаторы деп айтуымыз керек
Отаршылдық құрсауындағы дала да хандықты қалпына келтіріп, өзінің мемлекет жобасын жасауы, бақайшағына дейін озық әскери техникамен қаруланған әскерге қарапайым сойыл, ­найзамен төтеп беріп, бітімге келу үлкен істің жемісі
Талай бекіністерді өртеп, орыстың білімді офицерлерін тұтқында ұстауы зор әлеуеттің нәтижесі
Біз оны толығымен реформатор деп мойындауымыз керек
«Қаһар» романында Кенесарының реформаторлық қиялдарын көптеп келтіреді
«Қазақтың басын біріктіруден, қасқырдың ­басын біріктіру жеңіл» делінген заманда біраз қазақтың басын біріктіріп, ержүрек қазақ жауынгерлерін атқа қондырып, Алатау асырып апаруы да үлкен реформаторлықтың нышаны
Мысалы, «Қаһар» туындысында аға сұлтан Қоңырқұлжа Құдаймендин Кенесарыны былай бағамдайды: «Кенесары дегеніңіз кекілікті ілуге әккі қуқұйрық тәрізді, сотқар әкесі мен тентек ағаларының соңынан жүріп, әбден шынығып алған, ұрысқа бірден кіріп кетпей Чириков есаул секілділер басқарған кішкентай жасақтарды қағып тастап, күш жинауда
Омбы генерал-губернаторына «Есіл, Нұра, Ақтау, Ортау, Қарқаралы, Қазылық, Жарқайың, Обаған, Тобыл, Құсмұрын, Қарқаралыдан Жайыққа дейін ата-бабамыздың жері еді, сендер соларды тартып алып, бекініс салып жатырсыздар, мал бағып, күн көретін бізге де жер керек» деп әлсін-әлсін хат жазып, жұртты дүрліктіре түсуде
Ақтау бекінісі салынды дегеннен бері тіпті өршіп алды
Қан төгіспейік, Ақтау бекінісін салмаңдар дейді»
Бұның өзі үлкен реформаторлықтың жүйе­сін­дегі әрекет
Үлкен ұрысқа бел шешпей, орыстың шағын топтарының көзін құртуы, жауынгерлерді жеңіс дәмі­мен рухтандыру, алпауыт орыс деге­нің­нің өзін жеңуге мүмкін екенін ұқтыра білуінің өзі үлкен пайымның аста­рындағы қимылдар
Адам қанын төккісі келмейтінін де баса ескертеді
Бейбіт мәмілеге келуді, елшілікті, қағаз жү­зін­дегі заңнамалылықты қалайды
Бұл да қазақ даласындағы тың бастамалардың алды.
Кенесары қанша алып күштің иесі, теңдессіз батыр, жауырыны жерге тимеген жан болса да ақыл-ой, білім керектігін жақтаған азамат
Өз заманының қарсылас табылмаған батыры, туған бауыры Наурызбаймен тілдесу сәтінде де «Қара жердің кіндігі қанша арамтер болсақ та қара күшке айналмайды екен
Ақылың мен қайратыңды екі жақтап ұстайтын білім керек
Содан ақсадық қой біз алдымен
Мен білім деп халықтың өзі іргелі еңсесін көтеретін даналықты айтамын» дейді
Өздері қанша қажыр-қайрат иесі болса да, алдына бес орыс қарусыз тап келсе үстінен өтетін айбары барын біле тұра, білімді көксиді
Өздерінің білімі орыстан қалық екенін ашық мойындайды
Кем тұсы, осал жағы екенін анық сезеді
Біліммен ғана мыңды жығатынын сезеді
Ақылды да, қайратты да ұстайтын білім екенін ұғады
Білімді тізгін ретінде пайымдайды
Бұл – өте үлкен тұжырым
Заманында атқа қонған қара күштерді біліммен басқару керектігін, ілім-білімді меңгеру ғана тыныш, еркін өмір сүрудің жарқын формасын жасай алатынына кәміл сенеді
Бұл – данышпандық
Қоғамындағы ұлы ұсыныс.
Көтеріліске жалғыз қазақ ұлты емес, көптеген ұлттардың қатысқандығы белгілі
Поляк, башқұрт, орыс, қырғыз, өзбек, қарақалпақ, түркімен ұлттары қазақ халқының азаттығы үшін қан төкті
Осының бәріне Кенесары мүмкіндік берді
Көтерілісті, азаттық жолын тек қазақ емес, интернационалдық сипатта жасағысы келді, бұл үлкен шешім, үлкен бастама еді
Өзінің хатшысында поляк халқының көтерілісіне белсене араласқан Юосиф Гербургті тағайындады
Зеңбірек құюды қолға алды
Әшірап деген башқұрт жігітіне қазақ шеберлерін қосып, зеңбірек жасатуы да алысқа көз тіккен мақсаттар нәтижесіндегі ойлар жемісі еді
Тұтқынға түскен өзге орыс солдаттарын азаптамады, барынша өз жағына шығаруға үгіттеп көндіріп бақты
Өз жақтастарын көбейтуге мол жұмыс атқарды
Өзіне көмек қолын созған рулардан салықты жинамады
Қолды тек батырлар ғана бастайтын болды
Батыр бастаған қолдың қарамағындағы қарапайым жауынгер батыр болуға ұмтылып, сол батырдың қимы­лын жасайды
Бұл да үлкен тұжы­рым
Барлығы қазақ даласындағы қаймағы бұзылмаған, қалыптасқан бір күйге тыңнан бастама еді
Тың бастамаларды көтеріп, дала аясында орнықтыра білген Кенесары өз қоғамындағы дала реформаторы еді
Қазаққа бейтаныс дүниелерді көрсетіп, қолымен жасатып, көзімен көргізді.
Б
Нұр-Мұхаммед,
музей қызметкері
Ақтөбе облысы
