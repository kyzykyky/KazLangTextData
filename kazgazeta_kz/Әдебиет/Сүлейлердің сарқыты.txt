Барабаншы бала
Ата-бабаң күн-түні,
Көлден балық аңдыған.
Ал сен болсаң бір күні,
Құлап түстің шаңғыдан!
(Журналистік фольклордан)
О бастан белгілі бір жайт бар
Теңіз жағасында туып-өскен балалар денелі келеді
Себебі, балықтың құрамындағы фосфор адамның сүйегін ірілендіреді деседі
Біздің кейіпкеріміз, жампоз жыршы Берік Жүсіпов те Аралдың алпамсадай перзенттерінің бірі
Жалпы, бұл өңірде тұрқы шағын, қолтоқпақтай жігіттер ұшыраса бермейді
Негізінен еңгезердей ер-азаматтарды көбірек көресің
Бірақ бойы теректей, алақаны күректей біздің жалпақ жырау солардың ішінде ерекше еңселеніп тұрады
Соған қарағанда ол бала күнінде Аралдың балығынан балық қоймаған секілді көрінеді маған.
Беріктің біздің ортамыздағы тағы бір лақап аты – Кәлен
Иә, кәдімгі Әбдіжәміл жазған «Қан мен тердегі» екі тізесі аттың құлағын қағатын дәу Кәленді айтып отырмыз
«Қан мен терде» суреттелетін ауыл – осы Беріктің туып-өскен жері
Оның үстіне Кәленнің түптұлғасы Беріктің бір жақын туысы деген әңгіме ілгеріден айтылатын
Ағасы ма, нағашысы ма, әйтеуір алыс емес
Кейін өзінен сұрағанымызда «Ол – менің түп нағашым Көптілеудің прототипі», – деген
Енді Беріктің Кәлен болмаған несі қалды? Бір басқосуда осы сұрақты әлемге әйгілі Әбенің өзіне қойғанымызда «Көркем шығарманың кейіпкері жиынтық бей­нелерден тұрады ғой», – деген де қой­ған
Жиынтық болса, бола берсін
Бә­рібір Беріктен артық Кәленді табу оңай емес.
Ал енді бар ғой, осы біздің Кәлен өмірі қарап жүре алмайды
Бірде ол бұла күші бойына сыймаған соң Шымбұлаққа барып шаңғы тебеді
Жеті атасынан бері шаңғыдан түспеген адам құсап, биіктің ұшар басынан құлама жармен құлдилап, төмен қарай зыр ете қалмақ болады
Былай қарасаң, тіпті де қиын емес сияқты
Жанындағыларға зер салып еді, бәрі де шаңғыны еркін ерттеп, оп-оңай сырғып барады
Ау, сонда бұл кімнен кем? Ендеше, жібер аттың басын… Тілдей шаңғыға тағдырын байлаған Тау­соғар шың басынан бір-ақ қарғыды
Шымбұлақтың бүкіл тарихындағы осы бір аса сәтсіз секірістің кесірінен жұртқа танымал жалпақ жыраудың шаты айрылып кете жаздады
Қайта ылдым-жылдым тез қимылдайтынының арқасында әупірімдеп аман кетті әйтеуір
Бірақ теректің діңіндей тегеурінді аяқтарының біреуі біразға дейін доға тәрізденіп илігіңкіремей қалып, «орақ пен балға» деген теңеуге ілік болып жүрді
Содан Шымбұлақтағы оқыс оқиға туралы ылғи «ш» әрпінен басталатын мынадай шумақ шығардық.
Шымбұлақта шаңғы теуіп бұл ағаң,
Шыңға шығып, шыңырауға құлаған.
Шатқаяқтап, шаты айрылып жатса да,
Шамырқанып, шыдаудай-ақ шыдаған.
Жалпы, жасынан тентектеу болып өсті
Ұрынарға қара таппай жүретін
Әке-шешесі кейін келіп қоныстанған Жалағаш қыстағының №14 жылжымалы мехколонна тұсындағы бөлігінде тұрды
Максим Горький көшесі, 3 үй
Аулаға екі терек егілген-ді
Біреуі өсті, екіншісі қурап қалды
Ол туралы сәл кейін…
Берік жастай музыкаға құмар болды
Бірақ соның қай түріне икемді екенін өзі де білмейді
Әдепкіде барабаншы болғысы келді
Себебі, теледидардан көріп жүрген концертінде барабаншы жігіт басын бұлғақтатып, екі иығын жұлып жеп отырады
Оның белсенділігі соншалық, Берікке бүкіл эстрадалық ансамбльді сол басқаратындай көрінетін
О бастан бастық болуға кет әрі емес балаға бұдан артық не керек?! Жұмысы да аса қиын емес секілді
Дауылпаз тектес аспаптарды жинап ал да, әрқайсысын сәтімен салдырлатып отыра бер
Содан үйдегі қазан мен кәстрөлдің бәрін маңайына үйіп қойып, қолына ілінген қос таяқпен сабалады-ай келіп
Өзге дүниенің бәрін ұмытты
Аула ішіндегі «соқпалы аспаптар ансамблі» төңіректі азан-қазан қылды
Өзі образға әбден кірді де кетті
Кәнігі барабаншыларға еліктеп, анда-санда басын бұлғаң-бұлғаң еткізіп қояды
Қанша ойнағаны есінде жоқ
Бір кезде біреудің «Әй!» деген даусынан селк ете қалды
Жалт қарады
Қолынан таяғы түсіп кете жаздады
Көршісі – Әшір деген кісі шарбақтан асылып қарап тұр
Шомбал қазақ, өзі үнемі киік атады
Оның бәрін іргелес тұрған сарайға жинайды
Сарай екі үйге ортақ
Киігі бар жағы оныкі, киігі жоқ жағы бұлардыкі
Көршінің қолағаштай мұрнын көргенде жым болды бұл
Әдепкіде мазамды алдың деп ұрса ма деп, шошып қалған-ды
Бір жағынан қатты ұялды
Небәрі 4-ші кластың баласы ғой
Ал Әше­кең болса, сәл ойланып тұрып, «Сенен жақ­сы музыкант шығуы мүмкін», – деді
Сөйтіп, мұның өнердегі алғашқы талпыны­сына кәнігі әнші емес, кәдімгі аңшы баға берді.
Бала кезінен әр нәрседен хабардар болып өсті Берік
Кітапқа да үйір
Білте шамның жарығымен түнімен кітап оқыған Горькийдің көшесінде тұрғаннан кейін онсыз тағы болмайды
Аңшыдан бата алғандыкі ме, әйтеуір мылтыққа әуес болып, құс-пұс атуға құмарлығы ерте оянды
Ауылдан аулақтағы қалың жыныстың арасына барып, жөнімен атса, Берік бола ма?! Нәпақаны жақыннан табуды ойлап, үйдің ішін бекініске айналдырып жіберді ғой
Әкесі Мырзалы соғысқа қатысқан, құлағы тосаңдау адам еді
Сондықтан артық-ауыс дыбысқа елең ете қоймайды
Көбіне-көп от жағатын бөлмеде ұйықтайды да жатады
Арада үш есік бар
Залдың есігі, дәліздің есігі, шалдың есігі
Бұл залдың терезесінен қарап отырып, кептер аңдиды
Кептер де көп ұзатпайды
Көрші үйдің шатырына қонады
Терезенің желдеткішін ашады да, қағып түсіреді
Жарықтық, ПМК-ның қоржын тамдарының шатырының жонарқасын кептер атуға таптырмайтындай етіп салған ғой
Кәдімгі шын оқ
Мылтығы – он алтыншы калибрлі қосауыз
Шал бұл сойқанның үйде отырып-ақ бүкіл кептерді жайпап жатқанын білмейді
Ал үй ішінен ұзамайтын аңшылық кәсібіне баланың өзі дән риза
Атқан оғы мүлт кетпеген майдангердің ұлына кептер-септер дегенің не тәйірі?!
Кептері кұрғыр жуық арада қона қоймаса, орындықта отырып оңтайлы сәтті күтеді
Бірде мылтықтың патроны жоқ жағының шүріппесін қайырып, басып ойнап отырды
Шешесі үйде жоқ-ты
Бір кезде ойланып кетіпті
Қаруының қандыауызына жағын сүйеп, беймарал жайғасқан еді
Байқаусызда патроны бар жақтың шүріппесін басқанын аңғарып үлгерді
Гүрс ете қалды
Көзі жыпылықтап отырып, аман екенін сезді
Маңдайына май басыла жаздады
Бөлменің төбесі тесіліп қалыпты
Үйдің іші көк түтін
Жүгіріп шалдың бөлмесіне барса, ұйқыны соғы-е-еп жатыр, жарықтық
Енді шешесі келіп қалмаса екен… Есікті жылдам ашып, бөлменің ішін желдетіп алды
Ойылған жерді қолына ілінген әлдебір шұлықпен бітеп тастады
Ешкім ештеңе сезген жоқ
Кейін шешесі шай ішіп отырған кезде «Мынау ненің иісі өзі, жетпегірлер темекі тартқан ба?», – деді
Оқ-дәрінің иісі екенін қайдан білсін?
Елу теңгенің көлеміндей сол тесік үйде әлі бар.

Жыршылардың жүйрігі
Жампоз жырдың тұйғыны,
Жоқ ешкімге жалтағы,
Жыршылардың жүйрігі,
Жыраулардың жалпағы!
(Журналистік фольклордан)
Мектепте нағыз сойқанның өзі болды
Аядай кластың ішінде бүкіл қыз сабақ аяқталғанша бұдан сақтанып отырады
Көбісі үзілісте сыртқа мұғаліммен ілесе шығады
Сонда да есебін тауып, әйтеуір біреу-міреуді қармап қалуға тырысады
Мұны комсомол жиналысына да жиі салады
Оқу ісінің меңгерушісі Базаркүл апай өзгеше жазалайды
Орыс тілінен сабақ беретін Валентина Ивановнаның да бұған емешесі құрып тұрғаны шамалы
Өзінше ділмәрсіп, «орысша оқуға болмайды, тек қазақ әдебиетін оқиық» деп мәселе қойған соң оны кім жақсы көрсін!?
Жұрттың бәрі мұның соңына ит қосып қуалап жүргенде жақтайтын бір-ақ адам бар
Ол – Жалағаштағы өзі оқитын №202 мектептің директоры Әли Еркебаев
«Менің атым Қожа» фильмінде Қожаберген Қадыровты бүкіл мұғалім жабыла жазғырған кезде мектеп басшысы ғана қорғап шығатын еді ғой
Әлекең де солай
Әйтеуір осы сотанаққа бүйрегі бұрып тұрады
«Түбі көрерсіңдер, бұл ертең адам болады», – дейді
Әркім сыйлағанның құлы
Бұл да қарыздар қалмайды
Сабақтан кейін Әли ағайдың үйіне барып, отынын жарып, көмірін тасып береді
Өзі шаруаға епті әрі сондай қарулы
Қара жұмыс десе, жанып кетеді
Маңдайының терін тамшылатып, бір өзі он адамның жұмысын істейді
Әп-сәтте біраз шаруаны тындырады
Баладан тапшылық көрген Әли аға осыны көріп күрсінеді де қояды.
Директордың досы болған соң кейде дандайсып, сабаққа бармай қоятыны бар
Бір ғажабы, Беріктің сабаққа бармағанына әкесі ешқашан ренжімейді
Тіпті мүлде қойып кетсең де, шаруасы болмайтындай кейіп танытады
Тек сол күні сілікпеңді шығарып, үйдің шаруасына жегеді
Малдың астын тазалайсың, қораның қиын ойып, көңін шығарасың
Алақаныңның терісі күлдіреп, екі қарың салдырап қалады
Содан сабақ қайдасың деп тартып отырасың
Кешке дейін азап көргеннен класта қыздардың бұрымын тартқылап, қызық қуып жүргені жақсы емес пе?! Көп ұзамай майдангер Мырзалының халықтық педагогикасы ғажайып жемісін бере бас­тады
Беймаза бала қорадағы қи мен көңнен қашып, мектептен шықпайтын болып алды
Сөйтіп, ол бірте-бірте сабақты жақсы оқитын үлгілі оқушыға айналып келе жатты.
Тентектігі сонда да қалған жоқ
Әлиакбар деген досы бар еді
Жай дос емес, өнерлі дос
Ол – домбырашы, бұл – жыршы
Бір күні екі сері СМУ-дың арғы бетіне, қызға баратын болды
Мінездері аса жуас болмаса да, батылдық үшін «Медвежья кровь» деген шарап ішті
Аюдың қаны аш қарынға түскен соң, екеуі біраз нәрсені дәлелдемек болғанға ұқсайды
Ақыры бұл қылығы да бүкіл елге мәлім болды
Берік, сөйтіп, Еркебаевты жерге қаратты
Аудандық комсомол комитетінің өкілдері келіп, мектепте арнайы педсовет өткізді
Аюдың қанын ішкен екі дос комсомолдан шықты.
Комсомолдан шықтық деп қайғырып отырып алған жоқ бұлар
Әлиакбар екеуі өнерін жалғастыра берді
Бұл кезде Беріктің репертуарына бірталай дүние қосылған-ды
Аңыратып Қоразбаевтың «Қара кемпірін» айтады
Мұқағалидың «Жапырақ жүрек жас қайыңын» толғайды
Бірде Жалағаш ауданының Аққошқар ауылында белгілі фольклоршы, мұра жинаушы Мардан Байділдаевтің алпыс жасқа толуына арналған жиын өтті
Сол шараға Алматыдан Сағи Жиенбаев пен Иранбек Оразбаев арнайы келді
Қызылордадан ақын Қомшабай Сүйенішов пен жырау Алмас Алматов қосылды.
Бұл кезде Берік Жалағаштың көшесін шаңдатып жүрген-ді
Оны Ғарифоллла Құрманғалиевтің шәкірті, «Алтын арай» ансамблінің әншісі Жорабек ағасы ұстап алып, өзімен бірге ертіп кетті
Осы жолы әйгілі мұратанушы Мардан Байділдаев мұны бірінші рет көріп, жыр айтқызды
Тегін бала емес екенін бірден байқады ол
Беріктің жасы бұл кезде он алтыда еді.
Марданның Жалағаштағы тойында сахнаға шыққан Берік тағы да «Қара кемпірдің» үйреншікті мақамына сала бастаған
Иранбек ағасы арт жақта тұрып күндей күркіреген даусымен айғай салды
«Әй, айналайын, «Қара кемпірде» нең бар-ей сенің?! Онан да Сырдың термесін айтсаңшы»
Содан бұл бірыңғай жыршылық өнердің жолына түсті
Ән өнеріне ақжолтай болған «Қара кемпірден» өстіп зорға ажырады.
Осы тұста Жалағаштың іргесіндегі ауылда тұратын талантты әнші қыз, айтыс ақыны Лена Әбдіқалықова көптің көзіне түсе бастаған
Сол жылы облыста өткен көркемөнерпаздар байқауында Лена, Әлиакбар, Берік үшеуі үш номинация бойын­ша бірінші орын алып келді
Жарықтық комсомолдың ашуы қатты болғанымен қайтуы да тез еді ғой
Аудандық комсомол комитетінің бірінші хатшысы Тұрсынбек Тұрлашевтың өзі келіп, екі достың маңдайынан екі рет сүйіп, комсомолға қайтадан өткізіп кетті.
Мектепте алғашқы әскери дайындық пәнінің жоспарына сәйкес 9-шы класс оқушыларын автомат атуға алып баратын дәстүр бар еді
Бұл бір ауқымды науқан
Бүкіл совхоздардың, оған қоса Жалағаштың төрт мектебінің оқушылары түгел жиналды
Нысана көздейсің, мергендігіңнің шамасын байқайсың әрі ер-азамат екеніңді сезінесің
Мұның кәдімгідей жыршы ретінде атағы шығып қалған кезі
Мұғалімдер мен оқушылар үш күн бойы оның термелерін тыңдады
Автомат жайына қалды
Сөйтіп, бұл жолы ол өзін мылтықсыз майданның қаһарманы сезініп қайтты.
Жалағашта жүргенімен өзінің кіндік қаны тамған Арал-Қазалы аймағының дәстүрлі жыршылық өнерін жалғастырды
«Көмейден құйылады жырдың басы, Өлең­нің тасығандай дариясы» деп Нұрпейіс ақын айтқандай, өңір өнерпаздарына тән көмейден жырлау машығын бала күнінен меңгеріп алды
Айналасындағы өзге жыршылардың жыр айту мәнеріне қарап, бұл өнердің мың-сан тәсілін игере бастады
Сөйтіп, Сыр сүлейлерінің арасында бесіктен белі шықпай жатып талассыз мойындалған тағы бір Көмей жырау пайда болды.
Киелі өнердің Кәлені
Өйтіп-бүйтіп қиыннан,
Өткел тауып келеді.
Өрелі өнер бұйырған,
Өз елінің Кәлені!
 (Журналистік фольклордан)
Кішкене күнінен құймақұлақ болып өсті
Өзінің ірілеу екенін сезген соң Алпамыс батыр секілді бірге ойнаған балаларын өлтіріп аламын деп қорыққан шығар, қатарластарынан гөрі үлкендерге үйір болды
Ел ішіндегі сөз білетін қарияларды жағалады
Сырдың арғы беті мен бергі бетін түгел шарлап, үздіксіз мұра жинап келе жатқан Кеулімқош Тәңірбергенов, Ізжан Жалғасов, Тілеуберген Төребеков, Зайыр Рахатов, Мырзағали Ақжолов, Бай­нияз Желдербаев, Манап Көкенов, Ақанжан Келімбетов, Өмірзақ Ахметов, Әлім­жан Суханберлин сынды ағаларымен армансыз сырласты
Добалдай магнитофонын арқалап, үнемі ауыл аралап жүрді
Бы­лайша айтқанда, балалық шақ болмады онда
Бір жағынан осылай бірнәрсеге алаң бол­ғаны да дұрыс бопты
Әйтпесе, тентек неме әлі де біраз дүниені бүлдіріп бітер ме еді?!
Мектеп бітірген соң консерваторияның халық әні кафедрасында білім алды
«Өз әлімше ақыл-ойым дария, Мен бір жүрген отыздағы қария
Ата салтым – домбырамен жыр айту, Ал бастығым – профессор Жәния!» деп өзі әзілдейтіндей, қазақ өнерінің қара шаңырағы тарпаң талантты көп нәрсеге үйретті
Әсіресе, әйгілі әнші Бекен Жылысбаевтың «мына баланың табиғи даусын сақтаңдар, «постановка» қойып әуре болмаңдар» дегені, Әсия Байғаскинаның сольфеджио мен гармониядан берген әсерлі сабақтары, Саида Еламанованың үнемі қамқорлық көрсеткені, Сайра Аманованың өзгеге қатал болса да, бұған мейірімі түсіп, сабақ үстінде «жеңеше» деп еркелеуіне ерік бергені ерекше есінде қалды
Оқу бітірген соң консерваториядағы өз кафедрасына оқытушылыққа шақырылды
Бұл берекелі ұжым шеберлікті шыңдау мектебі болды
Кейінірек осы кафедраның меңгерушілігіне бекітілді
Дегенмен, ол халық әні кафедрасындағы басқа да танымал әріптестері секілді консерваторияға келгенше дүйім жұртты аузына қаратқан эпик жыршы атанып үлгерген-ді.
Біздің Сыр бойында репертуары мол, ел ішінде мойындалған жыршыны «жырау» дейді
Қаршадайынан қалың жұрттың алдында жүрген Берікке де сүлейлер елі «жырау» деп ен тағып, мөр басқан
Соған қарамастан ол өзін «жырау» деп атағанды онша ұнатпайды
Ол – Сыр бойының жыршылық өнерінің тарихындағы айрықша құбылыс
«Жырдың жерұйығы» атанған аядай ауылдан шыққан жыраулардың даңқы алысқа кеткені мәлім
Сол мектеп өкілдерінің ішінен аса дарынды үшеуінің есімдері ерекше аталады
Олар – өткен ғасырдың жетпісінші жылдарында жарқырай көрініп, қысқа ғұмырында дүйім елді таңғалдырған, Мәскеуде оқып жүргенде қапылыста қаза болған Көшеней Рүстембеков, білімі мен білігін қатар өрбітіп, қазақ өнерін әлемге танытқан Алмас Алматов, бала күнінен дара даусымен, ерекше қабілетімен, ғажайып зердесімен жұрттың ықыласына бөленген Берік Жүсіпов.
Музыка мамандары оған бірден назар аударды
Алматыға келген соң теледидардағы терме туралы хабарлардың тұрақты қонағына айналды
Өзінің жеке шығармашылығына арналған телебағдар­ламалар да жиі көрсетіліп жатты
Сөйтіп, ол өнердегі бақ-берекесін ертерек тапты
Ол жыр айтқанда аумағы атшаптырым залдың ішіндегі өзге дыбыстың бәрі жайы­на қалады
Кең тынысты зор дауыс ешкімді қыбыр еткізбейді
Сені еріксіз еліктіріп, Сыр бойына жетелеп әкетеді, одан соң көне дәуірдің иіріміне түсіріп, оғыздар әлемінен бір-ақ шығарады
Әрі жыр тыңдатады, әрі жыраулар рухына қанықтырады, әрі өзін молынан таныстырады
Егер Берік сайын даланың төсінде жырласа, даусы алты қырдың ар жағына еркін жететіндей көрінеді де тұрады.
Беріктің болмыс-бітімі арғы тегіне байланысты
Өз жұртына әуел баста жыр қонған
Жалпы, Жақайым әулеті ақыннан аяқ алып жүре алмайды
Оның ішінде бүгінгі қазақ поэзиясының белді өкілдері де жетіп артылады
Түбін қуалап келсек, арғы аталарынан тараған ұрпақтардың арасынан әйгілі «Сартай батыр» дастанын жазған Нұрмағамбет Қосжанов, эпикалық жыршылық үрдісті ұстанған қиссашы Бораштың Төлеуі, Жақып сопы, Жүсіп би, әкесінің немере ағасы Төлеген шайыр сынды өлең өрген, сөз саптаған жампоздардың тұлғасын аңғарамыз
Ылдидан салса төске озған сол өңкей жүйріктерден бұған бірдеңе жұқпады дейсің бе?!
Нағашы жұрты да осал емес
Кішкененің алты баласының бірі – Жолшорадан атақты «Сегіз қасқа» деген өнерпаздар тобы шыққан
Бұлар – сал-серілік үрдісті ұстанған ерекше қабілет иелері
Қазалы өңірінде Қабыл қасқа деген танымал адам болған
Ол – Беріктің шешесі Ұлмекеннің аталас ағалары
Кейіпкерімізді «Қасқа Берік» дейтініміз содан! Тіпті қайын жұрты да өнерден құралақан қалмаған
Келіншегі Гүлфайруздың әкесі – Арал өңіріне белгілі Сәуелхан ақын
Сөйтіп, ол дәстүрлі ақын-жыраулар мектебінің үштағанында нық тұр
Қасқа Берікті басқа Беріктен даралап көрсететін нәрсенің бірі осы.
Айтпақшы, біздің Қасқа жыраудың басқа жыраудан елеулі айырмашылығы бар
Алла тағалам оған жазу өнерін де мол дарытқан
Жазғанда да оқырманы бас көтермейтіндей етіп жазады
Әр сөйлемі орнында тұрады
Әр сөзі кестеленіп түседі
Бірде мен оның кезекті кітабы шыққан кезде Сыр бойының тағы бір жас дүлдүлі Берік Саймағамбетовке «Іні Берікке ірі Беріктен!» деп қолтаңба бергенін көрдім
Тұрқы қолтоқпақтай ғана жұдырықтай жыршыға бұдан артық қандай жылы сөз керек?! Берік Жүсіповтің жиырма бір жасында «Мырзастағы жыр мектебі» деген алғашқы кітабы шықты
Консерваторияның үшінші курс студенті Арал аймағындағы жырдың Жидебайы саналатын Мырзастай мерейлі мекенге осылайша өлмес ескерткіш орнатты
Қаршадай баланың жұқалтаң кітабы кейінгі сүбелі еңбектеріне жол ашты.
Бұдан соң ол өнеріне титтей де көлеңке түсірмей, фольклортануға бет бұрды
«Сыр бойының жыраулық-жыршылық дәстүрі» деген тақырыпта диссертация қорғап, филология ғылымының кандидаты ғылыми дәрежесін алды
Ал кейіннен ғылыми еңбек қорғайтын кеңестің демі бітіп қалуына байланысты «Эпикалық жыршылық дәстүрдегі репродуктивті-туындатпа, креативті-шығармашылық егіз қосарлану проблемасы» деген тақырып­тағы докторлық диссертациясын қорғап үлгере алмады
Осыған орай Ақселеу Сейдімбек ағасының: «Берікжан-ау, сенің мына тақырыбыңның өзінен бір кандидаттық қорғауға болады ғой», – дегені бар
Жыршылық өнері арқылы жеткен жетістіктері де жалғасып жатты
«Дарын» мемлекеттік жастар сыйлығын, ТҮРКСОЙ-дың «Мұрагер» сыйлығын иеленді.
Белгілі әдебиеттанушы, профессор Темірхан Тебегенов оны жыл сайын халықаралық балаларды қорғау күнімен құттықтайды
«Алпамсадай немені неге құттықтайсыз?» – деп сұрасақ, елгезек Темкең: «Ау, бұл да бір біздің дәу баламыз емес пе?», – деп жауап береді
Шамасы, Темірхан аға кейіпкерімізді бала күнінен құттықтауға әбден дағдыланып, оның қырықтың қырқасынан асып, елуге бет алғанын естен шығарса керек.
Темкең қанша жерден бала десе де, екі иығына екі кісі мінгендей еңгезердей Берік­тің тұлғасы биіктеген үстіне биіктей түседі
Күректей алақанының салалы саусақтарымен қос ішекті бебеулете жөнел­генде қара домбыраның мойны қылқиып, бір сәтке қылғынып қалғандай болады
Сәлден соң домбыраның да, жыршының тынысы ашылып, кеңінен көсіледі.
Түр-тұлғасы кәдімгі Кәленнің өзі
Тура «Қан мен терден» мына заманға көшіріп әкеліп, жібере салған ба дерсің
Атқа мінсе, мұның да екі тізесі құлағын қағады
Құлағын қаққаның не, анау-мынау атыңның белін үзіп тынады
Бүгінгінің Торшолақтары оны көрсе, безіп кетеді
Киелі өнердің Кәлені ол.
Қос теректің сыңары
Денелі әрі дарынды,
Дауысы жер жарады,
Дариядай арынды,
Дәстүрлі әннің маманы!
(Журналистік фольклордан)
Кейіпкеріміздің қазақ дәстүрлі өнерін дамытуға сіңірген еңбегі өлшеусіз
Алдымен халықаралық «Шарк Тораналари» (Самарқан, 2001), «Түрік дүниясы ұзандары» (Анкара, 2000) фестивальдерінде топ жарды
Кейіннен Иранда (Тегеран, 2005, 2010), Пазырықта өткен (Алтай, 2004) қайчылардың халықаралық конкурстарында жеңіске жетті
Домбырасын қолға алып, әлемді шарлап, Германия, Бельгия, Қытай, Голландия, Түркия, Америка, Иран, Ресей, Өзбекстан, Қырғызстан мемлекеттерінде өнер көрсетіп, елдің ықыласына бөленді.
Өнерінен өнертанушылығы да кем түскен жоқ
Екі жүзге тарта ғылыми-танымдық мақаласын, «Мырзастағы жыр мектебі», «Жиделі-Байсын күйлері», «Күретамыр», «Жырдария», «Ойтұмар», «Сүлейлер», «Адырна» атты кітаптарын оқырманға ұсынды
Тұрмағамбет Ізтілеуұлы, Базар жырау Оңдасұлы сынды әйгілі Сыр сүлейлерінің шығармаларын әзірлеп, түсініктерін жазып, ғылыми басылымын шығарды
«Сыр сүлейін сұрасаң», «Қайталанбас дауыстар» атты музыкалық антологияларды дайындады
Қазақ радиосының алтын қорында оның сексенге тарта авторлық бағдарламасы сақталған
Сөйтіп, алдыңғы толқын ағаларының жолын жалғап, Сыр бойының ән-күй және жыр өнерінің сүбелі шежіресін жасады
Оның еңбектері – құнды мәліметтердің қазынасы
Бір дерегі бір дерегінен қызық
Соны әсерлі етіп баяндай біледі
Ғылыми негіздеуінен де мін таппайсың.
Ол шығармашылық жолында ұстаздан кенде болған жоқ
Әдебиеттанушы ғалымдар Рахманқұл Бердібай, Тұрсынбек Кәкішев, Сейіт Қасқабасов, Оразгүл Нұрмағамбетова, Шәкір Ыбыраев, Серік Мақпыров, Мақсат Тәжімұратов, өнер зерттеушілері Болат Қарақұлов, Әсия Мұхамбетова, Мүлкаман Қалауов, жазушы Таласбек Әсемқұлов, мифолог Ерік Көкеев және басқалар Беріктің қаламының ұшталып, қабілетінің шыңдалуына өзіндік үлестерін қосты.
Соңғы жылдарда тағы бір ауқымды жобаны қолға алды
Бұл ісі де жемісті болды
Беріктің «Қазақстандағы этнос­тар­дың музыкалық мұралары» атты энциклопедиялық ғылыми-танымдық еңбегі жарыққа шықты
Екі бөлімді, үш тілдегі музыкалық антологияға көптеген ұлттың шығармалары енді
Өнертану саласы бойынша тұңғыш қолға алынған осы жобаға жүзден астам этностың алты жүздей музыкалық шығармасы топтастырылған
Алғашқы бөлімде автор соның бәріне ғылыми сипаттама береді
Ол «Елдің бірлігін арттыра түсетін құндылықтың бірі – өнер» деген идеяны ұстанған
Бірліктің бойтұмары секілді бұл бұйымды көбейтіп шығарып, аса ауқымды халықаралық шаралардың меймандарына кәдесый ретінде үлестірсе артық болмас еді.
Он жеті жасында өнер қуып, Алматыға аттанған жас өрен кейін елге қайтып келді
Ол Қызылорда облыстық мәдениет басқармасының бастығы болып тағайындалды
Осы қызметті атқарған бес жыл ішінде дәстүрлі өнердің ахуа­лына, Сыр сүлейлерінің мұрасына білікті басшының көзімен зер салды
Олардың шығармаларының жоқ-жітігін түгендеді, өлең-жырлардың текстология­сын қайтадан ой елегінен өткізді
Қазақ өнерінің кәсіби деңгейін көтеруге күш салды
Сыр бойының күйлерін жан-жақты зерттеп, құнды еңбек жазып, оқулық шығарып, ғылыми айналымға қосты
Осы уақытқа дейін жиған-терген дүниесін жариялап, елдің игілігіне ұсынып үлгерді
Әйтсе де, әлі де жарық көре қоймаған ауқымды жазбалары баршылық.
Тағы бір ерекше қасиетін айтуға тиіспіз
Ол қолынан жазу келе тұра өлеңге жоламайды
Ән жазуға да әуестігі жоқ
Бәлкім, оның киесін жан-тәнімен сезінгеннен шығар
Қазақтың қасиетті қара өлеңі мен әсерлі әуенінің қадірін кетірмейін дейтін болар
Әйтпесе, таңды таңға ұрып эпостарды дамылсыз жырлап жүрген адам екі ауыз өлең құрай алмайды дегенге кім сенеді?! Құрағанда да жымдастырып жібереді
Әзілге жеңдіріп айтатын шымшыма шумақтары жеткілікті
Сол арқылы әріптестеріне жеңіл-желпі базынасын айтады («Алақандай көз әйнегі жалтырап, Қайрат ағам жасамады контракт»), қызыл тілдің қадірін бір адамдай білетінін ұқтырады («Сөйлегенде кетемін мен жосылып, Қара сөзден қалған емен тосылып»), өзіне қамқор ағаларына шексіз ризашылығын білдіреді («Дүйсен ағам мына мені жебеп тұр, Жіберсе екен қолтығымнан демеп бір»), бойындағы қабілеті мен мүмкіндігін әлі де кеңінен таныта түскісі келетінін аңғартады («Саздың даусы саңқылдаған музейге, Болып кетсем жарар еді-ау директор»)
Ешкімге есесін жібермейді
Басынан сөз асырмайды
«Өмірдің бір қызығы – полемика!» – оның ең сүйікті қанатты сөздерінің бірі
Бірақ сөйте тұра көпшіл
Үлкенді үлкен, кішіні кіші деп сыйлай біледі
Бала кезінде құсқұмар болғанын айттық
Қазір атқұмар әрі итқұмар
Аттары Тайбурылдай жүйрік, иттері тайыншадай ірі
Қысқасы, жыршы әрі күйші, әнші әрі аңшы…
Үйінен өмірі қонақ арылмайды
Ертелі-кеш дастарқаны жиылмайды
Көшеде көзіне кәделі кісі шалынса болды, салып ұрып шаңырағына ертіп келеді
Мұндайға әбден үйренген Гүлфайруз келіннің қазаны оттан түспейді
Тәуліктің кез келген сәті Беріктің қонақ күтуіне жарай береді
Қонақтың шашбауын көтеру үшін көрші-көлем, туған-туыс, дос-жаранның бәрін қосып шақырады
Оған бәрі жарасады
Бірде ол үйіне өзбектің әйгілі бақшысы, сол елге сіңген қоңырат жұртының талантты тумасы Шахбердіні ілестіре келді
Осыдан жиырма жыл бұрын алпыстың шамасындағы Шахберді таңға дейін тынбай жырлап, Беріктің пәтерінде бақсыдай ойнады
Оған дем беріп, жігерлендіріп отырған да үй иесінің өзі
Ауық-ауық қонағының алдына қазақтың сол жылдары енді ғана шыққан құнды теңгесін үйіріп тастайды
Делебесі қозған Шахберді: «Есің бар-ей сенің!», – деп екіленіп алып, бір әуенді бастағанда, бұл бар даусымен айғайға басып, оның шабытын одан сайын қоздырады
Содан Шахам шарықтап кетеді дейсің… Сол жолы қос жыршы таң қылаң бергенше өз тілдерінде ғана сөйлесті
Мұны тек көруге көз керек
Оның рахатына ешнәрсе жетпейді
Бір замандағы сал-серілер мен қайқы-қасқалардың сән-салтанатын елестететін осындай кештер оның берекелі шаңырағында жиі болатын
Соның бәрін сағынасың кейде…
Әңгімеміздің басында Беріктің бала кезінде үйінің терезесінің алдына қос теректің егілгені, оның біреуінің жайқалып өсіп, екіншісінің қурап қалғаны жөнінде айтқанбыз
Беріктің өзіне тете інісі Кенжемұрат та өнердің жолын қуған тума талант болатын
Өнерлі ортаға енді ғана қосылып, жарқырап шығып келе жатқанда ғұмыры кілт үзілді
Бүгінде оның кәсіби маман боларына дау жоқ еді
Қос теректің сыңарының өспей қалуы бейнебір соған көрінгендей болады да тұрады.
***
Баяғыда бір аңшы бағасын берген «барабаншы баланың» бүгінгі жетістіктері осындай
Барабаншы дегеннен шығады, Аркадий Гайдардың «Барабаншының тағдыры» атты әйгілі повесі әлі күнге дейін аға буынның есінде шығар
Ал біздің «барабаншының» тағдыры қазақтың дәстүрлі өнерімен сабақтас өріліп келеді
«Сенен жақсы музыкант шығуы мүмкін», – деген Әшір аңшы сол сәтте сөзге де мергендік танытып, нысанаға дөп тигізген екен.
Бір жағынан оның барабаншылықты қаламағаны да жақсы бопты
Күректей қолымен сабалағанда ана барабанның несі қалар еді…
Бауыржан ОМАРҰЛЫ
