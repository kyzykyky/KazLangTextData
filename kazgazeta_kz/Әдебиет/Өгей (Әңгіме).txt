Өтеш Өтеуліұлы ҚЫРҒЫЗБАЕВ 1953 жылдың 10-наурызында туған
1970 жылы Созақ ауданының орталығы Шолаққорған ауылындағы орта мектепті, 1978 жылы Қазақ мемлекеттік университеті журналис­тика факультетін бітірді
Алғашқы еңбек жолын Созақ аудандық «Молшылық үшін» газетінен бастады
Облыстың рухани-мәдени саласының дамуына ерекше үлес қосқаны үшін Оңтүстік Қазақстан облысының «Ең үздік жазушысы» болып танылды
Республикалық «Лениншіл жас» және «Жалын» баспасында қаламгерлік еңбек жолын жалғастырды
Соңғы сегіз жыл көлемінде Алматы қалалық әкімдігінің «Алматы ақшамы» газеті мәдениет бөлімінің меңгерушісі болып қызмет етеді
Халықаралық «Алаш» әдеби сыйлығының иегері, Қазақстан Республикасының Мәдениет қайраткері, Жазушылар және Журналистер одағының мүшесі Өтеш Қырғызбаев қырық жылға жуық қалам тербеп, оннан астам прозалық кітап жазды
Олардың ішінде әр жылдары жарық көрген «Сүгір» мен «Аллаһу» романдары, «Тарланбоз Тәкен», «Асқаршың», «Қобызшы Жаппас Қаламбаев» және «Сөз зергері Ісләм Жарылғапов» атты деректі повестері мен көркем хикаят, әңгімелер жинағы жұртшылыққа жақсы таныс
Созақ өңірінен шыққан қазақ әдебиетінің көрнекті өкілдері Тәкен Әлімқұлов, Төлеген Тоқбергенов, Асқар Сүлейменовтің өкшесін басып, көзі тірісінде тәрбиесін көрген, жақын араласқан, жазу өнеріне барынша сергек қарайтын қаламгердің прозалық шығармасының қай-қайсысынан болмасын тіл шұрайлылығы, оқиға желісі мен көркемдігі бірден байқалып тұрады
«Ақбөкендер ауған жаз» атты повесі 2008 жылы Қазақстан Жазушылар одағы мен «Жерсу» корпорациясы ұйымдастырған балалар шығармаларына арналған бәйгеде екінші орын алды.
Бүгінде алпыс жастың белесіне көтеріліп отырған қаламгерді мерейтойымен құттықтай отырып, шығармашылық жолда жетістіктер тілейміз.
Ауылға күн көтерiле жеткен автобус Төлепбергендi жол бойына қалдырып кетті
Редакцияға хат жазған қарт ана осы ауылда тұрады
Төс қалтасынан конверттi алып, мекенжайына көз жүгіртті
Өзi қызмет ететiн газеттiң қала мен ауылға тарайтынын еске алып, iштей қуанды
Әр тұстан сиыр мөңiреп, қой өрдi
Төлепберген өрiске шыққан малға қарсы кезiктi
Қиястап жүрiп, жолшыбай жолыққан кісіден Балдысу көшесiне қалай баруға болатынын сұрады
Ағаш шарбақпен қоршалған еңселi шатырлы үйдің ауласына кіргенде қанден күшiк шабаланып үрiп, есiктен нәресте көтерген әйел көрінді.
– Қатжан апай осында тұрады ма?
– Иә, осы үйде тұрады! – деп жауап бердi етжеңдi келiншек.
– Мен газеттен келiп едiм! – деп Төлепберген келген шаруасын айтқанда, келіншектің жүзi жылып сала бердi.
– Ішке кiрiңiз! Қатжан апамыз үйде! Мен сол кiсiнiң қызы боламын
Жазған хаты сiздерге жеткен екен ғой!
Ортаға шай үстел қойып, сабаққа дайындалған екі қыз бейтаныс жанды көргенде орындарынан тұрды
Төргi бөлмеге жалғыз кереует қойылыпты
Төсекте жатқан кемпір аяқ дыбысын естіп, басын көтердi.
– Нұрлан, сенбiсiң? – дедi есiкке қарап
– Қайда жүрсiң? Екi күн бойы ұйқы көрмей, жолыңа қараумен болдым.
– Апа, Нұрлан емес, бiз ғой! – дедi Төлепбергендi ертiп кiрген келiншек.
–Мына жiгiт сiздi iздеп, қаладан келiптi
Газетке жазған хатыңызды алған екен.
Жасаураған көзiн орамалымен сүрткен кемпір Төлепбергенге тесiле қарады.
– Соңымнан iздеп келетiн адам бар екен-ау?! – дедi көз жасына ерiк берiп
– Бармаған жерiм, баспаған тауым қалмады
Сөзiме құлақ асар пенде жоқ
Амалым таусылғанынан өздерiңе жүгiнуге мәжбүр болдым, қарағым! Әтiркүл, шай қой, мейман балаға!
Нұрланның атын атағаннан кем­пiрдiң немересi екенiн сездi
Редакцияға хатты кемпiрдiң айтуымен қызы Әтiркүл жазған болар деп топшылады.
– «Қартайғанда зейнет бер» деп тiлеушi едi iлгергiнiң адамдары
Менiң пешенеме ондай зейнет жазылмаған екен
Кешегi колхоз кезiнде, соғыс жылдары белдi бекем буып, кетпен шауып, сор бейнет көрдім
Құдай қосқан қосағым ана жылы дүние салды
Бойдан қуат кеткенде күнiң балаға қарайды екен
Шалым қайтыс болғалы Аманның қолында тұрып келдiм
Ұлым iшкiлiкке үйiр болды
Әзәзiл арақ араласқан жерде береке болушы ма едi?! Ұлым осымен үшiншi рет үйлендi
Алғашқы екi әйелiнiң төбесiне әңгiр таяқ ойнататын
Соңғысының мысы басып, айтқанынан шықпайтын болды.
Қатжан кемпiр көп жайттың басын шалып тастады
Редакцияға не себептi хат жазуға мәжбүр болғанын да айтты
Төлепберген кемпірдің әр сөзiн зер салып тыңдады
Әлi жүзiн де көрмеген кемпiрдiң ұлы Аманға деген ренiші пайда болды.
– Ақырында ұлым мен келiнiм үйден қуып шықты! – дедi кемпiр.
– Ынжық ағамыз әйелiнiң айт­қанынан шықпайды! – деп манадан үнсiз отырған Әтiркүл сөзге араласты.
– Нұрлан алғашқы келiнiмнен! – деп сөзiн жалғады Қатжан кемпiр
– Ол келiнiм өзiме ұнаған едi
Ұлым күнде iшiп келiп, тұщы етiне ащы таяқ тигiзiп, шыдатпады
Төркiнiне кетiп қалған жерiнен ауыл ақсақалдарын алдымызға салып, қайтардық та
Үйге келгенде ұлым үйреншiктi әдетiне басты
Қайта кеткен келіннің соңынан баруға бетiмiз шыдамады
Аманның соңғы әйелдерi қақатұяқтау болып келдi.
Қатжан кемпiр алғашқы келiнiнен бастап, соңғысына тоқталды.
– Көптен құрсақ көтермей жүрiп, қазiр аяғы ауыр
Аманжанды ашса ала­қа­нында, жұмса жұдырығында ұстайды.
– Сiздiң көздеген мақсатыңыз не сонда? – деп сауал қойды Төлепберген.
Тыныштық орнап, кемпiр сөзден тосылды.
– Қарағым, мен аз ғана пенсия аламын
Қартайған шағымда аузыма қасық тосатын жанашыр жан керек
Нұрлан ержетiп келедi
Киiмi мен қағаз-қаламына қаражат керек
Әкесінен қайран жоқ
Қай күнi өлемiн деп отырған жанмын
Ертең басым қисая кетсе, баланың күнi не болады? Туған баласына титімдей қайырымы жоқ жанды ұлым деп айтуға аузың бармайды екен! – деген кемпiр ойын ашып айтпай, тұспалдап сөйледi.
Редакцияға жазған хатында кемпiр ұлы тұрған үй мен мүлiктi бөлудi талап етiп, сотқа арызданғанын да айтқан
Төлепберген орнынан тұрды.
– Қарағым-ау, қайда асықтың? Келгенің жаңа, аяқ-қолыңды созып, демала тұрсаңшы! Жолсоқты болып, шаршап келдiң! – деп кемпiр бәйек болды.
– Ендiгi кеңсе де ашылған болар? Басшыларға барып сәлем берейiн!
– Ендеше, шаруаң бiткенде осында кел!
– Рахмет, апа! Әуре болмай-ақ қойыңыздар!
Ауыл ортасындағы әкiмшiлiк жайын бетке алып келедi.
– Есiмiм – Разақ болады! – деп таныстырды ауыл әкiмi өзiн
– Қатжан кемпiр ұлының үй-мүлкiн бөлу туралы бiзге де арызданып келген
Осында қызмет iстегелi он шақты жылда жер дауы, мал дауына араласып жүрiп мұндай жайтты алғаш кезiктiрдiм
«Олай еткеніңіз ел-жұрттан ұят болады» деп ақылымды айтып жiбергенмiн
Сөзiмдi қаперiне ілмей, қызы екеуi шаңғытып: «Аман саған пара берiп, байлап алған
Сөзiмдi құлағыңа iлмесең, тыңдайтын жан табылар, жоғарыға жазамыз» деп кеткен
Одан кейін ауданға арызданды
Арнайы кiсiлер келiп, тексерiп кеткен
Бүгiн, мiне, сiз келiп отырсыз
Бұл кемпiр әлi талайды сарсылтатын шығар
Отбасының дау-дамайы бiтпейді
Олардың басын қосып, беттестiргенiңiз жөн болар
Жеке-жеке сөйлессеңiз, әрқайсысы әр түрлi айтады.
Төлепберген оның ұсынысымен келіспеді
Араздасқан жандардың бiр-бiрiнiң бетiнен алып, ауыр сөз айтатынына шүбә келтiрмеді.
Түс әлетiнде Разақ Төлепбергендi мотициклiне мiнгестiрiп, Аманның үйiн бетке алды.
– Бүгiнгiнiң әкiмi шетелдің көлігін мiнiп жүргенде, сенің мұның не? – деп сұрады Төлепберген.
– Бұл ауыл орталықтан шалғайға орналасқан шағын елдi мекен
Ауылдың қотыр жолына иномарка шыдас бермейдi
Әкім болғысы келетін жанды да кезіктірмедім
Осы ауылда туып-өскесін жүрміз, әйтеуір! – дедi Разақ.
Аман темiржол учаскесiнде тракторшы болып iстейдi екен
Темiржолды жағалап келе жатып:
– Аман үйiнде екен! – дедi Разақ «Белорусь» тракторы тұрған үйдi иегiмен нұсқап.
Разақ бастап, үйге кiрдi
Төргi бөлмеден қапсағай денелi жiгiт ағасы орнынан тұрды
Төлепберген жiгiттiң күректей қолын алды
Шай құйып отырған келiншегi келген кісілерге iзет көрсеттi.
– Мына жiгiт қаладан, газеттен келдi! – деп сөз бастады Разақ
– Кеңсеге соққан екен, өзiңе ертiп келiп тұрмын!
Аманның жүзi күреңiтiп, Төлепбер­ген­­нiң не үшін келгенiн сезген тәрiздi
Малдас құрып, төмен қарап, үнсiз отыр.
– Өзi ұят iс болды! – дедi Аман басын көтерiп
– Ауыл мен ауданға жексұрын болып едiк, ендi сонау… Ойпырмай, жарықтық анам-ай! Амал не, өз қолыңды өзiң кесе алмайды екенсiң!
– Сендердi жазғыру үшiн келген жоқпын! – дедi Төлепберген сөзге араласып
– Бiздiкi мәселенiң ақ-қарасына көз жеткiзу
Екi арадағы Нұрланның тағдыры ойландырады.
– Нұрланның тағдыры әуелi ме­нiң қабырғамды қайыстырады
Анам­ның үгiтiмен өштесiп алған
Әкелiк ақы­лымды тыңдамайды, айбат көрсетедi.
– Өзі қайда жүр? – деп сұрады Төлепберген.
– Үйге анда-санда қонып кететiн
Соңғы келгенде қалтасынан тығып жүрген темекiсiн тауып алып, ұрыс­қа­нымда менен қаймықпаған ұлым ауыр-ауыр сөз айтты
«Түбiнде сенi өлтiретiн боламын» дейдi
Ашумен үйден қуып шықтым
Әйтеуiр, бiзге жұлдызы қарсы болып алған.
– Анамыздың дау-дамайы бiтпей қойды! – дедi келiншегi сөзге араласып
– Бұл үйдiң несiн бөлiсем дейдi екен? Құлағалы тұрған түрi мынау!
– Жұмыс iстейтiн мекеме жаңа үй беретiн болды! – дедi Аман.
Разақ қызметіне кетіп, Төлепберген қалып қойды
Кешкiлiктегi қоңыр салқын ауа дене сергiтедi
Сәкiде Төлепберген мен Аман оңаша отыр.
– Нұрланды қалай тапсақ екен? – дедi Төлепберген үнсiздiктi бұзып,
– Өткен жетiде көшеден көрдiм
Қарама-қарсы келiп, амандаспай кеттi.
– Туған анаңа қол ұшыңды неге берiп тұрмайсың?
– Сiз кешiрiңiз! – дедi ол темекiсiн үстiн-үстiн сорып
– Ол менiң туған анам емес!
– Не дедiң? – деп Төлепберген қайтара сауал қойды.
– Таңданатын ештеңесi жоқ
Тап солай!
– Сонда қалай болғаны?
– Туған ата-анамның кiм екенi әлi күнге жұмбақ
Балалар үйiнен Қатжан кемпiр мен Тоқтарбай көкем бала етiп асырап алған екен
Тоқаң көзi тiрiсiнде ешкiмге маңдайымнан шерткiзбей, еркiн өсiрдi
Кемпiрi алғашқы қызы Әтiркүлден кейiн құрсақ көтермеген
Еркек кiндiк бала асырау о баста Тоқтарбай көкемнiң қалауымен болса керек
Ол кiсi дүниеден өткенде анамыз қызын бауырына тартып, менi шетке қақпайлап, өгейлiгiн сездiре бастады
Ашу үстiнде ол шаңыраққа бөтен екенiмдi айтып қалды
Жасым жиырмадан асқанша өгей бала екенiмдi бiлмеппін
Тоқтарбай көкем тiрi болғанда кiрме бала екенiм құпия күйінде қалар ма едi, кiм бiлсiн? Бұл жайды анамыз екеумiз бен Әтiркүл ғана бiледі
Енді ол құпияны бiлетiн төртiншi адам сiз болдыңыз
Анамның ашу үстiнде «Өгейсiң» деген сөзi өмiрiме үлкен бетбұрыс жасады
Сол кезден бойымда белгiсiз бұйығылық пен енжарлық пайда болды
Ішкiлiкке бой үйрете бастадым
Біраз жыл еңбек етiп, жоғары оқу орнына түссем деген мақсатым да бар едi
Дүниенiң парқы көк тиын болып шыға келді
Содан бастап ештеңе қызықтырмайды
Бұл менiң осалдығымнан да болар, бәлкiм?
Аман екпiндеп сөйлеп, кiдiрдi
Соңғы сөзi құлаққа қатқыл естiлдi
Байыбына бармай сөйлеп, Аманды ренжiтiп алғанын сездi
Ол тағы темекi тұтатып, әңгiмесiн қайта жалғады.
Араға суық сөз кiрiп, жүрегi қа­райған Аман қаршадайынан өсірген кемпiрдi тастап кетпейді
Училищеде оқып жүргенде алғашқы жары Кәбирамен танысады
Ақжарқын қызбен көңiлi жарасып, ауылға алып келедi
Тоқтарбай қарт ағайын-туысын жиып, той жасап бередi
Аман трактор айдап жүргенде тұңғыш ұлдары Нұрлан дүниеге келедi
Жаз айында даладағы қос басына түнеп, үйге сирек келiп жүріп, анасы мен Кәбираның жұлдызы қарсы болып жүргенiн сезеді
Аман жұмыстан кештетiп келгенде, Кәбира көрiнбейдi
Шырылдап жылаған нәресте Нұрланды қолына алған шешесi отырады
Ертеңiне жұмыстан сұранып, Кәбираның соңынан барады
Кәбира алған бетiнен қайтпайды
«Анаң бәрi-бiр ол үйде күн көрсетпейдi
Шайпау мiнезiнен мезi болдым» деп жылайды
Ауыл ақсақалдарына: «Кәбираның ата-анасының алдынан өтейiк» деп қолқа салады
Қарттар барып, Кәбираны алып келгенімен, ене мен келiн арасындағы ұрыс-керiс қайта тұтанады
Нұрланды өзiмен алып кетпек болғанда кемпір бермей қалады
Кiшкентай Нұрлан айналада болып жатқан жайттан хабарсыз едi
Ана мейiрiмiн, үлкеннiң алақан жылуын сезбей өседi
Құрсағы тойса мұрны пысылдап ұйықтап жататын
Бiрде анасы: «Саған қиын соғып жүргенiн бiлемін
Өзіңе лайықты серiк тап» деген
Өткендегi ұрыс-керістен ес жия алмай жүрсе де, түбiнде үйдiң берекесiн кiргiзер әйел екенiн түсiнiп, Әсемкүлге сөз салды
Бұл кезде Нұрлан аяғын апыл-тапыл басып қалған едi
Келiн болып түскен Әсемкүл өткендi жiпке тiзбей, үй шаруасын дөңгелетiп әкетедi
Кемпiрдiң қас-қабағына қарап, Нұрланды жатсынбай бауырына басады
Шаңырақтың қызығы мен қуанышы, Нұрланның қылығы көңiлiне шуақ дарытады.
Әсемкүл құрсақ көтермейдi
Екiншi мәрте ұрыстың тұтануына осы жайт себеп болады
Шайпау ененiң аузынан «Бедеусiң» деген сөз шығып қалады
Әсемкүл көнпiстiк танытып, кемпiрдiң ауыр сөзiн қаперiне алмай: «Құдайдың жазғанына не шара? Нұрланды бауырыма бассам кемдiгiм бiлiнбес» деп өзiне тоқтам салады
Үйден кеткiсi жоқ едi, әке-шешесi келiп: «Қазымыр кемпiрдiң қыспағына қашанғы саламыз» деп алып кетедi
Аман тағы да салт басты, сабау қамшы күй кешедi
Екi жылдан кейін Аман қазiргi келiншегi Күлпәнға үйленедi
Алғашқыда бiрқалыпты бас­талып, соңы тағы үйреншiктi ұрыс-керiске ұласады
Бұл кезде Нұрлан мектепте оқып жүредi
Соқталдай болып өсiп, оң-солын танитын кезге жетеді
Күлпән қанша бауырына тартса да жатсына қарады
Кiшкентайынан бауыр басқан әжесiне бүйрегi бұрып тұрады
Бұл жолы да кемпiр ұрысты ұзаққа созбады
«Бұл үйде мен, не әйелiң тұрады!» деп Аманға ойын кесiп айтады
«Апажан-ау, әйел жiбере беру оңай болып па? Мәмiлеге келсеңдершi, ел-жұрттан ұят-ты» деген Аман үйде тағы жiк туып кетпеудiң қамын ойлап, шыр-пыры шығады
Жаратылысынан басынан сөз асырып көрмеген Қатжан кемпiр: «Ендеше, бұл үйден мен кеттiм» деп Нұрланды қолынан жетектеп, үйден шығып жүре бередi
Аман мен Күлпәнға ала көзбен қараған Нұрлан есiктi тарс жабады
Содан берi кемпір қызы Әтiркүлдiң қолында тұрып жатыр
Дау-дамайдың соңы Аманның үй-мүлкiн бөлiп, Нұрланға өтемақы өндiрiп берудi талап етіп, аудандық сотқа жазған өтiнiшi мен газет редакциясына жолдаған хатымен аяқталып отыр
Ұзаққа созылған ұрыс-керiстiң соңында таразының бiр басында бейкүнә Нұрлан жалғыз қалып қояды
Отбасындағы жанжал баланың ақ қағаздай санасында өшпес iз қалдырады
Ұзақ жылдық ұрыс-керiспен жүргенде Нұрлан мектептен-мектепке ауысады
Жаңа орта, бейтаныс балалардың арасына түседi
Мұғалім: «Бiзге жаңа оқушы келген екен» деп Аманов деген фамилияны сынып журналының соңына тiркейді
Биылғы оқу жылының ортасынан Нұрлан жиі сабаққа бармай қалады.
Әңгiмесiн аяқтаған Аман темекi тұтатты
Қою түтiнiн құшырлана сорды
Төлепберген оның айтқан әңгiмесiн ой елегiнен өткiзiп, тым-тырыс жатыр
Шынтуайтында кiнәнi кiмге артуға болады? Ененiң көңiлiн таппаған үш келiнге ме? Әлде үш келiнді сыйғызбай үйден қуған шайпау мінезді енеге ме? Шаңыраққа татулық туын орната алмаған ер-азамат Аманға ма? Төлепберген түнiмен шым-шытырық ойдың шырмауында жатты
Таңертең тракторын оталдырған Аман жұмысына кеттi
Ауыл әкiмшiлiгiне келген Төлепберген Разаққа қалай да Нұрланды iздеп табу керектiгiн айтты.
– Әуелi кемпiрдiң үйiне барайық
Кешелi берi сол үйге соғып кеткен де болар! – деп Разақ ұсыныс айтты.
Қызының үйiнде Қатжан кемпiр жалғыз отыр екен
Сыртқы есiк сы­қыр­лап ашылғаннан: «Бұл кiм-ей, Нұрланбысың?» деп үн қатты.
– Апа, бұл бiз! Мен Разақпын, тiлшi жiгiт екеумiз келiп тұрмыз!
– Е, сендер екенсiңдер ғой! – деп кемпiр көңiлi толмаған сыңай танытты.
– Немереңiз үйге соққан жоқ па?
– Нұрланның келмегеніне бүгiн үшiншi күн
Ары-берi шығып, соңынан iздейтiн жан жоқ
Өзiм үйден ұзап шыға алмаймын
Түн баласына ұйқы көрмей, елеңдеп шықтым.
– Уайымдамай-ақ қойыңыз, апа! Ел iшi ғой, бiр келер! – деп Разақ кемпiрге жұбату айтты.
– Лайым тiрi жүрсiн, жарығым! – деп кемпiрдiң иегi кемсеңдедi
Көзiн орамалының ұшымен сүртiп, Разаққа қарады: – Сенiң әкең жақсы адам едi, әкеңе тартсаң жаман болмассың
Бiрақ сен де Аманды жақтап жүрсiң-ау деймiн? Аманға жолығып, сөйлестіңдер ме?
– Иә, апа, кеше жолығып, сөйлестiк!
– Бiзге қарайласамын дейдi ме?
– Қарайласады, апа! Сiздердi тастап қайда кетсiн?
– Әйелi екеуi құлақтарыңды бұрап, өздерiне қаратып алған болар? Осы ауылдағы өкiметтiң бәрi солардың жағында! – дедi сөзiн Разаққа да тигізiп.
– Апа, біз Нұрланды iздеуге кеттiк! – деп Разақ орнынан тұрды.
Олар ауылды шарлап, Нұрланды ұзақ iздедi
Өзi қатарлас ауыл балаларынан сұрау салды
«Кеше стансада вагоннан жүк түсiрiп жүргенiн сыртынан көрдiк» деген сөз естiп, темiржол бойына барды
Ол жерден де Нұрлан кезікпеді
«Ескi клуб маңында әлдекiмдермен жүрген» деген сыбыс­пен онда да барды
Нұрлан оқыған мектепке де соқты
Жаңа оқу жылы қарсаңында жөндеуден өткен мектеп iшi тым-тырыс
Мектеп директоры кабинетiнде жалғыз отыр екен.
– Иә, ондай оқушы бар
Басқа мектептен ауысып келгенiне екi жылдай болды
Үлгерiмi жақсы, тәртiптi оқушы едi
Соңғы кезде бiз ойлағандай болмай шықты
Нұрлан жақында мектепке келiп, куәлiгiн алып кеттi
«Оқуыңды жалғастырмайсың ба?» деп сұрағанда: «Жоқ, оқымаймын, жұмыс iстейтiн болдым» дедi.
Мектеп директорының сөзiне Төлеп­бергеннiң көңілі толмады
Пе­дагогтiң шәкiрт алдындағы жауап­кершiлiгiн жеңiл сезiнiп отырған сияқ­ты
Оқушының жалпы саны түгел болып, қылмыс жасап, мектеп атына кiр келтiрмесе болды деген сыңай танытты.
Олар көше бойынан жолыққан баладан Нұрланды сұрағанда:
– Иә, оны кеше көрген сияқтымын
Тұра тұрыңыз! Ендi есiме түстi
Тау бауырындағы бақшадан, жүгерiшiлердiң арасынан көрдім! – деген дерек айтты.
Жатаған тау сiлiмi алыстан мұ­нартып көрiнедi
Ауылдан шығы­сымен кедiр-бұдыр ескi жолға түсiп, тауды бетке алып келедi
Тау бауырындағы жасыл желек көмкерген егiстiк шетiне iлiккенде кетпенiнiң жүзi күнге ша­ғылысқан сушылар бұларды көргенде жұмысын тоқтатты.
– Нұрланды iздеп жүрмiз! – деп Разақ оларға келген шаруасын айтты.
– Иә, ол осында, бiзбен бiрге iстейді.
Тоғызыншы сыныпты бiтiрген баланың денесi мұншалықты iрi болады деп Төлепберген ойламаған едi
Белуарына дейiн жалаңаштанып, денесi күнге күйген жасөспiрiм бала бұлардың қасына келдi
Желбiреген шашы желкесiн жауып тұр
Балаға тән ұяңдығы бiрден сезiледi
Қалың қасы, қыр мұрны, жымырылып тұратын құлағына дейiн әкесiнен аумаған.
– Ой, батыр, хал қалай? – деп Разақ қолын созды
– Нағыз баяғының батырындай болып өсiпсiң!
Қандай мақсатпен келгендерiн айтқанда жақтырмаған сыңай танытты.
– Әжеңе неге ескертiп кетпедiң? Сенi ойлап уайым жеп отыр?! – деген сауалына Нұрлан жауап қатпады.
Нұрланды iштартқан Төлепберген арқасынан қақты.
– Ендi аз күнде сабақ басталады
Бәлкiм оқуыңды жалғастыратын боларсың? – дедi сөзге тартып.
– Оқымаймын! – дедi Нұрлан бiрден жауап берiп.
– Неге оқымайсың?
– Сол!
– Соқталдай жiгiт болдың, бәрiн түсiнуге тиiссiң! Бiз пайдаңды айтамыз! – дедi Разақ.
Нұрланның түксиген қабағы жазылмады
Соңынан iздеп келген кiсiлермен сөйлесуге зауқы жоқ екенiн аңғартты.
– Әкеңдi неге жек көресiң?
Басын көтерген Нұрлан:
– Ол менiң әкем емес! — деп қатқыл жауап берді.
Шалбарының қалтасын керіп тұрған темекi қорабын байқап қалды.
– Әлi жассың, көп нәрсенi түсiне бермейсiң! Саған оқу керек! Жұмыс қайда қашар дейсiң? Мектеп бiтiрген соң да жұмысқа үлгересiң
Әжең де мектеп бiтiрiп шығуыңды қалайды.
Ұзақ сарсылып тапқан Нұрланмен арадағы әңгiме қысқа болды.
– Бiз ендi кетеміз! – дедi Разақ қозға­лақ­тап
– Ауылға қайтқың келсе бiзбен бiрге жүр!
Нұрлан иығын қиқаң еткiздi
Онымен қоштасуға тура келдi
Нұрланның салалы саусағын алақанында қысып тұрып, келешекке деген үмiт шырағы сөнуге айналған балғын жастың алдағы тағдырын ойлады.
– Нұрланжан, қыркүйекте қа­лай­­да мектепке баратын бол! – дедi ­Тө­лепберген бір қолымен иығынан сы­ғымдай ұстап
– Мектеп бiтiргенде Ал­ма­тыға кел! Қолымнан келген жәрде­мiмдi аямаймын!
Нұрланға мекенжайын жазып бердi.
Отбасындағы ұзақ жылдық ересектер майданы Нұрланның санасына өшпестей iз қалдырып үлгерiптi
Жас бала айналаға айбармен қарайды
Дүниенiң төрт бұрышы тек қаталдықтан тұратындай болып көрiнеді
Бала жүрегiнде берiш болып қатқан мұзды жiбiте алмағанына өкiндi.
Төлепберген қайтар жолға жиналды.
– Осында бiр қауым ел бармыз, Нұр­лан үшiн қам жеме! Ақылымызды айтамыз, оқытамыз, азамат етiп шыға­рамыз! – дедi Разақ.
– Сенiң де уақытыңды алдым-ау! – дедi Төлепберген оның қолын қысып.
– Ештеңе етпес! Қайта сонау Алма­тыдан келiп, Нұрланның тағдырына ара­ша түскенiң бiзге де сабақ болды
Адам тағдырына араша түсетiн журна­лис­­тiк қызмет жақсы ғой, шiркiн! – дедi Разақ.
Редакцияға келген Төлепберген редакторға кiрiп, кемпірдің арызы бойынша барған іссапардан мақала жазбайтынын айтты
Редактор себебiн сұрап қазбалап жатпады, келiскен сыңай танытты.
Өтеш ҚЫРҒЫЗБАЕВ
