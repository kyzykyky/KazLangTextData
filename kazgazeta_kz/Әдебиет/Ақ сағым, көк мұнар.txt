
Әділғазы ҚАЙЫРБЕКОВ
ТІЛ ТАҒДЫРЫ
Алып-ұшпа, ақылға кел, арын бас,
Заман зары, адам мұңы сарындас…
Қапы қалмау үшін ұрпақ алдында
Қазақ тілін қасиет тұт, қарындас!
Азап, сордың арқалап ең ауырын,
Көріпкел боп сөйлетсең де жауырын.
Өткелі жоқ, тап болсаң да өзенге,
Өз тіліңді өнеге тұт, бауырым!
Азат күнде еркін қанат қағайын,
Арманыма алтын сырға тағайын…
Ақ бесікте бойға қуат дарытқан,
Арда тілді арың сана, ағайын!
Атқан таңмен ашық-жарқын амандас,
Ата-тексіз адам заты жаралмас…
Алмағайып сын сәттерде жалт бермей,
Ана тілдің туын көтер, замандас!
Тізгініңді шығарма тек уыстан,
Тілден тауып, талай көңіл суысқан.
Тар кезеңде таңдайға нәр тамызар
Туған тілдің  киесін ұқ, туысқан!
ЗАТАЕВИЧ
Ол шарлапты қазақтың даласын кең,
Әнін тыңдап мұң сіңген, нала сіңген.
Үндескенін аңғарып, таңғалыпты,
Үйлесіммен, ғажайып жарасыммен.
Ән мен күйден таныпты тағдырын да,
Қарлы боран, ақ нөсер жаңбырын да.
Түсіріпті нотаға талмай іздеп,
Тапқан қазақ әнінің барлығын да.
Дос болыпты қазақтың ұлдарымен,
Тілдесіпті далада кіл дарынмен.
Қуат алып қазақтың әндерінен,
Сусындапты халықтың жырларымен.
«Әу» дегенді тоқтатып, ән сұрапты,
«Әнің қалай?» – деп жұрттан хал сұрапты.
Әміренің әніне қайран қалып,
Естай әні көзден жас тамшылатты.
Ақан, Біржан, Ыбырай мұрасы бар,
Бір асылды теңемей, бір асылға,
Құрманғазы, Тәттімбет, Дәулеткерей,
Ән-дария, күй-теңіз… ырасында…
Төбеден Күн қаншама аунамасын,
Малшы қауым қарсы алды қаумаласып.
Орынбордан басталған осы  сапар,
Өзен кешті, қар басты, таудан асты.
Ахмет, Сәкен, Бейімбет, Әлібиден,
«Әріп үйрен, – дейді бұл, – әнін үйрен».
Сөзге қонақ беріпті, әнмен өрген,
Күйге кезек беріпті, нар идірген.
Әлкей, Қаныш, Сәбиттен, Жүсіпбектен,
Ән сұрайды тұрғандай түсіп көктен.
«Халық әні» дегенде елеңдеген,
Қаршығасы қайтқандай ұшып кеткен.
Жинап-терген қазақтың ән мұрасын,
Ән мұрасы деген ғой мәңгі қалсын.
Затаевич ұғыпты зар-мұңымды,
Қасиеттеп қазақтың домбырасын.
Ән-күйімді қосқанмын сан дүбірге,
Ән-жырыммен барамын алғы күнге.
Затың поляк болса да, Затаевич,
Қазақпенен жасайсың мәңгі бірге!
* * *
Жан екен жанарының нұры тайған,
Түк қалмай түте-түте түбіт-ойдан,
Жеткізбей-ақ қойыпты алыс арман,
Бақ – баянсыз, сор – жақын, үміт – ойран.
Жан екен жанарының оты сөнген,
Жайбарақат жебесең, жекісең де.
Қаның мұздап кетеді қапелімде,
Неменеге мәз болып, жетісем деп.
Жан екен жанарында сұрағы жоқ,
Қалғымасын қашанғы, қырағы боп.
Естігенмін құлақтан айырылды деп,
Естігенмін биіктен құлады деп.
Бәрі – бекер, өмірдің соқпасы көп,
Талай мәрте тайраңдап, шоқ басып ек.
Тық-тық етіп жыныма тиді сағат:
«Тоқта, тоқта, тоқташы, тоқташы!» – деп.
МАХАББАТ
Махаббат – көкшіл сағым, мұнар қалың,
Мұнарға ессіз-түссіз құмарлану.
Махаббат – ең бірінші сөйлемі ғой,
«Махаббат» деп басталған шығарманың.
Ал соның сырын ұғу саған да – сын,
Ал соның сырын ұғу маған да – сын.
Махаббат Мәжнүн ғып жібереді,
Машақат деп  санама, замандасым!
Үстейді қызғылт шырай іреңіңе,
Шашады нұрлы шуақ түнегіңе.
Махаббат – алтын ине, тозбайтұғын,
Мәңгілік қадалатын жүрегіңе!
* * *
Бозаруын қарашы, бозаруын…
Шығыс жақтың…
таппадым сөз аруын.
Шығып келе жатқанда шартабақ Күн,
Шың басына саусағын созады ұлың.
Шапақпенен ойнаймын,
шұғыламен,
Шырайланды ерекше бүгін әлем.
Ұғынар ең шын сүйсең туған жерді,
Шынында да, бұл әлем ұлыңа кең!
Күн төбемде тұр қазір,
Күн төбемде!
Қарамашы, қарағым, кіл төменге.
Қоңырқай мұң баурайды мені-дағы,
Бұйра бұлттар ақ шыңды бүркегенде…
* * *
Аспанында Ай жүзген түн бар екен,
Ай жүзінде кіреуке мұң бар екен.
Ақ жүзіне қайғысы із салмаған,
Айналамда, апыр-ай, кім бар екен?!
Жан сырымды кім менің тыңдар екен?
Тұңғиық түнде тылсым үн бар екен.
Аспанда жұлдыз ағып жатыр дейміз,
Ағып жатқан жұлдыздай жылдар екен!..
КӨКТАЙҒАҚТА
Жөн сұрастық,  тоқтай ғап,
Көше көк мұз, көктайғақ…
Бұл өмірде көп ғайбат.
Қапелімде құт қонбақ,
Байқаусызда бақ таймақ!..
Оймен өлшеп, екшеңіз,
Көше тұтас көкше мұз.
Ауа қармап құлаймыз,
Көтерілсе, өкшеміз…
Көгерсін деп көсегең,
Көлгірсуге не себеп?!
Мына тірлік не тірлік
Мұзға жамбас төсеген?!
Айтсам, адам нанбайды,
Мұз үстінде жан қайғы…
Миымызды шайқадық,
Мұзға соғып маңдайды!..
Мақам төгіп мақпузға,
Масайраған жоқпыз ба?!
Талай адам құлапты
Тайғанақтап көк мұзда…
Түске кіріп сүрі қар,
Мұз ерімес түрі бар…
Жүрегімнің түгі бар
Табанымның бүрі бар!
Өнбес іске құрма дау,
Өкпе артып, құр нарау.
Өмір өзі – мұзайдын,
Өнер екен  сырғанау!
* * *
Бөлшектендім,
Бір кезде бүтін едім!
Бүтін үміт басында үкіледім.
Қалған көңіл, қайтесің, орта бүгін,
Неменеге күпсініп, күпінемін?!
Жартым қайда, япыр-ай, жартым қайда?!
Жарым түнде найзағай жарқылдай ма?
Қарқын қайда, мендегі, басылған ба?
Замананың анықтап нарқын пайда.
Жарты ниет,
Ықылас, жарты бәрі.
Жартысын кім әкеткен тартып алып?
Сыңар көзбен қараймын айналама,
Жарты жолда тарқамай жан құмары.
Жарық астау, кетік Ай, сынық сәуле…
Жарты көмек жетеді құмықса дем.
Жан-жағымнан іздеймін жарым жәрдем,
Құл болардай қараймын кім ұқса мен.
Сыңар жастық жастандым,
Жұп та емес.
Жан мазасын ешбір жан ұққан емес.
Жарты миды жоғалтып алған жандар,
Жалпағынан айтады жұртқа кеңес.
Қанша кісі
Қасыңда қақ жарылған…
Үрей көзі сығалап жан-жағымнан.
«Бірігейік, бүтіндер!» – дейді ме-ау,
Бірдеңені білгендей заржақ ұлан…
Жарымы күн сөткенің, жарымы – түн.
Ұзақ тыңдап өмірдің сарынын кім?
«Қарынымның ашқаны ештеңе емес,
Қашқанын айт, – депті ғой, – қадірімнің!»
Доспын ба, жоқ жаумын ба,
Өзім маған?!
Бас еркімді билей ме, сезім балаң…
Кезім алаң,  осы шақ,
Бұл да өтер…
Қоңырауын тыңдатсын
Жез үн далам!..
НЕМЕРЕМЕ
Заринам: «Ата!» – депті, елжіредім,
Өзім де «Ата» дейді», – деп жүр едім.
Сабырмен қабылдайын қуанышты,
Соншама атқақтама, сен, жүрегім!
Заулаған құйындатып уақыт қандай,
Бесікте біреу солай оқытқандай,
Немерем тілі шығып, «ата» депті,
Бұйырды несібеме бақыт балдай!
Толқысам, тебіренсем, өлең өрдім,
Көрсем деп кеңеюін керегемнің.
Бәрін айт та, бірін айт: «Ата!» – деді,
Қазақша тілі шықты немеремнің!
