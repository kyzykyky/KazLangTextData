Сәбит ДОСАНОВ
(әңгіме)
Айжан Ғылым академиясының ғимаратына келіп кіргенде күн ұясынан найза бойы көтерілген еді
Екінші қабаттағы үлкен мәжіліс залы лық толы
Айжан отыратын орын іздеп тұрып қалды
Бос орын жоқ екен
Арт жақта отырған бір жас жігіт ұшып тұрып, Айжанға орын берді
Бүгінгі жиынның тізгінін ұстаған Қаныш мұны байқап қалды.
– Айжан Айтжановна, мұнда келіңіз, – деп Айжанды президиумға шақырды Қаныш
Айжан «рақмет» деді де, босаған орынға отырды
Сол сәт мінбеде тұрған шешен сөзін аяқтаған еді
Соны пайдаланып орнынан тұрған Қаныш зал толы халыққа көз тастап былай деді:
– Айжан Айтжановна, сіз – Мәскеуден келген мейман ғана емес, есіміңіз бен еңбегіңіз әлемге әйгілі ғалымсыз
Президиумның бірінші қатарында бос тұрған мына орын сіздің орныңыз
Сіздің өз орныңызға келіп отыруыңызды сұраймыз.
Айжан президиумға келіп отырғаннан кейін Қаныш кезекті шешенге сөз берді
Екпіні тау жыққандай болып екілене сөйлеген ол тарихшы Ермұхамбет Бекназаровты жерден алып, жерге салды
«Кенесары ханды мадақтаған тарихшыны ұлтшыл демегенде кім дейміз?!  «Казахстан в 20-40 годы ХІХ века» деген зиянды еңбегін өртеп, өзін соттау керек!» – деп бітірді ол сөзін.
Қарасұр өңі күреңітіп, оң қолымен ауаны осқылап, екілене сөйлеген оның сөзін ұнатпаған Қаныш қабағын түйіп басын шайқады
Өршелене сөйлеп тұрған шешен су ішіп, тыныс алған сәтте Қаныш:
– Саяси айыптауларға асықпайық
Негізгі әңгіме ғылым жайлы болсын, – деп ескерту жасады.
Тарих ғылымының докторы Ермұхам­бет Бекназаровтың еңбектерін талқылауға арналған жиын осыдан бес күн бұрын басталып еді
Бүгін қыза түскен жиын күн ертеңге ауа шарықтау шегіне жетті
Пікір екіге жарылды
Қолдаушылардан қаралаушылар әлдеқайда көп екен
Айжан соған қапа болды.
«Сөйлеушілердің біразы Бекназаровқа «ұлтшыл» деген саяси айып тағып жатыр
Бұл не өзі? – деп ойлады Айжан
– Қара таңбасы әлі күнге дейін жүрегімізге инедей шаншылып тұрған қарғыс атқыр отыз жетінші жылға оралу ма? Кімге керек сол бар халықтың қасіреті?! Сөйлесем бе екен? – Сөйлесем саяси айыптауларға баға беріп, батыл сөйлеуім керек
Батыл боламын деп салпаңқұлақ КГБ-шниктердің қарамағына түсіп қалып жүрмеймін бе? «Басқа пәле – тілден» дегенді ұмытуға бола ма? Әйтсе де, қара басымның қамын ойлап, шындықты айта алмасам, менің азаматтығым қайсы? Азаматтығы, ерлігі жоқ ғалымның құны да көк тиын
Отызында орда бұзып, ғылымда ерлік жасап тұрған Бекназаров қырқында қамал алар-ау, ал болашағы бүгінгісінен де үлкен жас ғалымға арашасы бола алмасам, менің арыма сын емес пе? Әлде араағайын болып, сылап-сипап, сыпайы сөйлейін бе? Сонда арба да сынбайды, өгіз де өлмейді
Оның несі сөз, несі пікір? Ондай сөзді менен бұрын да осында біреулер айтпады ма? Айтқасын шындықтың бетіне тура қарап, батыл айту керек
Сөйлеме, Айжан, сөйлесең алды-артыңа қарап, қорқақтамай батыл сөйле! Үнсіз қалу жараспас
Сөйлеймін! «Бас кеспек болса да, тіл кеспек жоқ»
Ағысқа қарсы тағы бір жүзіп көрейін
Нартәуекел!»
Осы ойға бекінген Айжан сөйлеуге тілек білдірді.
– Келесі сөз КСРО Ғылым академиясы Шығыстану институтының аға ғылыми қызметкері, тарих ғылымының докторы, профессор Айжан Айтжановаға беріледі, – деп хабарлады Қаныш Сәтбаев
Үстіне ақ жібек көйлек киген, дөңгелете қиған қара шашы ағарып сирей бастаған, ұзын бойлы, жаңа жауған аппақ қардай ақ жүзінен нұр төгілген, сыры кетсе сыны кетпеген сұлу әйел мінбеге келгенде зал толы халық оған жалт қарады.
– Қадірлі әріптестер! – деп бастады сөзін Айжан
– Одаққа кеңінен танымал тарихшы Ермұхамбет Бекназаровтың «ХІХ-ғасырдың 20-40 жылдарындағы Қазақстан» атты еңбегінің талқыланып жатқанына, міне, бүгін бесінші күн
Осы бес күнде  негізгі баяндамашыдан басқа жиырма үш адам сөйледі
Олардың бәрі – де еңбегі мен есімі елге белгілі ғалымдар, тарих ғылымының докторлары мен кандидаттары
Мен барлық шешендердің сөздерін үлкен ықыласпен тыңдадым
Ермұхамбет Бекназаровтың айтысқа өзек  болған еңбегін бұдан біраз бұрын қолыма қарындаш алып отырып, асықпай оқып-зерттеп, талғам таразысына тартқан болатынмын
Айтыстан ақиқат туады
Ең алдымен, атап айтарым, бұл – еңбек көп жылғы ізденістердің көрнекті жемісі.
Тарихшы Бекназаровтың бұл еңбегі күрделі кезеңдегі күрмеуі қатты проблемаларды түбегейлі зерттеп, терең білуімен құнды
Кенесары Қасымов бастаған ұлт-азаттық көтерілісі нақты дерек, тарихи құнды құжаттармен сараланған
1837 жылдан 1847 жылға дейін созылған ұлт-азаттық көтерілісі бүкілхалықтық сипат алды
Халықтың Кенесары Қасымовты қолдауының бірнеше себебі бар
Оның ең басты себебі – халықтың патшалық самодержавияның отаршылдық езгісіне деген наразылығы
Сосын – жер мәселесі.
Кенесары отаршылдыққа қарсы күрескен кез аса бір күрделі кезең еді
Бір жақтан патшалық, Ресей өктемдігін жүргізіп, екінші жағынан, Қоқан, Хиуа хандықтары қоқаңдап қос өкпеден бірдей қысылған қазақ халқы өзінің азаттығы үшін қолына қару алып, Кенесарының соңынан ерді
Ұлт-азаттық қозғалысын хан басқарғаны үшін ғана оны жоққа шығаруға бола ма? Бекназаров кітабының сыншылары Кавказда тау халықтарының, Башқұртстанда Салават Юлаевтың ұлт-азаттық көтерілісінің патшалық езгіге қарсы болғанын білмей ме, әлде бұрмалай ма? Тарихты білмеу де, оны бұрмалау да тарихшы үшін мін емес пе?
Лев Николаевич Толстойдың тоқсан томын түгел оқып шыққан Владимир Ильич Ленин оның шығармаларына «орыс өмі­рінің айнасы» деген баға берді
Орыс­тың ұлы жазушысы тау халықтарының Шәміл бастаған көтерілісі жайлы «Қажымұрат» атты классикалық шығармасында патшалық Ресейдің аз жұртқа жасаған әлімжеттілігін көркем сөздің құдіретімен аяусыз әшкерлеген жоқ па? Советтік тарихи әдебиеттерде бұл көтерілістер прогрессивті деп бағаланған жоқ па?
Бекназаровтың сыншыларына сенсең үнділердің – ағылшындарға, солтүстік шығыс таулықтардың, башқұрттардың, тағы басқа да халықтардың ұлт-азаттығы үшін күресі кертартпалық екен ғой
Тарихи шындықты бұрмаламай, мықтылардан ықпай, ерлік туын жықпай, шындықтың шырайын кіргізе жазғаны үшін оның  авторын жерден алып, жерге салуға бола ма?
Патшалық Ресейдің отаршылдық саясаты жайлы Сталин жолдас былай деп жазды: «В прошлом в России власть находилась в руках царей, помощников, фабрикантов и заводчиков
В прошлом Россия – Россия царей и палачей
Россия жила тем, что угнетала народы, выходившие в состав бывшей Российской империи
Правительство России жило за счет соков, за счет сил угнетаемых их народов, в том числе и народа русского
Это было время, когда  все народы проклинали  Россию»
Ұлы көсеміміздің ұлағатты сөзі бәріміздің жадымызда болғай.
Сол сәт залдың арт жағынан:
– Дұрыс! Дұрыс айтасыз, Айжан Айтжанова! – деген дауыс естілді
Дауыс шыққан жаққа жат қараған Айжан бүгін осы жиынға келерде танысқан жас ғалым Манап Қасымбековті жазбай таныды.
– Кейбір шешендер, – деп сөзін жалғастырды Айжан
– Бекназаровқа «ұлтшыл», «меньшевизм, «донкихот­тық» деген кінә тағып, «оның кітабын өртеп, өзін соттау керек» дегенге дейін барды
Тәтті өтіріктен ащы шындық артық
Қолымды жүрегіме қойып тұрып, шынымды айта­йын, бұл сөздер маған мүлде ұнаған жоқ
Оны айтасыз, осынау аса сөйлеген айыптаулар менің жүрегіме қанжардай қадалды.
Сол сәт жүрегі шаншып кеткен Айжан қабағын шытты
Аппақ жүзі күреңітіп кеткен ол аз-кем кідіріп, тамағын бір кенеп алды да, сәл қатқыл дауыспен сөзін сабақтады.
– Бекназаровтың қарсыластары оны талқандау үшін оған жан-жақтан шабуылдады
Сол шабуылдың қуатты бір соққысы «оның кітабы – ұлтшылдық үлгісі» десе, дәл сол айыптаудың авторы өз пікіріне өзі қайшы келіп, «еңбек саясаттан тыс» дейді
Осы биік мінбеден сөйлеген кейбір сыншылар «қазақ халқының тарихында мемлекет бол­маған, мемлекеттілік  Қазан төңкерісінен кейін ғана болған» деген жөнсіздікке дейін барды
Сонда қазақ халқы алып кеңістікті алып жатқан Ұлы далада экономикалық, мәдени қауымдастығы жоқ, мемлекеттен тыс аморфная масса сияқты өмір сүргені ме?! Бекназаровтың сыншылары беттері бүлк етпестен «ХІХ ғасырдың 20-40 жылдарындағы Қазақстан» атты еңбекте «Белинский, Чернышевский, Огарев, Герцен идеяларының Қазақстанға игі ықпалы көрсетілмеген» деп те соқты
Онымен де қоймай, «ұлтшыл Әлихан Бөкейхановтың аты аталған» деп те сөкті.
Сол сәт залдан «Бұл айыптаудың авторы – Домбал Шомбалов» деген дауыс естілді
Мұны айтқан залдың орта тұсында отырған бурыл шашын аққырау шала бастаған, орта жастағы ақсары өңді, бөкен қабақ, бүркіт көзді, орта жастағы ғалым еді
Сол сәт бір жұтым су ішіп, тамағын жібітіп алған Айжан алдыңғы қатарда отырған бұқа мо­йын, бітік көз, қоңқақ мұрын, таңқы таңау Домбал Шомбаловқа аласы – аз, қарасы үлкен сұлу жанарынан жалын шаша қарап, салмақты үнмен сөзін сабақтады:
– Айналайын Домбал бауырым-ай, Сіздің осы сөздерді қалай айтқаныңызға таңым бар
Қарсыласыңды құлату үшін «қазақ халқында мемлекет болмаған» деп ұлттық мүддені аяқасты етуге бола ма? Ащы да болса, ашығын айтайын, мұның аты сатқындық қой
Сіз, Домбал Шомбалов, отызыншы жылдары Ресейдің өзінде де Белинскийдің кеңінен таныла қоймағанын, Белинский, Герцен және басқа да революцияшыл демократтардың идеялары Қазақстанға сексенінші жылдары ғана жете бастағанын білмеуші ме едіңіз?
Айналайын бауырым, Домбал-ау, сіз ғылым кандидатысыз ғой, білуіңіз керек еді ғой, тарихи әдебиеттерде: «Переписка ханов и султанов среднего жуза, относящаяся к 1824-30 годов» деген еңбек бар
«Оны баспаға берген Әлихан Бөкейханов» деп тайға таңба басқандай жазылған
Сонда, сіздіңше, Әлихан Бөкейхановтың атын атамау үшін тарихи құнды құжаттың авторын сақтамай, домалақ арыз жазғандай, тарихты жалаңаштау керек пе?! Тарихты әдемілеп жаңаша киіндіруге де, оны шешіндіріп, жалаңаштауға да болмайды
Тарих рецеппен жасалмайды, нұсқаумен жазылмайды
Тарихшы тарихты қаз-қалпында көрсету керек!
Айжанның сөзі шымбайына батқан Домбал Шомбалов қолақпандай қолының қырымен қолағаштай мұрынын бір сипап қойып, орындықты сақырлата қозғалып, қопаң-қопаң етті.
– Ермұхамбет Бекназаровтың «ХІХ ғасырдың 20-40 жылдарындағы Қазақ­с­тан» атты монографиясы – көз майын тауысқан көп ізденістің жемісі
Тарихи оқиғаларды құнды құжаттар негізінде талдап-таразылаған аса салмақты, сали­қалы, мейлінше, бағалы еңбек
Тарихи ойдың, жаңаша көзқарастың көкжиегін кеңейткен авторды айыптау – адасқандық болса болар, бірақ әділдік бола қоймас
Адамгершілікпен ауыл үй қона алмайтын қызғаншақтық пен күншілдіктен аулақ болып, азаматтық, ірілік танытсақ болмас па? Ұсақ құштарлықтың құшағынан босанып, шындықтың шыңында табысайық, қадірлі әріптестер!
Айжан сөзін аяқтағанда манадан бері үнсіз отырған халық сатырлата қол соқты.
Жиынның соңында Бекназаровтың өзіне сөз тиді
Ол залдың арт жағында отыр еді
Асыға басып, мінбеге шапшаң көтерілді
Қоңыр үнмен сөйлеп кетті
Айжан енді байқады, кешеден бергі әңгіменің бас кейіпкері орта бойлы, толықтау келген аққұба жігіт екен
Қысқа қидырған қап-қара шашы мен қою қасы, жап-жазық кең маңдайы мен от шашқан жанарына жарасып-ақ тұр
Ол кейбір шешендер құсап біреулердің жеке басына тиіскен жоқ
Өзіне тағылған айыптаулардың барлық тармақтарына дәйекті дәлел, нақты фактілермен жауап берді
Тек Домбал Шомбалов есімді түрі қазанның күйесіндей қап-қара, ұзынтұра орнында отырып, айғайлап сөзін бөлгенде аққұба жүзі күреңітіп, ашулы арыстандай жалы күдірейіп шыға келді.
– Мен ғылымға сен сияқты әркімнің артын жалап, тесіктен кіргем жоқ, өз еңбегіммен есіктен ендім
Менің аргументтеріме қарсы айтар дәлелің болса, тағы да сөйлеп, дәлелде
Әйтпесе, есекше бақырмай, жайыңа отыр, – деді.
Сол сәт орнынан ұшып тұрған Домбал Шомбалов:
– Мен Совет өкіметіне аянбай қызмет етіп жүрген адал коммуниспін! Сен ұлтшылсың! – деп айғайлады, сұқ саусағын шошайтып.
– Шомбалов жолдас, отырыңыз
Айғайлайтын бұл жер базар емес, – деп қабағын шытты Сәтбаев
– Жиынның шырқын бұзбай кезекпен сөйлеңіздер.
Мүйізінен ұрылған өгіздей болған Шом­балов шоңқиып отыра кетті
Халық­тан кешіріп сұраған Бекназаров сөзін жалғады:
– Менің еңбегіме тағылған ең негізгі, ең басты кінә, – деді Бекназаров сабырлы үнмен салмақты сөйлеп, – патшалық Ресейдің отаршылдық саясаты мен оның Кенесары Қасымов бастаған ұлт-азаттық көтерілісі кезіндегі рөлі
Бұл айыптауға аса қадірлі Айжан Айтжановна орнықты жауап берді
Мен оны қайталап, сіздердің уақыттарыңызды алмай-ақ қояйын
Бір-екі мәселеге аз ғана анықтама берейін
«Кенесары Қасымов қырғыз халқына қарсы болды
Бекназаров оны ақтайды» деген сөз – негізсіз
Кенесары қырғыз халқына емес, олардың азаттыққа деген арманын аяқ-асты еткен қырғыздың бай-манаптарына қарсы болды
Оған мен архивтен тапқан, Кенесарының өз қолымен қырғыз халқына жазған хаты айғақ
Кенесары қырғызбен емес, қазақ пен қырғыз халықтарының ұлттық мүддесін сатып, Қоқан, Хиуа хандарымен ауыз жаласқан бай-манаптармен соғысты
Бұл – бір
Екінші – «автор Кенесарыны мадақтайды, ол қанша жақсы болса да, ханның аты – хан» деген айып
Бұл да – негізсіз
Мен Кенесарыны мақтаған да, даттаған да жоқпын
Тарихи оқиғалар мен құжаттарға негізделген шындықты ғана жаздым.
Әңгіме Кенесарының жеке басында емес, тарихи жағдайлар мен тарихи шындықта
Кеше бұлай, бүгін басқаша сөйлеу – шындыққа қиянат
Тарихшының міндеті – тарихи шындықты уақыттың ыңғайына қарай бұрмаламау
Менің табынатын тәңірім – шындық! Кімдікі – дұрыс, кімдікі бұрыс екендігін ешкімнің ажарына қарамайтын уақыттың өзі айтар!
Осы мәртебелі мінбеден менің атыма айтылған аз мақтау мен көп сынның қай-қайсысы да болашақ зерттеулерім үшін аса пайдалы.
Он тоғызыншы ғасырдың алғашқы жартысындағы Қазақстан тарихына тыңнан соқпақ салғанымды көңіліме медеу етемін
Бұл соқпақты менен кейін өзге ғалымдар кеңейтер, менің еңбегімнің олқы тұстарын толтырар, қатесі болса, түзетер
Мына бес күнге созылған айтыс-тартыстан соң менің тарихқа деген қызығушылығым мен ел үшін аянбай еңбек етуге деген құштарлығым арта түсті
Большевиктік сын мен өзара ашық, принципті сын зерттеу көкжиегімізді кеңейтіп, ғылымның одан әрі өсіп-өркендеуіне жол ашады, мәдени байлығымызды  арттырады
Қазақстанның тарихи жас ғылымы жаңа табыстарға жету үшін бірлесе еңбек етелік, қадірлі әріптестер! – деп сөзін аяқтады Бекназаров.
Жиын соңында Қаныш Айжанның қолын қысты:
– Айжан Айтжановна, тарихты халқыңызды жақсы көргендей жақсы көретініңізді тағы да дәлелдедіңіз
Керемет шешен екенсіз
Өте жақсы сөйледіңіз
Ал енді бар ғой… – Ол сәл бөгеліп барып сөзін жалғады
– Ақылым тасығандықтан емес, жаным ашығандықтан, бір ақыл айтқым келіп тұр, айып етпесеңіз.
– Ақыл айтқан айып емес, айтыңыз, – деді Айжан.
– Айтсам, абайлаңыз
Батылдық дегеннің кейде басқа пәле болып жабысатыны бар.
– Рақмет, – деді Айжан жұмсақ жымиып
– Ақылыңыз орынсыз дей алмаймын
Өтірік айтуды үйрене алмай-ақ қойдым
Қайтейін, Құдайдың берген мінезі ғой
Адам өз бойынан биік секіре ала ма?
– Мәскеуге қашан қайтасыз?
– Екі-үш күннен соң.
– Жүрерде менімен хабарласыңыз
Біздің жігіттер ұзатып салады сізді.
– Рақмет, Қанеке!
Қаныш қоштасып кете бергенде Айжанның жанына имене басып Ермұхамбет Бекназаров келді.
– Айжан Айтжанова, – деді ол толқи сөйлеп, – мені қолдағаныңыз үшін көп-көп рақмет!
– Шындықты айту парызымыз ғой, – деді Айжан
– Сіз нағыз ғалымсыз
Тек мақтаса – тасып, даттаса, жаси көрмеңіз
Ауыр сөздердің жүрегіңізді ауыртатынын сезем
Дегенмен ақыл мен қайратты бірдей ұстағайсыз.
– Рақмет, Айжан Айтжанова! Жақсы сөзіңіз әрдайым жадымда жүрер.
– Сау болыңыз.
Бекназаровпен жылы қоштасқан ол қонақүйге ауыр ойлармен оралды.
Айжан сол күні биік мінбеден айтылған батыл сөзімен басын бәйгеге тігіп еді…
Ғылым академиясының мәжіліс залында бес күнге созылған айтыс Бекназаровтың еңбегіне нүкте қоя алмады
Зиялыларынан зияндылары көп ғылыми қауым бір шешімге келе алмай, алақұйын оймен алаөкпе болып тарасты…
* * *
Қазақтың Ұлы даласын үш ай бойы тынымсыз шарлап, таумен, таспен сырласқан Патшайым Алматыға шаршап-шалдығып жеткенде қарсы алдынан «Ермұхамбет Бекназаров ұсталып кетті» деген қаралы хабар шыға келді
Патшайым қаланың шет жағындағы Бекназаровтың үйіне келгенде Ақзер асүйде үй шаруасымен айналысып жүр еді
Ол өзінен біраз жас кіші Патшайыммен құрбысындай сырласатын
Сол әдетімен ол Патшайымға бар мұңын шағып, іштегі шерін біраз тарқатып алды.
– Өзің білесің, – деп бастады Ақзер сөзін, – ана жылы өзің қатынасқан Ғылым академиясындағы бес күнге созылған талқылаудан кейін басымызға қара бұлт үйірілді
Ермұхамбетті жұмыстан босатты, партиядан шығарды
Жан сауғалап Жамбыл облысының  Шу ауданына бардық
Ағаң Новотроицк селосындағы мектепке мұғалім болып орналасты
Осы жерде Ермұханды тұтқындады
Екі-үш ай тергегеннен кейін алты жүз тоқсан тоғызыншы іс бойынша айыптау қорытындысы шық­ты
Онда «Совет өкіметіне қас пиғылда болып, ұлтшылдық идеяларды насихаттағаны, Кеңес өкіметіне қарсы үгіт жүргізгені үшін» деген желеумен оны РСФСР Қылмыстық істер кодексінің 58-бабының, 10-бөлімінің екінші тармағымен айыптады
Сөйтіп, Ерағаң жиырма бес жылға сотталып кете барды.
– Кәзір қайда? – деп сұрады Патша­йым.
– ГУЛАГ-тың облыстағы лагерлерінің бірінде, – деп жауап берді жанарына жас іркілген Ақзер.
– Болған іске болаттай болайық
Жыламаңыз
Жоғарыға шағым түсіреміз
Ізденеміз, – деп Ақзерге жігер бере сөйледі өзінің де жүрегі қан жылап тұрған Патша­йым
– Бұл іске мені де жегіңіз
Қолдан келген көмегімді аямаймын.
Сол сәт Ақзер қарсы алдында сырықтай бойы сымдай тартылып, ақшыл жүзі алаулап отырған жас ғалымның жарқ ете қалған жанарына сүйсіне қарады.
– Іздену үшін Алматыға қайтып оралмадым ба? Осында «Ермұхамбеттің көзін көрген ер-азаматтар бар ғой» деп үміт етіп келсем, солардың көбі теріс айналып кетті
Домбал Шомбалов сияқтылар «Сен халық жауының әйелісің» деп көрінген жерде көзге шұқиды, – деп мұңайды Ақзер.
– Мен Қаныш Имантаевичке барамын
Көмек сұраймыз.
– Оған барма.
– Неге?
– Қанекеңнің өзін кінәлап жатыр.
– Не деп?
– Ағаш белсенділердің әрекеті белгілі емес пе? Көре алмаған көп дұшпан Сәтбаевтың үстінен жоғарыға арыз жазыпты.
– Не деп?
– Бекназаровты тәртіпке шақырмады, қолдады деп.
– Түн артынан күн шықпаушы ма еді, – деп ойлана сөйледі Патшайым
– Іштей мүжіле бермей, Ерекеңнің артында қалған балаларының қамын ойлайық
Мен жақында Мәскеуге командировкаға бармақпын
Сонда Айжан Айтжановамен кездесіп, көмек сұраймын
Ол кісінің беделі үлкен ғой
Бір жәрдемі тиюі мүмкін.
– Бұл – табылған ақыл, – деп қуанып кетті Ақзер
– Басым қатып жүріп, мұны  ойламаппын ғой.
Осы әңгімеден соң арада төрт күн өткенде Патшайым Мәскеуге аттанып кетті.
* * *
Жазу үстелінде ұзақ отырып қалған Айжан бүгін әдеттегісінен де кеш жатты
Күндізгі көп тірлік пен түнгі жазудан кейін төсекке шаршап-шалдығып жетіп еді, сонда да көпке дейін кірпігі айқаспай қойды
Ұйқысы бұзылғалы қашан? Аяулы Нұрдәулетінен айырылғалы қанша ұйқының қаза болғаны бір Аллаға аян.
Басында сан түрлі ой сапырылысты
Көз алдына Нұрдәулеттің нұрлы жүзі келді
Онымен бірге өткізген бақытты күндерін сағынышпен еске алды
Енді бір сәт ойына жалғыз ұлы Қаратай оралды
«Мың жыл қырғын болса да, ажалды өледі» деген рас екен
Күні кешегі Ұлы Отан соғысында жанған өрттен аман қалған бір түп жусан
Бүгінде ол үйлі-баранды
Осы Мәскеудің іргесіндегі бір совхозда білдей бір инженер
Әйелі Наташа – ағылшын пәнінің мұғалімі
Нұрдәулет қайтыс болған жылы туған Айбалта атты ұлы бар
Немересі еске түскенде Айжанның ет жүрегі елжіреп кетті
Қазір сегізінші класта
Өзі Қаратайдан айнымайды-ау, айнымайды
Әкесі Қаратайдан айнымаса, атасы Нұрдәулетке де ұқсағаны ғой
Айбалтаның тік иықты, кең кеуделі батыр тұлғасы Айжанға қатты ұнайды
Нұрдәулет сияқты бойы да ұзын
«Бір қалада тұрып, сол сүйікті немеремді көрмегелі де көп болыпты-ау, – деп ойлады Айжан
– Күнделікті өмірдің күйбеңімен жүріп ең қымбаттымызға да көңіл бөле бермейтініміз-ай осы
Қой, ертең бар тірлікті жиып қойып, жұмыстан соң Қаратайдың үйіне барайын…».
Ой орманын кезген Айжан қатты ұйықтап кеткен еді, шырт ұйқыдан есік қоңырауының қайта-қайта шырылдаған ащы дауысы оятты
Ақ жібек халатын иығына асығыс іліп, есік алдына келді.
– Бұл кім?
– Бұл – біз, ашыңыз есікті.
– Бізіңіз кім?
– Тезірек ашыңыз
Әйтпесе, есікті бұзып кіреміз.
– Жайшылық па, не болып қалды?
– Оны қазір білесіз.
– Қазір
Бір минутке.
Жүрегі бір жаманшылықты сезген Айжанның тізесі дірілдеп кетті
Әйтсе де, бойын тез билеп, жарықты жақты
Асығыс киінген ол қабырға сағатына қарады
Уақыт түнгі төрт екен
Есікті ашар-ашпастан өңмеңдеп төрге ұмтылған еңгезердей екі еркектің көзі – сұсты, өңі – суық.
– Біз НКВД-данбыз, – деді Айжанды басынан аяғына дейін сұсты көзінің сұғымен шолып шыққан шені үлкендеуі
– Міне, мынау – сізді тұтқындау туралы ордер.
Ол кішкентай мөр басылып, әлдекім иректете қол қойған бір жапырақ қағазды Айжанның көзіне тосты да, төрт бүктеп, қайтадан қалтасына салып қойды.
– Мені не үшін тұтқындайтыныңызды түсініп тұрғам жоқ, аға лейтенант
Айыбым не? – деді Айжан оның у шашқан жыландай зәрлі көзіне қаймықпай тура қарап.
Аға лейтенант гүлдей нәзік әйелден граниттей беріктікті күтпеген еді
Ол «тәтті ұйқыдан оқыс оянған әйел мезгілсіз жұтқан удан әлсіреп, сасқалақтап әбігерге түсер, тіпті не айтып, не қоярын да білмес» деп ойлаған
Талай ер-азаматты тұтқындай жүріп ондайдың талайын көрген
Түсін бермей, бойын еркін билеп, өзіне қасқая қарап, қарсы сөйлеп тұрған мына сымбаты бөлек сұлу әйелдің қатқыл дауысы тұла бойын аяздай қарып өтті
Өзі әлсіз деп есептейтін әйелден өктем дауыспен қойылған өткір сұрақты күтпеді ме, әлде ойлы жанары от шашқан Айжанның мысы басты ма, әйтеуір аға лейтенант алғашында әжептәуір абыржып қалды
Әйтсе де, қанына сіңген қаталдықпен бұйыра сөйледі:
– Сенімен сөйлесіп тұратын уақыт жоқ, бол, тез киініп, бізбен бірге жүр!
Сізден бірден сенге көшкен оның қасқырдың көзіндей көкшіл көздері қанталап, Айжанға өмір бойы өштесіп жүрген ата жауындай кектене қарады
Бұл кезде одан шені бір саты төмен лейтенант Айжанды көзімен ішіп-жеп тұр еді
«Апыр-ай, мына әйел қандай сұлу, – деп ойлады ол ұзын бойлы, ашаң денелі, айқабақ Айжанға сүйсіне қарап, – беті жаңа жауған қардай аппақ екен
Екі беттің ұшындағы қызғылт нұр атып келе жатқан таң шапағына ұқсайды
Аласы – аз, қарасы үлкен екі көз жауын шайған жүзімдей мөлдіреп тұр
Сұлулардың біразы суық
Ал мына әйелде кез келген еркекті өзіне магниттей тартатын тартымдылық бар
Ұзын қайқы кірпіктері кірпік емес, жүректі жаралайтын жебе ғой
 Шіркін-ай, мына әйелдің құшағында өртеніп өлген еркекте арман бар ма екен…»
Арулардай ажарын, серілердей сәнін жоғалтпаған Айжан сырт көзге жас болып көрінуші еді
Айжанды ойша шешіндіріп, қиялданып кеткен лейтенанттың жалпақ жауырынына аға лейтенанттың күректей алақаны сарт етті.
– Неғып тұрсың? Тінт мына үйді.
Екі бірдей еңгезердей еркек әп-сәтте бір бөлмелі үйдің астан-кестеңін шығарды
Аласұрып жүріп аяғының астындағы үтікке сүрініп кеткен аға лейтенанттың қаны басына шапты
Енді жансыз темірмен өштескен ол көзі қанталап үтікті ыдыс-аяқ тұрған шкафқа қарай лақтырды
Шыны қақпақ пен ыдыс-аяқ быт-шыт болды.
– Жансыз заттың жазығы не, офицер?!
Сабырлы айтылған қорғасындай салмақты сөз екі иығын жұлып жеген екі еркекті бірдей жіпсіз тұсады
Бірі – Айжанның төсегін төңіректеп, екіншісі – жазу үстеліне еңкейіп тұқшыңдап жатыр еді, бірімен-бірі жарыса бойын тіктеді
Аға лейтенант пен Айжанның жанары түйісе қалды
Қасқайып қараған отты жанардан жүзін ала қашқан офицер жазу үстелінде жатқан қолжазбаны қолтығына қыстырып алды
Бұл – Айжанның «Солнце встает с Востока» атты соңғы еңбегі еді
Енді бір сәт оның көзіне төсектің басында жатқан бір кітап түсті
Бұл Айжан ұйықтар алдында оқып жатқан қазақ тарихшысы Ермұхамбет Бекназаровтың «Казахстан в 20-40 годы ХІХ века» атты еңбегі
Аға лейтенант оны қойнына сүңгітіп жіберді
Сосын үлкен бір іс тындырғандай астан-кестеңі шыққан бөлмеге езуіне кекесін күлкі үйіре күлімдей қарап, ойнақылана сөйледі.
– Дайынсыз ба, бикеш?
– Мен сізге бикеш емеспін, – деді Айжан сабырлы үнмен салмақты сөйлеп.
– Енді кімсіз?
– Менің аты-жөнім бар
Менімен Айжан Айтжановна деп сөйлесуіңізді талап етемін.
– Жә, сен сияқты «халық жауымен» салғыласып тұратын уақыт жоқ
Жүр, кеттік.
– Халыққа кімнің қас, кімнің дос екенін уақыт көрсетер.
Бұлар сыртқа түн ортасында шығып еді, қою қараңғылықтың іргесі әлі сөгілмеген екен
Жан-жағын қоп-қою, қап-қара бұлт қоршаған айдың әлсіз сәулесі сығырайған май шамдай өлеусіреп жылтырайды
Қарашаның қара суығы аш қасқырдай ұлып тұр
Көшеде жарық та, әрі-бері ағылған көлік те жоқ
Жаяу адамның да қарасы көрінбейді
Айнала тым-тырыс
Жер шарының алтыдан бір бөлігін алып жатқан СССР деп аталатын алып державаның астанасы – Мәскеу қалың ұйқы құшағында
Меңіреу тыныштық Айжанның еңсесін езіп, аш қасқырдай жалаңдап, қойын-қоншын тінткілеген күздің қара суығы бойын қалтыратып барады
«Қандай суық күз еді, – деп ойлады Айжан
– Бұл, бұл ма, алда бұдан да суық, қаһарлы, қатаң қыс тұрған жоқ па? Табиғат қысын жеңерміз-ау, тағдырдың қысын жеңе алармын ба? «Малым – жанымның, жаным – арымның садағасы» дейтін қазақтың қайсар қызы емеспін бе? Адам болып келдім өмірге, адам болып өлермін өлсем де
Не болса да, көріп алдым
Жаратқан ием, жалғыз ғана тілегім – берісі Қаратайымның, әрісі қазағымның сағын сындыра көрме
Өлсем де сүйекке таңба салмай өлейін…».
Санасында сан ой сапырылысқан Айжан аз жүрді ме, көп жүрді ме – аңғарған жоқ
«Черная ворона» деп аталатын қара машинамен қара түнді жамылып Мәскеудегі әйгілі Бутырка түрмесіне келіп жеткенін бір-ақ білді
Екі жендет оны қараңғы камераға қамап тастады.
Бір мың тоғыз жүз елу бірінші жылғы қарашаның сол бір қараң қалғыр түні Айжанның өміріндегі ең ұзақ түн болды…
