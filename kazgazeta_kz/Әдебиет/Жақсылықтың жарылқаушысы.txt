«Мәдинада – Мұхаммед, Түркістанда – Қожа Ахмет, Маңғыстауда – Пір Бекет»
Әумин деп атқа қонатын қазақ баласының басты дұғаларының бірі – осы
«Пірдің соңы – Бекет, ердің соңы – Есет»
Бұл да – бабалардан қалған бәтуалы сөз
Біз бұдан Пір Бекеттің қасиет дарыған, Қыдыр қонған қадірлі адам болғанын анық аңғарамыз
Сол пірлердің соңы болған Бекет Атаның туғанына биыл 260 жыл толып отыр
Бұрнағы күні осыған орай Атырау аймағында келелі кеңес, алқалы жиын, ұлан-асыр той өтті
Той үстінде көзі тірі классик, халық жазушысы Әбіш Кекілбайұлы баяндама жасады
Біз бүгін оқырмандарымызға Әбекеңнің баяндамасын сол қалпында ұсынып отырмыз. 
Пір Бекет тегін жерге мешіт салмайды
Жарықтық Пір Бекет тегін жерге мешіт салмайды ғой
Айналаға қараңыздаршы
Батысында – Сарайшыққа жеткізіп, Еділ асырар Бақашы өткелі
Шығысында – Үрге­ніштен Үстірт арқылы келе жатқан көне сауда жолы
Ортасында теңізге асыққан ақ түтек
Атамыздың иткөйлегін жуған су.
Жемнің аяғы
Әу бастан-ақ дін Ислам бұл өлкеге осы арадан аяқ басқан
Көне кітапқа үңілейікші: «Түйе терісінен істелген бөстектерді алып, жерге жайдық
Әбден уқалап, керіп, создық
Ішіне киім-кешек тығып, толтырдық
Сосын қампиған мес бөстектерді суға салдық
Әрқайсысына төрт-бес кісіден жайғастық
Алғашында шыр айналып бір орында тұрып алды
Артынан ағысқа ілесіп, зымырай жөнелді… Жем өзенінен осылай өттік», – деп жазыпты 922 жылы Еділ бойындағы пешене-бұлғар Қалдар Әлмүшті Исламға кіргізіп қайтқан Бағ­дат елшілігінің хатшысы Ибн Фадлан.
XII ғасырда моңғол келді
Бүкіл Дешті Қыпшақ Алтын Ордаға айналды
Бату – буддист
Сартақ – христиан
Ұлақшын мен Тудамеңгі – Батудың христиан әйелі Борақшынның сүйікті немерелері
Тек Берке ғана енесінің құрсағынан мұсылман болып туыпты
Кәпір арасында жүре алмаймын деп Бұқар асыпты
Джалаладдин Кубраның жолын қуушы шейх Сайфеддин Бахарзидан тәрбие алыпты
Бір күні ұстазы: «Еліңнен бүлік шықты
Барып  қорғап қал!» – депті
Бер­ке жолға шықты
Қаракөлге дейін соңынан сегіз адам ереді
Сарайшыққа дейін бес жүзге толады
 Еділге жетсе, мың болады
Күнгейден қол қарауытады
Күлзім теңізінің батыс бетін жағалап келеді
Ираннан келе жатқан Хулагу әскері
Жұрт сасайын деді
Берке қалтасынан асық шығарды
Иіріп көрсе – алшы түседі
Жүгіріп Қыр Машықтың биік шағылына шығады
Жалғыз тұр
Жау қамап алады
Берке дүрсе қоя береді
Жау бет-бетіне қашады
Сөйтсе, анадайда жер қайысқан қол тұр дейді
Мың адам олардың көзіне көп болып көрінеді
Аспан шатынап, жер қақырағандай болды.
Бұл, әрине, аңыз
Бірақ Беркенің 1257-1321 жылдары Алтын Орданың төртінші ханы болғаны рас
1263 жылы Исламға кіріп, Бұқардағы Сайфаддин Бақарзиға қол тапсырғаны да рас
Еліне Көне Үргеніш жолымен қайтқаны да рас
Сонда осы арамен өткені де рас
Өле-өлгенінше ең соңғы мұсылман халифы Ал-Мұстасимнің көзін құртқаны үшін Ирандағы Хулагумен өштесіп өткені де рас.
Бірақ баласыз Берке арманда кетті
Одан кейінгі таққа отырған Бату тұқымы әр дінмен әуестенді
Көбіне бірінің ізіне бірі түсті
Тіпті Тоқты ағаның тұсында біржолата биліктен айырылып қала жаздады
Ол өзінен кейін хан болатын Елбасарға бақталас болмасын деп, аталастарының бәрін құртты
Сөйтсе, ойда-жоқта Елбасар да өлді
Тұқымын тұздай құртқан Тоқты аға енді еңіресін келіп… Сонда  өзі өлтірген інісі Тоғрұлдың Ұрымнан алған әйелі Келін Баялын қайнағасына сырын айтады
Жас кезінде баласын бұдан жасырып, төркініне асырыпты
Шал бұны естіп қуанады
Баланы алып келуге ауыр қол аттандырады
Олар келгенше көз жұмады
Қалған аталастарының батылы бармайды
Бас уәзірі бар екен
Орнына сол болады
Сөйтсе, кеткен әскер Өзбек ханды тауып әкеледі
Ол уәзірді өлтіреді
120 төре ажал құшады
Қалғандарын қараға таққа жол бергендері үшін жер аударады
Жан-жақтан диуаналар қаптайды
Әрқайсысы ханды өз дініне кіргізгісі келеді
«Қайсыңның аруағың күшті болса, мен соның  соңына еремін», – деп Өзбек шіренеді
Кім жанып тұрған тандырға кіріп, аман шықса, сол жеңетін болады
Сонда Бабаб Туклас деген кісі  жеңіп шығады
Ол Ходжа Ахмет Иассауидің шәкірті Сүлеймен Бақырғанидың үшінші халифасы Зеңгі Атаның үшінші халифасы Садраддин Ахмет Баба Туклас дейтін шейх еді
Әбу Бәкір Сыдиықтың нәсілінен еді
Жұрт оны Сәдір Ата дейтін
Қабірі Қарасманда жатыр
Әмір Темір барып, басына тәуап еткен
Сол Баба тұқымы Өзбек ханды 1321 жылы дінге кіргізген сапарына осы Үргеніш жолымен барып қайтқан.
АЛТЫН ОРДА МЕН
ТҰРАННЫҢ АРАСЫНДА
Алтын Орда мен Тұранның арасын жалғап жатқан бұл жолмен кімдер өтпеген, нені  көрмеген?! Бұл жолдың бойымен Тоқтамыстан қашқан Темір Құтлық пен Едіге Самарқандағы Әмір Темірді паналайды
1286-89 жылдары Хорезм жорығына Тоқтамыс та осы жолмен аттанады
Жетпіс ұлысқа ыдыраған Алтын Орданың бойындағы ұлы сүрендердің талайына осы жол куә болады
Бір кезде Темір ертіп барып Алтын Ордаға хан қойған Құйыршықтың баласы Барақ Хорезмде хан боп тұрып, Хиуада жүрген Едіге баласы Мансұрды өлтіреді
Сонда бауырлары Ғази мен Наурыз қуып барып, Барақты мерт етеді… Жә,  көне жолдың көне шежіресін санап тауыса алмайсың.
Сонда өлген Барақтың баласы мен немересі Жәнібек пен Керей 1460-70 жылдары Жем мен Ойылды тастап, Жетісу ауады
Одан балалары Бұрындық пен Қасым билік алды
Бұрындық Сарайшықта тұрды
Қасым 1519 жылы ноғайларға да үстемдік орнатқысы келді
Ол да Сарайшықты иеленді
1521 жылы қайтыс болады
Баласы Ақназар апасы Бұлдыр ханымның қолында өседі
Ол Шейх-Мамайдың әйелі еді
Ақназар башқұрттар мен қазақтарға хан сайланады
Ол 1550 жылға дейін ноғайлармен тату болды
1557 жылдан 1611 жылға дейін екі ара жауласты
Алты ауыл мен Жетісан арасында жүрген Кіші жүз қазақтарға түпкілікті қосылды
Ата­мекенді қалмақтар алды
Ол кезде Қаратау мен Сырдан басқа Ертістен Жайыққа дейінгі далалар қалмақ қолында болды
Хо-Өрлік, Шүкір, Моншақ тайшылар Тибеттегі ламалармен әмпейлесті
Аюке орыстарға бодан емеспін, одақтаспын деп ұқты
Сексен төртінде қаза тапты
Соңы іркіс-тіркіс болды
Бұл ара соның бәріне куә болды.
Жә, берірек жақындалық
1745 жыл
Қара суық қыс
Күншығыстан шұбарытқан – жүзі ызғарлы қазақтар
Осы арадан теңізге өтіп, Мұз үстімен Еділге дейін барып, Красный Ярды тонады
1746 жылы тағы да қайталады
Қайтар жолда Индерде тосқауылға тап болды
Бұл туралы 1747 жылдың желтоқсанындағы Неплюев рапортында Әбілқайырдың Борсық, Нұралының Қаратамақ, Есеттің Қаракөл, Әжібайдың Жем сағасындағы Көктөбені қыстап отырғаны айтылады
Нұралыға 1750 жылы Бестамақта не Жем аяғына қала салып беру ұсынылады
1757, 1762 жылдары бұл ұсыныс қайталанады
1771 жылы 5 қаңтарда Убашы қалмақ 30 мың үйімен Жайықтан өтіп, Жоңғарияға жол тартты
Енді қазақтар бүлінді
Сырым 1785 жылы Нұралымен түпкілікті кетісті
Ел Жем аяғына ұйысты
Ереуілдеген халық 1780-91 жылдары күнде кеңес құрады
Әлім Құдаш, Сегізбай, Бәйіш, Нұрбай, Сартай, Жансары, төртқара Өтебас, Қаракөбек, Тілбай, қаракесек Айдарбек, Қаражан, шөмекей Арыстанбек, Ақтан, кете Көккөз, Мақұл, Өтек, алаша Азамат, Сапар, Өтеулі, шеркеш Тұрмамбет, Есенаман, Көсем, Жарқын, таз Қолжабай, ысық Бердәлі, Қаратау, Көсек, адай Атақозы, Өмір, Шотан, Асан, беріш Қара, Саржала, есентемір Сасықбай, жаппас Тілеке, Дедеріс, байбақты Едіге, Асқар, тана Сұлтанәлі, Қосдәулет, Малайсары, Елші, жағалбайлы Сағыр, Тотай, табын Есіркеп, Тіленші, тама Қадыр, Садыр, кердері Жомақ, Қабыл, Қоныс, тағы да басқа жақсылар мен жайсаңдар жиналады
Заман азды, заң тозды, не істеу керек?
БЕКЕТ БАТЫР ДА
БОЛДЫ
Бастас ағасы – Атағозы
Түйдей құрдасы – Өмір, тағдырластары Шотан мен Асан қатысқан бұл жиыннан Бекетті неге көрмейміз? Оның сырын кейін білеміз
Әйтпесе, Бекет Ата аса таяқтан бұрын қолына найза ұстаған
Тіпті Еділ қалмақтарымен болған бір соғыста Бекет жалғыз өзі ту көтеріп шыққанда, жау быт-шыт болып қашыпты деген дерек бар
Осынысы үшін ханшайым Бопай оның бетінен сүйіпті
Өйткені Бекет – жақын жиені еді
Бопай табынай Сатыбалдыдан туса, оның әкесі Әлмембеттен Ікәй, одан Жәния туған еді
Жәния – Бекеттің анасы еді
Қысқасы, қысталаң заманның қиянаттарына ол да қиналған
Ата жаумен айқасқа шыққан
Жеңсе желпініп, жеңілсе күйзелген
Талай жаны мұрнының ұшына келгенде, ғайып перендер көмекке келген
Жаудан құтқарған соң, нышан берген
Әуелі ағып жатқан судан жұмбақ қол көрінген
Сосын бес саусағын жайып, жым-жылас жоғалып кетіп отырған
Бекет атамыз бұны: «Алланың жалғыз екенін естен шығарма
Бес парызыңды орында», – дегені деп жорыған
Алла – ақиқат
Жалбарынуға лайық жалғыз мұрат сол
Оған жақындау үшін рухани шыңдалу керек
Әуелі адам шыңдалады
Сосын қауым шыңдалады
Қауым қоғамды шыңдайды
Әлеумет сонда оңғарылады
Сондықтан әлеуметтің ісіне әркім оңтайын тауып атсалысуы керек
Осылай ойлаған Бекет бабамыз «ақл-и-хақ» жолына түсті
Бұл – аса жауапты қиын жол еді
Өйткені кез келгенге қасиет қонбайтын
Таңдап-таңдап талаптыға қонатын.
Қасиет әуелі Мұңал – ұлы Жаулыға қонды
Жауға найзасын білеген Жаулы батырдың ұлы болмаса, Қосқұлақ атақты Қарабура-әулиенің тұқымы, Бұқардағы әйгілі Көкілташ медресесін салған Көкінің ұлы Есет батырдың үйіне батылы барып кіріп, қызына құда түсе алар ма еді?! Әкесінің даңқын малданып барып отыр
Сөйтіп, таманың әрі батыр, әрі әулиесі Есет сүйікті қызы Меңсұлуды Қосқұлақтың ұлы Жаналыға ұзатады
Ол да аруақтан құралақан болмай шықты
Өйткені арғы түбі Шайқы Бұзырық Сейіттен тарайтын Сабұлт әулиенің тұқымы назар Қожа, Құдай сәтін салып, адай арасына келіпті
Жайықұлы Әлмәмбет бидің жалғыз қызы Ікәйға үйленеді
Би өлгенде қоңыр үйін сол тігіп қалып, қоңыр үйлі қожа, Ікәйді ұлан ауруынан киік сүтімен емдеп жазып, киік сауған қожа атанды.
Назар мен Ікәйден туған Жәния қызды Жаналының Мырзағұлына айттырады
Олардан төрт ұл, екі қыз туады
Қыздарының аты – Әпуәш, Ақмаңдай
Соған қарағанда, немерелерінің атын қоюға Меңсұлу әжелері араласқан сияқты
Ақмаңдай – Есеттің өзі жауда жүргенде қалмақтар алып кететін сүйікті ұлы еді
Ол үшін табын Бөкенбай екеуі Еділ қалмақтарын талай шапқан-ды
Өле-өлгенше әкесі Есет аңсап өткен бауырының есімін Меңсұлу немересіне қойған
Онымен қоса, немересінің үлкені Меңдіқұл да Меңсұлудың құрметіне қойылған болса керек
Жастайынан Назар қожа нағашысының қолында өскен Меңдіқұл да Исламға айрықша ынтық болып, хафиз атаныпты
Өзі жастайынан жау қуалап, батыр болып кеткендіктен, інісі Бекетті дін жолына баулыпты
Онысы ақыл болыпты
Әуелден «батырлар бұл жолы жорыққа шықсын», «бұл жолы шықпасын» деп, «сәуегей бала» атанған Бекет медреседе бірден көзге түседі
Өзбек Пахлаван Равнак, түрікмен Мақтымқұлы Фараги, қарақалпақ Әжнияз Қосымбайұлы сын­ды аты мәшһүр адамдарды тәрбиелеген Хиуадағы Шерғазы медресесін бітіріп, шатырхат алып, елге оралады.
Алғашқы қызметін Үргеніштен ке­летін көне сауда жолының бойындағы ақ шекелек жоталардың біреуін үңгіп, мешіт салып, бала оқытудан бастайды
Өткен-кеткенді ойлап, көп толғанып, әуелден Алланың нұры түсіп, қасиетті жер екендігін білсе керек
Содан Маңғыстауды қайта жайлай  бастаған қазақтарды жәуміттер ұната қоймайды
Ел арасы дүрлігеді
Солармен бірге көшіп, бітуәжалық қызмет атқарады
Бейнеуде, Тобықтыда, Байшағыр-Бая­лыда, Оғландыда тауды үңгіп, мешіт тұр­ғызады
Қай істің де жанжалсыз біткенін жақтайды
Қараман атадағы ант­тасу – атаның ел бірлігін жанын са­лып қорғағандығына айқын куә еді
Қан төгіп емес, тер төгіп, жер бетін құдды мекенге айналдыруға болады
Иман адамның жанын жаңартып қоймай, жерін де абаттандырады
Қырық жасына келгенде, ұстазы Мұқамбет Бәкіржан Әзиз аян беріп, Хиуаға шақыртады.
ҒАЖАЙЫП ҚАСИЕТТЕР
ДАРЫҒАН ЖАН
Хиуа – бүкіл Ислам дүниесі мойын­да­ған ірі діни орталық еді
Онда мұ­сылмандар үшін қадірлі жарық жұл­дыздар көп еді
Ең құрметтісі – моңғолдар өлтірген Жамаладин Кубра еді
Қожахмет ата­мыздың атақты шә­кірті Сүлеймен Бақырғани көп киелі орындарды мұсылман дінінің шұғыласымен нұр­лан­дырып еді
Сол игі іс үздіксіз жүзеге асуда еді
Діни ағартушылықпен шұғылданатындардың көбі арғы тегін Мұхамбет пайғамбарымнан бастайтын.Оның немере інісі Әзіреті Әли мен өз қызы Фатимадан туған Хасан ұрпағын Шәріп, Құсайын ұрпағын Сейіт дейтін
Әлидің рум қызы Ханфиядан Мұхамбет-ханафия деген ұл сүйгені белгілі
Сонымен Әубәкір, Оспан, Омар  халифтерден туғандарды қожа дейтін
Сейіттер мен қожалардың қосылуынан жаратылғандарды миан дейді
Мұхаммед Бәкіржан Әзиз Хұсайынның жиырма алтыншы ұрпағы еді
Ол Хиуа ханы Инак Мұхамбет Аминнің қадірлі замандасы еді
«Ол кезде жасы үлкен адамдарды, яғни қырық жастан асқандарды ұстаз етіп тағайындайтын» деп жазады «Фирдаусул Икбал» кітабы.
Ал «Рисолайи хилфати суфико» кітабында Мұқамет Бақыржан хазірет «Заманымыздың ұлы сейиді», Мұқамет Сұлтан хазірет «Өз дәуірінің ұлы шейхы», Молда Мұхамет Пана «Өз дәуірінің ұлы ахуны», Бекет хазірет «Өз заманының ұлы сопысы», – деп ұлықталады
Әрқай­сысының алған атақтары сараланып көрсетіледі
Сондай-ақ Бекет хазіретке берілген атақты «пайғамбарымыздың сүн­нетін көзінің қарашығындай сақтаушы және оны таратушы,Мұсылман қауымның ішіндегі ең ұлысы, әзизі әрі қадірлісі, Алла Тағалаға ең жақын және Алла Тағаланың ең құрметтісі, өз дәуірінің ұлы сопысы деп атанған адам» деп түсіндіріледі
«Тазкираи Мұхаммед Бакир» қолжазбасында: «Бекет Ата өмірінде қиындықтарды көп көріп, адам таңғаларлық кереметтер істей алатын үлкен қасиет иесі, сопылықтағы ең жоғарғы мәртебе «машайық» дәрежесіне жеткен, түріктер мен өзбектер арасындағы атағы кең жайылған белгілі адам еді
Ел оны «Ахмад» деп дәріптейтін
Көңілінде бір Алланы ұстап, құлшылығын өз уақытында орындап отыру тек жасы үлкен адамдарға тән болса, ол жас кезінде-ақ Аллаға сол үлкендерше құлшылық ететін еді», – деп көрсетілген
Демек, ұстанған жолы сопы, жеткен деңгейі машайық, дәрежесі Пір деп мойындалғаны
Бұл қазақ даласында өте сирек кездесетін құбылыс-ты
1788 жылы түрік елшісі Интурлы-пашаның келуіне байланысты Бұқара аталығы Шах-Мұрад қазақ ақ­сақалдарына арнаған жолдауында дінге салғырттығымызды бетімізге басқан-ды
Бұндай жағдайда Бекеттің бұл шарықтауы «Мединада Мұхамбет, Түркістанда Қо­жахмет, Маңғыстауда пір Бекет» десе, дегізгендей еді.
Сопы – тек бір Алла алдында ғана құл, халықтың алдында азат
Бірақ саясатпен айналыспайды
Машайық – сопылықтың ең жоғары деңгейі
Періштелер аян беретін адам
Машайық болса ғана сопы Пір бола алады
Бекет Ата 1790 жылы сопылық жолдың пірі аталған-ды
Ол жиырма үш жыл бойы Пір болып, бұл атақ өзімен бірге мәңгілікке қалды.
ОЛ АДАМДАРДЫ БІРЛІК ПЕН ҮЙЛЕСІМДІЛІККЕ ШАҚЫРДЫ
Бекет Атаның бүкіл өмірі адамдар мен халықтар арасындағы қақтығыстарды тежеп, қоғам мен табиғат арасындағы үйлесімдікке шақырады
Береке мен пәтуаны, ынтымақ пен ыждаһатты іздепті
Әулекіліктен тартындырып, әділеттілікті мұрат етті
Шариғат пен Ата жолын табыстырып, заманауи өзге­рістерді жақсылыққа қызмет етуге үндеді
Бекет өнегесі – тарихи сабақтастыққа адалдықтың үлгісі
Екі жүз алпыс жыл бойына отаршылдық пен тоталитар­лық басыбайлыққа тойтарыс беріп, отаншылдық пен бұқарашылдықты жебеді
Тәуелсіздік алған халқымыз бабамызға шексіз ризашылығын білдіріп, басын иіп, ізгілікке үндеген шарапатты жолын қастерлей береді
Ілгері басқан әр қадамымызды қайырлы қыла көр, жақсылықтың жарылқаушысы Пір Бекет әулие!
Әбіш КЕКІЛБАЙҰЛЫ
