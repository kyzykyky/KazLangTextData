Қазақ халқы сан ғасырлар бойы тәуелсіз ел болсақ, өз шаңырағымызды тіктесек деп аңсап, армандаған еді
Сол асыл арман, көксеген мұраттарға қол жеткізгеніне, міне, жиырма үш жыл толғалы отыр
Еліміз аман, жұртымыз тыныш, егемен Қазақстанымыз күннен-күнге барлық жағынан қанатын қағып қарыштай дамып, зор жетістіктерге қол жеткізуде.
Туған еліміздің, қазақ халқының жалпақ әлемге кеңінен танылуы, әрине, елі, жері, туған Отаны үшін ерен еңбек етіп, сындарлы саясат жүргізіп келе жатқан  Елбасымыз Нұрсұлтан Назарбаевтың көрегендігі мен іскерлігінің арқасы.  Осындай шебер ұйымдастырушылық, біліктілік нәтижесінде Қазақстанымыз аяғынан нық тұрып, әлем назарын аударды
Әсіресе, Елордамыз Астана шаһары өзінің жаңа үлгідегі көркем де биік ғимараттарымен, сәулетті сарайларымен, заманауи құрылыстарымен көз тартады
Олардың қатарында Тәуелсіздік алаңы, Бейбітшілік пен келісім сарайы, Бәйтерек, Ханшатыр, Есілдің оң және сол жағалауындағы басқа да толып жатқан сәнді-салтанатты ғимараттарды айтсақ та жетіп жатыр.Заманауи жаңаша реңкпен бой түзеген әсем Астанаға шетелдік туристер де таңданыс білдіріп, таңдай қағуда
Алда «ЭКСПО – 2017» халықаралық көрмесі өткен кезде бейне ертегідегідей кереметтер көп болатын шығар деп ойлаймын.
Мен өзім биыл да, өткен жылы да Астана қаласының күні мерекесінде осында болған едім
Біздің ұлттық тарихымызды өрнектейтін театрландырылған керемет көріністер, сауыт пен дулыға киіп, найза ұстаған хас батырлар бейнесіндегі нар тұлғалы жігіттердің келбеті, ұлттық ойындар мен өнер шашулары, айтыс, қолөнер бұйымдарының жәрмеңкесі ерекше әсер қалдырды
Ханшатырдың жанында сән түзеген киіз үйлерде қонақжайлық дәстүрімізбен ұлттық дәм түрлері ұсынылып жатты
Ұлттық киім киген қыз-келіншектердің  кербез қимылы мен ілтипатына шетелдіктер де қатты риза болды
Биылғы жылғы тағы бір үлкен жаңалық, ТМД елдерінде теңдесі жоқ опера және балет театрының ашылуы болды.  Осы театрдың жанында кешкілік мерекелік шоу-концерт өтіп, аспанға отшашулар атылды.
Бір ғажабы, Астанада қоғамдық көліктер – су жаңа автобустар жүйткіп жүреді екен
Ал олардың белдеулеріндегі жазулар мемлекеттік тілде жазылыпты
Көшелердің аттары да халқымыздың арғы-бергі тарихынан тін тартады
Тек, өкінішке қарай, кейбір жерлерде өз қаракөздеріміздің өзге тілде шүлдірлей сөйлегенін көргенде қынжыласың
Елбасының өзі қазақ баласының бір-бірімен қазақша сөйлесуі қажет екендігін, сонда өзге ұлт өкілдері де үлгі алатынын қайта-қайта айтып келе жатқан жоқ па? Елбасы Жолдауы­ның бас­ты идеясы – Мәңгілік елдің алтын қазығы – ана тіліміз емес пе?! Ендеше, ұлттық намысқа жүгінетін мезгіл жетті, ағайын
Тек қарынның тоқтығы мен көй­лектің көктігін ойламай, ұлттық құндылықтарымыздың жаңғыруына тереңнен мән беріп, ел рухының өсуі басты нысанамыз болса деген тілегім бар…
Шәрбану Әріп,
№24 мектептің 11-сынып оқушысы
АҚТАУ
