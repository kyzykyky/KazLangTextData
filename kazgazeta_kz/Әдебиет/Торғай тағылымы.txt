Ел азаматтары биыл 1916 жылғы Ұлт-азаттық көтерілістің 100 жылдығын атүсті атап өтпесе керек-ті
Тарихтан алар тағылымның бірді-екілі БАҚ-тағы ақпараттар мен мерейтойлық мақалалардан ғана көрініс таппағаны абзал
Осы мәселеге баса мән берген белгілі саясаттанушы, қоғам қайраткері Берік Әбдіғалиұлы көтерілістің күретамыры болған Торғай даласына арнайы медиа-тур ұйымдастырды
Мерейтой қарсаңында ең алдымен жүзеге асқан бұл ауқымды шараға Үкіметтің қолдауын күтіп, мемлекеттік қорға қол жайып отыруды құп көрмеген жергілікті жекелеген азаматтар демеушілік жасады.
Алдымен Арқалыққа аялдап…
Бұрын Арқалық қаласының әкімі болған Берік Әбдіғалиұлының аталған өңірде бұған дейін де бірнеше маңызды іс-шаралардың басы-қасында жүрген тәжірибесі бар
Сол себепті, оған биыл жергілікті ақсақалдар хабарласып, көтерілістің 100 жылдығы елеусіз қалмаса екен деген алаңдаушылық білдірген
Атаулы датаға елдегі «Қазақстан тарихшылар қауымдастығы» қоғамдық бірлестігі де үлес қоспақ ниет танытқан соң, Арқалықтың «Ақ Берігі» солармен бірге ғылыми-тәжірибелік, мәдени-тағылымдық басқосуларды бастап, елге ой салуды ұйғарыпты
Жалаң мақсат ұстанбаған ол, алдымен Астанадағы «Фолиант» баспасынан «Торғай көтерілісі» атты кітап шығарды
Аты айтып тұрғандай, бұл жинақ қасиетті Торғай даласында атқа қонған боздақтар туралы тарихи құнды деректер мен нақты құжаттар топтастырылып құрастырылған
Осы ретте, оның Жанат Кәрбозов, Қасым Жүнісов, Хисамеден Сапарғалиев, Бақыткерей Бимендин сынды елге жанашыр азаматтардың демеушілігімен жарық көргенін де айта кеткеніміз жөн.
Біздің үш күнге созылған саяхатымыз алдымен кезіндегі солақай саясаттың құрбанына айналған арыстарды еске алудан басталды
Арқалық қаласының орталығында, Ахмет Байтұрсынұлы ескерткіші алдындағы «Мәңгілік мұң мен шер» деп аталған шеруге жиналған жұрттың қарасы қалың болды
Олардың ішінде Астана, Алматы, Ақтөбе, Қостанай қалаларынан арнайы келген ғалымдар мен қоғам қайраткерлері, республикалық БАҚ өкілдері де бар
Топтың алдында тебірене сөйлеген Арқалық қаласының әкімі Ғазиз Бекмұхамедов пен қонақ қайраткерлер Торғай топырағында туып-өскен елге мәшһүр елеулілердің қуғын-сүргін құрбанына қалай айналғанын тағы бір еске салып өтті
Халқымыз бастан өткерген сонау нәубет кезең жыл сайын жадымызда жаңғырып, ақтаңдақтарға айналған ағартушылардың алдында мәңгілік қарыздар екеніміз ұрпақтан-ұрпаққа жеткізілуі керектігі айтылды
Жиын соңында көпшілік Ахмет Байтұрсынұлының ескерткішіне гүл шоқтарын қойып, құрбандар аруағына құран бағыштады.
Одан кейін бірден қалалық Әскери комиссариат алдындағы алаңға жиналдық
Ол жерде көтеріліс басшысы Әбдіғапар хан Жанбосынұлына мүсін орнату үшін белгіленген орын бар екен
Сондағы алғашқы ескерткіш тас белгісінің лентасы қиылды
Осы игілікті шарада Арқалық қалалық ардагерлер кеңесінің төрағасы Жәнібек Ғаппасұлы сөз сөйлеп, қазаққа тәуба етер Тәуелсіздіктің осындай батыр бабалардың қанымен келгенін айтты
Сондықтан да ел тарихында ерекше орны бар тұлғаларды дәріптегеніміз өте орынды дей келе, осы істің басы-қасында жүрген азаматтарға алғыс білдіріп, ел-жұртқа береке-бірлік пен тыныштық тіледі.
Еске сала кетсек, 1916 жылдың жазында Қараторғай болысының, кейін бүкіл Торғай уезінің көтерілісшілері Әбдіғапар Жанбосынұлының маңына топтасқан болатын
Сол жылы Жалдама өзенінің бойында 13 болыс ел өкілдерінің құрылтайы оны хан көтеріп, Амангелді Имановты сардар етіп сайлаған
Содан бастап ел билігін соғыс жағдайына бейімделген дала демок­ратиясы негізінде қайта құрған Әбдіғапар өзін «хан» деп атамай, «әмір» деп есептеді
Оның қол астына Қазақстанның көптеген аймақтарынан көтерілісшілер жасақтары келіп қосылды
Осылайша, Торғай өлкесі Қазақстандағы 1916 жылғы Ұлт-азаттық қозғалыстың ең ірі орталығына айналды…
Әбдіғапар ханның ескерткішіне арналған алғашқы тас белгіге тәу етіп, естелік суретке түскен топ енді Арқалықтың басты рухани ордасы саналатын Ы.Алтынсарин атындағы Мемлекеттік педагогикалық институтқа қарай бет түзеді
Біз жеткенше, бұл оқу орнының мәжіліс залында өтетін республикалық ғылыми-тәжірибелік конференцияға да қарапайым бұқара көп жиналыпты
Мінбеде мінсіз сөйлеген алматылық Мәмбет Қойгелді, астаналық Тұрсын Жұртбай, Қайырбек Кемеңгер және Ерлан Сайлаубай, ақтөбелік Айшуақ Дәрменұлы, торғайлық Шөптібай Байділдин сынды ғалымдар Ұлт-азаттық көтерілісі көсемдерінің жеке адами құндылықтарына, сол кездегі дәуір саясатының сұрқиялығы мен қазақ халқының ауыр тұрмысына кеңірек тоқталды
Амангелді Иманов, Әліби Жангелдин, Әбдіғапар Жанбосынұлы, Кейкі Көкембайұлы сынды тұлғалардың жанпоздық дәйегін сөз мәйегімен тұздықтай жеткізді
Әсіресе, сонау Алматы шаһарынан ат арытып келген тарих ғылымының докторы, профессор, белгілі алаштанушы Мәмбет Қойгелдінің тарихи тұшымы мол баяндамасын көпшілік бір сағатқа жуық уақыт бойы беріле тыңдады
Ол келтірген мәліметтерге сүйенсек, Ұлт-азаттық көтерілісі кезінде жалпы қазақ даласында 370-тен астам толқу болған
Торғай даласының өзінде Батпаққара, Татыр көлі, Үрпек, Доғал, т.б
бірнеше қарулы қақтығыстар орын алғаны мәлім
Сондықтан да тарихтағы ұзақ уақытқа созылған әйгілі Торғай көтерілісі – сол кездегі шайқастардың ішіндегі ең көп адамның басын біріктірген, ең ауқымдысы болып отыр
Бұл ретте, ақтөбелік жас ғалым Айшуақ Дәрменұлы Ұлт-азаттық көтерілісі Торғай болысының Ырғыз, Ақтөбе уездерін де қамтығанын айрықша айшықтай түсті.
Жолымыз Жангелдин  жаққа түсті
Жалпы халық Жер кодексі жөніндегі комиссия төрағасы Бақытжан Сағынтаевтың тапсырмасы бойынша комиссия мүшелерінің аймақтарды аралауға шыққанынан хабардар
Солардың бірі Берік Әбдіғалиұлы да Арқалықта қатарынан өткен үш шарадан соң, яғни түстен кейін Жангелдин ауданын бетке алды
Қостанай облысының шалғайда орналасқан қазақы ауданына жол тартқан төрт жеңіл көлікке астаналық журналис­тер мен жас ғалымдар да жайғасқан
Жаңа маркалы машиналар кезіндегі билігі бөлек болғанмен, «қазақ ұлтының азаттығы үшін құрбанбыз» деген ұстанымы бір Алаш зиялылары мен көтерілісшілердің кіндік қаны тамып, тұлпарларының тұяғы тиген алып атырапта жүйткіп келеді
Кешқұрым жетіп, түнейтін жеріміз – Көлқамыс ауылының қадірлі ақсақалы Кәкімжан Кәрбозовтың қарашаңырағы
Ол – отыз түтінді тура шалқытып, жұртын жұмыспен қамтамасыз етіп отырған шаруа қожалығының иесі
Жасы сексеннің сеңгіріне шығып қалса да қарттыққа қажырын бермеген, қалың шашын артқа қайырған еңсегей бойлы ер екен
Өзі сынды еңбекқор ұлы Манат екеуі келген қонақтарды құшақ жая қарсы алып, төргі бөлмедегі аста-төк дастарқанға қарай бастай жөнелді…
Журналистер жай отырушы ма еді, аздап аяқ суытқан соң, кезінде мемлекеттік қызмет атқарып, көпті көрген ақсақалдан жапа-тармағай жер мәселесіне қатысты пікірін білмек болдық
Кәрбозовтың кәрін төкпей-ақ айтқан жауабы, қысқаша қайырғанда, былай: «Жерді шетелдіктерге жалға берсе, біріншіден, алған адам ол жерге жол салсын
Екіншіден, үй салсын
Үшіншіден, Қазақстанның адамын жұмысқа алсын
Жалпы, елге инвестиция құю керек».
Келесі күннің таңында Жангелдин ауданының орталығы – Торғай кентіне қарай жылжыдық
Онда жеткен бойда Берік Әбдіғалиұлы Ы.Алтынсарин атындағы музейдің мәжіліс залында өзін күтіп отырған жұртшылықпен жүздесті
Аудан орталығы тұрғындарына ол алдымен комиссия мүшелері атқарған аз-кем жұмыстарды таныс­тырып өтті
Мұндағы халықтың жиынтық пікірі жер тек өз азаматтарымызға, әділетті түрде ғана жалға берілуі тиіс дегенге саяды.
Торғайдан шығып, Қызбел ауылының тұсына тоқтаған ғалымдар мен журналис­тердің Берік Әбдіғалиұлы бастаған жартысы Амангелді ауданына қарай ілгерілеп, айтыс­­кер ақын Айбек Қалиев бастаған жартысы Бидайық ауылында қалатын болып келістік
Себебі осы сәтте Бидайықтағы Алаш ардақтысы Міржақып Дулатұлының мазарына да қол жайып қайту керек, Амангелді ауданының орталығында да жер мәселесіне қатысты пікір алмасуға халық күтіп отыр
Уақыт тығыз.
Аттың басын Амангелдіге бұрдық
Жер мәселесіне байланысты Торғай кентіне қарағанда, Амангелді ауданының тұрғындары белсенді үн қатып отырды
Халық мәжіліс залына әп-сәтте-ақ лық толған
Тіл ұшындағы өткір сөздерін де ірікпей, ұсыныстарын байыппен де жеткізіп, әжептәуір ұзақ отырып қалды
Жерді жалға беру және сату кезінде заңның кейбір олқы тұстарын пайдаланған қалталы пысықайлар қарапайым шаруалардың алдын орап кетпесін деп қауіптенеді олар
Ешкімнің ешқашан да жайылымдық және шабындық жерлерінен оңай айырылғысы жоқ
Мысалы, осы ауданда бірнеше ауылды басқарып, ел жағдайымен етене таныс болып алған зейнеткер Сайлау Сайділдин жер реформасына қарсы емес
Кейбір бос жатқан иесіз жерлерді заң аясында дұрыстап игеруді қолдайды
Бірақ ондай жерлерді өз өңірінің азаматтары сатып алса игі дейді ол
Айтуынша, сырттан келген азаматтар жергілікті тұрғындардың өрісін қысып, уақыт өте келе оны басқа қожайынға сатып жіберуі ықтимал.
Ал аудандық Фермерлер одағының төрағасы Жоламан Тапаев өңірдегі ауыл­шаруашылығы жерлерінің жағдайын мәлім етті
«Мен 20 жылдан бері жермен жұмыс істеп келемін
Амангелді ауданында бос жатқан жер телімі жоқ
Қолынан іс келетін азаматтар жалға алып, жұмыс істеп жатыр» дейді ол
Айтуынша, бәрі өз еңбектерімен күн көруде
Олардың жерді сатып алуға әзірге жағдайлары жоқ екен
Сондықтан жергілікті шаруалар үшін ешкімге қол жаймай, салығын өз күштерімен төлеп отырғаны да абырой.
Берік Әбдіғалиұлы жиынды қорытын­дылай келе, тұрғындардың ұсыныс-пікір­лерін комиссия назарына ұсынатынын айтты
Ол бастаған делегацияны таңдайдан дәмі арылмас бал қымызымен күтіп алған әкімдік өкілдері және «Аманкелді арайы» газетінің бас редакторы Хамитбек Мұсабаев, аудан орталығындағы А.Иманов ескерткішіне бастап барды
Сардардың сүйегі сол ескерткіштің астына жерленген екен
Құлпытасы да тұр
Қол жайып, құран бағыштадық.
Сапардан түйген сыр
2016 жыл – қазақ елі үшін атаулы мерекеге толы берекелі жыл болып тұр
Мысалы, қатар келіп отырған Алаш көсемі Әлихан Бөкейханның 150 жылдық, 1916 жылғы Ұлт-азаттық көтерілісінің 100 жылдық және Ел Тәуелсіздігінің 25 жылдық, Желтоқсан көтерілісінің 30 жылдық мерейтойлары қарсаңында ұлт тарихын қалайша ұлықтамасқа?! «Көтерілістің 100 жылдығына қатысты шараларды алдымен Берік істемегенде, кім істейді?» деп еді амангелділік бір ақсақал
Шынымен, Торғай елінде аз қызмет атқарса да өңір халқының ықыласына бөленіп үлгерген Берік Әбдіғалиұлы, өзге облыстар билігіне қозғау болар талпыныс жасады
Жоғарыда аталған іс-шаралар барысында Арқалық, Жангелдин, Амангелді аймақтарының рухани өміріне белсене араласып, ағарту ісінде ерен еңбек еткен азаматтарға 100 жылдыққа арнайы шығарылған төсбелгілер табыстады
Сол марапатталғандардың арасында Амангелдi Имановтың тiкелей ұрпағы Бақытбек Иманов та болды.
Сәл шегініс жасасақ, Қостанай облысының әкімі Архимед Мұхамбетов Астанаға есеп беру мәслихатына келген еді
Сонда «31 арнаның» тілшісі, Амангелді ауданының тумасы Бақытнұр Әлібай оған көтерілістің 100 жылдығына байланысты сұрақ қойған-ды
Сондағы әкімнің жауабы: «Амангелді ауданындағы музейді жөндеуге 12 миллион теңге бөлеміз
Ал 100 киіз үй тігіп, ат шаптырып тойламаймыз
Есесіне әртүрлі деңгейдегі конференциялар өткізіліп, газет-журналдарға мақала жарияланады» деген сыңайда болған
Енді қазіргі жоспарлары бойынша, қыркүйекте тойлайтын көрінеді
Ал басқа өңірлер қайтпек? Ұлт-азаттық көтерілісін тек Қостанай облысы ғана ескеріп, Торғай маңында ғана атап өтуі керек пе?
Тарихқа тоқтала кетсек, қазақ жастарын майдандағы тыл жұмысына алу жөнін­дегі патшаның 1916 жылғы 25 маусымдағы Жарлығымен «Бұратана халықты мем­лекеттік қорғаныс жұмыстарына пайдалану тәртібі туралы ереже» қабылданды
«Июнь жарлығы» деп аталған сол әйгілі ереже әлеуметтік жағдайы мүшкіл топтың наразылығын күшейтті
Сонда Түркістан мен Дала өлкесінен майданға окоп қазуға 400 мың, соның ішінде Қазақстанның далалық облыстарынан – 100 мыңнан астам, Жетісудан 87 мың адам жіберу көзделген-ді
Осындағы «далалық облыстар» деп отырғаны – Торғай өңірі
Ал 1916 жылғы көтерілісті бастап, Арқа төсінде ат ойнатқан да осы Торғайдың тарландары болатын
Енді, міне, сол көтерілістің 100 жылдығын да алдымен атап өту Торғайдың ғана міндеті болып қалғандай
Неге?
Ресейдің отаршыл саясатына қарсы Жетісу облысында Жәмеңке Мәмбетов, Ұзақ Саурықов, Серікбай Қанаев, Қазбек Шорманов, Жаңабай Құдайбергенов, Тоқаш Бокин, Бекболат Әшекеев, Әубәкір Жүнісов; Ақмола облысында Әділбек Майкөтов; Бөкей даласында Сейітқали Меңдешев; Ақтөбе облысында Бәймен Алманов; Сырдария облысында Тұрар Рысқұлов; Орал облысында Әбдірахман Әйтиевтер басқарған қозғалыстар болмады емес, болды ғой?! Дәл Торғай көтерілісіндей танымал демесек те! Осы аталған ұлдарын ұлықтайтын, өткен тарихын ұмытпайтын қауым бар шығар?
Амал қанша, әзірге сөзімізді Мәмбет Қойгелді ағамыздың Торғай төрінде тұрып айтқан мына сөзімен аяқтамақпыз: «15 мыңнан астам сарбаз жазалаушы отрядтарға қарсы, «Июнь жарлығына» келіспей атқа қонған болатын
Осы 15 мың адамның санау­лысы ғана елге танымал, санаулысы ғана өз бағасын алды
Ал қалғандарының аты-жөнін құжаттардан ғана білеміз
Былайғы уақытта олардың кім екені, кезінде кім болғаны туралы ештеңе айтылмайды
Түптеп келгенде, осы Ұлт-азаттық көтерілісіне қатысқан, соның салдарынан жазалауға, қудалауға ұшырағандар әлі күнге ақталмай келеді».
Еркеғали БЕЙСЕНОВ
Арнайы «Ана тілі» апталығы үшін
Астана – Арқалық – Жангелдин – Амангелді – Арқалық – Астана
Суреттерді түсірген Ержан ЖАУБАЙ
