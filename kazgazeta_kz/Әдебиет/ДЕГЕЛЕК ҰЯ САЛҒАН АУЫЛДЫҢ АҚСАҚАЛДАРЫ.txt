Суреттегі ақсақалдар бір әке, бір шешеден туған ағайындылар
Үлкендері Пішімбайдың (ортада) жасы 92-де, ортаншылары Несіпбай (оң жақта) биыл 86-ға  толғанын тойлады.  Кенжелері Жаманқұлдың жасы 84-те
Жарларынан айырылған  үшеуі де соңғы кездері жиі бас қосатын болды
Қызу әңгіме-дүкен құрып, өткен-кеткенді айтып, бір жадырап қалады.  Әңгіме барысында бірде қабақтары қатуланса, енді бірде жадырап, бар дауыстарымен күледі
Әңгімелерінің тақырыптары да әртүрлі
Пішімбай  соғыстағы оқиғаларды еске алса, Несіпбай  ұлы Абайдың ұлағаттары мен  Ақермен ауылының  әңгімелерін айтады.
Ал қу тілді Жаманқұл қырғыз бен қазақтың қалжыңдарын бірінен соң бірін ағытады
Бірақ үшеуінің де ортақ тақырыптары бар
Ол – жоқшылықпен өткен жастық шақ, аяулы аналары Ыстыбике мен қайратты әкелері Нұрымбет, өмірден өткен бауырлары мен бүгінгі ұрпақтарының істері
Ал немере-шөберелері туралы айтқанда бір-біріне кезек бермей шалқып сөйлейді.
Қарияларды білгеніме он бес жылдың жүзі болыпты
Ел аралап көп жүреміз
Олар тұратын Меркіге де жиі барамыз
Олардың балалық шақтары өткен Беларық ауылында да талай әңгіме естігенмін
Қазір олар тұратын Аспара мен Ақерменде де жиі боламын
Өздерімен де емен-жарқын пікір алмасқан кезді әрқашанда сағынышпен еске аламын
Аман-саулығын сұрап, хабарласып тұруды да ұмытпаймыз
Олар туған Беларық ауылында дегелек құсы ұя салғанына да таңғалмасқа болмайды
Елімізде бұл құстың ұя салғаны өте сирек
Мұхаммед Хайдар Дулати өзінің атақты «Тарихи Рашиди» деп аталатын еңбегінде дегелек құсы Тараз өңірінде көп кездесетінін айтады
Менің білетінім, қазір дегелек ұя салған өңір Нұрымбетовтер туған Беларықта ғана кездеседі
Бәрінен де майдангер Пішім­бай ақсақалдың өзегінің мықты­лы­ғына таңғаламын
Ұлы Отан соғысына бастан-аяқ қатысып, одан кейін Украинада бендерліктермен шайқасқан, елге келген соң милиционер болған ардагер бейбіт еңбекте де денсаулығына қауіпті жерде жұмыс істесе де бір мойымаған
Мойынқұмның қойнауындағы Мирный уран шахтасында, жердің астында жиырма жыл жұмыс істеген
Уран шахтасында жиырма жыл жұмыс істеп, бала-шаға сүйіп, аман-есен тоқсаннан асу екінің бірінің маңдайына жазбаған бақыт болса керек
Құдайға шүкір қазір де тың, өз жұмысын өзі істейді
«Мені аман сақтап жүрген өмірге деген құштарлық пен бала-шағама деген шексіз сүйіспеншілігім» дейді Пішімбай ақсақал.
Ал Несіпбай ақсақал ауыл­шаруа­­шылығында еңбек ете жүріп, ұлы Абайдың мәңгілік ұлағат­тарымен сусындаған
Шежі­рені де бір кісідей біледі
Бір шешілсе әңгімені әріден бастайды
Ой тоқтамдары мен топшылау­ларын айтады
Қазақтың қасіреті мен бүгінгі бақытты өмірді жыр етеді
Ол кісінің мақтанышы балалары.
Жаманқұл ақсақал болса өмірден тек жақсылықты ғана көргісі келеді
Өмір бойы шопан таяғын ұстаған ол сөз мәйегін жинаған
Біреуді жамандау немесе сыртынан ғайбат сөз айту оған жат қылық
Әзілмен сырлас, тамырлас
Бір жылы ойламаған жерден қазақтың белгілі сатирик ақыны Толымбек Әлімбекпен таныса қалғаны бар
Екеуі таңды таңға атырып әңгімелескен
Толымбек ақсақалдың қазақи қалжыңның қамбасы екеніне көз жеткізген
Келе-келе бір-бірімен жиі кездесетін болды
Ақыры ақсақалмен достасты
Бірінің үйіне бірі қонақ болып, араласып кетті
Өткен жылы Толымбек ауы­рып қалғанда бір қойын ­сойып, кезінде ауыл әкімі болған, қазір кәсіпкерлікті дөңгелетіп әкеткен ұлы Ақанды алдына салып, дос інісінің көңілін сұрап, Алматыға жеткен.
Кімде болса ағайынды ақ­са­қалдар туралы жаман сөз айтқан емес
Елдің, ағайынның бірлік, ынтымағын ойлаған, сол үшін ұрпақтарын тәрбиелеп жүрген ақсақалдар бұл күнде шын мәнінде ақыл мен иман­дылықтың кеніне айналды
Ауыл­дастары Нұрымбеттің ұлдары өздерін-өздері жетектеп, еңбекпен ес жиғандарын айтады
Олардың елуден аса ұл-қыздары мен немерелерін, шөберелерін ауыл да, аудан да, қажет десеңіз бүкіл ел біледі
Ақсақалдардың ұрпақтарының атқа мініп, халқына қызмет істеп жүргендерінің барлығы туралы айтуды мақсат етпедік
Солардың біреуін ғана сөз етейік
Ол республикаға белгілі кәсіпкер, Меркі ауданында атымтай жомарттығымен құрметке бөленген Мақсұт Несіпбаев.
Несіпбай ақсақалдың үлкен ұлы Мақсұттың дастарқанынан дәм татқан қазақтың марғасқа азаматтарын айтпағанда, Елбасының өзі азаматтың кәсіпкерлік саласындағы жақсы ісімен танысып, қадірлі де құрметті қонағы болған
Нұрекең Мақсұттың арқасынан қағып, ісіне тәнті болғанын айтып, батасын берген
Бұл күнде «Ар-Ас» асыл тұқымды жылқы зауытының үлгі боларлық істерін білмейтіндер кемде-кем
Еліміздің түкпір-түкпірінен келіп, оның тәжірибесімен танысып, жылқысының тұқымын алады
Мақсұт жылқымен айналысқан кезде қазақ елінде ондайлардың қатары өте аз болатын
Қазір ғой… атқа қай жағынан мінетінін білмейтіндер де бәйгеге жүйрігін қосып жүргендердің көбейгені
Меркіде өткен бірде-бір той оның үлесінсіз өткен емес
Бабалар аруағына сыйынып, оларды құрметтеп өскен ұл бір әулеттің ғана емес, бүкіл меркіліктердің мақтанышы, арқа сүйер ұланы.
Қартая білу де кісіліктің белгісі
Кісілік қасиеттерден таймаған, ақсақал атанып, төрден орын алудың өзі ғанибет
Өмірдің ащысын да, тұщысын да көрген олар ұрпақтарының «бар» деп тасымауын, «жоқ» деп жасымауын үнемі айтып отырады
Ағайынды Нұрымбет ұлдары кісіліктің ұлы қасиеттерін өз бойына сіңірумен бірге оны айналасына, ұрпағына дарыта білген
Олардың бірге қартайып, бірге қуанышты, шат­тықты өмір сүрулеріне бастаған да осы қасиеттері болса керек!
Қарттарым – қазынам, ­да­риям, аман сау жүрші! Тіл-кө­зі­міз тас­қа…

Мақұлбек РЫСДӘУЛЕТ,
мұрағаттанушы, жазушы
Жамбыл облысы
Меркі ауданы
