Республикалық басылымда жауап­ты қызметте істеген соң, газеттің жұ­мыстарымен, басқа да ұйымдастыру шараларымен алыс-жақын іссапарға жиі шығатыным бар
Сондай бір кезекті іссапар кезінде жүздерінен шуақ төгілген, бір-біріне ерке-назы жарасқан, түр-тұлғалары да сүйкімді жас жұбайлармен танысып, дәмдес болғаным бар
Аз уақыт болса да сапарлас болған келіншек пен жігіт мені жатырқамай, журналист екенімді білген соң, мені тіпті үйірсектеп, өздерінің қалай танысып, табысқанын әңгімелеп бергені бар еді
Аттарын ғана өзгертіп, солар айтқан әңгімені сіздерге қаз-қалпында бергелі отырмын… 
– Мен медициналық колледж бітірген соң, шағын бір аудандық ауруханада медбике болып жұмысқа тұрған бетім еді
Сол күні біз­дің ауруханамызға бір жол апатына ұшыраған машина жүргізушісі түсті
Әп-әдемі, бой-сойы келісті жас жігіт қатты соққыдан ес-түсін білмейді
Машинасы күл-талқан болып қирап, өзі қатты қансырағанымен, жарақаты аса ауыр емес, әйтеуір, Құдай сақтап, аяқ-қолы сынбаған
Мен кезекші едім, сан­дырақтап есін жия алмай жатқан сәтте таңға көз ілмей қасында отырып, дәрігердің берген тапсырмасын бұлжытпай орындадым
Таң ата қалғып отыр ем, ол есін жиып, көзін ашты да: “Сіз кімсіз, мен қайдамын?” – деп сұрады ақырын
“Бәлен деген жердің ауруханасындасыз, мен медбикемін”, – дедім
Жігіт талықсып, қайта ұйықтап кетті.
Бас қала – Алматыда тұратын жігіт Астанада тұратын ата-анасына жаңадан сатып алған су жаңа қымбат көлігін көрсеткелі мереке қарсаңында құстай ұшып келе жатып, жол апатына ұшыраған екен
Жас та болса, өзі үлкен бір құрылыс компаниясының басшысы екен
Оның әке-шешелері де осы кезге дейін хабарсыз жатқан себебі: оның осылай қарай жолға шығып кеткенін білмей, олар мерекені шетелдің бір аралында өткізгелі саяхаттап кеткен екен
Әке-шешесі де үлкен лауазымды қызмет істейтін дәулетті адамдар болса керек
Жұмыстастары да, таныс-жолдастары да оны Астанадағы әке-шешесімен бірге деп ойласа керек
Әйтеуір, артынан іздеу салып, тамақ алып келген ешкім болған жоқ
Соткасын авария кезінде жоғалтып алған соң, ешкімнің телефон нөмірі есінде болмаған ол өзінің қайда екенін ешкімге хабарлай алмады.
Сонымен, көп ұзамай, аяғынан тік тұрып, әбден сауығып, есін жиды
Аурухана тамағын тамақсынбай, қарны ашып жүргенін сезген соң, мен оған үйден ыстық ас пісіріп әкеліп жүрдім
Қалтасында көк тиын ақшасы жоқ жігітті аяп, ауруханадан шығарда азын-аулақ ақшамды соның қалтасына салып, Астанаға баратын трассаға дейін апарып, аудан орталығына соқпай, асыға зымырап бара жатқан жеңіл көліктердің біріне қол көтеріп тоқтатып, соған жағдай айтып, салып жібердім.
Ол қоштасарда маған қатты риза болып: “Мен Алматыда да кез келген ауруханаға бас сұқпайтын жігіт едім
Бала күнімде кейде мұз сорып, қар ұстап, содан тамағым ауырып, қызулап қалсам не тұмауратып қалсам, бірден әке-шешем тек «СовМиннің» ауруханасына апаратын, өздері де өмір бойы тек соған ғана қаралатын… Одан басқа жерде біздің елде дені дұрыс дәрігерлер бар-ау деп ойламайтынмын
Ақша төлемесе, медбикелер кез келген адамға бар ықыласын салып, дұрыстап қарап, күтім жасайды деп те ойламайтынмын
Барлық жерде танысың болуы керек, мол ақшаң болуы керек деп жүргенмін… Айдаладағы бір аядай аурухана ішінде сен сияқты әдемі, періштедей қызбен жолыға­мын деп ойлаппын ба?! Мен қымбат «Джипім» қираса да, ренжімеймін, өйткені Құдай мені сенімен кездестірді
Мен сенің осы жасаған жақсылығыңа жақсылық жасаймын, саған үйленемін!” – деп қарап тұр
Тіпті менің оны ұнатқан-ұнатпағаныммен де ісі жоқ
Жүрегім бос па, жоқ әлде оның төрінде менің сүйген адамым бар ма, оны да сұраған жоқ
Бәрін өзі кесіп, өзі пішіп қойған сияқты.
Не қуанарымды, не таңғаларымды білмей, ауруханаға мең-зең болып оралдым
Менің бала күннен бар арманым үлкен оқуға түсіп, мықты дәрігер болу еді
Тап сол кезде күйеуге шығу дегенді ойлаған емеспін, мұқтаж жанға көмектесу медбикенің міндеті деп әрі ең алғашқы кезекшілігіме сәйкес келген сырқат болған соң шын ықылас-пейіліммен күтіп, бағып-қағып, қолымнан келгенін жасағам… Тіпті оның қайда тұратынын, не істейтінін сұрамай, кімнің баласы, өзі кім екенімен мүлде ісім болмағаны да сол.
“Неге көңілсізсің? Қанша уақыттан бері бойың үйреніп қалған сымбатты жігітті қимай тұрсың ба? Мықтының баласы, өзі Алматыда тұрады әрі анадай қымбат көлік сатып алуға қалтасы көтеретін бай жігіт сен сияқты ауыл қызын не қылады?! Оны ойлап, енді құр босқа басыңды қатырма, жұмысыңды істе, алаңдама, тең-теңімен деген, басың жас, әлі-ақ өзің сияқты қарапайым ортадан шыққан нормальный біреу кездеседі саған да!” – деп қасымдағы дәрігер апайлар маған жұбату сөз айтып жатты
“Ол маған үйленеміз деп айтты”, – десем, “Ой, аңқаусың-ау ондай жі­гіт­тер не айтпайды? Олар қатын алмай, қайын алатын жігіттер ғой, әке-шешесі көздеп жүрген дөкей біреудің қызы жоқ деп пе ең?!” – деп олар одан әрмен тереңдей жөнелді.
Олар қайдан білсін, менің ішімде не жатқанын… Сөзімді шығын қылғым келмеді ешкімге
Үндемей қызметімді істеп, жүріп жатырмын
Ойда ештеңе жоқ
Бір күні жұмысқа келсем, қолында бір құшақ гүлі бар, қымбат машинаға мінген, әдемі костюм, көзіне қара көзілдірік киген біреу есік алдында тұр екен
Ол деп ойламаппын, танымайтын біреуде не жыным бар, өзіммен өзім жаймен басып, тұсынан өтіп бара жатыр ем, дауыстап атымды айтып тоқтатты
Көзілдірігін шешкенде барып, әзер таныдым, күліп келіп, қолым­нан ұстап алды
Жібермейді
“Сені сондай сағынып қалдым, көргім келіп, кеше кешкісін жұмыс бітер-бітпестен жолға шығып кетіп ем, таң ата жеткен бойым осы!” – дегенде, шошып кеттім: “Жалғыз өзіңіз неге түнде жолға шықтыңыз, тағы жол апатына ұшыраймын деп қорықпайсыз ба? ” – деп ұрыса жөнеліппін ғой
“Қорқыныш мүлде ойымда болған жоқ
Бар ойым қайткенде өзіңді бір көру болған соң ба, бұрын бір қатерден қалдым-ау деп мүлде ойлаған жоқпын,” – деп күледі
Одан сайын ызам келіп, “Құдай-ау, есіңіз дұрыс па өзіңіздің, ен Алматыда қыз құрып қалғандай, айдаладағы бір ауылдың қара қызын бір көріп кету үшін адам осындай алыс жолға жалғыз шыға ма екен? Шаршап, қалғып кетсеңіз, тағы мұрттай ұшатын едіңіз ғой?!” – дедім жаным ышқынып
“Тағы авария болсам, тағы да сен өзің бағып, күтіп, қатарға қосып алатын едің ғой!” – деп күледі.
Не дерімді білмей, сөзден тосылып қалдым
Аурухана терезесінен бізге таңғала қараған қаншама көздерден де қысылып барамын
Оның ойында түк жоқ, қағанағы қарқ, сағанағы сарқ
Бір кезде есіне бірдеңе түсіп кеткендей, қалтасына, қойны-қонышына қол салып аз-кем тұрды да, жүгіріп машинасына барды
Кішкентай ғана қып-қызыл бархат қорапшаны алақанына аялай салып келіп, ашып қалғанда, күннің таңғы сәулесімен бірге алтын сырғаның асыл тасы жарқ-жұрқ ете қалды
Бұрын-соңды мен көрмеген асыл тас.
“Мына бриллиант сырғаны саған салып кеткелі келдім
Бүгіннен бастап, сен менікісің
Таяуда құда түсуге әке-шешемді жіберемін үйіңе
Темекі шегіп, арақ ішіп, түнгі клубтардан шықпайтын, қаршадайынан қағынған қала қызы емес, он екіде бір гүлі ашылмаған, тап-таза ауылдың ару қызын әкелетініме олар да қуанып жатыр
Жанталасып үлкен тойға дайындалып жатыр! Алматыдағы ең крутой ресторанда істейміз
Тойға алыс-жақын шетелдерден келетін жолдастарымыз, туыстарымыз бар, дұрыстап өткізуім керек! Тұрғыздыртып жатқан коттеджім де көп ұзамай салынып бітеді, анау-мынау ұсақ-түйек жұмыстары қалды”, – деді кесіп-пішкен үнмен.
“Ау, бәрін өзіңіз сыртымнан кесіп-пішіп қойғаныңыз қалай? Бәлкім, біздің неше баламыз болатынына дейін әлден жос­парлап қойған шығарсыз?” – деп күлдім ызаланып
“Иә, алдымен ұл табасың, сосынғымыз тағы ұл бола ма, қыз бола ма – оны кезінде көре жатармыз
Балаларды бағатын нянкамыз болады
Балабасты болып, үйде қамалып отырып қаламын деп қорықпа,” – деді жайбарақат үнмен
“Мен биыл мединститутқа оқуға түскелі жүргем”, –  дедім сасқалақтап
“Есің дұрыс па сенің, алты-жеті жыл бас қатыратын мединститутта не бар? Оны бітірудің не қажеті бар? Қанша жыл оқу оқығанда дәрігерлердің табатын ақшасы белгілі
Азғана айлығы ма саған керегі? Күйеуге шыққан соң жұмыс істеймін деп ойлама, өзім асыраймын сені
Ішкенің алдыңда, ішпегенің артыңда болады, саспа!” – деп жерге шырт-шырт түкіреді.
“Сонда мен күнұзақ не істеп отырамын үйде?” – дедім таңғала
“Сұлулық салондарына, фитнес-клубтарға барасың, қым­бат киімдер сататын бутиктер мен супер­маркеттерді аралайсың
Общым, жұмыстан келгенімде гүл-гүл жайнап, мені үйде күтіп отырасың?” – деді күліп
Ол менің құлағыма әкелген қымбат сырғасын салмақ болып еді, “Құлағым тесілмеген еді”, – деп сыпайы сылтау айтып, қолындағы сырғасын алмай қойдым
“Алып қал, кейін тестірген соң саларсың! Қасыңдағы жұмыстас қыздарыңа көрсетерсің
Қымбат тұратын бриллиант сырғаны ол байғұстар құлақтарына тақпақ түгілі, жақыннан да көрмеген шығар,” – деді ол күліп
“Иә, менің де туғалы жақыннан көріп тұрғаным осы ол бәлені
Қадірін білетін, бала күнінен көріп-біліп жүрген қала қыздары болмаса, ауыл қыздары бриллиант дегеннің бағасын да білмейміз ғой, бізге қор қылып қайтесіз?” – дедім қитығып
Неге екенін білмеймін, мені адам құрлы көрмей, бірауыз келісімімді сұрамастан, бірден байлығына құлап түсердей көргеніне көңілім қалды
Теріс айналып, ауруханаға кіруге беттедім
Ол қорапша ішінен сәулесі мың құбыла жарқ-жұрқ еткен әдемі сырғасын алақанында ұстаған қалпы тұрған жерінде қаққан қазықтай тұрып қалды.
“Кедейдің кербезінен сақта” деген… Қарай гөр өзінің намысшылын! Бәрібір сені алмасам, атым құрысын!” – деп соңымнан дауыстаған ол да машинасына бұрылды, – деген Меруерттің сөзінің аяғын күтпей, шыдамсыздана қасындағы серігіне қарадым
Ол ұяла күлімсіреп, басын шайқады: “Ағасы, оның айтып отырған әңгімесінің кейіпкері мен емеспін
Біз Меруерт екеуміз мединс­титутта бірге оқыдық, мен де оны бір көргеннен ұнатып ем
Институттың үшінші курсында оқып жүргенде әзер деп сөз айтып, сезімімді білдірдім
Қосылғанымызға көп болған жоқ
Пәтерден-пәтерге көшіп жүргенде, көргеніміз – әзірге бір бала
Алла бұйыртса, тағы бұйырған нәрестеміз бола жатар
Елге әке-шешемізге қыдырып барамыз, баламыз сол жақта еді,” – деп мән-жайды түсіндірді
“Ой, Алла-ай, осы заманда байлыққа бас ұрмайтын, қызылды-жасылды ертегі өмірге қызықпайтын қыздар да бар екен ғой
Тіпті сенер-сенбесімді біле алмай отырмын,” – деп таңғала басымды шайқадым
“Бірге аудандық ауруханада істеген апайлар мен қатар қыз-келіншектер де таңғалып: “Басыңа келіп қонған бақытыңды өзің басқа тепкенің не? Ертең осыныңа өкінесің ғой
Айлығың шайлығыңа жетпей жүргенде, талай бармағыңды тістелерсің
Қандай адамға кез боларыңды кім біледі
Ауылдың тырылдақ мотоциклден басқа түгі жоқ, арақ ішетін бір хулиганы алып қашса, не істер едің?” – деп жер-жебіріме жеткені есімде…” – деп күлді Меруерт.
Сол жігіт Меруерттің ізінен қалмай, қанша рет іздеп келіп, өлердегі сөзін айтыпты
Алайда бірбеткей өскен, намысшыл қыз дәулетті жігіттің бетін қайтарып, табанды түрде өзінің бала күнгі арман-мақсатына адалдық танытыпты
Адами тұлғасын, өзіндік бет-бейнесін ешбір байлыққа айырбаста­май, өз білімімен мединститутқа оқуға түскен Меруерт қарындасымызға тағдыр жүрегі қа­ла­ған адамын жолықтырыпты
Мен олар­дың от­басына шын пейілден бақыт тілеп, жолдан түсіп қалдым.
Мақсат РСАЛИН
