Өтен Ахмет
Мұсатай пәтер жалдап, жатақханадағы көп тобырдан бөлініп жеке шыққалы Тотемге бұрынғысынан да етенедей боп жақындай түскен-ді
Өткен ғасырдың жетпісінші жылдарынан қалған, салдырлаған ескі «Жигулиі» бар
Таңертең сағат тоғызға он бес минөт қалғанда, өз-өзінен екі езуі екі құлағына жете мәз, арсалаңдап жетіп кеп тұрады
Таңның атқаны жаңа ғана, азанмен бұл неғылған асып-тасқан мол қуаныш? Тотем жақтырмайды
Жақтырмай тұрып, іштей таңырқауын да қоймайды
Машинасының түрі анау, алқам-салқам
Артқы сол жақ есігі дұрыс жабылмайды
Сол себепті іш жағынан жуандығы бір елідей кендір жіпке іліп, жіптің бір басын артқы орындықтың арқалық тұсынан қолдан жасалған ілгешекке байлап қояды
Немесе іштен біреу тұтқадан тас қып ұстап оты­руы керек
Әйтпесе, машина қатты жүріп келе жатқанда байқаусызда есік ашылып кетсе, не болатыны белгілі ғой.
Жақтырмаған қыжылын өз ішінде қалдырып, Тотем үнсіз келіп ма­­ши­наға отырады
Бұл кезде Мұсатай­дың ернінде жаңа сигарет, газды басып-басып қалады, машинаның артынан қара түтін будақтайды, Мұсатайдың да аузы-мұрнынан шиыршықталған көкала түтін бірін-бірі қуалай созыла ұшады
«Жигули» тұрған жерінде тарқылдап алып, алға қарай құтырына жөнеледі
«Туһ, дейді, Тотем іштей сәл налығандай кіржиіп дүниедегі барлық уды қанша жұтса да бір мұқалмайтын жаны неткен сірі еді мынаның
Қой, болмас, дейді, бұл Мұсатайдан аулақтау жүргенім жөн шығар»
Кеше де іштей осыны айтқан
Алдыңғы күні де
Демек, аулақ кете алмайды
Аулақтата алмайды
Өйткені жақсы көреді
Бір тумаса да, бірге туған бауырындай
Мұсатай болса алдындағы жолды да, жол күзеткен полицейлерді де өте жақсы біледі
Машинасының ұсқынсыздығы демесең, тәртіп бұзбайды
Жолай кездескен күзетші полицейге қолын шекесіне тигізіп, сәлемдескен ырымын жасайды да, өз жөнімен алаңсыз тарта береді.
Сессия кездерінде Мұсатайдың жүретін қызы Аружан, сабақтан қолы босамай, біраз уақыт көрінбей кетеді
Мұндайда Мұсатай ішім пысты, жалғызсырап отырмын деп қояр да қоймай Тотемді үйіне шақырып алады
Тотем шампан, не қызыл шарап қана ішеді
Ал Мұсатай үшін бұларың бұйым емес
Өйткені…
Со жолы да «жақсы көретін «Бахус» шампаныңды алып қойдым» деген соң, барған-ды
Айтқандай, ортадағы шағын үстел үстінде шампан, қасында көк түсті үлкен пластмасса стақан және бір тақта «Қазақстан» шоколады жатыр екен
Мұсатайдың өзі болса, телевизор тұрған үстелдің бір шетінде, аптекарьлар пайдаланатын электронды таразыға, асқан мұқияттылықпен жанын сала беріліп, кокаин өлшеуге кіріскен
Порцияланған кокаиннің ақ ұнтақтарын полиэтилен қалташалар­ға салып, бірнешеуін қатарластыра тізіп қойыпты
Тотемнің тыжырын­ған түрінен жақтырмағанын бірден байқап:
– Сөкпеші мені, – деді ағынан жарыла сендіре сөйлеп, бұл – соң­­ғы рет
Сосын тәмам
Кешір.
Тотемнің бойын ашу кернеді
Әсіресе, Мұсатайдан бұрын өзіне деген ренішінде шек жоқ
Шақырды ­­ екен деп, тағы да жас балаша арсалаңдап жетіп келіп тұр
Бұл түрімен біреуге бола әлдекімнің кесірлік отына түсіп, қарадан- қарап босқа күйіп кетуі мүмкін ғой
Әбден мүмкін
Есірткі ішіп, есірткі сатушының сыбайласы болып шыға келмесіне кім кепіл? Мына түрімен Мұсатай мұның көңілін қалдырғаны өз алдына, сөз жоқ, бір күні түбіне жетіп, біржола құртады
Мұның адал достығын арам ниетіне өстіп пайда­лана берсе, түбіне жетпегенде қайтуші еді.
Ол мұны сыртынан сатып жіберуі де мүмкін -ау.
Бар болғаны осыдан екі ай бұрын ғана «алғашқым да, соңғым да осы болсын, көр де тұр, мыналарды сатамын да, бұл пәленің былық-шылық батпағынан біржола құтыламын» деп ант-су ішкен болатын
Сендірген.
Әлгінде есік қағып арсалаңдап кіріп келгенде, оның тағы да айрықша «тауар» әкеп, онысын бөлшектеп, бөліп, әуре боп жатқан үстінен түсермін деп ойламаған еді.
–Егер бүгін түн мыналарды ұнтақтап, өлшеп, реттеп қойма­сам, сені бұдан былай машинама отыр­ғыза алмасым айдай анық
Қолымды қақпа, рұқсат бер, жарай ма?
Тотем үндеген жоқ.
Мұсатай ақ ұнтақтарды өлшеп, ­полиэтилен қалташаларға салып реттеп жатқанда, ашу мен ызадан іші қыж-қыж қайнаған Тотем оған сырт беріп тұрған-ды
Неге екені белгісіз, үстел үстіндегі шампанға бір-екі мәрте көзі түскені болмаса, әдеттегідей тәбеті тартпады
Бар болғаны Мұсатайдың күйбең қарекетіне қарағысы келмеген
Оның мұнысы көзімді жұмсам, айналадағы қара түнек ашылып кететін шығар деп ойлайтын қорқақ баланың өзін-өзі алдағанындай ғана құр далбаса еді.
Мұсатай үйден шығып кеткенде барып Тотем жайлап басып телевизор тұрған үстел жанына келген
Ақ ұнтақ салынған үш полиэтилен қалташаға көзі бірден түсті
Әрине, Тотем үшін қалдырылған.
Ал өткен жолы Мұсатайдың дәл бүгінгідей «тауарын» қалай реттегенінің куәсі болған Тотем, артынан тап сол жерде, өмірінде бірін­ші рет кокаин дәмін татып көргенін қайтерсің.
Үстел үсті қатар-қатар тізілген полиэтилен қалташаларға толып болған кезде, кенет Мұсатай таразы жанынан кетті де, қабырғада ілулі тұрған жерінен пластмасса рамаға орнатылған Аружанның суретін алып, әйнек бетіндегі шаңды үрлеп түсірді де, әйнекті шылым тұтатқыштың жалынымен біраз уақыт қыздырды
Сосын әбден құрғаған әйнек бетіне қалташаның біріндегі ұнтақты төкті
Ұнтақты бірдей етіп үшке бөлді
Сигарет тұтатып алып, әмиянын ақтарып, ішінен кішкентай ағаш таяқшаға орнатылған сақал-мұрт қыратын алмастың жарты сынығын шығарып, соның өткір жүзімен үшке бөлінген ұнтақты бірінен соң бірін ұн сияқтандырып үгітуге кірісті
Үш бөлікті кезегімен түгел үгітіп болып, қалтасынан ұйпаланыңқырап қалған бес жүз теңгелік ақша алып, оны шиыршықтап орап түтікше жасады
Түтікшенің бір басын танауына тықты, сосын еңкейіп, екінші басын әйнекке тигізді де, бетіндегі әбден майдаланған ұнтақтардың бір бөлшегін толаймен танауымен ішке сорды да алды
Түтікке ілікпей қалған қиқымдарды сұқ саусағын түкіріктеп сулап, сонымен іліп, жинап, қызыл иегіне жағып, олай-бұлай ыспалап-ыспалап жібер­ді
Сосын Тотемге қарап жымиып, қолындағы бес жүз теңгелік ақшадан ширатылған түтікті ұсынды:
– Мә
Байқап көр
Жақсы болады.
Мұсатайдың бұл әрекет-күйбеңі­не манадан бері сырттай қызыға қарап тұрған Тотем қарсылықсыз бірден келіскен
Үстелге жақындай түсіп, түтіктің бір басын, Мұсатайдан көргенін істеп, танауына тықты да, екінші басымен әйнек бетіндегі ұнтақтардың келесі бөлшегін ауамен қоса қорс еткізіп тартты да жіберді
Сол сәтте-ақ мұрнының іші кенет мұздап, жансыздана бастағандай болғаны байқалды
Артымен ақырын келіп, кенеп тысының жұлым-жұлымы шыққан ескі креслоға жалп ете кетіп, жайғасып отырды
Көңілінде енді не болар екен деген сұрақ
Асықпай күтті.
Қиял жетпестей ғажайыбын-ай мына бәлекеттің!
Бар болғаны өзара байланысқан 25 атомнан тұратын шөкімдей ғана болмашы ұнтақ
Соның өзі-ақ Тотемнің ет пен сүйектен жаралған алпамсадай денесін де, басындағы бәрін білемін дейтін мақтаулы миын да қапелімде алдап соқты
Соның әсерімен ол өзін айрықша жаратылған қабілет иесіндей сезіне бастады
Егер қазір отыра қалып, көптен қолға алсам деп ойластырып жүрген жаңа романына кіріссе, өміріндегі ең ұлы шығармасын жазып тастайтындай
Ал өзі тіпті өзі емес, яғни бұрынғы Тотем емес
Жоқ, дұрысы, сол Тотем, бірақ мүлде басқа қабілет-қарым иесі
Бойындағы табиғи сақтық, үрей, күдік-күмән, сенімсіздік дегендерің табанда бу болып ұлпып жоғалды
Есесіне, көңілінде қандай жағдайда болмасын, қандай мәселеде болмасын тек өзімдікі ғана жөн дейтін мүлде жаңа пиғыл-ниет орныға бастады.
Осы бір көктен түскендей тосын түйсіктен іштей мерейленіп, демін тарта ұстап, аз-кем тым-тырыс қал­ған еді
Біраздасын есі қайта кірген­­дей боп, адамдар неге бұл бәлеге сонша әуес десем, ауық- ауық өздеріне-өзде­рі осындай ерекше көңіл-күйін сыйлау үшін барады екен ғой бұндайға деп ойлап қойды
Әсіресе, жаны күйрек, рухы әлсіздер, тым болмаса бірауық­ күш­­­ті болып көрінейінші, нем кетеді, ­мені де жұрт байқасын деп өзін-өзі алдайтындар
Бар болғаны бір шөкім химиялық қосынды, танауыңның кілегей қабыршақты қабатына тисе болды, сен қолма-қол Алладиннің құмырасынан шыға келген диюдай, дөй болып өсесің де кетесің
Енді сен ақылдысың, күштісің, өткір тілді әзілкешсің, сүйкімдісің, орақ ауыз шешенсің, көріктісің
Өзіңнің осындай аса ірілігің мен маңғаздығыңа бар болмысыңмен қалтқысыз кәміл сенесің
Шіркін-ай, сондай болсам- ау деп оңашада өзің талай армандаған тұлғалық дәрежеге ақыры мен де көтерілдім-ау деп ойлайсың
Алайда кемі бес мың теңгеге қолдан сатып алған бұл көңіл күйің әдетте жиыр­ма-жиырма бес минөттен әрі аспайды
Оның үстіне сенің бұл қылығың заңға қайшы, оған қоса жүрегің мен миыңның быт-шытын шығаратын кесапаты және бар
Енді біраздасын басың сынып ауыра бастайды
«Жарты шелек самопал ішкенде де жаным сонша бүйтіп қиналмаушы еді» деп, жер-көкке тұрмай шырқырайсың, бойыңдағы барлық қан тамырың бір сәтте жарылып, жүрегің тоқтап қалатындай күйге түсіп, зәрең зәр түбіне кете өгіздей өкіресің.
Тұрғын халқы жүз мыңнан сәл-пәл ғана асатын, айтарлықтай өндіріс орындары жоқтығынан өспей, бас-аяғы шолтиып қалған шағын қалада аттары дардай-дардай университет те, академия да бар
Аружан соның университетінде оқиды
Кім болғалы жүрсің десе, тарихшыға ма, филологке ме, әлде, географқа ма, өзім де білмеймін, әйтеуір, қолымызда блокнот пен қалам, сонымен-ақ зуыл­да­тып жатырмыз деп әзілдейтін көріне­ді
Сөйтіп оқығанда, болашақта кім боларын бір Құдай білсін де, бірақ өнерге жақындығы бар екен
Студенттер театрының белсендісі
Жергілікті автордың пьесасында СПИД-ке шалдыкқан кыздың рөлін­де сәтті ойнап шыққалы студенттер қауымы арасында «жұлдыз» атанып жүрсе керек
Сосын да шығар, оны білетіндер атын толық атамай, «Ару» дейді екен еркелетіп
Тек Мұсатай ғана «Аружан» деп дүңк еткізіп то­лық атымен атайды
Өйткені Мұсатай университет студенттерінің театрында режиссер болып қосымша жұмыс істейді
Аружанмен ол осында жүріп танысқан.
Бірде кешкісін Аружанның ақ­шасына үшеуі «Ай-Пер» мейрамханасында ауқаттанды
Жапонның сушиінен бастап, небір экзотикалық тәттілер алынды, латын Америкасының теки­лесі, шотландықтардың вискиі, ­фран­цуздардың шампаны – бәрі ішілді, желінді.
Өстіп отырғанда Аружан ақырын тұрып кеткен, көп күттіріп, кешігіп оралды
Біртүрлі
Екі беті қабар­ған.­ Самай шашы қобыраңқырап, ернін­дегі далабы ұқыпсыз жағылғандық­тан, айғыздалыңқырап тұр
Ол үн-түнсіз келді де, Мұсатайдың бауырына таман жабыса отырды
Көңілден шыққан махаббат ойынынан кейін бикеші жігітіне енді болмаса еріп кетердей боп сүйкеніп, мекерленбей ме, тап сондай сүйкімді көрініс еді бұл.
Мұның да сырын со жолы Мұсатай­дың өзі айтып берген-ді.
Аружанның тойып ішкен асын, көп ұзатпай құсып тастайтын әдеті бар екен
Бұндайды ғылым тілінде булимия дейді
Керемет құбылыс, бұндайға үйренген әйел жынысты, жаны қиналып құсқан кезінде, аңсап жеткен махаббат ойынын бастан кешкендей ләззаттанады-мыс
Соны білген Мұсатай қоянның көжегіндей боп бауырына кіріп кеткен үкідей қызды аялай, өбектей түседі
Осындайдан кейін қыз көзіне Мұсатай дүниедегі ең биязы, ең тартымды еркек болып көрінуі заңды ғой.
…Бұл жайт осыдан төрт ай бұрын болған-ды
Ал қазір, со жолы алдап- арбаған сиқыры үшін Мұсатайды қатты жек көріп отыр
Зығырданы қайнап, ұшып тұрып, үстелдегі бейнекасет үстіне қатарластыра тізілтіп қойған жерінен үш полиэтилен қалташаны, касетпен қоса жұлып ап, қоқыс жәшігінің аузына атып жіберді.
Арада он минөт өтті
Ашуы басылғандай болды
Үйге қайтып, жұмыс істесем деп оқталды
Бірақ, неге екені белгісіз, анадай тұрған қоқыс жәшігіне көзі түсе бергені
Жақындап келіп, қолын тығып, ішінен полиэтилен қалташаларды бірінен соң бірін суырып алып шықты
Өткен жолғы Мұсатайдан көргендерін қайталап, қабырғадағы Аружанның суретін жерге түсірді
Шылым тұтатқыштың отымен әйнек бетін құрғатып, ысыған әйнек үстіне қалташадағы ақ ұнтақты төкті
Орнынан жайлап тұрып ба­рып, жазу үстелінің тартпасынан са­қал-мұрт қырғыш құралды шығарып, ұшындағы алмасын жекелеп ажыратып алды
Сосын бастапқы орнына қайта келіп, алмастың өткір жүзімен кокаинді майдалап ұнтақтауға кіріскен
Екі-үш минөт өтті ме, өтпеді ме, саусақтарының ұшы ұйып, ­қа­ры­­­са бастады
«Апыр-ау, деп ойлады, ­мы­на пәлені жиырма минөт бойы үздіксіз езгілеуге Мұсатай қалай шыдап жүрген»
Кенет алмас тайып ке­­тіп, сұқ саусағының ұшын кесіп кетті
­Қан бұрқ етіп, домаланып, әйнек бетіндегі ақ ұнтақтың үстіне тырс етіп тамып түсті
Алқызыл қан ақырын-ақырын магниттей тартып, аппақ қардай ақ ұнтақты шым-шымдап бойы­на сіңіре бастады
«Жоқ, деді Тотем, адам қаны кокаинге сіңбеуі­ керек, керісінше, кокаин адам қанына сіңуі керек»
Ол дереу ақ ұнтақтың қан тимеген жағын бөлектеп, тең етіп екіге жарып, қалтасынан бес жүз теңгелік ақша шығарып, одан шиыршықтап түтікше жасап, бір басын мұрнына тықты да, еңкейе беріп әйнек бетіндегі ұнтақтың бір бөлшегін танауымен жылп еткізіп сорып алды
Еңкейген қалпы сәл бөгелген, әйнек бетінен мұрнында түтікшесі сорайған өзінің сүйкімсіз ұсқынына көзі түсіп кетіп, еріксіз күліп жіберді
Күле тұрып, ұнтақтың қалған екінші бөлігін де танауын қусыра ауамен қоса ішке тартып жылп еткізді
Сосын ескі креслоға қайта жайғасқан
Жаңа бір әзірдегі Мұсатайға деген ашу-өкпесінің қа­лай тарқап, бойындағы шаршағандық пен қажығандықтың қалай бу болып ұшып, құрып жатқанын бақылауға кірісті.
Тағы да алпамсадай денесі мен басындағы ақылды миының алдануына жол берді
Рақат құшағына енді.
Ол кәдуілгі көп нашақордың біріне айналды.
Өйткені бұ жолы мынаны көр ­деп, ешкім оны үгіттеген жоқ
Қалташа­ны өзі ашты, ішіндегіні өзі үгітті, танауындағы кілегейлі қабықша арқылы өзі қабылдады
Енді қандай болады екен деп бір рет татып көр­ген едім деп, өзін-өзі алдап, ақтала ал­майды
Бұл жолғысы өз еркімен болды ғой.
«Жоқ, деді өзіне-өзі іштей жігерленіп, Мұсатайдың жетегінде кетуге қақым жоқ
Керісінше болуға тиісті
Мен үшін есірткіден көрген осы «рақатым» да жетер
Тоқтайын
Енді Мұсаны, Мұсатайды тоқтату керек».
***
Қырық күн шілденің аяқта­лар тұсы
Мезгіл – ­түс ауған шақ
Ауа тымыр­­­сық
Көше бойлай жарыса өскен ақ те­рек, көк терек, қарағай ағаштары көкке қарай найзадай шаншыла андыздап, қыбырсыз қалған
Тек әрлі-берлі өткен сирек машиналардың дауысы ғана ауық-ауық дүр етіп тыныштық шырқын бұзғандай
Осынау бейсауат шақта есік-терезе­сі­ темір шыбықтармен бекітілген, сырты биік темір-бетон дуалмен қоршалған бір қабатты ескі ағаш тамның жанына лақсасы шығып шиқылдаған «Жигули» машинасы келіп тоқтады
Машина ішінен екі ер, бір әйел адам түсіп, бірден қарсы алдарындағы ағаш тамға қарай беттеген
Есік алдында бұларды әскери формадағы күзетші тоқтатып, аз-кем сөйлескеннен кейін, еркектердің бірін артымнан ер деп ішке алып кетті
Әйел мен екінші еркек сыртта қалған
Олар көз жанарларымен сөйлесіп, бір-біріне мұңая қарағандары болмаса, күрсінісіп үлгермеді, қарсы алдарындағы ауыр есік тарс етіп қатты жабылды
Іштен құлып салынып, салдырлаған айқыш-ұйқыш ауыр темірлермен мұқият бекітіліп жатқаны анық естілді.
Мұсатай түрме болмаса да, түрмеге ұқсас тар қапас тамұқтың ішінде қамалып қала берді де, Тотем мен Аружан бастары салбырап, көше шетінде тұрған мыж-мыж ескі «Жигулиге» қарай қатарласа аяңдады.
ТАЛДЫҚОРҒАН
