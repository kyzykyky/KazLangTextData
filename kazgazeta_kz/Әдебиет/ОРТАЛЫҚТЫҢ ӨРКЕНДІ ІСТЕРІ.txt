Елбасының «Болашаққа бағдар: рухани жаңғыру» бағдарламалық мақаласын, «Қазақ тілі әліпбиін кириллицадан латын графикасына көшіру туралы» Жарлығын, Премьер-Министрдің өкімімен «Қазақ тілі әліпбиін латын графикасына 2025 жылға дейін кезең-кезеңімен көшіру жөніндегі іс-шаралар жоспарын» іске асыру мақсатында жүйелі жұмыс жүргізіп келе жатқан мекемелердің бірі – Семей қаласының тілдерді оқыту орталығы.
Орталық латын қарпіне негізделген әліпбиге көшуге байланыс­ты Жарлыққа қол қойылған сәттен бастап қала тұрғындары мен тыңдаушылары арасында ақпараттық жұмыстарды жүйелі түрде жүргізіп келеді
Осы орайда жуырда Семей қаласының тілдерді оқыту орталығы жанындағы «Қалалық Достық үйі» ғимаратында «Латын негізді жаңа қазақ әліпбиін оқыту кабинеті» ашылды.
Шараға қала әкімінің орынбасары Айдар Садырбаев, ­Мә­дениет және тілдерді дамыту бөлімінің басшысы Назерке Аққо­жина, қаладағы мемлекеттік және бюджеттік мекемелердің қазақ тілі мамандары, мемлекеттік қызметкерлер мен БАҚ өкілдері қатысты.
Директор Зәуреш Исабаева орталықтың қызметі туралы қысқаша мәлімет бере отырып, жаңа әліпбиге көшу барысында алға қойған мақсат-міндеттерімен таныстырып өтті
Қала әкімінің орынбасары Айдар Садырбаев жаңа әліпбиге көшу келешек ұрпақ үшін жасалған игі іс екендігін, бұл іске барлық қазақстандықтар жауапкершілікпен қарау керектігін айта келе, орталық жұмысына сәттілік тіледі
ШҚО бойынша «Халықаралық қазақ тілі» қоғамының вице-президенті, яғни осы жолдардың авторы латын негізді жаңа әліпбиде оқыту кабинетінің Достық үйінде ашылғандығына ризашылығын білдіріп, бұл бастаманың басқа өңірлердегі Достық үйлеріне үлгі боларлық шара, қуантарлық іс екендігіне тоқталды.
Сонымен қатар орталықтың қазақ тілі мұғалімі Б.Қалиева таныстыру сабағын өткізіп, қатысушылармен жаңа әліпбиді меңгеруге арналған түрлі жұмыстар жүргізді.
Орал ШӘРІПБАЕВ
ШҚО бойынша «Халықаралық қазақ тілі» 
қоғамының вице-президенті
