Серікбай Оспанұлы
Оқу оздырады,
Білімсіздік тоздырады.
***
Білімді адам – қуатты да, шуақты да болады.
***
Ілігіңе емес, білігіңе сен.
***
Ақылсыз қыздың ажары – соры.
***
Әркім өзіне лайық іс істейді.
***
Жылан ешкімді шақпайды,
Тиіссе тыныш жатпайды.
***
Адамның бір-бірімен түсінісуі тілінде емес, жүрегінде
Бір тілде сөйлесіп тұрып бірін-бірі ұқпайтындар көп.
***
Өмірдің тәттілігі – мәні мен қысқалығында.
***
Өмірге келген күнің болған соң кететін күніңнің де болатыны ақиқат.
***
Жаяуға көлік, қайықтыға өзен болса, өмірдің қызығы да болмас еді.
***
Мейірімді оятатын – мейірімің.
***
Баланың тәттіге құмарлығынан үлкендердің тәттіге құмарлығы қауіптірек.
***
Ананың махаббатына тең келер өлшем жоқ.
***
Табиғат – тағылым.
***
Уақыттың қамбасын толтыру адамның міндетінде.
***
Ойлы адам – бірнеше адам,
Ойсыз адам – ешкім де емес!
***
Қисық-қисық болып бұралып өскен қайыңды «биші» дейміз, ол еріккеннен «билеп» тұрған жоқ қой…
***
Бір түндік қызық үшін өсіп тұрған жасыл шыршаны кесіп алатынымыз-ай…
***
Аспан жұлдыздарын көпсінбейді.
***
Еменді шулататын да, жылататын да жапырағы.
***
Өзіңе өзің сенбесең,
Өзгеге қалай сенесің?
Өзіңді өзің жеңбесең,
Өзгені қалай жеңесің?
***
Өмірдің парқы мен нарқын білгеннің бақыты баянды.
***
Бесікті тербететін сен,
Ержететін ертеңің.
***
Көктеммен қыс пен мұз да жылап қоштасады.
***
Адам қараңғыдан қорқады.
***
Өтірікшінің шындығы да жасқаншақ.
***
Мейірімдіден салқындық қашады.
***
Толқыны асау тереңнен кейде адамға тайыз қауіптірек.
***
Мақсаты көпке уақыт жетпейді,
Мақсаты жоққа уақыт өтпейді.
***
Мінезің жаман болса, жауың,
Жақсы болса, бақша-бауың.
***
Сөз – жанның ауа райы.
***
Өркеніңе сенгенің –
Ертеңіңе сенгенің.
***
Егіннің толқындары –
Өмірдің толқындары.
***
Шындық шырайландырады,
Өтірік өкінтеді.
***
Теледидар ойсыздыққа,
Кітап даналыққа бастайды.
***
Шариғат – сабақ,
Табиғат – тамақ.
***
Өзі өтірікші өзге түгілі
Өзіне де сенбейді.
***
Жалқаудың жаны мүгедек.
***
Талантты талап шыңдайды.
***
Еліңнің де,
Еріңнің де,
Еңсесінің биіктігі –
Болашағына сенімінде.
***
Сөзден ой көп.
***
Көз – көңілдің тілі.
***
Гүлге де күн түседі,
Күлге де күн түседі.
***
Құдығы бірдің күдігі бір.
***
Адалдық адастырмайды,
Жалғандық жанастырмайды.
***
Сөз бен сөздің арасын
Қабілеттілік жалғайды.
Ел мен елдің арасын
Әділеттілік жалғайды.
***
Үлкеннен именбеген,
Кішіні кісі демес.
***
Ақынды өлімнен өлеңі арашалайды,
Шеберді өнері арашалайды.
***
Құланның жабысып кене төсіне,
Қыранның да шыбын қонады басына.
***
Егер басқаларға жарығың түспесе, көк төсінде жұлдыз болғаныңның керегі не?!
***
Ізгілік, Мейірім жазылған жүрегім – қызыл кітабым.
***
Қарғаның жемі – қара қи,
Қыранның жемі – аспанда.
***
Аққудың бағы – айдыны,
Бақаның бағы – батпағы.
***
Ойланып сөйлеген опық жемейді.
***
Адалдың дұшпаны – арамдық,
Наданның дұшпаны өзі.
***
Иман тіліңде ғана емес,
Жүрегіңде болсын.
***
Қайырымдыдан қайғы қашады.
***
Елдің ұлы бола алмасаң,
Ақындықтың да,
Әкімдіктің де құны жоқ.
***
Соғыстың, небір бүліктің бастауы – асып-тасуда.
***
Өмірде мігітке орын жоқ, жігіттің орны – асқарда.
***
Бұлт пен тұман күннің көзін жабуға неге құштар?
***
Даңқың күнмен теңессе де,
Халқыңнан биік емессің.
***
Ұлт қамы мен Ұлан қамынан биік мақсат жоқ.
***
Даналықтың бастауы – терең әрі кемел ой.
***
Немқұрайлылық пен салғырттық – мәңгүрттікке бастайды.
***
Қатардан қалмау дұрыс та шығар, тоғышарлыққа жетелей жүрмесе
Озғанға не жетсін.
***
Шыбықты шынықтыратын дауыл.
***
Өсек-аяң дегендегі
Өсек – өтірік,
Аяң – көпірік.
***
Кітабы жоқ үй бұтағы жоқ ағаш сияқты.
***
Адамзаттың қуат-күші – болашаққа деген сенімінде.
***
Күннің көзі өзін жапқан қара бұлттарды да арайландырып жібереді.
***
Көз де сөйлейді.
***
Өзіңнің жансарайыңды тазартып алмай тұрып өзгенің жансарайын тазарта алмайсың.
***
Табиғатта жасандылық жоқ.
***
Алматы – биіктігіміз, Астана – кеңдігіміз
Елдігіміздің еңсесі биік болуы екеуіне байланысты.
***
Асқақтық Алатауға ғана жарасады.
***
Шыдам шыңға шығарады.
***
Бірлікке ұйыспағанды
Ұйыстыратын қара жер.
Тірлікте сыйыспағанды
Сыйыстыратын қара жер.
***
Адамның жауы – адам.
***
Күн – көз, Ай – айна.
***
Жастық пен қарттықтың, өмір мен өлімнің арасы қандай жақын?!
***
Іні болу оңай, үлкендік үлкен міндет жүктейді.
***
Адамның ісіне айыптап қарағаннан байыптап қараған дұрыс-ау…
***
Ән-күймен армандарын жыр еткендер де, мәңгілікке аты өшпей қалған дарын иелері де
бәрін табиғаттан көшіріп алған.
***
Ел қамын жеп мұңайған кісінің мұңы қарын қамын ойлайтындардың бақытынан артық.
***
Күлген аспан жылай да алады.
***
Ең ауыр жол бейітке апаратын жол.
***
Бір тамшы су – қарлығаштың көңілі, бір тамшы у адам өлтіреді.
***
Барлық тілде сөйлейтін ән мен күй ғана.
***
Зағип көзі көкірегінде, саусағы мен таяғының ұшында.
***
Орманды кейде өзінің шырпысы өртейді, өз ағашы сап болған балта шабады.
***
Жылусыз сұлулық өрттен де қауіпті.
***
Күзде сарғайып, ағаштан ажыраған жапырақтардың тағдыры желдің қолында.
***
Гүлдің соры әдемілігі.
***
Уақыттың қолынан қартайту келгенімен, жасарту келмейді.
***
Ата-анаңның аты-жөні жазылып, суреттері қашалған таста жылу жоқ деу қиын.
***
Қатты ағаш тез жанып кетеді, қызуы мол, күлі аз.
***
Уақыт шегінбейді
Уақытты бір сәтке шегіндіре алатын бірге оқып, бірге өскен достарың ғана.
***
Қазақ үшін жердің жүрегін қозғап, соқтыратын тұлпардың тұяғы.
***
Жаныңның жаңбыры – көз жасың мен асыл сөз.
***
Арман орындалмағанмен биіктерге
бастайды.
***
Алтын болса бір тісі,
Өзгереді күлкісі.
***
Күн батқанда Ай жарық, Айсыз түнде жұлдыздар сәулелі.
***
Адал құстар мен аңды атып жейміз де, арамдар неге көбейіп кетті дейміз
Аққудан қарға, қаздан құзғын көп.
***
Өмір – пойыз, әр адам жолаушы, әр адам жолсерік.
***
Көңілдің күзі мен қысы болмайды,
Гүлі солмайды.
***
Тас кереңнің тас кереңі, соқырдың соқыры дерт пен өрт.
***
Шаңырағы – аспан, көкжиегі – кереге елдің көңілі кең болмауы мүмкін емес.
***
Көбелек отқа ұмтылады,
Көк шыбын боққа ұмтылады.
***
Табиғатты ұққаның –
Шариғатты ұққаның.
ҚОСТАНАЙ
