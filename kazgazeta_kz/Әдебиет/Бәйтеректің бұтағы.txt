Әлқисса..
Менің кейіпкерім, белгілі профессор Сағымбай Қозыбаев – Қостанай-Торғай өңіріндегі Меңдіқара ауданының тумасы.
Әр пенде туған жерінің топырағына тартады дейді ғой
Сол рас па деймін.
Сәкеңді бұдан қырық жыл бұрын, 1974 жылдың жауынды күзінде көрдім
Қа­шықтан
Бірінші курсты тәмамдап, Қос­танайға ауылшаруашылық жұмысына жүргелі жатқанбыз
Сәкеңнің кір жуып, кіндік кескен Меңдіқарасына
Оны Торғай, Қостанай қазақтары тіл талабына сәйкес жұмсартып, Меңдіғара деп те атайды.
Қазір ғой бұл ауданның Меңдіқара болғаны
Ол кездегі атауы – Боровской
Дүрілдеп тұрған астықты аудан
Орыстың «Бор»-қарағай орманы деген сөзімен төр­кіндес деу қисынға келеді, себебі аумағында сыңсыған қарағай, қайың ормандары, шоқ-шоқ терек, тал-тоғайлар көп
Дерекке жүгінсек, әкімшілік-аумақтық бөлініс ретінде 1930 жылы құрылған
Солтүстікте Ресейдің Қорған облысымен шектеседі
Қазақтан шыққан алғашқы дәрігерлердің бірі Мұхаметжан Қарабаев, жазушы-педагог Спандияр Көбеев, Еңбек Ері Кәмшат Дөненбаева, қоғам қайраткері Әубәкір Қасымқанов осы өңір перзенттері
Халқымыздың рухани ұстазда­рың бірі Марал ишан имандылық өнегесін себуге осы өлкеден аттанған, Қостанай облысының бас мешіті осы діндар ғұла­маның атында
Өлкетанушылар «аудан­ның қазіргі аты ХІХ ғасырда өмір сүрген Мендіқара би құрметіне берілген, халық әлі күнге дейін әділ де данышпан би өне­гесін жырға қосып айтып жүреді» деп жазады
Бетпаққара-Торғай жұрты ке­ңес кезінің өзінде Боровской демей, Мең­ді­ғара дейтін, осы аудан орталығында Мең­діғара педучилищесі болатын, біздің ұстаздарымыздың көбісі осы оқу орнының түлектері-тін…
Асыл топырақ
Енді сол жауынды күзге қайта оралайын
Жас емеспіз бе, Қостанайға дейінгі плацкарт вагонмен жүрген төрт күнді елең қылғанымыз жоқ, отарбадан түсе салысымен екі иінінен дем алып, тосып тұрған сарыжолақ «пазиктерге» отырып, «Боровской қайдасың» деп тартып кеттік
Таспадай тартылған асфальт жолдың жиегі көкке бой созған сымбатты қарағай, әсем аққайың
Әдетте ауыздары жабылмайтын журналист қауым сілтідей тынған
Керемет көрініске тебіренген кей ақын қойын дәптеріне үңіліп, жыр жолдарын асыға түсіруде… Бір-екі апта өтісімен-ақ сол бір тылсым толғаныстан туған балауса өлең-әңгіме-очерктер республикалық, облыстық газеттерде жамырай жарияланып жатты
Есімде қалғаны-талантты бауырымыз Ермек Әзімбайұлының «Лениншіл жас» газетінде шыққан суреттемесі, жаңылыспасам «Ақ қайыңдар өлкесі» болуы керек…
Сол сапардан Қостанай-Тобыл өлкесіне талай жігіт пен қыз ғашық болып оралды
«Оралды» дегенді тура мағынасында айтып отырмын
Ауданның Жанкелдин атындағы кеңшарының Майалап бөлімшесінде бірге астық бастырған Жайберген Болатов пен Жанұзақ Аязбеков оқуды тәмамдасымен еш жаққа ­мойын бұрмай, Қостанайға тартты
Осы өңірде еңбектері еленіп, жұлдыздары жанды.
Міне, осындай сұлу өлкеде өмірге келіп, әлемдік журналистикаға жолдама алған Сағымбай Қозыбаевтың өзімен тікелей жүздесу шарапаты маған 1978 жылдың күзінде бұйырды
Бұл жерде «әлемдік журналистика» деп қызыл сөз үшін асыра айтып отырғаным жоқ
Сәкең анау-­мынау емес, тұтас бір кезеңді қамтитын «кеңестік насихат» теориялық-практикалық зерде­лемесінен ойып тұрып орын тепкен қазақтың тұңғыш ғалым-журналисі, бұл жайында кейіннен кеңірек ой қозғасақ деген ойым бар.
Мәскеу университетінің журналистика факультетіне ауысып, Ленин тауларындағы атақты «Высотка» жатақханасында тұрып жатқанмын
Ағамыз бізді өзі іздеп тауып алды
Біз­ді дегенім – қазақ рухани, яки ислам журналистикасы теориясының негізін салушы ғалымдардың бірі, Еуразия университетінің ұстазы Рахима Нұриденова, қырғыз бауырларымыз Айна, Талант, Тоқтоғұл
Сәкең ол кезде КазМУ журфагында ұстаздық еткен жазушы Тұтқабай Иманбековпен бірге үш айлық ғылыми тағылымдамаға келген екен
Тұтқабай ағай жап-жақсы әнші, «Екі жиреннің» Шәкен айтатын нұсқасы» деп отырыстарда сызылта жөнеледі.
Сәкең ол кезде отыздың төртеуінде болуы керек, бүгіннің өлшемімен қарағанда шикі жас
Сонда байқағаным ғой: кісімен араласқанда аласарып та, аспандап та кетпейді екен
Шешендігі де, көсемдігі де бір басына жетіп артылады
Бұл пікіріме сыралғы жұрт дау айта қоймас.
Мен Сәкеңмен бірлесіп «Социа­листік Қазақстан» газеті туралы 1990 жылы «Өмір айнасы» атты кітап шы­ғардым
Бұл туынды Қазақстан Журналистер одағының сыйлығына ие болды.
Осы орайда Қозыбаевтың ­кісі­лі­гі туралы біраз айтуға болады
Бұл жер­де «кісілік» деп бастаған істі баянды етуді мегзеп отырмын
Бас­қаны былай қойғанда, Сәкең құрған Журналистика академиясы, қатып қалған дағдылы сөзбен сөйлейтін болсақ, бұрынғы кеңес елдеріндегі баламасы жоқ қоғамдық ұйым болып табылады
Ал қазір кез келген жоғары оқу орны ай сайын дерлік өткізіп жатқан Халықаралық ғылыми конференцияны елімізде тұң­ғыш ұйымдастырушылардың бірі осы Қозыбаев
Бұл туралы Марат Барманқұлов ағамыз «1998, 1990, 1992-жылдары Сағымбай Қабашұлы үш бүкілодақтық және халықаралық ғылыми-практикалық конференция өткізді
1990 жылғы конференцияға КСРО-ның түкпір-түкпірінен 163 ғалым қатысты, мұндай алқалы жиынды абыроймен өткізу ердің ерінің ғана қолынан келеді ғой», деп ағынан жарылған еді.
Осы жолдардың авторы сол конференцияға келген меймандардың шашбауын көтергендердің жуан ортасында жүрген еді
1990 жылы Тбилиси журфагының басшысы, ғылым докторы, профессор Нодар Табидзе МГУ мен БелГУ-дың декандары Ясен Засурскиймен, Борис Слукамен бірге Сәкеңнің құрметті қонағы болды.Сағымбай Қабашұлының «Нодар-асылдың сынығы ғой» дегені жадымда қалыпты
Н.Табидзе – атақты грузин ақыны Тициан Табидзенің немересі
Ақсүйек Грузияда Табидзелер ұлағатты зиялылар әулеттерінің бірінен саналады.
Алыптар аясында
Сондағы Сәкеңнің айтқан сөзі оның өзіне де тікелей қатысты екенін естеріңізге сала кеткелі отырмын құрметті оқырман
Қозыбаевтар әулетін Қазақстанда білмейтін көзіқарақты жұрт кемде-кем
Ал Қостанай-Торғай өңірінде бұл тектің, белгілі журналист-зерттеуші Аяған Сандыбай айтқандай, брендтік сипаты бар
Осы өлкенің тумасы болғандықтан, бұл жайт маған жақсы мәлім.
Ел ішінде еңкейген қарттан еңбек­те­ген балаға дейін танымал бұл әулет­тің сын-сынағы мол ХХ ғасырдағы бастауында қадірменді ақсақал, қиын-қыстау соғыс жылдарында еліне пана болған Қабаш Қозыбаев тұр
Сағымбай ағамыз жуырда жарық көрген «Звезды в небе» кітабында әкесі Қабаш Қозыбаев туралы әр жылдардағы жарық көрген материалдарды топтас­тырып, оқырманға ұсынған
Олардың ішінде ақын Ғаббас Жұмабаевтың «Қозыбай самолеті» атты поэмасы бар
Сөйткен Қабаш ақсақал 1898 жылы туып, 1973 жылы дүние салған
Мендіқара ауданының Жаңатұрмыс ауылында, Қарасу ауданында, Ұзын­көл ауданының «Бірлік колхозында 20 жыл бойы ауылшаруашылық саласында басшы болған
Соғыс өр­ті лаулаған 1943 жылдың басында 190 мың сом қаржының басын құрады, Көрші «Красный повстанец» колхозының төрағасы Иван Верещенко да осынша ақша жинайды, екеуі ­Чкалов қаласына барып, үш әскери самолет сатып алады
Оның бірінің қанатына қызылмен «Қабаш Қозыбаев», екіншісінің қанатына «Иван Верещенко», ал үшіншісінің қанатына екеуінің атын қатар жазады
Бұл патриоттық бастаманы жоғары бағалаған Жоғарғы Қолбасшы И.В.Сталин Қабаш Қозыбаев атына жеделхат жіберіп, ризашылығын білдірген
Ол жеделхат кезінде Кеңес Одағының бас газеті «Правдада» жарияланған болатын.
Жақында Сәкең Қостанайда осы кітабының тұсаукесерін өткіз­ді
«Кештің бас мейманы кітап авто­ры­ның үлкен әпкесі, қарт ұстаз ­Сәу­леш Қозыбаева болды» деп жазды баспасөз
Жергілікті журналистер Сәулеш апайдың: «Әкем осы қаржыны жинағанда, үйдегі малды ине-жіпке, балаларының киіміне дейін сатыпты
Анама: «Аштықта да өлген жоқпыз, біз елдеміз» деген екен
Сонда үй толы жан болатын, інісі Оразалы майданда
Әкеміз аш­тықты, колхоздастыруды, репрессияны, соғыс қиындықтарын басынан кешті
Ол колхоз басқарса да кедей тұрдық
Соғыс кезінде ауылдастарына «қара қағаз» тасып, жаны жүдепті
Кейін: «Қарақыз деген кемпірдің майданға кеткен төрт баласынан «қара қағаз» келгенде, соңғысын үміті үзілмей жүрсін деп апарып бермедім» дегенін өзім де талай естіп едім» деген әңгімесін келтіреді.
Торғай өңірінде Сағымбай ­Қабаш­ұлы­­ның немере ағасы Оразалы Қозы­баев­ты білмейтін жан кемде-кем
Ол кісі ұзақ жыл Ақтөбе облыстық атқару комитетін басқарды
Бүгінде Меңдіқара ауданының Қаратал орта мектебі Оразалы Қозыбаев атында
Ал Оразалы ағамыздың елге сіңірген басты еңбегі Арқалық қаласымен тікелей байланыс­ты
Тың игеру жылдары Амангелді аудандық партия комитетінің бірінші хатшысы болған ол «Правда» газетіне «Торғай шақырады» атты ашық хат жазып, ежелгі өңірді игеру кажеттігін не­гіздеді
Бұл жерде астық өсіруге бол­майды деген бұрынғы пікірдің терістігін Оразалы ағамыз нақты іспен дәлелдеген-ді
Кейін ол кісі Арқалық ауданын басқарып, оның қалыптасып, дамуына зор үлес косты
Осы еңбегі үшін Социалистік Еңбек Ері атағын алды
Бүгінде қа­ланың орталық көшелерінің бірі Оразалы Қозыбаев атында.
Ал еліміздің ғылыми қауымы «қа­зақ тарихының Колумбы» атаған ­Ма­наш Қабашұлы Қозыбаевтың жөні бөлек
Тәуелсіз тарих тұжырым­дама­сын қалыптастырған «Ақ­таңдақтар ақи­қаты», «Жауға шаптым ту байлап», «Тарих зерде­сі» еңбектерінің авторы Манаш ағай туралы шәкірті, профессор Әб­дешТөлеубаев «академик Қозыбаев 15 жылдан астам қазақтың тарих ғылымының қара шаңырағын басқар­ды
Оның тарих ғылымының басында болған кезi өте бiр қызықты, жаңа мүмкiндiктер ашылған Қайта құру және Тәуелсiздiктiң алғашқы он жылдығы едi
Бұл кезеңде қоғамдық ғылымдар өкiлдерi бiршама абдырап қалған-ды
Осы жағдайда ресми тарих ғылымының басында отырған ака­демик Қозыбаевқа өзi бұрындары арнайы айналысқан мәселелерге жаңаша көзқараспен қарап, тiптi бұрын айналыспаған проблемалар бойынша да тарих ғылымының жаңа көшiн бастауға тура келдi
Бұл мәселелер: Отан соғысының ащы шындықтары, Ресейдiң отарлау саясатының зардаптары, ХХ ғасырдың 30-40 жылдарындағы геноцид, ұлттық элитаға қарсы террор трагедиялары, т.с.с
мәселелер едi
Мәкең өткен ға­сырдың аяғында, қазақстандық бiраз тарихшы ғалымдардың пiкi­рiне сүйене отырып, Еуразия апай­төсiнде өзiндiк ерекшелiктерi бар Дала өркениетi болғанын дәлелдеп, дәрiптедi, бұл концептуалдық пайым­ды өзiнше тың ойлармен бекiте түстi
Бұрыннан еуропоцентристiк ғалымдар қалыптастырған «көшпе­лiлер өркениеттiң жауы, олар өрке­ниет жетiстiктерiн тек отырықшы халықтарды жаулап алу арқылы ғана пайдаланған» деген көзқарастарға тойтарыс бердi» деп жазады.
Манаш ағай ақын болған
Әбдеш Төлеубаев тарлан тарихшы туралы сол мақаласында ол кісінің:
«Ақша бұлттай бейне бiр
Бiлiнбейдi көшкенiң.
Қайтып келмес қайран күн,
Бiлiнбейдi өткенiң!?» деген жолдарын келтіре кетеді.
Манаш ағайдың жан-жақты білімділігіне, көп қырлы талантына 1998 жылдың ақпан айында аз күн дәмдес болғанда көз жет­­кіздім
Алматы облысының әкімі болып тағайындалған бел­гілі қоғам қайраткері Заманбек Нұрқаділов ағамызды сол жылдың басында Түрікменстан Президенті Сапармұрат Ниязов ресми сапармен келуге шақырған-ды
Мемлекеттік делегация құрамында Ұлттық Ғылым академиясының Тарих институтының директо­ры Манаш Қозыбаев, әкімнің орынбасары Жібек Әмірханова, халықаралық бөлім бастығы Елдар Қонаев кірді
Бірқатар өнер қайраткерлері де болды
Ал «Егемен Қазақстан» және «Казахстанская правда» газеттерінің сол кездегі тілшілері Саясат Бейісбай мен Игорь Черепанов, «Қазақстан» ұлттық телеарнасының редакторы Абдолла Сүлеймен және операторлар Зәкеңе ерген журналистер қауымын құрады.
Ашхабад шаһары мен Ахал велая­тын аралаған бір апта көзді ашып-жұмғанша өте шықты
Ресми кездесулерде болсын, өзара отырыстарда болсын әңгіменің тізгіні Зәкең мен Манаш ағайда болатын
Делегация туралы құлақтанған Түрікмен Ғылым Академиясының Пре­зиденті арнайы іздеп келіп, мейман етті
Сонда Манаш ағай қазақ пен түрік­меннің бір атадан тарағанын нақты тарихи деректерге негіздей отырып, әңгімелеп бергенінде, жиналған ғылыми жұртшылық қыбыр етпей отырып тыңдаған-ды.
…Сағымбай Қабашұлы биік мінбер­ден шешіле сөйлеп кеткенінде қайран Манаш ағамыздың еске түсетінін қайтерсің.
Өзі бір мектеп…
«Шәкіртсіз ұстаз – тұл» дейді ха­лық даналығы
Сағымбай Қабашұлы журналистика факультетінде ең­бек еткен аттай қырық жыл ішін­­де өзіндік ғылыми мектебін қа­лыптастырды
Бұл жайында бел­гілі журналист Құттыбек Аймахан былай деп жазады: «Әрине, оқытушы болу да, ғалым болу да адамнан екі түрлі қасиетті талап етеді
Атап айтқанда, оқытушының ең алдымен студенттерді өзіне тарта білетін, оқыған дәрістерінің қыр-сырын жете меңгерген, сөзге шешен жан болуы қажет болса, осының бәрі Сағымбай Қозыбаевтың бір басынан табылады
Әсіресе, бұл ұстаздың оқыған дәрістерін студенттердің қыбыр етпей тыңдайтыны аудитория­мен байланыстың жоғары шеберлігін көрсетеді… Сондықтан болар, бірте-бірте С.Қозыбаевтың жолын қуушылар көбейіп, оның ғылыми мектебі қалыптасты».
Сағымбай Қабашұлының аза­мат­­тығы, кімге де қолғабысын тигі­зу­­­ге әзірлігі оның тектілігінен хабар беретін болар
Осы орайда Сәкең­нің әріптесі әрі шәкірті Клара Қабыл­ғазы­қызының жүрекжарды пікірін де келтіре кеткенді жөн кө­ріп отырмын
«Сәкеңнің қол ұшын беріп, кө­­мек көрсетпеген адамы журналисти­ка саласында некен-саяқ сияқты
Ғы­лыммен шұ­ғылданушы студенттерге, магист­ранттарға, аспиранттарға, стажерлерге, диссертанттарға алтындай қымбат ақылын аямай, уақытын бөліп, түсіндіріп, ұқтырып, қажет жерде жазып та беретіні бар
Ғылымның шырғалаң, бұралаң сүрлеуінде адасып жүргендердің талайына жол сілтеп, жөн айтып отырады
Соның бірі өзім екенімді жасыра алмаймын»
Танымал зертеуші Клара ханым талай көгенкөздің көкейіндегісін тап басып отырғанына дау жоқ дей аламын.
Ғылыми мектеп туралы сөз қозға­ғанда, өзінің аты-жөні-ақ айтып тұр­ғандай, көне түркі тарихының білгірі Аманқос Мектеп-тегінің аузынан шыққан, бір өзі тұтас мақалаға татитын жалғыз сөйлемге тоқталмай кеткенім әбестік болар
«Оның лексиконындағы қаза­қизмдер, сөйлеу мәнеріндегі тыныс алу, екпін қою, буын-буынға бөлу әдіс-тәсілдері, артикуляциялық-акустикалық өзіне ғана жарасымды ұлттық колорит, табиғи шешендік, интеллектуалдық білік уақытпен бірге дарыған кәсіби дағдыны аңғартып тұрады»
Аманқос мырза «бүгінде ақеділ жандар «ғалымдар мектебін» қалыптастырып жатса, оған қарама-қарсы кейбіреулер «залымдар мектебін» де ұйымдастырады-ау» деп қынжыла үн қатты.
Тобыл тоғайында жапырақ жайған сол бір бәйтерек бүгінде тамырын тереңге жіберген алып дарақ
Елге қорған да болатын, жайқалған орман болатын осындай дарақтар екенін ұмытпайық, ағайын!
Жетпісбай Бекболатұлы
