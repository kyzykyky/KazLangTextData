Атырау облысы Құрманғазы ауданының төл перзенті Мелләт Сабырқызының есімі қазақтың айтулы аналары сапында айрықша құрметпен аталады
Қашан да, қай кезде де туған елінің абыройы мен намысына жан ауыртумен, өткенін ерекше ілтипатпен еске алумен, бүгініне сәбидей елжіреп қуанумен, алдағысына ақыл-парасатын қосумен ғұмырын өткізуде. 
Әрине, елдің алақанында әлдилі дәуренді бастан кешіріп жатқан ша­пағаты шуақты жанды қашан да алқалы кеңестерден, халық көбірек жиылған қандай да бір ортадан да көруге болады.
Құрманғазы ауданының 80 жылдық мерейтойында Мелләт Сабырқызы кіндік жұртына үкілеп сөз арнады
Ақ жүрек, көпті көрген көнекөз жанның толқын-толқын ойларына халық та үнсіз іштей қосылып тылсым бір тыныштық орнады
Лық толы зал мен сахна төрін әдемі бір естеліктер, өткенді қастерлеуге бағытталған Ел Тәуелсіздігі – баға жетпес қазынамызды көздің қарашығындай сақтауға негізделген ұлағатты ойлар жалғап жатты.
Мелләт Сабырқызы Алматыдан педагогикалық институтты бітіріп келген сәтінде-ақ Теңіз аудандық партия комитеті оны Морской жеріндегі әкесі басқарған «Калининге» басқармалыққа жұмсайды
Бірақ әлі оңы мен солын танып үлгермеген жас маман туған топырағына бүйрегі бұра тұра рахметін айтып, жүрегі өз мамандығы бойынша жұмыс жасауды қалайды.
1953 жылы Мелләт Сабырқызын ауылдастары аудандық кеңеске депутат етіп сайлайды
Содан-ақ оның әкенің арман-аманаты болып жалғанған жұлдызды жылдары басталады
Бір жылдай аудандық атқару комитеті төрағасының орынбасары болғанда-ақ оның таланты мен іскерлігі көзге оқшау байқалады.
1954 жылы оған өте бір күрмеуі қиын сала – аудандық оқу бөлімін басқару сеніп тапсырылады
Осында ол табан аудармастан 8 жыл бойы, яғни 1962 жылға дейін жұмыс жасайды
Нәтижесінде «Құрмет белгісі» орденімен марапатталып, Қазақ­станның «Үздік мұғалімі» атанады
Ол жылдары аудандағы барлық мектептерде дерлік оқыту түске дейін, түс қайта екі кезеңмен өткізілетін
Бөлімнің жаңа басшысы Мелләт Сабырқызы оқытуды бір кезеңмен ұйымдастыру туралы аудан бойынша тың бастама көтерді
Оны облыстың сол кездегі басшылығы қолдады
Аудандағы 10 балықшы ұжымшарлар мен 9 кеңшарда бірдей саздан тас соғу шұғыл қолға алынып, «ОШ-2» аталатын жоба негізінде әрбір елді мекендерде 12 бөлмелік жаңа мектептер тұрғызыла бастады
Соғыс жылдары әр жерде қалай болса солай ашылған 62 мектеп 45-ке біріктірілді
Мектептер жанынан шалғай ауыл балалары үшін жатақханалар тұр­ғы­зылды
Үш жылда барлық мектептер бір кезеңдік оқыту жүйесіне көшірілді
Осындай жетістіктері үшін Теңіз аудандық (Құрманғазы)  білім беру бөліміне, республика салалық министрлігінің Ауыспалы Қызыл Туы табысталып, арада бір-ер жыл өткенде ол мәңгілікке қалдырылды.
Мелләт Сабырқызы 1962 жылы Теңіз аудандық Кеңесінің тө­ра­йымдығына тағайындалады
Таңның атысы, күннің батысы ауданды аралап, барлық істі өз көзімен көріп, кемшіліктерді түзетпейінше жаны тыныштық табуды білмейтін ол ауыл шаруашылығы ауданының экономикасы өрге басып, республиканың Ауыспалы Қызыл Туын жеңіп алуына өзіндік зор үлесін қоса біледі
Осындай тамаша жұмыс жетістіктері үшін 1965 жылы «Еңбек Қызыл Ту» орденімен марапатталады
1969 жылы Жылыой аудандық атқару комитетінің төрайымдығына тағайындалып, осы ауданда 16 жыл үзбестен жұмыс жасады
Мұнай өндірісін өркендетуге қосқан ұйымдастырушылық жоғары еңбегі үшін, «Құрмет белгісі», «Еңбек Қызыл Ту» ордендерінің иегері атанды.
1984 жылы одақтық дәрежедегі зейнеткерлікке осы Жылыой жерінен шықты
Өзі еңбек еткен екі бірдей ауданның және Атырау қаласының да «Құрметті Азаматы»
Қазақстан КП-ның ХІІ және ХІІІ съездерінің делегаты
Мәскеуде өткен дүниежүзілік әйелдер форумына қатысқан кезде әйгілі ғарышкер Валентина Терешковамен танысып, жиі хабарласып тұратын сыйластыққа қол жеткізді.
Өмірде тағдырлас болып, адами қасиеттерінен сусындаған бүгінде арада жоқ, даңқы қазақ ­жұр­ты­на кеңінен танымал Жұмекен ­Нәжі­меденов, ­Зейнолла Серікқалиев, ­Саламат Мұқашев, Мұсабай Сағын­баев, Бақтыгерей Ахметқалиев, Асқар Нұрғалиев, Асылбек Әубекеров, Бақыт Қарабалина, тағы басқа атпал азаматтарды жиі еске алып отырады.
«Шеврон-Теңіз» екінші жаңа жобасы бойынша жұмсалған мұнайшы, білікті маман ұлы Бауыржан отбасымен Ұлыбритания жерінде төрт жыл тұрып қайтқан еді
Мелләт ана сол кезде шетелдегі 14 отбасына, барлығы 60 қазақстандыққа басшылық ете білді.
Ұлттық мейрамдарды және шілдехана, тұсау кесу, бесік тойларын өткізіп, талай өзге ел өкілдеріне нау­рыз көженің, қазақ етінің құдіретін сезіндіріп, ата салт-дәстүрлеріміздің таңғажайып үлгілерін көрсетті
Лондонда, Парижде, Римде болып әлемдік өркениеттің озық үлгілерімен сусындады
Мәселен, Лондонда ­Маргарет Тэтчермен танысып, аудармашы арқылы біраз қауқылдасып, ескерткіш суретке түсіп, бір-бірімен кітап алмасқан еді
Римде қазақ елшісі Олжас Сүлейменовке арнайы барып сұхбаттасып, інісіне ақ батасын берді, қазақ ақынының қолынан кітабын алып, бірге суретке түскендеріне бүгінде немерелері мәз-мейрам.
Мелләт Сабырқызы бұл күндері 85 жасына таяу, нағыз бақытты ана атанған шағында
Жалғыз ұлы Бауыржан­нан Тоғжан, Бек, Мәлика есімді үш, қыздары Эльза мен Ританікін қосқанда 12 немере, 4 шөбере сүйіп отыр
Ел-жұртының амандығын, тәуелсіздіктің мәңгілігін, ұрпақ сабақтастығын Тәңіріден жүз тілеумен жарқын күндерін бастан кешіріп жатқан қарияның өмірі ұзағынан болғай деп біз де тілек қосамыз.
Таңатар ДӘРЕЛҰЛЫ
Атырау облысы
Құрманғазы ауданы
