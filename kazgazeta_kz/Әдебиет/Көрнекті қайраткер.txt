Көрнекті мемлекет және қоғам қайраткері, еліміздің дипломатия мектебін қалыптастырушы, филология ғылымының докторы, профессор Мүсілім Базарбаевтың туғанына биыл 90 жыл
Қазақстан Республикасының әдебиеттану ғылымын дамытушылардың арасында дара аталатын көрнекті ғалымның мерейтойына орай Алматыдағы Ғалымдар үйінде М.Әуезов атындағы әдебиет және өнер институты, Қазақстан Жазушылар одағы және М.Базарбаев атындағы №138 гимназияның ұйымдастыруымен «Мүсілім Базарбаев мұрасы және ұлттық құндылықтар» атты республикалық ғылыми-теориялық конференция өтті. 
Конференцияны ашқан М.Әуезов атын­дағы әдебиет және өнер институтының директоры У.Қалижан ҚР Парламенті Сенатының төрағасы Қ.Тоқаевтың және Білім және ғылым министрі Е.Сағадиевтің құттықтауын оқыды.
Замандастары М.Базар­баевтың қайсар мінезді, табанды, талапшыл болғанын айтады
Жиында сөз алған жазушы Ә.Нұрпейісов досы жайлы айта келе, «Оның тұла бойы тұнған жалын мен жігер еді
Қандай істе болмасын өз ұстанымынан таймайтын табандылығы, өрлігі, тәкаппарлығы тәнті ететін
Адамшылық қасиетті алдыңғы орынға қоятын Мүсілім пен­де­лікке бой ұрмай, әдемі өмір сүрді
Жөні бөлек, жолы ерекше тұлғасымен көкі­регімізде мәңгілікке қалып қойды» деп, аяулы досының адами келбетін атап көрсетті.
М.Базарбаевтың қайраткерлік бол­мысымен қоса айрықша еңбек­қорлығын тілге тиек еткен академик С.Қирабаев ол жазған «Қазақ совет әдебиеті» оқулығының мектептерде 1989 жылға дейін пайдаланылғанына назар аударды
Қазақстан Жазушылар одағы басқармасының Төрағасы Н.Оразалин М.Базарбаевтың ғалымдық, қайраткерлік және азаматтық қырына тоқталды
«Жастарға үлгі-өнеге көрсетіп, шарапатын тигізген бірегей тұлғаның ағаларына ықыласы да ерекше еді
Әдеби зерттеулерді жүйеге салу арқылы қазақтың жоғын жоқтады, тар шеңберде қалмай, әлемдік үрдіспен ұштастырды» деген ол ұстазының ағалық қамқорлығын айрықша атап өтті.
Конференция аясында «Қазақ университеті» ­баспасынан «Өнегелі өмір» сериясымен шыққан «Мүсілім ­Базарбаев» атты кітаптың тұсаукесер рәсімі болды
Сондай-ақ көрнекті тұлғаның 90 жылдық мерейтойына орай ҚР Сыртқы істер министрі Қ.Әбдірахманов, Қызылорда об­лы­сының әкімі Қ.Көшербаев, Абай атындағы ҚазҰПУ ректоры С.Пірәлиев, ҚазМемҚызПУ ректоры Д.Нүкетаеваның құттықтау хаттары ғалы­мның зайыбы Гүлбараш апайға табысталды.
Жиынды ұйымдастырушылардың бірі М.Базарбаев атындағы №138 гимназияның өнерлі оқушылары да қалыс қалмай, ән мен күйден шашу шашты
Сондай-ақ осы мектептің үздік оқушыларына ғалымның отбасы тағайындаған шәкіртақыны осы конференция үстінде Г.Байтоғаева тапсырды
Жыл сайын ғалымның туған күні 15 мамырда табыс етілетін сыйлықпен биыл аталмыш мектептің жоғары сынып оқушылары Ғазиз Сабыржан, Бексұлтан Қырықбаев және Қуантхан Әлден марапатталды.
Қазақ ғылымына, мә­дениеті мен өнеріне өлшеусіз үлес қосқан, көрнекті қоғам және мемлекет қайраткері дәре­жесіне көтерілген Мүсілім Базарбаев­­тың мұрасы бүгінгі рухани жаң­ғыру жолына түскен еліміздің ұлттық құнды­лық­та­рының қатарында лайықты орын алады.
Дина ИМАМБАЕВА
