Саяси қуғын-сүргін және ашаршылық құрбандарын еске алу күні қарсаңында Қарағанды облыстық К.Станиславский атындағы орыс драма театрында «Қарлаг – өткенге тағзым, болашаққа тағылым» атты іс-шара шеңберінде қазақтың белгілі ақыны, Қазақстан Жазушылар одағы басқармасы төрағасының бірінші орынбасары, Халықаралық «Алаш» сыйлығының лауреаты, Ғалым Жайлыбайдың «Қара орамал» кітабының тұсаукесер рәсімі болды.
Зобалаң шақтың іздері өзіміздің республикамызда да, соның ішінде Қарағанды өңірінде де сайрап жатыр
Жер үстіндегі тамұқтардың бірі­сі ғана емес, ірісі – «Даладағы та­мұқ» атанған Қарағанды лагері болатын
Ақын тілімен айтқанда, бірнеше ұр­пақ «кішкене картада алып каторга болып қалқыған» мекенде туып, өмір сүрді
Әлемге аты шулы кітаптардың бірі «Архипелаг ГУЛАГ»-тың түп тұлғасы – аяқ жетпес шығанда емес, күні кеше тура осы өзіміздің Арқа атырабын жайлаған зұлмат Қарлаг.
Қарағанды маңызды білім беру «Болашақ» колледжі студенттерінің күшімен қойылған сахналық кө­ріністермен, поэма-реквиемнен оқылған өлеңдермен, шағын баян­дамамен, сөйлеушілердің сөзде­рімен өріліп, шымыр композиция­мен түзілген әдеби-мәдени әрі қоғамдық-саяси іс-шара театрға лық толған көрермендер көңілінен шықты.
Кеш салтанатын Қарағанды облысы әкімінің орынбасары Бейсембай Жұмабеков ашып берді
Ол өз сөзінде Саяси қуғын-сүргін жә­не ашаршылық құрбандарын ес­ке алу күнінің мән-маңызына тоқтала келіп, құрбандарға ба­ғыш­талған дабылды дастан қазақ­тың көрнекті ақыны Ғалым Жайлы­бай­дың қалам қуатын ғана емес, сонымен бірге бүгінгі қазақ өлеңінің тың өрісін, бүгінгінің бүтін сөзін көрсеткен шығарма екенін, сурет­кер адамзат қайғысынан ортақ ой түйіп, зұлмат жылдарға жырмен ескерткіш орнатқанын атап көрсетті
Мемлекеттік қызметте 50 жылға жуық еңбек етіп, ел құр­метіне бөленген қоғам қайрат­кері Қасымбек Медиев «Асылдар азанамасы» атанған жаңа кітап­тың тұсауын кесті
Кітап редак­торларының бірі, әдебиетші ғалым Нұршат Жұмаділова шағын баяндама жасап, рәуішті кешті жүргізіп тұрды.
Сөз кезегін алған ақын, Қазақ­стан Жазушылар одағы Қарағанды облыстық бөлімшесінің директоры, Халықаралық «Алаш» сыйлығының лауреаты Серік Ақсұңқарұлы әріп­тесінің жауһар шығармасын «Қазақ поэзиясындағы құбылыс!» деп бағалады.
Сөз сөйлеушілердің дені, соның ішінде қорытынды сөзді иеленген Ғалым Жайлыбай бүгінде таяу және алыс шетелдерге танымал болған «Қарлаг – өткенге тағзым, болашаққа тағылым» ғылыми-зерттеу жобасы авторларының бірі әрі жетекшісі, заң ғылымдарының докторы, ҚР ҰҒА корреспондент-мүшесі Нұрлан Дулатбековтің ұлан-ғайыр еңбегін атап өтіп, ризашылығын білдірді.
Әуелінде «Қара орамал» – Ға­лым­ның жеке туындысы еді, енді кітап болып шығып тұрған бе­тінде ұжымдық еңбекке айналды
«Болашақ-Баспаның» көркем безендіріліп, тасқа басылған өнімі
Содан кейін аудармашылар атсалыс­ты
Осы жолдардың авторларының бірі (С.Бексейіт) жолма-жол аудармасын, қазақстандық белгілі ақын әрі аудармашы Надежда Чернова көркем аудармасын жасады
Аудармашылар ұжымы поэ­мада селкеу тұрған бір сөз жоқ, жіптіктей, сөз арасы бөтен сөзбен былғанбағандықтан, сәтті аударылды деп бірауыздан ағынан жарылды
Шер толқытқаннан шыққан таза мінсіз асыл сөз деген осы!
Түрік ағайындар қазақ бауырларына «алтын сандықтың үстінде отырсыңдар» деп еді кезінде
Қазба байлықтарды айтқаны
Ғалым ақын да қарағандылық жерлестеріне «алтын сандықтың үстінде отырсыңдар» дегенді мегзегендей
Бірақ оның айтып отырғаны – жазба байлықтары
Ақын біткен шәйі жібек орамалды қызықтап жүргенде, Ғалым әсем әйелдердің зобалаң шақта бастарына қара орамал тартқанын да еске салады, ескертеді
Оның үстіне ақынның жүректен қозғап отырған сыры, төгілтіп отырған жыры – жалпыадамзаттық тақырып.
Зұлымдық пен зұлмат атаулының түбі бір
Кезінде антифашист, жалынды публицист Юлиус Фучик «Адамдар, сақ болыңдар!» деп ескерткен еді
Ғалым да алдағы болжап болмайтын қауіп-қатерлерден өскелең ұрпақты сақтандыра отырып, тарих тағылымы оларға әрі сабақ, әрі аманат болсын деген ниетпен:
Ұрпақ мынау өткеннен не біледі?
Сүйегімді сол сауал кеміреді.
Қарағанды лагері – қаралы өлең,
Есіл, Нұра – егізім егіледі.
Зар айтады қан құсып көкірегі,
Жетім желге қосылып жетігені.
Жалаңашкөл
АЛЖИР боп шашын жайып,
«Степлагы» Кеңгірде өкіреді.
Басы бардың бақ тұрмас
бар баяны,
Арулардың арман боп ардай әні.
Көктіңкөлі қос қолын
көкке жайса,
Сарысудың өзені сарғаяды.
Кешіріңдер,
Жан аға, Ақ аналар,
Сағаналар сөйлесін, бағаналар.
Жиырмасыншы ғасырдың
ба­сын­дағы
Қарағанды лагері – Қара орамал, – дейді.
Дабылды жырдың, жаназа дас­тан­ның әрбір жолы, әрбір шумағы «Сақ бол, жас қазақ!» деп тұрғандай.
Ғалым Жайлыбай – адамзат баласын алаламайтын ақ жүрек азамат, ізгілік туын ұстаушы
Оған осы поэма-реквием, азанама жарқын куә
Алты Алашқа танылған айтулы ақынды бүгінде бүкіл түркі дүниесі тани бастады
Жыр әлеміне «Қарашығымдағы қара өлең» деп келген ақын «күпі киген қазақтың қара өлеңін шекпен жауып өзіне қайтарады»
Ол әдейілеп форма, яки түр іздемейді, түлеп шыққан түр мазмұннан туындайды.
Интернационалдық әдебиетші­лер ұжымы еңбек етіп, сол ынты­мақ­ты жұмыстың, жемісті еңбек­тің арқасында әуелі бірнеше тіл­ге аударылған «Ақ сиса» әлем әде­биетіне беттеді
Енді, міне, күні кеше құрылған ЕАЭО халықтарына ортақ орыс тіліне тәржімаланған «Қара орамал» да әлем әдебиетіне беттеп бара жатыр.
Ақ жол тілейік, ағайын!
Айқын НЕСІПБАЙ,
Сәбит БЕКСЕЙІТ 
Қарағанды
