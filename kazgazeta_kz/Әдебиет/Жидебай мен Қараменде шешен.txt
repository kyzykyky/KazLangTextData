Жүзге жуық жасаса да:
«Көп жасаған қария,
Ақылы – теңіз дария,
Көкірегінде көзі бар,
Көпке өнеге сөзі бар,
Сөзі – соқпақ, өзі – нар» деп көпшілік алдын босатпаған Жидебай шешен бір отырыста:
Тобықтының басы еді Қараменде,
Сирек туар дәл осындай дара пенде.
Асыл сөзден тең буған мың тоғанақ,
Орта жүздің құты еді қара көмбе, ­– деп өзі қадір тұтатын Қараменде шешенге Бөлтірік деген баланы жіберсе керек
Сонда айтқан сәлем сөзі былай екен: «төрт нәрседен үміт бар, бір нәрседен үміт жоқ
Қара сақалды әкем бар, қара шашты шешем бар
Жеті жетім жанымды қинайды
Бес атаның малын іздеп шаршаймын
Жетпіс шырылдайды, сексен – балапан, тоқсан – жұмыртқа
Осы тоғыз ауыз сөзіме жауап берсін».
Үзеңгілес жолдасының сөзіне Қараменде шешен:
Ауру жазыламын деп үмітті,
Жарлы байырмын деп үмітті.
Қашқан құтылармын деп үмітті,
Ұлсыз адам ұл туар деп үмітті.
Шіркін, үмітсіз тек қарттық екен, алғашқы екі ауыз сөзінің мәні осы болса керек
Ал қара сақалды әкесі, қара шашты шешесі болса, бала мен келінге қарап қалыпты-ау! Қайран ер, екі елі аузына төрт елі қақпақ қойсын
Салынбаған құс жетім, жүгірмеген ат жетім, қатары біткен қарт жетім, анасы өлген бала жетім, оны көрген аға жетім
Болған іске болаттай берік болсын
Бес атаның малы дегені – шақшасы мен пышағы, қу шақпағы мен көзілдірігі шығар, қалтасын көбейтсін.
Жетпіс, сексен, тоқсан жас,
Талай ерді тосқан жас.
Қашпасын да саспасын,
Қасқайып көрсін қайран бас, – деген екен.
