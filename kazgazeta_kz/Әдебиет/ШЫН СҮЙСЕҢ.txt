Гүлсамал АЙМАХАНОВА
Біз Көктемде таныстық,
Әсем бақта табыстық.
Жан-жүректі баурады…
Нәзік сезім – ғашықтық.
Шын сүйсең…
Бар әлем құлпырады,
Көк-жасыл дүние құбылады.
Бақытқа бөлейді ғашықтарды…
Махаббаттың нұр-шуағы.
Шын сүйсең…
Бар мұңнан арыламын,
Өзіңді сәт сайын сағынамын.
Жүректі кернеген Махаббатым,
Асыл әнім!
Сол бір Көктем есімде,
Саумал самал есілген.
Сыр шертісіп, жұптастық…
Сауық-думан кешінде.
Шын сүйсең…
Жүрекке нұр тұнады,
Жаныңды кернейді сыр бұлағы.
Жалынын сақтаған Махаббаттың…
Ғашықтардың жұбы мәңгі.
Шын сүйсең…
Көктемдей жаңарамын,
Таңдағы тілектей тазарамын.
Айнымас сертінен Махаббатым,
Ғашық жаным!
ЖЫР КИЕСІ
Сәлем, Сөздің бас иесі –
Сырлы Жырдың хас киесі!
Табындырған шырқау Көкті…
Түпсіз терең қасиеті.
Аударып от назарыңды,
Азайтсаңшы азабыңды.
Ақ жауынның тамшылары…
Аңсайды ғой таза мұңды.
Сыйлап лепті самалыңды,
Сергітсеңші жамалымды.
Кең тыныспен салқындатшы…
Құрсауланған қамалымды.
Көлегейлеп бар асылды,
Кие тұнған Дала сынды…
Көктемдіктің сыр сандығы…
Көксеп сазын, таң асырды.
Баурап шемен ет-жүректі,
Бұлтын шердің селдіретші.
Балақандай елжіретіп,
Бесігіңде тербетсеңші.
Сана көгін биіктетіп,
Сынағыңды жеңілдетші.
Сезім гүлін үйіп беріп,
Сыр-жырымды күлімдетші.
Қарауытқан тау тұлғалы,
Көмбең бе екен қазыналы?
Қамықтырды табиғатты,
Қоңыр күйің… сазды, назды.
Жанымды бір жадыратып,.
Жұлдызымды жарқыратшы.
Жанартаудай жалын атып,
Жырдың шоғын шашулатшы!
Айналайын, Жыр киесі!
Көркем Күйді күмбірлетші.
Күреңіткен дүниені…
Аймаласын Көктем лебі!
КӨЗ КӨРГЕНДЕР…
Көк жиектен жедел көшіп,
Құба жонның құмындай…
Қасиеттер көзден өшіп,
Қарауытты Қырымдай.
Көмескілеу көз көргендер,
Қара Нары Даланың.
Көзден ғайып көген белдер…
Құрсауында наланың.
Қаратауда көш бастаған
Қайда қайран, аталар?
Қара жолда қаңтарылған…
Қазынам ба, қырқалар?
Құрбысымен кесте тіккен,
Қайда ғазиз әжелер?
Кең қолтығын көктеп өткен…
Қойнында ма қара жер?
Көз көргендер қалды ма екен,
Көмбесінде өткеннің?
Көз-жанары талды ма екен,
Көбесінде бөктердің?
Кібіртіктеп Көштен кейін,
Керуендей шөккен Кім?
Кешегіме қойып зейін,
Көкейден шер өткердім.
Кие тұтқан өмірімде,
Көбейер ме төрімде?
Күрсінгендер көңілімде,
Күлімдер ме Көгімде?
…Қымбат екен ғазиз жандар –
Қайран, Баба баласы.
Қайрат қайтып, азаймаңдар –
Қазағымның Данасы!
Қуаттанған алмас-сертпен,
Қариялар, бармысың?
Құрбысымен назын шерткен,
Кейуаналар, армысың!
Қадірменді Көз көргендер –
Қасиеті Елімнің!
Құдіретім, өзгермеңдер…
Құнар-құты Жерімнің!
Ақтөбе
