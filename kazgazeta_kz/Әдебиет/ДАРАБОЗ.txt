Ғалым, аудармашы Ісләм Жарылғаповтың қазақ мәдениеті мен әдебиетіне, руханиятына, ғылымына, қазақ қоғамының қалыптасуы мен дамуына қосқан жаңалығы мен өнегелі еңбегінің жемісі кешегі кеңестік заманда да, бүгінгі тәуелсіз өмірімізде де, өзі шексіз сүйген туған халқының ұлттық құндылығына айналды, келешекте де ұрпақтар санасының ұлттық болмысын тәрбиелеуде шексіз қызмет ете бермек.
Ісләм Жарылғапов 1918 жылдың 4 тамызында Қарағанды облысы Жаңаарқа ауданында Талды Манақа өзені бойындағы Көктал түбінде, Тұтқышбай ауылында көшпенді орта шаруа Жарылғаптың шаңырағында дүниеге келген
Ол жеті жасқа келгенде анасы Шахиза дүние салады
Елге алапат аштық қырғынын әкелген 1932 жылы Ісләм Жарылғапов әлі бұғанасы қата қоймаған он төрт жасар жасөспірім болатын
Кәмпеске кезінде қолда бар малы мен астығынан жұрдай халықтың аштықтан қынадай қырылғанын өз көзімен көрді
Ісләм Жарылғаповтың әкесі Жарылғап сауаттылығымен, имандылығымен, білім мен өнерге, еңбекке құштарлығымен, дүниеге, қоғамда болып жатқан барша өзгерістерге, замана ағымына сергектігімен әрі адалдығымен қатарының алды, халқының қадірлісі бола білген абзал азамат еді
30-шы жылдары Жаңаарқа аудандық атқару комитетінің жауапты хатшысы болған ол талай жаңаарқалықтарға қол ұшын беріп, аштықтан аман қалуларына себеп болған
Үлкендер солай дейді
Ол балаларына: «Еңбекпен келген атақ адал да, еңбексіз келген атақ – қасірет» деп үнемі айтып отырады екен.
Алғашқы кездері Ісләм Жарылғапов ауыл молдаларынан оқып, ескіше хат таниды
Ауыл мектебінде Сартай Жиренбеков деген мұғалімнен латын графикасы негізінде екінші кластық білім алып, Қызылтау мектебінде үшінші класты, Жартас жеті жылдық мектебінде төртінші класты тамамдайды
1933-34 жылдары Атасу мектебінің 5-6 кластарын үздік бітіреді
Алматы педагогикалық училишесіне түсіп, оны бітіріп, 1939 жылы Абай атындағы педагогикалық институттың тіл-әдебиет факультетіне түседі, ­институтты үздік бітіріп шығады
1944 жылы Сыртқы істер министрлігі жанындағы «Дипломатиялық академиясына» алынып, оны ағылшын, неміс, жапон тілдері бойынша оқып бітірген.
Абай атындағы Қазақ педагоги­калық институтын бітірген соң Ісләм Жарылғапов осы институттың қазақ әдебиеті кафедрасына оқытушы әрі аспирант болып қабылданады
1942-43 жылы Алматы облыстық комсомол комитетінің үгіт-насихат ісі жөніндегі хатшысы, 1943 жылы БЛКЖО Орталық комитетінің арнайы шақыруымен Алматы қалалық комсомол комитетінің бірінші хатшысы, қалалық комсомол комитеті бюросының төрағасы қызметтерін атқарды
1944 жылы Қазақстан Компартиясы Орталық Комитеті бюросының шешімімен Мәскеудегі Ішкі істер министрлігі жанындағы жоғары дипломатиялық мектебіне тыңдаушы етіп жіберіледі
Осында оқып жүргенінде денсаулық жағдайына байланысты дипломатия мектебінің арнайы комиссиясының шешімімен тыңдаушылар қатарынан шығарылып, Қазақстан Компартиясы Орталық Комитетінің қарауына жіберіледі
1945 жылдан республика партия орталық комитетінің кадр бөлімінде резерв ретінде тіркеліп, емделуде болады
Одан соң 1946 жыл­дан Қазақстан Компартиясы Орталық Комитетінің үгіт-насихат бөлімі­нің көркем әдебиет және өнер секторының меңгерушісі, 1951 жылдан көркем әдебиет және өнер бөлімі меңгерушісінің орынбасары қызметтерін атқарды
Алайда жазықсыз қуғын-сүргіннің зобалаңының зардабы Ісләм Жарылғаповты айналып өтпеді.
Орталық Комитеттің үгіт және насихат істері жөніндегі хатшысы М.Сужиковтың кезінде 1952 жылы 14 қыркүйекте біреулердің азғырып, айдап салуымен ұлттық кадрларды қуғындау науқанында «Ақындар Қайнекей Жармағанбетов пен Сағынғали Сейітовтың шығармала­рындағы саяси қателіктерді біле тұра көңілжықпастықпен үндемей қалды» деген желеумен партиялық есеп карточкасына жазылатын қатаң сөгіс беріліп, жұмыстан шығарылды.
Орда бұзар отыз алты жасында партиялық қызметтің жоғарғы сатысында жүрген Ісләм Жарылғапов Қазақстан Компартиясы Орталық Комитеті үгіт және насихат бөлімінің жолдамасымен «Қазақстан» мемлекет­тік баспасына аға редактор, баспагер болып жұмысқа тұрады
Қазақстан Компартиясы Орталық Комитеті жүктеген қыруар насихаттық қоғамдық жұмыстарды негізгі қызметімен қоса атқарған дарынды жас кеңестік өмір саясаты мен ұлтаралық саяси бағыттарын шетелде тұратын қазақтар мен ұйғырларға насихаттауға арналған араб әрпімен қазақ және орыс тілдерінде шығатын «Жаңа өмір» журналына аға редактор болды.
Қазақ тарихындағы елеулі оқиғалардың бірі тың игеру басталғанда Қазақстан ­Компартиясы Орталық Комитетінің бірінші хатшылығына П.К.Пономаренко, екінші хатшылығына Л.И.Брежнев тағайындалып, олар республикаға келісімен жазықсыз қуғын-сүргінге ұшыраған азаматтардың бостандығы мен азаматтық құқықтарын қалпына келтіру мәселесіне жедел кірісіп, көп кешікпей М.Әуезов бастаған зиялылармен қатар жазықсыз жаладан жылдар бойы жапа шеккен Ісләм Жарылғапов та толық ақталды.
Таланты кемел, еңбекке құштар, жігерлі жас 1956 жылы республиканың Мәдениет министрлігінің өнер істері жөніндегі Бас басқармасының бастығы және алқа мүшесі болып тағайындалды
Осы қызметте болған жылдарда ол ұлттық мәдениетіміздің өсіп-өркендеу жолында зор еңбек сіңіріп, өзінің қарымды қабілеті мен қажымас қайраткерлігін,туған халқының алдындағы азаматтық адалдығын парасаттылығымен қатар қаламгерлігімен де танытқан еді
Жоғары қызмет саласында еңбек ете жүріп Н.Добролюбов, К.Свердлова, Н.Крупская, Н.Грибачев, М.Шолохов, И.Эренбургтың көптеген публицис­тикалық еңбектерін қазақ тіліне аударды
Оның жетекшілігімен қазақ жазушыларының бес жинағы баспадан шықты.
1956 жылы Ғ.Мүсіреповтың кепіл­деме беруімен Қазақстан Жазушы­лары одағына мүшелікке қабыл­дануы оның шығармашылық және баспа ісімен түбегейлі түрде айналысуына жарқын жол ашқан өміріндегі ең елеулі оқиға болды
1959 жылы Қазақстан Республикасы Мәдениет министрлігінің Баспа ісі жөніндегі Бас басқармасының шақыруымен қазақ мемлекеттік көркем әдебиет баспасы (қазіргі «Жазушы») көркем аударма редакциясының меңге­рушісі әрі бастауыш партия ұйымының хатшысы болып тағайындалды.
1962 жылы Қазақстан Жазушылар одағы көркем аударма кеңесінің төрағасы әрі әдеби кеңесшісі, 1964 жылы Қазақстан Жазушылар одағының органы «Жұлдыз» журналы редакторының орынбасары, Қазақстан Республикасы Министрлер кеңесінің мемлекеттік Баспа ісі жөніндегі комитетінің редакциялық-баспа коллегиясының бас редакторы болды.
1968 жылы Қазақстан Жазушылар одағының шақыруымен одақтың көркем аударма кеңесінің төрағасы әрі кеңесшісі, 1972 жылы Жазушылар одағы көркем әдебиетті насихаттау бюросының директоры болып істеді
Сөз зергері 1974 жылдан бастап, өмірінің соңына дейін құдай дарытқан ақындық, жазушылық, журналистік және аудармашылық қабілетінің тізгініне ерік беріп, бірыңғай шығармашылық жұмыспен айналысты.
Ісләм Жарылғапов ұзақ жыл қызмет атқарған кемелді жылдарында 1945 жылы «1941-1945 жылдардағы Ұлы Отан соғысы кезіндегі қажырлы да табанды еңбегі үшін» медалімен, 1959 жылы «Халық ағарту ісінің үздігі», 1962 жылы «Қазақстанның еңбек сіңірген мәдениет қайраткері», 1967 жылы «Баспа ісінің үздігі» белгілерімен, жемісті еңбегі үшін республикалық, одақтық дәрежедегі мақтау грамоталарымен, алғыс хаттарымен ­марапатталады.
Ісләм Жарылғапов – талай рет биік мінберден қазақ мәдениетінің хал-ахуалы мен келешектегі міндеттері жайында қазақ және орыс тілдерінде толғауы тоқсан сөз сөйлеп, ұлттық мәдениетіміздің, тіліміз бен діліміздің жоғын жоқтап, мұңын мұңдаған, ұлт болашағының, ұрпақ санасының қамы үшін қабырғасын қайыстырған, туған халқының ары мен абыройы үшін қолынан келгенше, қабілеті жеткенше, өмірінің соңғы демі біткенше күресіп өткен санаулы марқасқа азаматтардың қасиетті де қастерлі қатарында мәңгілік орыны бар, тұлғасы нар, тұлға бойы ар, өмір жолы үлгі, еңбегі ерен қайраткер
Оның атқарған барлық қызметтерінің ішінде өзі ерекше ден қойып атқарған шығармашылық жұмысы – аудармалары десек артық болмас.
Қаламгердің аудармашылық талантпен тудырған дүниелері ұлтының мәңгілік кәдесіне, өзінің сындарлы өмірінің жарқын шырайына, нұрлы жолына айналып, есімін даңққа, тағдырын бақытқа кенелтті
Оның ауызша ілеспе (синхронды) аударманың да, жазбаша аударманың да тайпалған майталманы болғаны белгілі
Оған дәлел ретінде 1954 жылы республика Жоғарғы Кеңесінің, Қазақстан Компартиясы Орталық Комитеті және Қазақстан Республикасы Министрлер кеңесінің үшінші шақырылуының біріктірілген салтанатты V сессиясында Орталық Комитеттің екінші хатшысы Л.И.Брежнев «Украинаның Ресейге қосылғанына үш жүз жыл толғаны туралы» баяндама жасайды
Ісләм Жарылғапов оның сөзін оңаша кабинада отырып, дауыс күшейткіш арқылы қазақтың бай тілінің құнарын асқан шеберлікпен пайдалана отырып, өте мағыналы да жатық, жұртшылықтың көкейіне қонымды, ұғымға жеңіл тілмен аударады
Сессия соңында дарынды аудармашының асқан талантына сүйсінген Қазақстан Компартиясы Орталық Комитетінің бірінші хатшысы П.К.Пономаренко, екінші хатшысы Л.И.Брежнев, Қазақстан Ғылым Академиясының президенті Қ.Сәтбаев, академик жазушылар М.Әуезов, Ғ.Мүсірепов, Ғ.Мұстафин, т.б
салтанатты жиынға қатысқан белгілі қайраткерлер Ісләм Жарылғаповтың қолын қысып, зор ризашылық сезіммен шын жүректен құттықтайды
Бұл оқиға қаламгер шығармашылығына қанат бітіріп, туған ел игілігіне қызмет етуге, қабілетін ұштауға шабыттандырады.
Ісләм Жарылғаповтың аударма сала­сындағы тұңғыш еңбегі 1936 жылы жарық көрген «Лениннің өмірі мен революциялық қызметі» атты кітабы болатын
Ол одан кейін де Лениннің, Сталиннің, Калининнің еңбектерін қазақ тіліне аударды
Қаламгерлердің әр сөзінің астарынан пәле іздеген НКВД-нің қас қақпай аңдуы, қалам басынан қарауыл қарауы талант жүрегін сескендіре алмады
Қайта ол әр аудармасы сайын Қазақстан Компартиясының Орталық Комитеті тарапынан алғыс пен марапат алып отырды.
1936 жылдан бастап өмірінің соңына дейін алпысқа жуық кеңес және шет ел ақын-жазушыларының еңбектерін қазақ тіліне тәржімалаған екен
Сөз зергерінің күнделікті тұрмысқа енгізіп кеткен қоғамдық-әлеуметтік өміріміздің барлық саласында кең қолданысқа ие, көрегендік қабілет пен жан-жақты терең білім, сәулелі ұлттық санадан, сұлу сезімнен туған сөздерінің тіл біліміндегі, әдебиет пен ғылымдағы орны ерекше.
Көп тілден түйіп ой-сезім,
Романға кірсе әр сөзім,
Төл тілдің аршып көл көзін,
Төлдетіп ана тілімді,
Бес мың сөз қостым мен өзім.
Саяқ сөз тарап кендейін,
Көрсеткен сөзге деңгейін
Романнан қалай кем дейін, – деп аудармашының еңбегіне берген өз бағасынан артық айтарымыз да жоқ
Ісләм Жарылғаповтың аудармашылық қызметі жөнінде баспасөз бетінде, өмірбаяндық кітабында айтылған қадау-қадау қысқа пікірлерден басқа тыңғылықты ғылыми зерделі зерттеу жазған ғалым жоқ.
Сындарлы ғұмырында жалқаулық дегенді білмей елі үшін тер төге қажырлы еңбек еткен аудармашы Қазақстан Жазушылар одағының мүшесі ретінде өзіне «Негр» деген лақап атты таңдап алған
Бұл атты ол өзінің аудармашылық тынымсыз бейнетті еңбегінің символы ретінде қабылдаған
Ісләм Жарылғапов қазақ тіліне бес жүз сөз қосқан делініп жүр
Жоғарыда келтірілген өлеңде: «Төлдетіп ана тілімді, бес мың сөз қостым мен өзім» дейді
Айтып отырған «бес мың сөз» қайда, кімнің қолында?! Бұл да – шешімін, анық-қанығын айқындауда уақыт күттірмейтін мәселе
Мақсат – ол сөздерді табу, ұлт қажетіне жұмсау, тілдік қолданысқа беру.
Ол әдебиет тарихында алғаш рет аударма ісінің теориясын жасаған тұңғыш филолог-ғалым болып танылады
Ғалым қазақ тілінің сөздік қорын дамытуда, жаңа сөздер жасауда, әлемдегі ғұлама сөз зергерлерінің тәжірибесіне сүйене отырып әрі ұлттық ана тіліміздің өзіндік ерекшелігін сақтай отырып, мына қағидаларды басты бағыт етіп алады:
Ана тілінің сөздік қорын сарқа пайдалану, өлімші сөзді тірілту;
Ұлттың өзіне ғана тән сөйлеу үлгілерін бұзбау, өсіру, өркендету;
Басқа тілдің ойлау, сөйлеу үлгілерін ана тілінің заңына бағындырып үйрену;
Қажет болған жерлерде ұлттық тілдің үлгісі­мен жаңа сөздер (неологизмдер) жасап ала білу;
Өз тілінің мүмкіндігі болмағанда ғана басқа тілдерден қажет сөздерді алу;
Басқа тілдерден келген сөздерді ана тілінің салт-санасына, үлгісіне, рухына бағындырып алу
Қажетінше айтылуы мен жазылуын өз ана тіліне жақындастырып, жымдастыру керек
Жат сөзге ұқсамай, төл сөзге ұқсату;
Қажетсіз, орынсыз алынған шет ел сөздерінен ана тілін тазарту керек
«Тіл интервенциясына» жол бермеу керек.
Жаңа технология тасқындап жаhан­да­нудың жойқын күші күн­де­лікті өмірімізге баса-көктеп кіріп, салт-сана, әдет-ғұрып, ата-дәстүріміздің құнарын шайқаған, қаймағы бұзылмаған ана тілімізге қорадағы қойға қасқырша тигендей, ту-талақай еткен, тума төл сөздеріміз топан суға батып, әр жерден басын қылтитқан қазіргі нарық заманында Ісләм Жарылғаповтай азаматтар тірі жүргенде туған халқын тіл тұманынан адастырмай алып шығар еді-ау деген ой да көкейден кетпейді.
Аудармашы ғалым ағамыздың ұлттық сана-сезімінің қалыптасуына ата-ана тәрбиесі, өзі туған топырақтан бойына сіңген дін мен діл, тіл, бала кезінде оқыған көне кітаптардың әсері мол болды.
Ислам дінінен ауытқып, діннен бездіріп, діл мен тілімізді мүлде ұмыттыру­ды көздеген қызыл империяның шовинис­тік-басқыншылық мақсатын көзі ашық, көкірегі ояу дарынды жас ертеден-ақ сезген еді
Екі оттың арасында жүргендей күн кешкен жас ғалым өзінен бұрынғы Алаштың ақ туын желбіреткен азаматтардың адуынды саясаттың темір құрсауын бұзып-жарып шығып, туған халқын азаттық пен тәуелсіздікке алып шыға алмай шерменде күйде кеткенін түсінді.
Алып империяның жойқын күш-қуатына ашықтан-ашық қарсы шығу мүмкін емес еді, сол кездегі елім-жұртым деген күрескерлердің алдында ұлт үшін тер төгудің бір-ақ амалы бар еді
Ол – қызыл империяның шашбауын көтере жүріп, жолын тауып ұлттық мүдде үшін әрекет ете беру
Қайраткер қаламгер осыны пайымдап, осы жолды бүкіл өмірінің өзегі, бағыт-бағдарына, айқын мақсатына айналдырды
Әл-шамасы жеткенше ұлт келешегі үшін жан аямай қызмет етті, ұлтжанды зиялылармен тығыз достық қарым-қатынаста болды, қазақ жастарына, әсіресе жас таланттарға қолынан келгенше жәрдемін берді, оларды үнемі қолдап-қолпаштап, ағалық қамқорлығына алды.
Ұлт зиялыларының ішінде Мұхтар Әуезовпен достық, жолдастық, қаламгерлік қарым-қатынасы ерекше еді
Осы орайда мына бір деректі айтпай кетуге болмайды
1951 жылы 15 мамырда республика Ғылым академиясы мен Жазушылар одағы төралқаларының біріккен жиыны өтіп, Абайды бай-манаптың құйыршығы деп, оның насихаттаушысы Мұхтар Әуезовтың шығармаларын сынға алады.
Қазақстан Компартиясы Орталық Комитетінің хатшысы болып істейтін Ілияс Омаров үгіт-насихат бөлімінің қызметкері Ісләм Жарылғаповты шақырып алып, кабинетіндегі сөздер тыңдалатын болғандықтан алақанына қаламмен жазып тапсырма береді
Ісләм Жарылғапов ол тапсырманы шұғыл түрде орындайды
Сыртқы істер министрі Төлеген Тәжібаевқа келіп, дипломатиялық жолмен Мәскеуге ұшатын ұшаққа бір билетке тапсырыс береді
Өзін қаралаған жиыннан есеңгіреп шыққан М.Әуезовке елеусіздеу жерде билетті беріп: «Таңертең машина келеді
Мәскеуге шұғыл түрде ұшып кетіңіз!» деп ескертеді.
Таңертең өзі жазушыны сырттай бақылайды
Көлік келіп жазушыны аэро­портқа жеткізеді
М.Әуезов Мәскеуге ұшып кетеді
Жарты сағат өткенде мем­­ле­кеттік қауіпсіздік комитетінің қызмет­керлері М.Әуезовтің үйін қоршап алады
Ісләм Жарылғапов өзінің бастығы Ілияс Омаровқа: «Бала ұйықтады! (Ребенок уснул!)» деп шартты белгі береді
Осылайша халқының адал ұлы жазушысы басына төнген қатерден аман қалады.
Ісләм Жарылғапов пен Мұхтар Әуезов­тің жан аямас достық, жолдастық, шығар­машылық қарым-қатынасы, өзара сыйластығы жайында тұтас бір кітап жазуға болады
Оның сол сияқты ғаламның заңғар жазушысы Шыңғыс Айтматовпен, басқа да ұлттардың дарынды ақын-жазушы, драматург, аудармашылар, ғалымдарымен сыйлас дос, шығармашылық қарым-қатынас орнатқаны белгілі.
Ісләм Жарылғапов – дарынды аудармашы, сөзжасам шебері, теңдессіз терминолог болуымен қатар ғалым, сыншы, әдебиет зерттеушісі ретінде де танымал тұлға
Ол ана тілін қызғыштай қорғады, тіл таза­лығына, сөздер мен жер-су атауларының фо­нетикалық бұрма­лануына, қазақ тілінде баламасы бола тұрып термин сөздердің сол қал­пында қолданылуына, жазушылар мен журналистердің, аудармашылардың шығармаларында сөздерді жауапсыз қалай болса солай қолдануына, әдеби, публицистикалық, поэзиялық, т.б
еңбек­терде диалектизмге сақ болуға үндеген мақалалары, республикалық дәрежедегі ғылыми конференциялар мен жиындарда жасаған баяндамаларының барлығы бүгін де, келешекте де тіл білімі мен журналистикаға қосылған құнды ғылыми еңбектер болып саналады
«Қазақ тілін жақсы білмеген журналист те, жазушы да, ғалым да бола алмайды» деген сөзі айтылған мамандықтардың негізгі сындары болып қала бермек.
Қазақтың ауыз әдебиеті мен жазба әдебиетінің арасында елеулі айырма­шылықтың жоқтығын, шын мәнінде ауыз әдебиеті­міздің жазба әдебиет дәреже­сіне жеткенін алғаш айтқан да Ісләм Жарылғапов
«Псевдонимнің» қазақшасын «лақап ат» деп қолданысқа енгізген ғалым қаламгер 1917-25 жылдар аралығында қазақ даласында шығып тұрған «Қазақ», «Айқап», «Сарыарқа», «Дала уәләяты», «Еңбекші қазақ», т.б
басылымдарда жарық көрген шығармалардың соңындағы лақап аттардың шын авторларын дәл, нақтылы анықтаған да Ісләм Жарылғапов
Ол ғалым-сыншы ретінде де әдебиеттану ғылымының өркендеуіне, әдеби тілдің қалыптасуы мен дамуы­на талдау, зерттеу мақалалары, ғылыми баяндамалары арқылы сүбелі үлес қосты
Мәшhүр-Жүсіп Көпеев, М.Әуезов, Ғ.Мүсірепов, І
Есенберлин, С.Мұқанов, т.б
көптеген ақын-жазушылардың шығар­маларының тілі, көркемдігі, стилі мен композициялық ерекшеліктері туралы жазған зерделі пікірлері, Ғылым Академиясының Тіл әдебиет инсти­тутының шығарған сөздіктері мен ау­дармаларының, фольклор­лық зерттеулерінің және жоғары, орта оқу орын­дарының студенттері мен мектеп оқушыларына арналған пән оқу­лық­тарының қолжазбаларына, кан­ди­дат­тық және докторлық диссертация­ларға берген ғылыми бағалары өз ал­дына бір төбе әрі өзінің ғылыми, тәжірибелік құндылығымен асыл дүниелер.
Ақын ретінде Ісләм Жарылғаповтың өлеңдерін тақырыптық, мазмұндық ерек­ше­ліктеріне қарай жіктейтін болсақ, олар – туған жер, ел, табиғатты жырлау, аза­маттық әуендер, ішкі сезім, көңіл-күй­лерін беруден тұрады
Дүниежүзі ақын­дарының үздік өлеңдерін қазақ тілі­не аударуы да өз алдына қыруар еңбек.
Көркем сөздің тіл құралы екеніне сергек, жоғары жауапкершілікпен қарайтын сөз зергері өлең шумақтарына салмақты оймен, шұрайлы өзек, ­т­­ия­нақты ұйқаспен әр беруге ­талпынады
Ана тіліміздің тазалығы, оның байлы­ғын, құнарын сақтауға талпыныс Ісләм Жарылғаповтың ­бойында ерте қалып­тасады
Қара сөзде, аудармада, өлеңде бол­сын қаламгердің ұлттық тілімізге деген көзқарасы, ықылас, ілтипаты еркін аңғарылып тұрады
Ісләм Жарылғапов кіндік қаны тамған ­алтын бесігі Сарыар­қаның төсіндегі Жаңаарқаға деген пер­зенттік сезімін, ыстық сағыны­шын әр жылдары жыр шумақтары арқылы жеткізіп отырған.
Жаңаарқа Сарыарқаның сауырындай,
Қаймана бар қазақтың бауырындай.
Жұртының қай баласы келсе мұнда,
Жанына жағар туған ауылындай.
Жаңаарқа – ел мақтаны, Сәкен елі,
Бетіңнен аймалаған самал желі.
«Аққудың айырылуын» hәм Сәкенді,
Жаратқан құтты жері, Сұлу көлі.
Мен екеш-мен де емеспін қара жаяу,
Заманнан көргенім көп, көңілім қаяу.
Азды-көпті еңбегіммен салғаным жоқ,
Халқымның көңіліне ешбір қаяу, – деп басталатын «Жаңаарқа» атты өлеңін 1979 жылы Жаңаарқа ауданының 50 жылдық мерейтойына жыр-шашу еткен екен.
Ауыр сырқат дендеген 1990 жылдың күзінде Ісләм Жарылғапов өзінің ең соңғы оптимистік-қайраткерлік шығармасы – «Суверенитет дегеніміз не сөз? Оны қазақ қалай түсінеді, не деп аталуы керек?» деген көлемді мақаласын «Қазақ әдебиеті» газетіне тапсырады
Мақала осы газеттің 23 қараша 1990 жылғы санында жарық көрді
Көреген қаламгер бұл мақаласында «суверенитет» сөзінің мағынасына талдау жасай келіп, КСРО саясаты орыс шовинизмінің саясаты екенін, КСРО-ның ұлттық саяси мақсаты – орыстан басқа барлық ұлттардың тілдерін баяу өлтіру арқылы орыс емес ұлттарды жойып жіберу саясаты екенін, орыс шовинизмінің қол шоқпарына айналған кейбір жалтақ, шен-шекпеншіл қазақтар тұрғанда қазақ ұлтының да, қазақ тілінің де көсегесі көгермейтінін өткір сынға алады
«Қазақ республикасы Мәскеуге құлақкесті бағынышты ел емес, тәуелсіз, дербес мемлекет болуға тиіс
Өз билігің толық өзіңде болса, міне, суверенитет дегеніміз осы болмақ» деп жазады Ісләм Жарылғапов
Еліміз тәуелсіздікке, егемендікке, қол жеткізбей тұрған сол тоқсаныншы жылдың өзінде оның таяу уақыттағы елдің жай-күйі, әсіресе қазақ тілінің тағдыры қандай болатынын тамыршыдай дөп басып, кемеңгер көрегендікпен болжаған еді.
«Енді қазіргі тілімізді өсіру, өркендету қарқынын әлсіретпеу керек
Қазақ тілін жойғысы келетіндерге дер кезінде соққы беріп отыру қажет
Туған тілді, ең алдымен, қазақ зиялыларының өздері сыйлағаны дұрыс
Сонан соң республиканы мекендейтін ұлттарға да осы тілді сыйлау сезімін дарыту керек
Ана тілін өзімізге де, өзгеге де сыйлату үшін сауатты оқулықтар жасаған жөн
Жақсы тілашарлар, орысша-қазақша сөздіктер керек-ақ» деген пікірі бүгінгі мемлекеттік тіл саясатының бағдаршамына айналғаны кімге де болсын айқын екені даусыз.
Ісләм Жарылғаповты ана тілін білмейтін қазақтардың тағдыры, мәң­гүрт­тік мүшкіл халі қатты толған­дырға­нын оның: «Ана тілін білмейтін қазақ біткеннің екі түрі бар
Туған тілін білмейтіндігіне намыстанатын, білуге құмартатын қазақтарға өз тілін үйренуге барынша көмек көрсет­кен дұрыс
Ал ана тілін қадірле­мейтін, ұлттық салт-сананы, әдебиет пен мәдениетін сүймейтін, тіптен менсінбейтін, аты қазақ, заты мазақ қазақтарды қазақ деудің өзі – қылмыс
Бұларды «Қазақстан азаматы» деп те айтуға болмайды
Республика азамат­тығынан айыру қажет
Бұл нағыз әділ де қатал жаза болар еді олар үшін» деген сөзінен айқын аңғаруға болады.
Ұлттың тағдыры ынтымақта екенін, ынтымақсыз елдің түбінде тоз-тозы шығып, жер бетінен бір­жола жойылатыны туралы айта келіп, Ісләм Жарылғапов қазақ қоғамын дендеп алған жүзшілдік, рушылдық, жершілдіктің зардабы жөнінде: «Қазақ зиялылары арасындағы топшылдық, жікшілдік, рушылдық – бас пайдасын көздеуден, халық қамын ойламаудан шыққан азғындық
Алтау ала болса ел тізгіні арадағы шовинистер мен сионистер пайдасына кетті дей бер
Олар қазақтың өзін де тілін де құртады
Оны болдырмас үшін өзара ынтымақтастық қажет» дейді
Бұл мәселе шын мәнінде әлі де қазақ қоғамының ең көкейкесті проблемасы екеніне дау болмаса керек
«Ұлтшылдық деген сөз өткен заманда жақсы ұғым болатын
Совет кезінде ең нашар, төменгі мағынасына ие болып отыр
Ұлы адамдардың өз ұлтына деген сүйіспеншілігін ұлтшылдық деп түсінбеу үшін мен «ұлтжанды» деген сөзді шығардым» дейді сөзжасам шебері
Ісләм Жарылғапов ғалым-сыншы, аудармашы, көсемсөз, сөзжасам шебері, ақын, ұстаз болуымен бірге әңгіме десе ішкен асын жерге қоятын керемет әңгімешіл адам болған.
Қадыр Мырза-Әлі өзінің соңғы жазған еңбегі «Иірім» атты кітабында Ісләм Жарылғаповтың әңгімешілдігі туралы мынандай жайттарды жазады: «Ісләм Жарылғапов – әңгіменің шебері еді
Басқаларды білмеймін, өз басым ықылас қойып, елітіп тыңдайтынмын
Қолың бос уақытта, серуендеп жүрген кезіңде бұл бір ғажап сәттерге тең
Ал асығып бір жаққа бара жатқанда – проблема! Айта көрмеңіз! Ондай кезде Сізді Сәкеңе құдай жолықтыра көрмесін! Онда еріксіз, тұтқынға айналып, барлық шаруаңыздан қаласыз! Өз басым көбіне-көп осыдан қорқатынмын! Бір жаққа шығарда ­аулада Ісләм ағамыз жүрген жоқ па екен деп алдын ала барлау жасап алатынмын
Ал жолыға қалса, «ағасы, кешірерсіз! Асығып бара жатыр едім, кешігетін түрім бар!» деп өтіріктің артына тығылатынмын! Бұл, әрине, көбіне-көп өте шұғыл шаруаларға байланысты кездерде
Әйтпесе, Сәкеңнің әңгімесіне ештеңе жетпейді
Ол кісі әңгіме бастамасын! Бастаса бітірмей тынбайды
Және ол тез біте қойса жақсы ғой!».
Ісләм Жарылғапов кеңес дәуі­рінде өмір сүрді, кеңестік қызыл шовинис­тердің қазақ ұлтына жасаған барлық қиянаты мен зұлымдығын – тәркілеуді де, аштықты да, қуғын-сүргінді де, қызыл жауыздардың адам айтса нанғысыз небір зұлмат, сұмдықтарын көзімен көрді, өз басынан кешірді
Басқыншылық, жендеттік пиғылдағы қызыл қанды империяның ұлт саясатының түпкілікті жойымпаздық мақсатын ерте түсінген қайраткер қолынан келгенше халқының болашағы үшін жан аямай күресіп бақты, қазақтың қамы, ұрпақтың болашағы жолына бүкіл саналы ғұмырын арнаған нағыз қаһарман ұлт күрескері болды.
62 жасында жұмыстан босаған ол: «Жауыз қоғамның садақасын алмаймын!» деп зейнетақы алудан бас тартты
Зымиян қоғамға деген өзінің қарсылық, жеккөрушілік ниетін қайраткер қаламгер осы әрекетімен білдірген еді
Қызыл империяның ықпалы дүниені дүрліктіріп тұрған дәуірде бүкіл КСРО көлемінде бұрын-соңды мұндай әрекетке барған бірде-бір адам болған емес
Ісләм Жарылғаповтың бұл әрекеті – сол кездің жағдайымен есептегенде ерлікпен пара-пар
Өзінен жәрдем сұрап келген қазақ ұлтының өкілдерінің бәріне қолынан келгенше жәрдем берді, олар ондап саналады, олардың арасынан халқына адал қызмет еткен талай тұлғалар шықты.
Айтуға ғана оңай, төзім сарқар небір қиындықтарды басынан өткере жүріп отбасын құрды
Құдай қосқан қосағы Бибіғайша екеуі Есет, Нұрлан атты екі ұл, Қарашаш, Жанар, Нұрғайша атты үш қыз сүйді
Есет ерте шетінеді
Нұрлан автомеханик болды, 1996 жылы қайтқан оның артында төрт баласы қалды
Қызы Қарашаш Алматыдағы шет ел тілі институтында ұстаз
Екінші қызы Жанар жан-жақты қабілетімен, дарындылығымен, іскерлігімен елге ерте танылды
Қазір Сирияда тұрады, бала-шағалы
Ісләм ағаның Кенже қызы Нұрғайша, күйеу баласы Амантұрлы әкесінің аманатын орындап, ісін жалғастыруда
Ісләм ағаның немерелерінің барлығы – білімді, өнерлі, бір-бір мекеменің тұтқасын ұстаған тұлғалы азаматтар.
Қаламгердің бауырлары мен туған-туыстарына деген ықыласы мен қам­қорлығы көпке өнеге
Ол қарын­дастары Рзық пен Азия, Маруаға, інілері Ғалым, Ғазым, Болат, Бақыт, Бақиға қолынан келгенше ағалық қамқорлық жасап, олардың оқып білім, мамандық алуларына, қызмет бабында кемелденіп, тұлға ретінде қалыптасуына ерекше көңіл бөліп отыратын
Текті әулеттің ұрпақтарының барлығы да – тек аудан, облыс көлемінде ғана емес, аттары республика көлеміне мәшһүр айтулы азаматтар.
Бір өзі бір ғылым Академиясының тіл білімі институтына жылдар бойы жүк боларлық тілтану ғылымы мен сөзжасам, аударма ісінің ең қиын мәселелерін шешіп, анықтап, айқындап, саралап ұлт қолданысына беріп, тіл болашағына салиқалы да сарабдал жол салған, ­Зейнолла Қабдоловтың сөзімен айтқанда, дипломсыз ғылым докторы, куәліксіз академик, халқының адал перзенті, күрескер патриоты, белгілі қоғам мен мәдениет, оқу-ағарту қайраткері, қаламынан нұр тұнған талантты қаламгер, дарынды көсемсөз шебері Ісләм Жарылғапұлы Жарылғапов 1991 жылдың 11 мамырында туған еліміз Қазақстан тәуелсіздік алып, егемендікке қол жеткізуге санаулы айлар қалғанда көз жұмды
Інісі Қазақстан Республикасының еңбек сіңірген мәдениет және спорт қайраткері, «Құрмет» орденінің иегері, Жаңаарқа ауданының Құрметті азаматы Ғазым Жарылғапов аға аманаты бойынша елін сүйген, елі оны сүйген асыл азамат, ардақты тұлғаның сүйегін туған топырағы Жаңаарқа ауданына әкеліп, ата-баба қорымына жерледі
Ісләм Жарылғаповтың артында оның бай ғылыми мұрасы қалды, оны зерделеу, зерттеу негізінде «Ісләмтану ілімі» қалыптасты.
«Енді қазіргі тілімізді өсіру, өркендету қарқынын әлсіретпеу керек
Қазақ тілін жойғысы келетіндерге дер кезінде соққы беріп отыру қажет
Туған тілді, ең алдымен, қазақ зиялыларының өздері сыйлағаны дұрыс
Сонан соң республиканы мекендейтін ұлттарға да осы тілді сыйлау сезімін дарыту керек
Ана тілін өзімізге де, өзгеге де сыйлату үшін сауатты оқулықтар жасаған жөн
Жақсы тілашарлар, орысша-қазақша сөздіктер керек-ақ» деген пікірі бүгінгі мемлекеттік тіл саясатының бағдаршамына айналғаны кімге де болсын айқын екені даусыз.
Кезінде жазушы, драматург Асқар Сүлейменов Ісләм Жарылғаповтың көркем сөз зергерлігі туралы «Жақсыдан сөз шығады жан секілді, тамырдан атқылаған қан секілді» деп бағалаған екен, Танымал сөз зергері Ісләм Жарыл­ғапов өмірден өткенімен, өшпес рухы тірілермен бірге жасап келеді
Күнделікті тұрмысқа енгізіп кеткен, қалада да, ауылда да кең қолданысқа ие, тілімізден түспейтін – аялдама, балмұздақ, анықтама, күнделік, жанұя, көрермен, оқырман, саяжай, жағажай, ғарыш, зымыран, тыңжерші сияқты көптеген жаңа сөздер туған халқымен бірге мәңгі жасай беретін болады
Ол ескі мен жаңаны жымын білдірмей жалғастырып, ана тілімізді сара соқпаққа са­лып жіберу үшін көрегендік қабілет пен жан-жақты терең білім, бай сөздік қорды меңгерген сирек дарын иесі болды.
Мәдениет және ақпарат Министрлігі Тіл комитеті мен Қарағанды облысы әкімдігінің ұйымдастыруымен 2008 жылы маусым айында Қарағанды қаласында өткен ұлттық терминологияның негізін қалаушылардың бірі, ғалым, аудармашы Ісләм Жарылғаповтың туғанына 90 жыл толуына арналған «Ұлттық терминологияны қалыптастыру және дамыту жолдары» атты халықаралық ғылыми-тәжірибелік конференция ғалымның аруағын ардақтауда үлкен шара болды
Оған бүкіл түркі дүниесінің ең айтулы деген лингвист-терминолог ғалымдары қатысып, ғалым-аудармашының терминология ғылымына қосқан өлшеусіз еңбектері жөнінде құнды баяндамалар жасады
Туған жері Жаңаарқаның Қарауылтөбесінде оның 90 жылдық мерейтойы зор салтанатпен атап өтілді
Ас берілді
Асқа жиырма шақты кигіз үй тігілді, ұлттық спорт ойындары, түрлі мә­дени ойын-сауық ұйымдас­ты­рыл­ды
Бұл игілікті іс-шараларды ұйым­дастыруда Ісләм ағаның інісі Ғазым Жарыл­ғапұлының атқарған еңбегі ерекше.
2013 жылы тамыз айында кемеңгер қаламгердің туғанына 95 жыл толуына байланысты оның шығармашылығы туралы Қарағанды қаласы мен туған жері Жаңаарқа ауданының орталығы Атасу кентінде түркі тілдес ұлттардың ортақ терминологиясын жасап, қалып­тастыру мәселесі туралы Халықара­лық ғылыми конференция болды
Конференцияға Түркия, Германия, Башқұртстан, Қырғызстан, Татарстан және басқа да түркі тілдес ұлттардың ғұлама терминолог-лингвистері, қоғам қайраткерлерімен қатар қазақтың филология ғылымының тіл білімі саласының ғалымдары, ақын-жазушылар, журналис­тер қатысып, Ісләм Жарылғапұлының аудармаларының, терминологиялық еңбектерінің түркі тілдес ұлттардың ортақ терминологиялық сөздігін жасаудағы құндылығы мен маңызы туралы ғылыми баяндамалар жасады, өзара пікір алмасулар, семинарлар өткізді.
Ғылыми конференцияны ұйымдас­тырушылар мен ғалымдар бұл мәселені шешкенге дейін бұл үрдіс алдағы уақытта жалғасын таба береді деген пікірде конференция жұмысына қанағаттанғандық сезімдерін білдірді.
Халқының қадірмені туралы жазыл­ған бұл мақаламызда барлық еңбектер мен өзі жазған ғылыми шығармаларды, естеліктерді пайдалан­дық, шағын мақалаға Ісләм Жарылғапов әлемін сыйғызу мүмкін емес, әрине
Ісләм Жарыл­ғапов телегей теңіз болса, қала­мымыз оның бетінде ғана қалқыды, тереңіне бойлау, түңғиығының ашыл­маған сырларын қозғау ондаған монографиялар мен диссертацияларға, ғылыми-тәжірибелік баяндамаларға жүк болатыны айтпаса да түсінікті
Ол болашақта «Ісләмтану ілімінің» аясында бірте-бірте жарқырай ашылып, халқының кәдесіне, ұрпақтар мұратына айналар асыл қазына, сарқылмас байлық, тіліміздің дамуына ықпалы өлшеусіз ілім қайнары болып халқымен бірге мәңгі жасай бермек.
Биыл тамыз айының төртінші жұл­дызында Арғын Алтай Аралбай батырдың ұрпағы, халқының біртуар ұлы, ардақты да абзал азаматы, ғұлама қайраткер, сұңғыла аудармашы, лингвист-терминолог, дарынды ақын, талантты жазушы, көсемсөз, сөзжасам шебері, ұлт руханиятының шынайы жанашыры әрі патриоты Ісләм Жарылғапұлы Жарылғаповтың туғанына 100 жыл толады.
Асыл ағаның «Рухани жаңғыру» бағдарламасы аясында өтетін ғасырлық мерейтойы республикалық дәрежеде, бүкіл түркі дүниесін қамти зор құрметпен тойланбақ, өйткені Ісләм Жарылғапов – тек қазақтың ғана емес, барлық түркі тілдес халықтардың қадірлісі.
Қалкен Смайыл,
жазушы, өлкетанушы
