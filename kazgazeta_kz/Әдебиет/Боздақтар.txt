Боздақтарым,
Бабаларым, шежірем,
Шаңырақтың орын алған төрінен.
Қалам алып шақырайын шабытты,
Жыр төгілсін, сілкін жүрек, тебірен!
Боздақтарым,
Ел қорғауға аттанған,
Көкірегінде ұрпағының жатталған.
Тірлік жайлы тілдесуге өзіңмен,
Сені іздейміз алаңдардан, бақтардан.
Боздақтарым,
Отан үшін от кешкен,
Кеуделерін сұрапылда оқ тескен.
Тірі болып ортамызда жүрсіңдер,
Мәңгілікке ойымыздан кетпестен.
Боздақтарым,
Ақ отаудың ошағы.
Армандаумен жесір қалған қосағы.
Қара кемпір қара жолға қараған.
Қарайғанды балам ба, – деп тосады.
Боздақтарым,
Әрбір үйдің қыршыны,
Қаулап өсер талдың жасыл бүршігі.
Ұрпақтары үшін жанын пида еткен
Тимесін деп сұм соғыстың қырсығы.
Боздақтарым,
Жаратылған жасыннан.
Бес қаруын бойларына асынған,
Аттандырған сапарына келместің,
Қасарысқан қас дұшпанды басынған.
Боздақтарым,
Даналарым, көреген,
Жарық Күндей жарқыраған төбеден.
Сенің асыл ғұмырыңды қып-қысқа,
Жалғастырып жатыр бүгін шөберең!
Жетіскен МӘКЕНАЛЫ
Қызылорда облысы
Қазалы ауданы
