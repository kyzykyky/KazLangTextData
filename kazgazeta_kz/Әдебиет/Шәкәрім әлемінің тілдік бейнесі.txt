Қазіргі замандағы адам санасы мен танымын билеген ақпарат тасқыны ұлттың рухани-әлеуметтік болмысын бойында сақтаған қазақ сөз әлеуеті мен қуатын дәйектеуге қауқары жетпейді
Осымен байланысты тәуелсіз Қазақстанның қоғамдық-әлеуметтік даму кешенінің қазығын айқындайтын «рухани жаңғыру» бағдарын мәдениет-ұлт, мәдениет-тіл, қоғам-тұлға тұтастықтары бекітеді.
Бұл сабақтастықты тіл арқылы анықтаудың ғылыми негізі – адам факторы мен оның тілі арасындағы кешенді байланысты зерттеуші тіл білімінің жаңа антропоөзектік деңгейі
Осыған орай, кез келген шығармашылық тұлғаның тұтас болмысын оның тілімен байланысты сабақтастыра кешенді зерттеу – әлемдік жаһандану үдерісіндегі ұлттық негіздерді тануға қатысты аса маңызды.
Бұл жағдай тілді жаһандану зама­нындағы әрекеттесу мен ғалам­дасудың тиімді құралы деп қана емес, әрбір ұлттың мәдени коды сақталған рухани-әлеуметтік қазына ретінде қарастырады
Осы орайда сөз әлеуетін шығармашылық санасында терең игеріп, тілдің жалпы заңдылықтары мен аялық білімін өзінше жетілдіру негізінде өзіндік дискурс қалыптастыратын ерекше тіл тұтынушылар – ақындар мен жазушылар
Зерттеу нысанының өзегін тілдің өзі емес, тілді құрал ретінде пайдаланатын тілді тұтынушының болмысын, іс-әрекетін, таным-пайымын бейнелейтін сөзді зерттеуге бағытталған адамтанымдық мақсат қаламгер тілінің психологиялық, әлеуметтік қырлары мен ойлау, интенциялық ерекшеліктерін ашатын когнитивтік және прагматикалық бағытта зерттеуді қажет етеді
Осы бағыттағы кешенді зерттеулер қазіргі тіл білімінде «тілдік тұлға» теориясы арқылы жүзеге асырылуда
Сондай зерттеу нысанына лайық – қазақ әдеби тілін дамытуға үлес қосқан, қазақ санасының рухани-философиялық кеңістігін кеңейткен кемел тұлға – Шәкәрім.
Шәкәрім әлемін әдебиеттанушы, философ, мәдениеттанушы ғалымдар жан-жақты қарастырғанмен, қазақ тіл білімінде Шәкәрім поэтикасының «тілдік әлемін», танымдық тұлғасын сипаттайтын тезаурусын, прагматикасын тұтастырып, тілдік тұлға ретінде, арнайы монографиялық зерттеу жүргізген – белгілі тілші ғалым, профессор Бағдан Қатайқызы ­Момынова.(Б
Момынова
Шәкәрім поэзиясының тілі
– Алматы, 2008 ж.).
Автордың өзі атап көрсеткендей, Шәкәрім тілін зерттеудің мақсаты: «…ойшыл ақынды қазақ әдеби тіліндегі жазба дәстүрді алға апарып, әдеби тілдегі функционалды стильдік тармақтарды дамытып, әдеби тіл нормаларының қалыптасуына атсалысқан шығармашылық иесі ретінде және өзіндік идиостилі бар тілдік тұлға ретінде тану және таныту» (3 б).
Демек, бұл зерттеудің «өзіндік идиостилі бар тілдік тұлға ретінде тану және таныту» деген мақсатын жүзеге асыру Шәкәрім сөзімен айтқанда, «Бұл ән бұрынғы әннен өзгерек, бұған ұйқасты өлең, сөз керек» дегенге саяды
Осы тектес зерттеулер болашақта тереңдеп, кеңейе түссе, «Абайдытану», «Жүмекеннің жұмбағы» мен «Мұ­қа­ғалидың феноменін» ашуға, «Шәкәрімнің әлеміне» енудің ғылыми көкжиегін кеңіте түсер еді.
Осы мақсатқа орай Шәкәрімнің өлеңдеріндегі дүниенің ерекше бейне­сі оның суреткерлік қабілеті мен дискурсын уәждейтін прагмати­калық деңгейдің тұтастығында қарастырылады
Әрине, Шәкәрімнің лингвопоэтикасын ерекше антроподе­дуктивті негізде түсіндіру оның көркем тілінің сипаттамалы-талдамалық (индуктивтік) зерттелуін жоққа шығармайды.
Бұл тектес зерттеулердің ғылыми негізі, сайып келгенде, «тілдік тұлғаны» анықтауда Ю.Н.Караулов белгілеген үш құрылымдық дең­гейге қатысты тұжырыммен дәйектеледі
Соған сәйкес Б.Момынованың әртүрлі лексикалық бірліктердің көркем мәтіндегі қызметін (өзектелуін), функционалды-семантикалық өрісін, мәнмәтіндік қолданыстың мағынасын ашып, нақты талдауы Шәкәрімнің даралығын айқындауға қызмет етеді
Зерттеу мазмұнында, біріншіден, тілдік тұлға ретіндегі дәстүрлі тілді меңгеру деңгейінде (вербалды-семантикалық немесе нөлдік) Шәкәрімнің өзіндік сөз қолданысы, көріктеу құралдар жүйесін қолдану дәрежесі, тілдік тәсілдерінің сонылығы, түр жаңалығы, семалар өрісі, т.б
нақты дискурстық талдаулар арқылы дәйектеледі.
Автор көрнекілік белгісі ретінде Шәкәрім қайталауларына кеңінен тоқталады
Атап айтқанда: «Тирадада әр шоғырдың соңғы жолдары бір-бірімен ұйқаса келіп, өлең тұтастығын тудырып, форма пайда болатыны белгілі
Мысалы, «Қырық жылдан өтіп жасым» деп басталатын өлең 34 шумақтан тұрады
Әр шумақтың соңғы тармағы өзінен кейінгі және алдыңғы шумақтың соңғы жолымен ұйқасып, мәтіннің тұтастығын құрайтынын көрсетеді:
1-тираданың соңы: Иманым – басшы жолдасым;
2-тираданың соңы: Не көрмеді ғарып басым:
3-тираданың соңы: Моланың ақтарып тасын;
4-тираданың соңы: Болып тұр иманым қасым;
5-тираданың соңы: Ағызды арамын, насын, т.б.
Осы тирадалардың келесі жолы: «Дедім мен Астапыралда!» деген тармақпен аяқталады
Ал келесі тирада Астапыралдаға ұқсайды немесе осы жолды сол күйінде қайталайды
Ұзын-ырғасы 26 тираданың соңғы жолы «Дедім мен Астапыралдаға» аяқталған
Бұл қайталау қазақ тілінің ұзақ даму жолындағы қайталаулардан (Мұнар да мұнар күн, Әрайна, билер, әрайна, т.б
көбі мағыналық жүк арқаламайтын) жөні бөлек қайталаулар
Өлеңнің негізгі лейтмотиві болып отырған өмір шындықтарына таңдану, одан үрку, шошыну, қорқу, үрейлену осы сөздерді қайталау арқылы жеткізіледі» дейді (117 б.).
Ғылыми зерттеу, негізінен, Шәкәрім­нің өлеңдерінің тілін талдауға арналғанмен, жартылай ғылыми стильде жазған шығармаларының, аудармаларының, діни тақырыптағы мәтінде­рінің, хаттарының тілдік ерекшеліктері де ақын­ның даралығын ашатын дерек ретінде талданады.
Шәкәрім тілінің прагматикалық деңгейіне қатысты кірме сөздерге тоқтала келе, автор былай дейді: «Орыс әдебиеті, мәдениетімен таныс болуы себепті Шәкәрім тілінде орыс сөздері молынан кездеседі
Орыс тілі арқылы енген өзге шеттілдік сөздер де бар: орган, телеграф, философ, радий, электр, гипноз, телепат, хроноскоп, т.б
Шәкәрім бұл сөздерді өлең мәтіндерінде әдейі, мақсатты түрде қолданған сыңайлы
Осындай жаңа ұғымдарды білуі арқылы өзі тәнті болғанға өзгені де тәнті етпек оймен, көптеген кірме сөздерді сол күйінде шығармаларында келтірген
Ал аудармаларындағы, әсіресе «Дубровскийдегі»: пароход, шар, динамит, заграница, протокол, дознание, әкті, т.б
сөздерді аудармай қолданылуының себебі сол кездегі қазақ қоғамында аталмыш ұғымдардың жоқтығы, тіпті ұқсас ұғым-түсініктердің болмауынан»
Ал кейбір сөздердің сәтті баламаларын келтірген: молда қыз (учительница, преподаватель), қышлақ (поместье), апелляция (наразы арыз), сүт ене (няня), т.б.» (137-б).
Ғалымның пайымдауынша, Шәкәрімге тән даралық, ең алдымен, шығармаларының тақырыптарынан көрінеді
Олар ақынның дүниені философиялық тұрғыдан қалай бағалайтынын айғақтайды: «Тау басындағы ой», «Жан мен дене һәм көңіл», «Көңіл», «Ашу мен ынсап», «Дүние мен өмір», «Қорқыттың сарыны», «Талап пен ақыл», т.б.
Зерттеу барысында Б.Момынова ­Шәкә­рім­нің тілдік тұлға ретіндегі алғашқы деңгейін қалыптас­тырған, екінші когнитивтік деңгейін дамытуға ықпал еткен жыраулық мектептің, қисса дәс­тү­рінің тілдік үлгілерін, Дулат пен Абай дәс­түрімен жалғастығын салыстырады: қарындас, боз үй, ақ өлім, ақ жол, т.б
қайталау тәсілі.
Зерттеуші Шәкәрім тұлғасының филосо­фиялық сипатын оның афо­ризмдік қолда­ныстары айшық­тайды деп санайды: Өмір бойы қуанбақ жынды ісі ғой; Санасызға жаза жоқ, т.б.
Ғалым «тілдік тұлға» болмысын түсіндіруде ерекше мәні бар «тектілік», «тегі» ұғымдарын Шәкәрімге қатысты былайша түсіндіреді: «Мұсылманша сауаты бар Дулатқа рухани жақын Абай мен оның жанында жүрген Шәкәрімнің өніп шыққан аймағының, өскен жерлерінің бірлігі, дүнияуи ғылыммен таныстықтары, діни сауаттарының зорлығы, білімпаздықтарының тектес ойлауға әсер етуі – көтерген тақырыптары мен сөз саптауларын өзгелерден ерекшелендіріп тұратын деңгейге жеткізген»
(83 б.).
Ойын жалғастырып: «Жазба дәстүр ойлаудың абстрактілі түрін қалыптастырады
Ол сөз қолданысқа әсер етеді де, абстракт сөздердің қолданыс жиілігі артады
Шындығында Дулат ақын абстракт сөздердің қолданыс жиілігін арттырған тұңғыш ақын
Бірақ Абайда абстракт мағыналы сөздердің қолданысы, жиілігі одан да ұлғая түскен, әрі мейлінше орынды, ұтымды жұмсалған, өрісі барынша кеңіген
Шәкәрім ондай сөздерді өлең мәтіндерінде, шежірелерінде, поэмаларында жиі қолданғаны үшін Абайға қарыздар, сол дәстүрдің негізін қалаған Дулат алдында парыздар» деп, Шәкәрім тәлім алған мектепті көрсетеді.
Ақын тіліндегі әділет, мейірім, шыдам, көңіл, өмір, ой, ашу, ынсап, т.б
«аксио­логиялық сөздердің» бәрі де кеңістік ұғым атаулары дей келе, оларды қаратпа сөз ретінде жұмсауын ерекшелік деп таниды.
Кестелі сөзінің қазығы таным тереңіне байланған Шәкәрім өлеңдерінде Абай мен ­Дулаттан жалғасқан абстракт мағыналы сөздердің өзектелу дәстүрінің одан әрі жетіле түскені де еңбекте нақты көрініс тапқан: ақыл анық, байлаулы ынсап, пайдасыз құмарлық, ойға тат пен ніл түсірмеу, хақиқаттың қымызын ішу, т.б.
Шәкәрімнің танымы мен көркемдік әлеміне сәйкес құрылымдық өзгерістерге ұшыраған сөздер мен тұрақты сөз тіркестерін, перифраздарды зерттеуші Шәкәрімнің тілдік тұлғасын дәйектейтін айрықша сөз қолданыстары деп санайды: кірсіз ақыл, үміттің үйі, жүрек ымдалы, күнше бату, ой жемісін теру, т.б.
Көріп отырғанымыздай,сөз әлеуетінің тереңіне бойлап, сөз киесін жете меңгерген сөз иесі ғана тілдік тұлға деңгейіне көтерілсе, оны зерттеушінің бойынан да ерекше зерделік қабілет, жан-жақты білім мен біліктілік қажет
Мысалы, зерттеуші ақынның ақиқатты түйсінуінің, оны өзгеге танытуының, жеткізуінің өзекті тілдік құралы ретінде «жүрек» сөзінің қолданысын ерекше атап көрсетеді: Жүрегі таза – жүрегі кірлі (қара), жүрегі мінді (жүрегі дертті, жүрегі Аллада, жүрек таты, жүрегіне у құйылды, т.б
деп көрсетіп, Шәкәрімнің өлеңдеріндегі жүрек сөзінің қолданыс жиілігі Абайдан да жоғары екенін анықтайды (70-тен аса).
Олардың ішіндегі жүрек кірі, жүректегі тат, жүректі нұрмен жуу, жүрекке ірің төгу т.б
– авторлық окказионал қолданыстар ретінде анықталады.
Адам-қоғам, тіл-ұлт сабақтасты­ғын­да қазақ әлемінің тілдік бейне­сін сомдауда маңызы ерекше қоғамдық-саяси лексиканың дамып, қалыптасуына өз үлесін қосатын тұлғалардың тілін лидерлер тілі, газет прагматикасы арқылы зерттеген профессор Б.Момынованың еңбектерінің қатарында «Шәкәрім поэзия­сының тілі» де қазақ тіл білімінде әдеби тіл­дің даму тарихы мен жетілу мәселесіне қатысты маңызды болмақ
Біздің тарапымыздан сөз болған профессор Б.Қ.Момынованың «Шәкәрім поэзиясының тілі» атты монографиясында ақын тіліндегі қолданысы жиі сөздердің өзектелуі, негізінен, лексика-функционалды ракурста қарастырылып, идиостилі ретінде анықталған
Бұл болашақта ақынның толық тезаурусын түзіп, кешенді лингвофилософиялық арнада Шәкәрім феноменін дәйектейтін, тілдік тұлғасын жан-жақты ашатын зерттеулердің бастау көзі, алғы шарты іспетті.
Биылғы жылдың 27 қазанында сағат 10.00-де Ғылым ордасында филология ғылымының докторы, профессор, Ш.Уәлиханов атындағы сыйлықтың лауреаты, ЖОО-ның үздік оқыту­шысы Бағдан Қатайқызы Момынованың ғылыми-педагогикалық қызметіне арналған «Қазіргі қазақ тіл білімінің инновациялық әлеуеті» атты халықаралық ғылыми-теориялық конференция өтеді.
Бүгінде мерейлі жасқа келіп отырған профессор Б.Момынованың ұстаздық, ғылыми-зерттеушілік саладағы жан-жақты қызметінің нәтижесі ретіндегі бір еңбегіне ғана тоқталдық
Шәкәрім тілінің поэтикалық-танымдық қызметін тұлғалық сипатта зерттеген ­монография авторы көркем ойлау жүйесінің көрінісі іспетті сөз өнерін қаламгер тілінің шығармашылық тегімен сабақтас зерттеудің ғылыми әдіснамалық негіздерін жетілдіруге өзіндік үлес қосатыны сөзсіз.
Жамал Манкеева,
филология ғылымының 
докторы, профессор
