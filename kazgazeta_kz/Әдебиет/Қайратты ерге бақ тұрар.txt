Майлықожа Сұлтанқожаұлы 
Тау басында жел жүрер,
Жол үстінде ел жүрер.
Мына жатқан қара жер
Кезегімен жеп жүрер.
Әкесі кетсе, орнына
Баласы нәубет кеп жүрер.
Орнында бар оңалар,
Шүкіршілік деп жүрер.
Аңның қуы сауысқан,
Қулықтың бәрін тауысқан.
Көк сұңқарды көргенде,
Ілейін деп келгенде,
Бұтаға кіріп қорғалар.
Ағайыны алдаған,
Ақыры бір күн қор болар.
Аңды көрсе жолбарыс,
Шаппаққа қарсы оңдалар.
Жаратыпты бір Құдай,
Аспан мен Жер, Күн мен Ай.
Орман тоғай, тау мен тас,
Бірі биік, бірі сай.
Сан қара мал жисаң да,
Пайдасы жоқ бақырдай.
Қатты жерге қақ тұрар,
Қайратты ерге бақ тұрар.
Мың күн көрген қызықты,
Бір күнгі өлім сап қылар.
Жақыннан күдер үзгендер,
Жақынын ұрып, жат қылар.
Жылқыдан күдер үзгендер,
Биесін сатып, ат қылар.
Жақсы болса, ағайын,
Көңіліңді шат қылар.
Жаман болса, ағайын,
Айғай-шу қылып маңайын,
Өзін-өзі мат қылар.
Көпті көрген қария,
Ақылы бейне дария,
Көкірегін хат қылар.
Мұны да айта кетейін,
Жаман жардың белгісі –
Ұйқысына тоймай көп,
«Шаншулап қаппын, ойбай!» деп,
Көрпені қайта жаптырар.
Әсіл сынып, кетілер,
Дүкенге салса, жетілер.
Талапты туған ер жігіт
Әр жұмысқа бекінер.
Ауада нөсер көп болса,
Айдын көлдер көлкілдер.
Көлге біткен көк жекен
Жел соққанда желкілдер.
(«Жыр маржаны», «Өлке», 
Алматы, 2014 ж.) 
 
