Ұстаздық өте жауапты мамандық екені баршамызға белгілі
Ол – мектептің де, қоғамның да, ғылымның да, білімнің де, тарихтың да, ұлттың да, мәдениеттің де, адамгершілік пен ерліктің де, жақсы мінез бен ақындықтың  да нағыз  жанды  өкілі
Үнемі бала көзінде болу әрдайым жинақы, таза, әдепті жүруді талап етеді
Кез келген уақытта шәкірттің қандай  да болсын  сұрағына  білімділікпен жауап беруге  тура келеді
Оған  нақты, дәлелді, сенімді,  көркем, жүйелі,  тартымды сөйлеу керек
Ұстаздың  әділдігі, адалдығы, батылдығы, мінез сұлулығы, іс пен сөз  бірлігі, шыншылдығы, ұстамдылығы күн сайын  балалар  тарапынан баға алып  отырады
Ол – әрі ғалым,  әрі шешен, әрі көшбасшы
Ұстаз – мейірім,  махаббат, сүйіспеншілік, жанашырлық сезімдерінің көрігі. Ұстаз – білім беру сапасын арт­тыру саясатын тікелей жүзеге асыру­шы
Ол – мемлекетімізді құрмет­теу жауапкершілігін шәкірттеріне жеткізіп дарытушы
Мемлекетіміздің өркениетті даму саясатының мектептегі насихатшысы да – ұстаз
Бір сөзбен айтсақ, мұғалім – мемлекет өкілі
Ол өзінің ісімен де, сөзімен де, жүріс-тұрыс мәдениетімен де, мектепте және мектептен тыс қоғамда Тәуелсіз еліміздің эталондық бейнесі болып табылады
Сондықтан да мұғалім­нің оқу-әдістемелік, әлеуметтік-ма­териалдық жағдайын жақсарту жолымен оның беделін мүмкіндігінше арттырып отыру мемлекетіміздің білім беру саясатындағы негізгі басымдықтардың бірі болуға тиіс деп ойлаймын.
Бұл орайда осы мақсатта Елба­сы­мыз Нұрсұлтан Әбішұлы Назарбаев­тың 2011 жылғы «Болашақтың ірге­сін бірге қалаймыз» атты Жолдауын­да: «Білім берудің сапасын арттыру және қолжетімдігін кеңейту үшін білім беруге қолдау көрсетудің жаңа қаржылық-экономикалық құралдарын енгізу» міндеттерін белгілеп берді
Сондай-ақ, Жолдауда көрсетілген­дей, «Қазақстандықтарда мемлекет­тен пайыздық бонустар ала отырып, балаларын оқытуға қаржы жинаудың жаңа мүмкіндіктері пайда болуы тиіс» және осымен қатар «2015 жылға қарай білім беру ұйымдарының 50%-ы электронды оқытуды пайдаланып, 2020 жылға қарай оның саны 90%-ға дейін артады»
Бұл шаралар, сөз жоқ, мұғалім беделін арттыратын жаңа көздер болып табылады.
Сонымен бірге үстіміздегі жылғы 11-12 мамыр аралығында республика көлемінде өткізілгелі отырған еліміз­дегі математик мұғалімдердің I съезінің өткізілуі де мектеп мұғалімінің беде­лін, абыройын арттырары сөзсіз
Себе­бі мектепте оқушылардың математи­ка пәнінен білім сапасының артуы үшін аянбай еңбек етіп жүрген мұғалімдерге бұл шара педагог қауымға үлкен серпіліс берері анық
Педагог қауым аталған іс-шарадан өздерінің кәсіптік мүдде-мұраттарының, тілек-үміттерінің жан-жақты сөз болып, оң бағыт алатынын күтеді
Математик мұғалімдер съезі­нің шақырылуы әлемдік білім беру ісінде өзекті арқау болып табылатын оқушылардың математика негізде­рін сапалы меңгеруінің деңгейін арт­тырудағы шығармашылық ізденісі деп бағалаймыз.
Қазақстан Республикасы өзінің Тәуелсіздігінің алғашқы күндерінен бастап-ақ мектеп дамуына қолдау көрсетуді назарына ұстап келеді
Елбасы Қазақстанда жас ұрпақтың әлемдік стандартқа сай білім алуы үшін қажетті жағдайлардың жасалғанын айта келе, «бұл – мемлекеттің даму саясатының басым бағыттарының бірі», – деп атап көрсетті.	Бұл орайда мемлекетіміз мектеп мұғалімдерінің беделін көтеруде жан-жақты қолдау көрсетіп, білім саясатына басымдық беріп келеді
Ұстаз беделін қоғам алдында көтеру үшін Елбасының тікелей өз Жарлығымен еліміздегі ең жоғары марапат – Қазақстанның Еңбек Ері атағы мен «Алтын жұлдыз» белгісі және «Отан» ордені ең бірінші рет ұстазға берілді
Бұл – мектеп мұғалімінің еңбегі елімізде жоғары құрметке ие екендігінің айғағы.
Қазақстан бүкіләлемдік қаржы-эко­номикалық дағдарыстар жағдайын­да да халықтың әл-ауқатының артуына мүмкіндігінше қолдау жасап келеді
Соның ішінде мектеп мұғалімдерінің жалақысы жылма-жыл сатылап өсіп жатқанына бәріміз де куәміз.
Мұғалім еңбегі нағыз беделге ие болуы үшін оған жақсы мектеп керек
Бұл жағынан да ел басқарып отырған азаматтар аянып қалып отырған жоқ
Білім беру жүйесінің дамуына үлкен серпін берген «100 мектеп, 100 аурухана» бағдарламасының мәні – түптеп келгенде, білім сапасын арттыру үшін жасалған игі іс
Сондықтан да Елбасымыздың биылғы Жолдауында таяудағы жылдарда жаңадан 400 мектеп салу мәселесі көтерілген.
Әрине, мұғалімге қойылып отырған қоғамдық талап өскен сайын мұғалімнің жауапкершілігі де өсе түсуі тиіс
Мұғалімдер қауымы оны жақсы түсінеді
Түсінгендіктен де ол қашан да болса ұрпақ тәрбиесіне адал қарайды
Абай айтқандай, «адамшылықтың алды – махаббат, ғаділет пен сезім
Бұлардың керек емес жері жоқ»
Мұғалімдердің балаларға деген сүйіспеншілігі, қоғамға деген жауапкершілік сезімі өрлей бермесе, кемімейді
Осынау азаматтық, парасаттық, адамгершілік, ұждан қала мектептері мұғалімдерін табыстан табысқа жетелеп келеді.
Алайда мұғалімнің осы жанқиярлық еңбегі зая кетпес үшін беделіне қатысты оның еркіндегі және еркінен тыс көптеген шарттар бар екені белгілі.
Мұғалім беделі, негізінен, ішкі субъективтік және сыртқы объек­тивтік факторлардан түзілмек
Ішкі субъективтік факторлар де­геніміз – мұғалімнің өз басының педагогикалық қызметіне көзқарасы, оның қатынасы, мінез-құлқы, жеке мәдениеттілігі, білімділігі, іскерлігі, ұйымдастырушылық қабілеті, ме­йірімділік пен жанашырлық қа­сиеттері және шығармашылық еңбегі мен жаңашылдық ізденістері.
Сыртқы объективтік факторларға, біріншіден, мектеп ішінде мұғалімнің дұрыс еңбектенуіне жасалынатын оқу-материалдық, оқу-әдістемелік, әкімшілік-ұйымдастырушылық жағ­дайлар мен мектепішілік психо­ло­гиялық-педагогикалық ахуал, т.б
көздер жатса; екіншіден, мектептен тыс факторлар деп мұғалімнің жалақысы, мұғалімдік істі марапаттау, мұғалімдерге мемлекеттік атқару ор­гандарының жан-жақты қолдау көрсетуі, бұқаралық ақпараттық құ­ралдар арқылы жүргізілетін үлгі насихаттар, ата-аналардың көзқарасы, т.б айтамыз
Бұл екі фактор өзара тығыз байланысты
Ішкі факторлардың өзек­тілігі сыртқы факторлардың бо­луын жеделдетсе, ішкі факторлар өз кезегінде сыртқы факторларға оң пропорционал.
Бір мақалада бұл факторлардың әрқайсысын ашып көрсетуге оның көлемі көтермейді
Сондықтан олардың ішіндегі кейбір мәселелерге көңіл аударғым келеді
Ендігі жерде Тәуелсіздігіміз жан-жақты орнығып, еліміздің экономикасы өрлеуге бағыт алған тұста ұстаздар қауымы мемлекеттік бюджет тарапынан өзге жергілікті басқару ұйымдарынан да материалдық қолдауын қажет етіп отыр
Бұл орайда Алматы қаласының мектеп мұғалімдерінің шығармашылық талпыныстарына қала әкімі Ахметжан Есімовтің жергілікті қаражаттық қор есебінен қолдау көрсетіп отырғанының куәсі болудамыз
Жаңашылдық жаршысы Ахметжан Смағұлұлы мектеп саласында педагогикалық жаңашылдықтың орнығып, дамуына айрықша ықылас танытуда
Бүгінде қаламыздың жас мұғалімдері әулетінің ішінен ұстаздық өзіндік бет-бейнесі бар, жүрек қалауымен еңбек ететін, жаңашылдыққа ден қойып, шығармашылық еңбекпен үздік көрсеткіштерге қол жеткізіп жүрген жас педагог кадрларға жалақысына 50% үстеме жалақы қосып төлеуді, сондай-ақ 1-4-сынып оқушыларын бір мезгіл тегін тамақтандыруды ұйымдастырып, бақылауға алған
Жас ұрпақ денсаулығын сақтауда мектептерді тегін таза ауызсумен қамтамасыз ету жолға қойылған
Осындай игі бастамашылдық еліміздің барлық өңірлерінде көрініс тауып жатса, нұр үстіне нұр болар еді.
Әрине, жергілікті қаражат көздері есебінен қолдау жасаумен бір аймақтың өзіндегі барлық мұғалімдерді қамту қиын
Ол үшін бүкіл мемлекет бойынша бірыңғай шаралар керектігі, еліміздің экономикалық-әлеуметтік дамуының 2011-2020 жылдарға арналған бағдар­ла­масында мұғалімдерге жаппай қол­дау көрсетуді бірте-бірте арттыру көз­делген
Елбасымыздың өзі тікелей стра­тегияны жүзеге асыру кезеңдерін атап, нақты бағыттарды айқындап берді.
Тоқсан ауыз сөздің тобықтай түйіні – қандай қиындық болса да, мұғалімдер азаматтық ұжданын сақтайды
Егер азаматтық ұжданды, Шәкәрім айтқандай түсінсек, әр адамда: «Нысап, әділет, мейірім – үшеуін қосып айтқанда, ұждан бар»
Қазіргі мектепті сақтап тұрған – осы нысап, әділет, мейірім
Мұғалімдеріміздің бойындағы осы ұжданды бекіте түссек, олар еліміз межелеп отырған қандай міндеттерге болса да жас ұрпақты дайындау ісінде аянбай еңбек ететініне кәміл сенеміз.
Аягүл МИРАЗОВА,
Ы
Алтынсарин атындағы
№159 гимназияның директоры,
Қазақстанның
Еңбек Ері
