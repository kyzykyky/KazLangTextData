Белгілі сатирик Төлеген Ильяшевтің «Тер» атты кітабы жарыққа шықты
Т.Ильяшев кезінде ұлт газеті – «Ана тілі» басылымында да қызмет етіп, газеттің көркем де мазмұнды шығуына өзіндік үлесін қосты
«Тер» автордың сатира-юмор әлеміндегі екінші кітабы
Бұған дейін «Алдардың арманы» атты алғашқы кітабын оқырман қауым жылы қабылдаған болатын
Жаңа кітаптың тілі жеңіл, ойы ұшқыр, автор қоғамның көлеңкелі тұстарын шеней отырып, жас ұрпақты жағымсыз қасиеттерден аулақ болуға үндейді
Төменде осы кітаптың «Шымшыма әзілдер» деген бөлімінен үзінділер ұсынып отырмыз.
Үйленудің әдісі
Атасы немересіне:
– Әйел алсаң ақылды, қыпша бел, аққұбасынан ал, – дейді.
– Жоқ, ата, ол маған ұнамайды, тым ақылды әйел қауіпті, – деп жауап береді.
– Онда қараторы, аяқ-қолы балғадайын ал
Ондай әйелдерді шаруашылыққа, арбаға жексе де қыңқ етпейді
Оның үстіне қанша болса да бала тауып береді, – деді ақсақал.
Сонда немересі:
– Ата, мен ауылда тұрмаймын ғой, керегі жоқ, – дейді.
– Әй, қарағым, тағы бір сорты бар: өзі сары, көзі көк, былшылдаған сөзі көп, – дей беріп еді ақсақал.
– Ата, оның бәрі сіздің дәуіріңізде өтіп кеткен
Қазіргі заманда қыздарды олай бағаламайды
Тек қалтасына үңіліп, неғұрлым қалың болса, сол құрлы аққұба да, сұлу да, ақылды да бола береді, – деп, атасына немересі мат қойыпты.
Тышқанның обалы
Қақпанға түсіп қалған тышқанға:
– Ой, оңбаған! Ұры, менің жейтін ірімшігімді жеп қойыпсың ғой, – деп ұрсып жатқан Айбөшке ағасы келіп:
– Әй, оның жазығы жоқ, оны жеп қойған – мен, – деді мысқылдай сөйлеп
Мұны естіген Айбөш ашуланып:
– Онда тышқанның обалына сен қалдың ғой, – депті.
***
Бірдеме бүлдіріп алған баласына:
– Ой, оңбаған, тура әкеңнің жаман қылықтары жұғыпты ғой, – деп зекіді ашуланған шешесі
Сонда баласы:
– Шеше, онда жақсы жақтарын сенен алсам қайтеді, – депті.
***
Әкесі баласының туған күніне үш аяқты шайтан арба әпереді
Оған ырза болмаған баласы:
– Әке, маған үш аяқты емес, екі аяқты керек, – деп отырып алады
Әкесі ұлын жұбатып:
– Оу, балам, сен әлі кішкентайсың ғой, одан құлап қаласың, – дейді
Сонда баласы ренішпен:
– Сіз маған сендей кезімде ат үйреткен едім деп мақтанасыз ғой, мен де екі аяқты шайтан арбаны үйретіп аламын, – депті.
***
Араққа тойып алып, үйге қиқаңдай кірген Ыдырбай әйеліне:
– Әй, бәйбіше, міне көрдің бе, мен мұрт қойдым, – деп кеудесін қағады
Сонда әйелі:
– Сен бір қателік жібердің, ең алдымен мұрт емес, арақты қоюың керек еді, мұрт қайда қашар дейсің, оны сонан кейін де қоятын едің ғой, – депті.
Қап, қиын болған екен!
Айлығын әкеліп берген Әдезге әйелі:
– Мынау айлығың азайып кетіпті ғой, – деп бажырая қарайды
Әйелінен ондайды күте қоймаған Әдез:
– Ой, бәйбіше-ай, қазір Үкіметіміз кризисте ғой
Айлық азайды, – деп күрсінеді
Сонда көзі шытынай сөйлеген әйел:
– Бәрін Үкіметке аудара берме, сені тығырыққа тіреген анау оңбаған Үкібүбі ғой, сірә
Келесі жолы қайталасаң, үйдің есігін таппай қаласың, – деп кіжініпті Шүкібүбі.
Нағыз еркек
Жол ережесін бұзған жүргізуші МАИ қызметкері тоқтатып:
– Бикеш, сіз бұрылған кезде ана жаяуды неге өткізіп жібермедіңіз? – депті
Сонда бикеш күлімсіреп:
– Мен әйел адам болғанда жіберер ем, ол еркек қой, – дейді, сонда МАИ қызметкері:
– Жол ережесі бәріне бірдей емес пе?
– Жо… Жоқ, бүгін 8 наурыз әйелдер күні ғой, ол нағыз еркек екен маған жол берген, – деп құтылып кетіпті.
«Импорт» әйел
Емшіге келген бір мықты:
– Осы соңғы кезде «импорт» ауруымен ауырып жүрмін, іш киімнен бастап ішкен-жегенім, тіпті сөзіме дейін импорт
Енді міне, үйленуім керек, соған импортный әйел алып қоям ба деп қорқып жүрмін, – дейді науқас
Емші біраз отырып:
– Иә, қарағым, оның бір ғана емі бар
Сен шетелге көшіп кет, сонан соң қазақтың қыздары саған импортный болады, қорықпай үйлене бересің, – депті.
Шенеуніктер Грипі
– Әй, шал, соңғы кезде «кәрупсия, кәрупсия, онымен күресу керек» деп, мына көктем де келіп қалыпты
Соған қарағанда, жұқпалы тауық грипінің бір түрі-ау, сірә, – деген кемпіріне:
– Тәйт, тыныш отыр қайдағыны айтпай, бұл тек қана шенеуніктерге жұғатын эпидемия ғой, – депті шал.
