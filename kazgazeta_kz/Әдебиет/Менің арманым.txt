Міне, сынаптай сырғып 11 жыл да өте шықты
Ата-анамыз қолымыздан жетектеп, мектеп партасына отырғызып, алғашқы ұстазымыз қолымызға қалам беріп, жазу мен оқуды үйреткені күні кеше еді
Бал-балалық шақтың тәтті кездерін, мектептегі қызықты күндерімізді сағынарымыз сөзсіз.
Мен жастайымнан қазақ тілі мен әдебиет пәніне өте құмар болдым
Тіл мен әдебиетті терең білсем деген арман мен ой мені Абай атындағы республикалық мамандандырылған дарынды балаларға арналған қазақ тілі мен әдебиетін тереңдете оқытатын мектеп-интернатына жетеледі
8-сыныптан кейін аталған мектепке конкурс арқылы қабылдандым
Еліміздің түкпір-түкпірінен келген оқушылар, барлығымыз емтихан тапсыруға таңғы сағат 8-де жиналдық
Алғашқы емтиханда қазақ тілі мен әдебиетінен шығарма жазу тапсырмасы берілді
Мұғалім «уақыт аяқталды, шығармаларыңды өткізіңдер» деген кезде, көкейімде «әлі де жазарым бар еді» дегендей ой тұрды
Уақыт тез аяқталып қалғандай болды
Ертеңінде – қазақ тілі мен әдебиетінен ауызша, келесі күні шығармашылық емтихан тапсырдық.
Емтихандар аяқталған соң оқуға қабылданғандар тізімінен өз тегімді, аты-жөнімді көргенімде қуанышымда шек болмады
Иә, арманым орындалды
Енді тек білім алып, шыңдалуым керек
Қазақ тілі мен әдебиеті пәндерімен қатар, мұнда абайтану, әуезовтану пәндері жүрді
Біз ұлы Абай атамыз жайында терең білдік
Жазушы Мұхтар Әуезовтің классикалық шығармаларын жата-жастана оқыдық
Әр пәннің қызықты өтуіне мән беретін жаңашыл ұстаздардан тәлім алдық
Ұстаздарымыз ата-анамыздан жырақта жүрген біздерді өз балаларындай көрді
Қоғам қайраткерлері, мектептің танымал түлектері, ақын-жазушылармен өткен тағылымды кездесулер бізді әдебиет әлеміне жақындата түсті
Соның арқасында әдеби тұлғалар туралы жан-жақты мағлұмат алдық.
Осылайша алтын ұя мектебімізден ұшып, үлкен өмірге қадам бастық
Ендігі мақсатым – білімімді әл-Фараби атындағы Қазақ ұлттық университетінің журналистика факультетінде шыңдап, өз кәсібімнің білікті маманы атану.
Арайлым Мұхтарова,
Абай атындағы республикалық
мамандандырылған дарынды
балаларға арналған қазақ тілі 
мен әдебиетін тереңдете оқытатын 
орта мектеп-интернаттың түлегі
