«Ана тілі» газетінің жуырдағы бір санынан Анар Дүйсенбайқызының «Жиенқұрық» туралы не білеміз?» деген материалын қызыға оқып шықтым
Тақырыпты одан әрі тереңдете ашу мақсатымен өз өмірімнен алынған мына бір шағын хикаятты оқырман назарына ұсынып отырмын.
Бұл бұдан 70-72 жыл бұрын болған еді деп тұспалдаймын
Бес-алты жастағы кезім бе екен онда нақтылы нешеде екенім есімде жоқ
Сондай күндердің бірінде үйімізге әкемнің нағашысы Қасым деген қарт адам келіп қонды
Біздің ауылдан Бурабайға қарай жиырма шақырымдай жердегі «Қарабұлақ» деген жерде тұрады деп еститінмін
Дене бітімі ірі, палуан тұлғалы кісі екен
Қасында жасы менен сәл үлкендеу бала бар
Соншама жерден жаяулап жүріп жетектеп әкелген үлкен ақ ешкісі және бар
Ол кез жүріп-тұрудың өте қиын кезі
Қазіргідей ерсіл-қарсылы тоқтаусыз ағылып жататын автобус дегендер түсіңе де кірмейді
Бар сенерің екі аяғың мен Құдай берген қуатың ғана
Соны бала да болса көріп жүрген мен «өздері жаяу жүріп, ешкі сүйрегені ненің соры екен?» деп іштей таңырқап қоямын
Жетектеп әкелген ақ ешкі басының босауын тілеп тыпыршып ол тұр
Нағашысы келген соң өзінше шалқи қуанып әкем жүр мәз болып
Шешем жеделдете шай қойды
Әлгіндей болмай ортаға жер үстел жасалып, дастарқан жайылды
Алдына баптауы келіскен шай келгенде әңгіменің тиегін ағытып, еркін көсілмейтін қазақ қала ма
Менің әкем мен Қасым нағашым да көптен бері кездеспей есесі кетіп жүрген адамдар секілді айтар сөздерін айшылық алыстан өрбіте келіп, дәл кешегі мен бүгінгі шаруаға тіреле ат басын оқыс тоқтатып, сәл сәт үнсіз отырып қалған еді
Үнсіздікті алғашқы болып менің әкем бұзды.
– Алыстан келіп отырған мына кісі менің туған нағашым Қасым деген атаң болады, – деді сөзін маған қарата айтып
– Ендеше ол кісі сенің де нағашың болады
Сен оған жиеннен туған жиеншарсың, біліп қой.
Осы жерге келгенде сөзді алыстан келген қонақ Қасым атам іліп әкетті.
– Дұрыс айтады, Айтаң, – деді қонақ кісі
Сонан соң маған назар салды
– Сен маған жиеннен туған жиеншарсың, – деді ғой
Атам қазақ жиеннен де жиеншардың жолы үлкен болады деп есептейді
Сенің жолың мына жиенім Айтаңнан да үлкен
Бұл жолғы жиенқұрықты сол себепті Айтаңа емес, саған арнап әкелдім, жиеншар балам.
Осыны айтып болған нағашы атам Қасым ендігі сөздің бетін әкеме бұрды.
– Қазір ертедегі ата-бабаларымыздың жолымен жиеншарға үйірлеп жылқы беріп, жиенқұрық жасайтын жағдайдың жоқ екенін өзің де біліп отырсың
Бұрын жиенді немесе жиеншарды нағашы жұрты ауылына шақырып алып, егер ол әлі бала болса, қолына құрық ұстатып, жақын маңайда жайылып жүрген жылқысына алып барып: «ал, кәне, мына жылқының біреуіне құрық таста, сенің құрығың тиген жылқы айғыр болса, соның бір тоғыз үйірі сенікі болады» дейді екен
Ал жиені яки жиеншары ересек адам болса, онда ол жайы­лып жүрген жылқының кез келген біреуіне құрық салып ұстап әкелуге тиіс болған
Ұстап әкелгені айғыр болса, оның үйірі әлгі жиеннің яки жиеншардың меншігіне көшуі бұзылмас үрдіске айналған
Оның шет-жағасын өзің де көрген шығарсың, Айта
Қазір заман басқа, жағдай басқаша
Құрық салып ұстайтын қалың жылқыны қойып, қорада тұратын жауыр атқа да зәруміз.
– Білем, білем, қазір ондайдың ауылы алыс екенін, – деп нағашысының сөзін әкем де қостап қойды.
– Білсең – сол
Көрпеге қарай көсіліп, жиен­шарыма жиенқұрықтың ырымы ретінде бір ешкі әкеліп отырмыз мына немерем екеуміз, – деді нағашы атам.
Соны айтты да бәрімізді қораның алдына алып барды
Қорадан кеше өзі жетектеп алып келген үлкен тушаны шығарды
Сол сәт есіне әлде не ұмытқаны түсе қалған кісіше екі иығын кезегімен қиқаңдатып барып әкеме тіл қатты.
– Осы маңайды ерінбей қарап шықшы, құрық қылуға жарайтын ұзын сырық немесе шыбық кездеспес пе екен, кездессе, алып кел.
Әкем үндемей шыға жөнелді де, көп ұзамай қолына мен сияқты балалар ат қып мініп ойнайтын бір ұзын шыбықты алып кірді
Осының бәрі біз шешуін таба алмайтын бір жұмбаққа айналып бара жатқандай көрінді
Күн жаз болатын
Далада мен сияқты балалардың ойын соғып жатқаны ойыма түсіп, соған бүйірім қызып мен тұрмын
Білдірмей шығып кетейін десем, әкемнен жасы көп үлкен нағашымнан бата алмаймын
Солай әрі-сәрі болып тұрғанда нағашым әлгінде әкем алып келген қарағай шыбықты қолыма ұстатып:
– Қазір жиенқұрық жасаймыз, – деді.
Мәселенің мәнісін енді аңғара бастаған әкем де:
– Дұрыс, дұрыс
Мына менің немереме жиенқұрық жасап көрсетейік, қызық болсын! – деп елең ете қалды.
Нағашым мені өзіне шақырып алып:
– Қолыңдағы мына ұзын қарағай таяқты құрық деп есепте де, ана ешкінің мойнына тигіз, – деді жәйімен сөйлеп.
Мен айтқанын істедім
Құрық денесіне тигенде ешкі тулай секіріп, нағашымды құлатып кете жаздады
Бірақ нағашым оған кейіп сыр білдірген жоқ
Ойлаған ісінің орайы келіп орындалғанына шын ниетімен риза болып:
– Міне, жиенқұрық жасау деген осы болады, – деді көтеріңкі көңілмен
Осыны айтып назарын маған бұрды
– Жиенқұрыққа жараған бұл туша енді ешкімнің ортағы жоқ тек сенің өзіңдікі
Оны не істесең де біреуге тарту етсең де, сатып пұл қыламын десең де әкең Айтаң екеуіңнің еркіңде
Қайтейін, қол қысқа
Әйтпесе жиенқұрықтың жолы ешкі емес еді
Атан сыйлап, ат мінгізсем де көп болмайды
Жақсы көретін жиеншарым өзіңсің
Шамамның келгені осы
Жиенқұрыққа деп сыйлаған осынау толар-толмас тартуымызды көптей көріп қабыл ал
Ешкі деген өсімтал түлік
Өсіп, көбейе келе мына қораңның малға толғанын көруге жазсын!
* * *
Нағашым Қасым қария аузы уәлі, сөзі дуалы жан екен
Сол жылғы күзде әлгі ешкіміз жарық дүниеге егіз лақ әкелді
Одан кейінгі жылдарда да егіз лақтан кеміткен жоқ
Жыл сайын тарап алатын ақ түбіті қолы епсекті менің анам үшін қыруар байлық
Салалы ұзын қылшығы қой жүнін қосып қолғап, мойынға орайтын бөкебай тоқуға да жарап кетеді
Жиенқұрыққа келген сол ешкінің арқасында қорамыз ұсақ малға толып, бірін-біріне қоса келе тіпті сауын сиыр сатып алуға да қолымыз жетті
Сатып алған сиырымыздың да сүмесі сәтті болып, бұзауы өсіп тайша, тайшасы өсіп құнажын, ол өсіп бұзаулы сиыр атанып жатты
Адалынан тілегеннің алды әманда жарық болады екен
Нағашым сыйлаған ақ ешкінің аяғы берекеге бөгіп, ырыс пен дәулет құралып, желімізді оңынан тұрғызды.
Нағашым Қасымның сол ешкіні әкеліп сыйлағанына қазір жетпіс жылдан асты
Сонша уақыт ішінде нағашымды, ол сыйлаған ақ ешкі туралы хикаятты еске алып айтпаған кезім жоқ шығар
Әлі де айта беретін болармын деп ойлаймын.
Есмұхамбет Айтмағамбетов
