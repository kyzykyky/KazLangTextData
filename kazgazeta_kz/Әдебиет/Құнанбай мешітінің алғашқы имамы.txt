Бұл күндері Қазақстанның әр өлкесінің, әр ауданының тарихына дейін жергілікті зерттеушілер зерттеп, еңбектер жазумен шұғылданатын болды
Мәселен, баршаға мәлім Абайдың туыстары, ұрпақтары жаппай қуғынға ұшырағаны, Шәкәрімнің азаптап өлтірілгені жөніндегі зерттеуге жергілікті зерттеушілер де қатысты
Құнанбай қажы туралы да зерттеу жұмыстары жалғасуда.
Құнанбайдың Қарқаралы қа­ласында салдырған мешіті мен ол осында келіп тұрақтайтын Бек­метевтің «көк» үйі жөнінде зерттеу еңбектері баспасөзде кеңінен жазылды
Мұндай зерттеуде жергілікті тұрғындардың үлесі мол
Солардың бірі Ерлан Мұстафин Құнанбаймен араласып өмір сүргендердің Абайға да қатысты болғаны жөнінде деректерді жалықпай іздестіріп нәтижесін баспасөзге жариялап, кітап етіп шығарып жүр
Жуықта Қарағанды қаласындағы «Арко» бас­пасынан Қарқаралыдағы Құнанбай мешітінің алғашқы имамы болған Хасан ахун туралы зерттеу еңбек кітап болып басылып шықты
Көлемі 8 баспатабақ осы кітапты оқығанда Хасан ахунның қандай білімдар зия­лы болғаны, оның туған, өскен ортасы, оқыған ұстаздары, ата-бабасы мен ұрпақтары жөнінде, олардың Абайға қандай қатысты болғандарын білуге болады
Сонымен қатар Ерлан Мұстафиннің зерттеу жұмыстарын қажымай-талмай, жалықпай жүргізгеніне сүйсінесің
Хасан ахунның 13 баласы болса, олардың үшеуінің ұрпақтарын әлі таба алмай, іздестіріп жүрген көрінеді
Жалпы Хасан ахунның ұрпақтары кеңестік зобалаң кезінде бүкіл Кеңес Одағы көлемінде тарыдай шашылып, көбі беймәлім болып кеткені, тіпті кейбірі орыстанып ата-бабасын, туыстарын білмейтіндей күйге түскенін зерттеуші қалың шөп арасына түсіп кеткен инені іздегендей ұзақ жыл іздестіріп анықтағанын баян етіпті
Бұл туралы ол кітаптың алғы сөзінде былай деп жазыпты: «Хасан ахун және оның ұрпақтары туралы мәлімет жинау өте қиын болды
Себебі Қарқаралыда Сейфуллиндерден ешкім қалмаған: үлкендері осы жақта қайтыс болса, ұрпақтары Кеңес заманында басқа жаққа кетіп қалған екен
Хасан ахунның кейбір ұрпақтары жақын шетелге де қоныс аударған
Мысалы, бір ұрпағы Өзбекстанда тұрады
Өкініштісі, бір ұрпағын тапсаң, ол қалған туыстарын білмейтін болып шығады, содан әрі қарай іздестіруге тура келеді
Олардың бір-бірін білмейтін себебі, Кеңес үкіметі кезіндегі діни адамдарға және ұрпақтарына болған қуғын деп ойлаймын
Ұрпақтары өздерін имамның, молданың тұқымы екенін жасырып, фамилияларын өзгертті
Туыстарын да іздемеді
Олардың кейбірі тегін Сейфуллин емес, Сайфулин немесе екі «л» әрпімен Сайфуллин деп жазған
Кітапта Хасан ахунның Ресейде Саратов қаласында туып, Қазан қаласында діни медреседе оқып, дүниежүзіне белгілі ғалым, бүкіл түркі тілдес халықтардың тарихын жазған, ислам дінінің асқан білгірі ғұлама Шахабутдин Маржаниден оқып, білім алғаны айтылады
Тарихшы ғалым Базарбек Төтенаевтың шағатай тілінен тікелей қазақшаға аударған Құрбанғали Халидтің «Тауарих хамса» кітабында, Мұхтар Әуезовтың «Абай жолы» эпопеясында жазылған деректерге дейін нақты үзінді келтіре отырып, Ш.Маржанидың, әл-Фарабидың біраз еңбектерін татар тіліне аударғаны, ал оның шәкірті болған Хасан ахун Құнанбай мешітінің имамы болған кезде онымен таныс-біліс Абайдың Ш
Маржани аудармасымен танысып, әл-Фараби еңбектеріне қаныққанын аңғартып өтеді.
Жалпы ахун деген діни лауазым екен
Қазіргі кезде ахун деген діни лауазымның орнына наиб, муфти лауазымы енгізілген
Ахун деп атақты медреселерден білім алған оқымыстыларды атайтын болған.
Хасан ахун Құнанбай қажы мешітінде 1851 жылдан 1869 жылға дейін 18 жыл имам болумен қатар, бала оқытып, ұстаздық қызмет атқарған
1869 жылы жаңа заң шығарылып имамдықтан босатылады
Мұрағат құжаттарында 1870 жылдан бастап Павлодарда саудагер болып өмір кешкені жазылыпты
1878 жылғы қажылық сапарында Жидда қаласында қайтыс болыпты.
Автор Хасан ахун туралы зерттеулерге Құнанбай мен Абай тұрақтайтын үйдің иесі Халиулла Бекметевтің Алматыда тұратын шөбересі Жәмила Бекметеваның көмегі көп болғанын айтып өтеді
Сондай-ақ Хасан ахун ұрпақтарынан тараған Қазақ мемлекеттік қыздар педагогикалық университеті кітапханасының директоры болып ұзақ жыл қызмет еткен Раушан Айтиева осы кітапты шығаруға демеушілік жасапты.
Қуанбек БОҚАЕВ
