
Қойнауы кенге толы,  тілі мен ділінің, салт-дәстүрінің қаймағы бұзылмаған, талай батырлар мен ақындардың, күйші-жыршылардың қаны тамған қасиетті де киелі Атырау өңірі – бүгінде Тәуелсіздіктің арқасында көркейіп, ел экономикасының дамуына сүбелі үлес қосып жүрген алып аймақтардың бірі
Әрине, айтуға оңай болғанымен, «қалай көркейді?» деген сауал көптің көкейінде болуы мүмкін
Әсіресе, жас ұрпақ туған елінің кешегісі мен бүгінгісін білуі тиісті-ақ
Сондықтан сәл шегініс жасап, тәуелсіздік алғанға дейінгі Атырауға үңіліп көрейік.Иә, бұрын Атырау жер қойнауындағы мұнайының шырайы шықпаған, бар байлығының қызығын көрмеген, Мәскеуге телміріп қараған сүреңсіздеу күн кешіп жатқан өңір еді.
Айтпақшы, қала деген аты ғана болмаса, бұрынғы Атырау қаласының көркі тарихта ғана қалған болар
Тек екі құрлықты жалғап тұрған бір көпірден басқа келген қонақтарға көрсететін ештеңе жоқ еді-ау
Керісінше, келген қонақтар баяғы барак үйлерді тамашалап, балшығына былғанып, масасына таланып, «Гурьевтің адамдарына тек тұрғандары үшін жаппай Социалистік Еңбек Ері» атақтарын беру керек деп таңдайларын қағып кететін
Бұл – фантазия емес
Өткен күннің еншісінде қалған шындық.
Тек Тәуелсіздіктің таңы атып, көк байрағы­мыз желбіреп, кен байлығымызды өзіміз игеруге қол жеткізгенде ғана түтініміз түзу шығатын болды
Ел еңсесін көтеріп, болашаққа нық сеніммен қарай бастадық
Әрине, бұл ең алдымен тәуелсіз мемлекетіміздің тұңғыш Президенті Нұрсұлтан Әбішұлы Назарбаевтың сындарлы саясатының жемісі болатын.
Осы еліміздің тәуелсіздігі арқасында атыраулықтар мұнайы бар елдің шырайы болатынына көз жеткізді
Иә, жоғарыда айтылғандардан мұнайшылар, балықшылар, бұрғышылар, құрылысшылар қол қусырып отырды деп айтуға болмайды
Олар шөлейтті  өлкенің өркендеуі үшін заманына сай ерен еңбектің үлгісін көрсетіп, жас ұрпақты тәрбиеледі
Бірақ өз қолдарымен өндірген қазба байлықтың ел игілігіне жаратуын көрмеді
Маңдай терлерінің қызығын Мәскеу тамашалады.
Ал бүгінгі Атыраудың аяқ алысы қалай? Енді кезекте мұнайлы өлкенің тәуелсіздік белесіндегі жемісті жылдарына кезек берсек.
Елбасының алдымен экономика, сосын саясат ұстанымы өміршеңдігін тәуелсіздіктің алғашқы күнінен-ақ  көрсетті
Мұнайлы өлкеде экономиканың қарышты дамуына нық қадам жасалды
Өндірісті өрге бастыру, жаңа технологияларды енгізу, сөйтіп, жұмыс қолын табу сияқты мәселелер күнтәртібіне қойылды
Әрине, ол үшін инвесторлар қажет еді
Сөйтіп, өңірге мұнай қоры мол Теңіз кенішін игеру үшін «Теңізшевройл» қазақ-американ бірлескен кәсіпорыны дүниеге келді
Бұл – республика бойынша инвесторлардың алғашқы қарлығашы болатын
Сөйтіп, мүйізі қарағайдай алып кәсіпорынға қызмет көрсету үшін басқа да шетелдік компаниялар Атырауға ат басын бұра бастады
Ал олардың технологиясы, өндіріс мәдениеті, қызмет көрсету этикасы отандық кәсіпорындар ғана емес, қарапайым адамдарға да жаңалық әрі үлгі еді
Сөйтіп, экономикада серпіліс, санада сілкіністің лебі сезіле бастады
Жинақылыққа, өркениеттілікке ұмтылу басталды.
Тәуелсіздіктің алғашқы жылдарында Теңіз кенішімен қатар Каспий теңізі қайраңын игеруге де дайындық жұмыстары жоғары қарқынмен жүзеге асып жатқан болатын.
Енді Атырау қаласына әлемнің көзі түсе бастады
Міне, сол кезде Елбасы Нұрсұлтан Назарбаевтың «АҚШ-тың мұнайлы астанасы Хьюстон болса, Қазақстанның мұнайлы астанасы Атырау болады» деген қанатты сөзі дүниежүзін шарлап жүре берді.
Демек, мемлекет басшысының  тапсырмасына сай Атырау қаласын көркейту өзекті мәселенің бірі болды
Көптеген жұмыстар қолға алына бастады
Әсіресе, соңғы бес жылда Атырау қаласының инфрақұрылымын жақсарту, абаттандыру, көгалдандыру жұмыстары жедел қарқынмен жүргізілді
Алдымен қаланың көшелері кеңейтілді
Қос құрлықты жалғайтын бірнеше көпірлер салынып, ару Жайық сәнге, адамдардың өмірі мәнге толды
Олай дейтініміз, қалада бұрын сағаттап тұратын, жүйке жұқартатын көліктер тығынынан арылып, тұрғындардың көңілдері жайланды
Қазір Атырау қаласының көшелері гүлдермен көмкеріліп, жасыл желекке оранды
Бұрын «Ақ Жайық» аталатын қонақүймен шектелсе, бүгінде қайық мүсінді «Қазақстан», иіліп тұрған «Ренко-Кат», мұндалаған «Мариотт», «Ренессанс» сияқты қонақүйлер қаланың архитектуралық ансамбліне үн қосып, қала көркін Еуропаның қалаларындай құлпыртып жіберді
Енді шетелдіктер бұрынғыдай шекеден қарамай, ғажайып өзгерістерге тамсанатын болды.
Облыс орталығының барлық көшелері, үй аулалары түгел асфальттанып, жаңа алаңдар, гүлзарлар, су бұрқақтары пайда болды
Атыраулықтар бүгінде «поди» деп аталатын резеңке етікті не түстерінде, не мұражайдан көретін болды
Ал бүгінгі заман талабына сай өрнектелген, көздің жауын алатын көптеген әкімшілік кеңселері, бизнес орталықтары, сауда орындары, банктер, ескерткіштер шаһардың шырайын шығарды.
Қазір мұнайлы астана қарқынды құрылыс алаңына айналды
Жыл сайын ондаған тұрғын үйлер мен дене шынықтыру-сауықтыру кешендері, емханалар мен ауруханалар, білім ошақтары пайдалануға берілуде.
Бұрын бюджет саласындағы қызметкерлер жылына бір не екі үй алғандарына мәз болса, қазір жаңа қоныс тойын тойлаған мұғалімдер мен дәрігерлердің, мәдениет қызметкерлерінің ұзын-ырғасы мыңнан асып жығылады
Міне, бұл – Елбасының салиқалы саясатының, тәуелсіздіктің, жергілікті атқарушы биліктің жігерлі еңбектерінің жемісі
Қаланың өскені сондай, қазір «Нұрсая», «Жерұйық», «Көркем», «Алмагүл», «Көкарна», «Жұлдыз», «Гауһартас» сияқты жаңа шағын аудандар пайда болды.
Атырау қаласы тұрғындарының кешкілік серуендейтін өзінің «Алатауы», «Көктөбесі» бар
Ол, әрине, Ақ Жайықтың жағасы
Сондықтан қалада жағалауды көріктендіру жұмыстары жедел жүргізіліп, бүгінде Жайық нағыз демалыс орнына айналды.
Сондай-ақ Х.Доспанова атындағы мұз айдыны, Ғ.Сланов атындағы облыстық кітапхана, Махамбет Өтемісұлы атындағы драма театры, Н.Жантөрин атындағы филармония қалалықтардың ең көп жиналатын мәдени орталықтары болып табылады.
Тәуелсіздіктің жемісін енді қала емес, ауылдар да көре бастады
Бүгінде Атырау облысындағы барлық елдімекендеріне жүз па­йыз сандық телефон жүргізілді
Барлық мектептер компьютерлендіріліп, интернет желілеріне қосылды.
Бұрын облыстың Құлсары қаласынан басқа елдімекендері отынға қара май, көмір, қи-тезек жағып, ауыл үйлерін қара түтінге, күлге көміп, ауаны бүлдіріп жататын еді
Бүгінде облыстың барлық елдімекендеріне табиғи газ желілері тартылып, тұрғындар «көгілдір отынның» рахатына бөленуде.
Тіпті облыс орталығынан 300 шақырым шалғайдағы Қызылқоға ауданына табиғи газ барғанда бүкіл облыс халқының қуанышында шек болмады
Елбасына, облыс әкімдігіне деген ризашылықтарын, ақжарма тілектерін арнап, мәре-сәре болды.
Иә, Тәуелсіздіктің арқасында Атырау облысы экономикасының қарыштап дамығанын жоғарыда атап өттік
Аумақта жыл сайын мұнай өндіру көлемі артып келеді
Оның негізгі көлемі «Теңізшевройл» ЖШС-на тиесілі
Қазақтың жер қойнауындағы «қара алтыны» құбырдың бойын қуалап, дүниежүзін шарлап жүр
Қазақстан тұрба құбырлары консерциумы жуыр­да жаңа желінің іске қосылуын салтанатты түрде мәлімдеді
Осындай ауқымды жобалардың жалғасатын түрі бар
Осы арада айта кетерлік жайт, «Теңізшевройл» компаниясы экологиялық қиын жағдайға тап болған Қаратон, Сарықамыс елдімекендерін әсем де жайлы коттедж үйлерге көшіріп, халықтың ықыласына бөленді
Сондай жағдай «Қазмұнайгаз» компаниясына қатысты
Мұнай қоры таусылған Қошқар, Комсомол, Бекбике поселкелеріндегі тұрғындардың тұрмыстары қиын жағдайға тап болғанда облыс әкімі Бергей Рысқалиевтің бастамасымен тұрғындар Махамбет ауданындағы «Шұғыла» коттедждеріне көшіріліп, байырғы мұнайшылар мемлекетке шексіз ризашылықтарын білдірді.
Бүгінде Атырау облысында Елбасының тапсырмасымен индустриялды-инновациялық жобаларды жүзеге асыру қарқынды жүруде
Елбасының өзі ірге тасын қалап, батасын берген «Болашақ» зауытының құрылысы екпінді құрылысқа айналды
Мұнда шетелдіктермен иық тіресе қазақтың жігіттері мен қыздары еңбек етуде
Жаңа технологияны меңгеріп, игеруде
Сонымен қатар  жобалық қуаты жылына 1 млн
250 мың тонна полиэтилен және пропилен шығаратын газ химиялық кешеннің құрылысы басталды
Өндіріске, тұрмысқа қажетті полиэтилен өндіретін зауыт құрылысы іске қосылды
Жылына 250 млн
дана бір реттік шприц шығаратын «Brando»  зауыты пайдалануға берілді.
Өндіріс дамыған сайын энергия қуатына қажеттіліктің артатыны белгілі
Ал қаладағы жылу электр орталығының 4 кезегінің іске қосылуы Атыраудың энергетикаға ешкімге тәуелді болмайтынын дәлелдеп берді.
Тек қана Қазақстанда емес, бүкіл Орта Азияда газтурбина қондырғылары мен жабдықтарын жөндеп, сервистік қызмет көрсететін «КазТурбоРемонт» орталығының пайдалануға берілуі мұнайшыларды қуанышқа бөледі
Міне, Атырауда елдің тағдырын шешетін осындай іргелі-іргелі жобалар жүзеге асырылуда
Тәуелсіз мемлекеттің қабырғасының қатаюына атыраулықтар өздерінің ұйымшылдықтары мен жігерлі еңбектерін арнап келеді.
Атырау – тек өндірістің ғана емес, ана тілімізді ардақтайтын, рухани құндылықтарды жас ұрпаққа насихаттайтын өнерлі өлке
Ана тіліміздің бүгіні мен болашағы жөнінде Атырауда бірнеше рет республикалық семинарлар мен басқосулар өткізіліп, қадау-қадау шешімдер қабылданды.
Атырау қаласында Д.Нұрпейісова атындағы академиялық ұлт-аспаптар оркестрі мен облыстық филармонияның «Нарын» фольклорлық-этнографиялық оркестрінің өнерлеріне республика ғана емес, шетел көрермендері де сүйсіне қол соғады.
«Бейбарыс» шайбалы хоккей клубы, «Атырау» волейбол командасы мен «Барыс» бас­кетбол командалары – тамаша өнерлерімен республикада жүлделі орын иеленіп жүрген спортшылар
Бұрын мұндай командаларды теледидардан тамашалайтын болса, бүгінде жас ұрпақ аға толқынның ізін басуға құлшынуда
Қазір Атырау қаласында да, ауылдарда бірнеше денешынықтыру спорт кешендері, мектеп ауласында спорт алаңдары жасақталған
Демек, Елбасының тапсырмасына сай саламатты өмір сүруге, жастардың дені сау, шымыр болып өсуіне Атырауда барлық жағдай бар.
Міне, тәуелсіздіктің жемісін көріп, Елбасының сындарлы саясатын абыроймен орындап жүрген мұнайлы Атырау өңірінің бүгіні осындай
Ертеңі одан да жарқын болатынына сенім мол.
Өтеген Нәукиев
