Жалпы Түркістанға байланысты кез келген пікір құнды, кез келген жаңалық маңызды сипатқа ие
Түркістанның әлеуметтік дамуы мен инфраструктуралық құрылымындағы өзгешеліктер, болашақтағы бет-бағдары, түркілік өркениеттегі орны туралы елімізге танымал тұлғалар ой-пайымдарын білдірген еді:
Бейбіт Қойшыбаев, 
жазушы, публицист, тарих ғылымының кандидаты:
– Түркістан – ежелгі де бүгінгі, көне де жаңа шаһар
Байырғы қазақ астанасы, қазіргі қазақтың һәм маңызды аймақтың әкімшілік орталығы
Шаһар өте ертеде – Шавғар, кейініректе Яссы (Йассы) деп аталған
Қалада әйгілі Әзірет Сұлтан – Қожа Ахмет Ясауи кесенесі тұр
XVI ғасырдың соңына қарай қазақ мемлекетінің басына келген Есім хан Йассыны хандықтың жаңа астанасына айналдырып, оған терең мағыналы Түркістан деген ат берді.
Есім хан өмірден озғанда Әзірет Сұлтан кесенесі жанына жерленді
Одан кейін таққа отырған хандардың да көпшілігі мемлекетті билейтін ордасын Түркістанға тікті, дүниеден өткеннен кейін сонда тыншыды
Еліміз тәуелсіздік алғаннан соң, шыққан тамырын қадір тұтатын Түрік елі Әзірет Сұлтанды күрделі жөндеуден өткізуге, шаһарда іргелі жоғары мектеп ашуға қамқор болды.
Бұл қасиетті шаһармен қазақтың кеңестік тұңғыш елшісі Нәзір Төреқұлов, Орта Азия халықтарының бірлікте дамуы үшін күрескен мемлекет қайраткері Сұлтанбек Қожанов, жаңашыл ақын және ­жазушы, мәңгі жас Саттар Ерубаев есімдері тығыз байланысты
Бұл шаһарда бүгінде күллі түркі әлемінің ардақтыларын зерттеуде, әдеби мұрасы үлгілерін бір орталыққа жиып, оқырман игілігіне ­айналдыруда көп еңбек сіңіріп жүрген үлкен әдебиетші-ғалым Құлбек Ергөбек, күрделі революциялық өзгерістер кезеңінің шындығын ашуда жемісті істер тындырып отырған ірі тарихшы-ғалым Хазіретәлі Тұрсын, ұлт руханияты мүддесін күйттеген ондаған тамаша зерттеуші жұмыс істеп отыр
Осында тұратын талай азамат Түркістан шаһарының, шаһар бас қаласы боп тұрған жаңа облыстың экономикасын, халқының әл-ауқатын, тұрмысын, мәдениетін көтеру жолында маңдай терін төгіп жүр
Киелі қала рухы күллі түркістандықтарды әрқашан жаңа жеңістерге бастай берсін!
Қадырәлі Қоңқабаев, ғалым, Халықаралық 
Түркі академиясының қызметкері, профессор:
– Түркі халқының ежелгі заманнан бері айтылмаған, алайда есте сақталып келе жатқан көп құпиясы бар
Шамамен 2500-3000 жылдар аралығында қазіргі түркі халықтарының ата-бабалары әртүрлі қоғамдық және тарихи жағдайларға байланысты Ұлы көштерді ­бастап, ел ауыстырды.
Қырғызстанның Ош облысына қарасты Өзген ауданы аймағында Кулкожо Ахмет жазынын (Қожа Ахмет Ясауи) өмір сүрген жері, аң аулаған аймағы, әкесі Ибрагим, анасы Қарашаш туралы қызықты әңгіме-аңыздар айтылып келеді
Қырғыз елінің аңыздарында Арыстан бабқа қатысты әулие бұлақтар менен өзендер жайлы ақпараттар кездеседі
Менің ойымша, біз тіл, әліпби, әдебиет, дін мен салт-дәстүр, әдет-ғұрып пен құндылықтарымызды ел ретінде біріге құрған секілдіміз.
Қазақстан картасында Түркістан облысының пайда болуы, Түркістан қаласын түркі мәдениетінің орталығына айналдыру – болашаққа үндеген ұлы жолдың бастауы.
Ауыт Мұқибек, ақын, қоғам қайраткері:
– Тұңғыш Президент – Елбасы Нұрсұлтан Әбішұлы Назарбаевтың Шымкент қаласына республикалық статус беріп, бұрынғы Оңтүстік Қазақстан облысын Түркістан облысы деп өзгертуі және жаңа облыстың орталығы Түркістан қаласы болады деген Жарлығы мені төтенше қуантқан болатын
Түркі сөзі – өте қасиетті ұғым
Бірақ империялар осы қасиетті ұғымнан бізді ажыратып жіберді
Бұл ­тарихи шындық
Тәуелсіздік алғаннан кейін жоғалтқанымызды тауып, ұмытқанымызды жаңғыртып, тарихымызды түгендеп жатырмыз
Соның бір дәлелі – түркі халықтарының рухани астанасы Түркістанға облыс мәртебесін беру.
Осы күні құрылыс қарқынды жүріп жатыр
Жаңа жұмыс орындары ашылып, қаланың сәні кірді
Өңір халқының тамырына қан жүгірді
Барыс-келіс ашылды
Түркі әлемінің рухани астанасы Түркістанның жыл сайын түрленіп, дами берері анық.
Дайындаған Тимур АТАБАЕВ
