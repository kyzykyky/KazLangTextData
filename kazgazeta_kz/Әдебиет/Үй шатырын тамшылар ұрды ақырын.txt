Мылтықбай ЕРІМБЕТОВ, 
Қазақстан Жазушылар 
одағының мүшесі
Қазақстандағы Қадыр, Тұманбай, Фариза сынды қадау-қадау әдебиет алыптарының дүниеден өтуімен «кеңестік әдебиеттің» дәурені аяқталды
Бұл ақындар одақтық, дүниежүзілік әдебиет ахуалын сезініп отырып жазғандықтан, ұлттық түсінік-қағидат деңгейінен асып кетті
Олардың одаққа, шетелге танылуы бөлек әңгіме
Мысалы, Фариза Оңғарсынованың, Пабло Неруданың шығармаларын аударуы қазақ әдебиетінің өрісін кеңейтті, деңгейін көтерді
Фариза маған көп ақыл-кеңес берген, көмектескен асыл адам еді
Соның бірі науқандық әдебиет фестивальдары Алматыда өткен кезде кеңестік, шетел ақындарынан аударма өлеңдерімді баспасөзден оқып, жылы сөзін айтып, қолдау көрсеткен
Балаларға арнап өлең жазуда да кеңесін аямай, шығармаларымды журналға жариялаған
Төменде Фариза ақын ұнатқан ақындардан аударған өлеңдерімді жариялап отырмын
Бәлкім, ұлттық шеңберге сыймай, таланты тасып, кешегі кеңестік көлемде талайлармен иық теңестірген аяулы жанға ескерткіш болар…
Семен Руфов (Ресей)
Бейуақта қақпа есігін…
Сен бұл үйге бейуақта бара көрме!
Көнетоздау есігін қаға көрме!
…Терезелер ымырттың соңғы нұрын,
Жинап жатыр, қалдырмай қара жерге.
Бір кейуана тұрады мұнда көптен,
Бар үміті жалғанып ұлда кеткен.
Ар жағынан есіктің естілетін,
Күте-күте тықырды жылдар өткен.
Жеңіс болып,
Алғашқы жарық көктем!
Салюттерін құйылтқан жағып көктен!
Ұлы оның көкте емес,
Жерде қалған,
Дәл өзіндей жас күйде қалып кеткен.
Қара қағаз, сенбеген қазаға да,
Иіні түскен сол үйге.
Әз анаға,
Бейуақ барып,
Көзіне үміт шоғын
Жағып, қайта сөндіріп…
Мазалама!
Сергей Викулов (Ресей)
Ауа райы туралы
Ауылдың әңгімесі күн қабағы:
Таусылып қыркүйектің тұр хабары,
Бидайлар өспей жатыр, өткен көктем,
Жаңбырмен жапқан еді бұл даланы.
Жеті күн
Он күн
Тіпті, үш апталап!
Ал жаусын! Ұрғандай бір пышақ қадап –
Қайғырған адам құсап жатып қалды,
Бидайлар қара жерді құшақтап ап!
Күн білгіш шал, сүйеніп тек тіліне,
Соғады кеп: «Таңданар жоқ, түгі де,
Әбден тесті аспанды спутниктер,
Содан… жаңбыр көбейіп кетті, міне».
«Жазғырып спутникті керегі жоқ,
Жасанды теңіздердің себебі көп…»
Дейді бастық, айтыспай келіседі, –
«Ол рас, бұлт теңізден келеді» деп.
«Жазыңның не болмағы – қыста мәлім.
Үш жыл болды – аяз жоқ тыста қалың!
Қыс па екен сол! Кәдімгі қаңтарда да,
Естіп едім найзағай ұстағанын…
Жаз болар ма, жаңбырға күнде батсаң,
Ел біледі, егер де білмей айтсаң!…
«Ел білер…» деп орнынан тұрды бастық,-
«Жөн болар еді жарықтық, үйге қайтсаң…»
Үй шатырын тамшылар ұрды ақырын…
«Ұласады аптаға бұл батырың,
Бұрыңғылар біледі» деп қойып шал,
Уһілеп, есік жаққа жүрді ақырын.
Нұргөзел Гозлыева (Түркіменстан)
Көктем бе еді?
Көктем бе еді?…Еске алам тебіреніп,
Ұяламын аяулым, сені көріп.
Өзге ешкімнің қолынан келмеп еді,
Махаббатпен жауладың мені келіп.
Сен отырдың күмілжіп қарсы алдымда,
Мен отырдым жауапсыз қарсы алдыңда.
Сөйледің бе, жоқ әлде ән салдың ба?
Тіл қаттым ба, жоқ мен де ән салдым ба?
Сенің маған сыйлаған аспаныңда,
Таң да атып қалып ед қас-қағымда.
Қандай ғажап! Екеуміз дайын едік,
Қатар шырқар ән болып басталуға!
Хуршид Даврон (Өзбекстан)
Әзіл
Біздер өте ақылдымыз,
Мың өлшеп, бір кесеміз.
Пайда көрсек, қапылып біз,
Белшемізден кешеміз.
Біздер өте ақылдымыз,
Қулығымыз – жүз бөлек.
Терең суға шомылмаймыз,
Батып кетеміз бе деп…
Ойланамыз, (ақылдымыз!)
Билеп байлық булары.
Болу үшін жақсы үйіміз,
Алар бұйым туралы.
Біздер өте ақылдымыз,
«Танысы» көп «дос» табамыз.
Анамыздың атын да біз,
Анда-санда еске аламыз.
Телмірмеуді үйренеміз,
Адал жанға қызығамыз.
Бірақ, кейін үйленеміз,
Бай адамның қызына біз.
…Бір күн өлсек, біздің басқа,
Үлкен белгі қойса керек.
Және, әлбетте, құлпытасқа,
Ақылды сөз ойса керек.
…Біздер өте ақылдымыз.
Роберт Бернс (Шотландия)
Тар үңгірде
Алыс жақта, алма бақта, мамырда,
Жүрегімді мен орадым жалынға.
Сыбырлаған сен болмадың жанымда,
Жапырақтар сыбырласқан шағында.
Алуан иісін септі дала шалғыны,
Ғашық құстың сайран салды барлығы.
Көңілсіз қып көрсетті ғой, дәл мұны,
Жалғыз сенің жүрегіңнің жарлығы.
Сенің сырың, сенің жырың әрі ұшқан,
Еміс-еміс естіледі алыстан.
Мына бақта бұлбұл емес, сақ ұшқан,
Сабырымды тауысқан ақ сауысқан…
Алауыздық белгісіндей өтімді,
Шықылықтап тұрып алды не түрлі.
Балалық пен алауыздық секілді,
Арамызда екеуміздің не туды?!
Жазғы жәндік жаз болса да, бүрсеңдер,
Гүлдер де тұр жасашы деп гүл шеңбер.
Бүрсеңдеген жас жүрегім жүр сөнбей,
Не амал бар, айтыңдаршы, білсеңдер?!
Көлеңкелі көкірегімде көп-ақ сыз,
Жауынгердей жауда қалған жарақсыз.
Хат жолдаймын, келер деген талапсыз,
Кәміл сенем, қаларына жауапсыз…
Адам Мицкевич (Польша)
С
Б
Альбомына
Бақытты жаздың сәті кеткен өтіп,
Шалғынды жел жылатты өкпелетіп,
Құшақтап гүл жинаған кең даладан,
Барамын түк таба алмай текке кетіп.
Басылған борандар да, түн де көшкен,
Асыл шақ шығып кеткен мүлдем естен,
Алақаныңа салуға жапырақ жоқ,
Амалсыз, қайттым үйге үндеместен.
Қағазға сәлем жаздым, сол кеш келіп,
Қымбатын өткен күннің енді ескеріп…
Менің қолым ұстаған жапырақтай,
Сол қағаз болсын жылу, соңғы естелік.
Томас Гарди (Англия)
Қоштасу
Екеуміз үшін келді шақ,
Қалаудың отын сөндірер:
Азабы тәтті сол бір сәт,
Соңғы рет көзде мөлдірер.
Сонан соң… сөнер сүю де,
Тәтті сөз, балдай тілектер.
Кездескен шаққа дейінгі,
Суынар, босар жүректер.
Сезер ме гүлдер біз кетіп,
Қаңырап үйдің қалғанын…
Бізге ше? Қалмас бізге түк,
Адыра қалды арманым.
Сүюге беріп антты,
Құмарлық бізді жандырған.
Тауыстық қысқа бақытты,
Шықпайсың енді алдымнан.
Юхан Лилиенбах (Эстония)
Қозы
Момақан, көмпіс қозы-мен,
Жүндеуге жуас, ыңғайлы.
Шопан мен төбет көзінен,
Әрқашан таса қылмайды.
Астаудан сусын іше алам,
Ашқұрсақ қалсам-көнемін.
Босаса тұяқ тұсаудан,
Томпаңдап кете беремін.
Шопаным-пенде қайырымды.
(Қамшысы түспес қолынан,
Қит етсең, сезіп айыбыңды,
Тіледі таспа жоныңнан!)
Төбет те сыйлы, қадірлі,
Отарын қорғар алдырмай.
Алты да қарыс азуды,
Таба алмас ешкім дәл мұндай.
Жүнімді ием қаласа,
Қалдырмай берем барымды.
Кеңірдекке кездік қадаса,
Қиямын момын жанымды.
Рафик Юсифоглу (Әзербайжан)
Жасыл көпір
Дауыл соқты кенеттен, ауа райы бұзылды:
Құлатты үлкен ағашты
(мықты болды-ау есебі).
Бырт-бырт сынды бұтағы,
жапырағы үзілді,
Көлеңке де жоғалды
Сая болған кешегі.
Тамырлары әлі де топыраққа жалғаулы,
Бұталарда өміршең жапырақтар көгерген.
Әттең, бірақ бұл ағаш,
Бойын тіктей алмайды.
Қайта желек оранып,
Жайқала алмас, дегенмен…
Ағаш жүзін жас жуды,
Адам оны сезер ме?!
Қайтсін, енді,
Қатыгез дауыл бейуақ опырды…
Көлденеңдеп құлаған
көк толқынды өзенге,
Мадақтап жүр көпшілік
Жаңа, жасыл көпірді.
…Тез ұмытты адамдар көлеңкені кешегі,
«Көпір түсіп өзенге жақсы болды» деседі.
 
