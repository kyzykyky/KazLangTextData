Қазақстан Журналистер одағы сыйлығының, халықаралық «Алаш» әдеби сыйлығының лауреаты Қаржаубай Омарұлы есімі әдебиет сүйер қауымға жақсы таныс
Кезінде Қаржау Айтолқын деген атпен де шығармалары жарық көріп жүрді
Оның алғашқы өлеңдері 1964 жылы баспасөз бетінде жарияланды
Ол «Қармақ туралы хикая», «Қоңыраулы бесік», «Әке», «Көп балалы үй», «Ақтөс» атты прозалық шығармалардың, «Айлы түнгі ән», «Бозбола мен бойжеткен» деген өлеңдер жинағының авторы

Абзал азамат арамызда жүргенде биыл жетпіс жасқа толар еді

Таяуда редакциямызда болған қаламгердің зайыбы Малике Әбдірашқызы Қаржау Омарұлының қолжазбасын қолымызға табыс етті
Бұл ақынның ертеректе, жиырма жасында жазған өлеңдері екен
Жастық шақтың жырларымен оқырмандарымыз да таныссын деген ниетпен газет бетінде жариялауды жөн көрдік.
Өзімсіп өлең жазамын
Өзімсіп өлең жазамын,
Қанатты қазақ сөзімен.
Сөз кенін көппен қазамын,
Пайдасыз жатса тәжімен.
Жау тілін жұлған сөз жебе,
Махамбет деп мені тап.
Абайдан ақыл-ой төбе,
Адассам шақыр мұндалап.
Жеңіс боп қайтқан жарқылдап,
Қасымның көзі отты өлең.
Ақтарған сырын, аңқылдақ,
Досым боп кел құтты өлең.
Әлемге ұлтын танытқан,
Мұқтарға риза жез далам.
Жалаға шындық жанытқан,
Ақ ардың жүзі – сөз санам.
Қазақтың сіңген қанына,
Ақындық ата қасиет.
Ұрпақтың атар таңына,
Өлмесе өлең өсиет.
1966 жыл.
Сәби жырын шабыт туып…
Нөсер құйып, өтті жуып,
Аспаным тұр мөлдіреп.
Сәби жырын шабыт туып,
Соқты жүрек елжіреп.
Қалдым мен де қайта жасап,
Сезім атты шараппен.
Өлең деген бір тал масақ,
Дәнін санап қарап па ең?!
Ақылды да ажарлы боп,
Тусаң өлең өзімнен.
Өмірге кел базарлы боп,
Өткір бол қазақ көзімнен.
Нөсер құйып, өтті жуып,
Аспаным тұр мөлдіреп.
Сәби жырын шабыт туып,
Соқты жүрек елжіреп.
қыркүйек, 1966 жыл.
Дауыл
Ұйтқиды дауыл жер-көкті кезіп,
Суырып құмды көшірген.
Үдере көшіп, бұ жерден безіп,
Іздерді көміп өшірген.
Ұйтқиды дауыл ұйқыдан безіп,
Ұлытып түннің түнегін.
Бурадай желген көк ала көбік,
Ап кетті екен кім кегін.
Сапырды дауыл теңіздің суын,
Күрсінсе толқын дөңбекшіп.
Қарай гөр шіркін демінің буын,
Көшіріп орнын көмбекші.
Демігіп дауыл тауға да жетті,
Тастарды құзға құлатып.
Табиғат неге ашулы етті,
Аспанын алды жылатып.
Кезікті жолай менмен бір паңға,
Қалып ед дауыл алақтап.
Аунатып кетті қалпағын шаңға,
Жүгірді менмен далақтап.
Кезікті дауыл кеудесін тосқан,
Шабытты ақын, күйшіге.
Сендер ғой деп күй-жырға қосқан,
Мінезін берді сүйіншіге.
қыркүйек, 1966 жыл.
Сүйеніш
– Құдайы қонақ келіп тұр, үйде кімің бар!?
– Келіңіз, ата, әкем бар, әйел, інім бар.
– Көп жаса, балам! Кеш жарық!
Келін ұл тапсын!
Айтарым алғыс оны айтар қанша күнім бар.
Күрсініп қария жайғасты-дағы бұл төрге,
Айнала шолып, телміре қалды көз жерге.
– Отағасы қайда?..
– Өрісі кең ғой қарттардың!..
Мына сөз оны көмгендей болды бір көрге.
Өлеңнің шумақ жолындай әжім жүзінде,
Қалдырған жылдар көктемін,
қысын, күзін де.
Жалғыз ұл барды сақалдан тартып
ойнайтын,
Көрсетпей кетті басатын қисық ізін де.
Өзі еккен талдан қолында түзу таяғы,
Сүйеніш болды сыздаса белі, аяғы.
Үй болған ол деп үміт іздеп баласын,
Үйлерге кірер «Кеш жарық!» деп баяғы.
қыркүйек, 1966 жыл.
Махаббат
Махаббат қыр төсінен гүл жинаған,
Алма бет шопан қыздың қолы ма екен.
Хат жазу өр жігітті тер қинаған,
Арманның бұл соқпақты жолы ма екен.
Батылдық жанардағы жанған сезім,
Бақыт жүр әр жүректің қаны болып.
Ар-намыс, адалдықпен бірге төзім,
Табысқан махаббаттың таңы болып.
1966 жыл.

* * *
Жүрмін ғой Алматыда оқу үшін,
Әйтсе де сағынамын үйдің ішін.
Кешіксе сыршыл хаттар күн күттіріп,
Ауылды аралатқан түнде түсім.
Ауылға барыппын мен оқу бітіп,
Алдымнан жеңгем шықты қызбен күтіп,
Маңдайдан иіскейді, қолдан сүйіп,
Шуақта жатқан әжем түбіт түтіп.
Есігін көршілердің ашып жүрмін.
Дәм-тұзын дастарқанның татып жүрмін.
Ақпейіл әке, әжейдің қолдарын ап,
Базарлық сәлеміммен тасып жүрмін.
Көкбарда қоян қолтық ақбоз атпен,
Жұла тарттым доданы жастық отпен.
Қызды үйді үш айнала шауып өтіп,
Олжамды бір қалдырды махаббатпен.
Шіркін-ай, түсім екен таң атыпты.
Сіміріп салғандаймын ақ қатықты.
Ұлының сағынышын біліп анам,
Жіберген болар түспен бұл бақытты.
1966 жыл.
Арман
Таулар, таулар мұнартып,
Тым алыстап көрінген.
Көңіл құсы құмартып,
Самғап ұшты төріңнен.
Ынтық ем, көл, аққуға,
Атып кетті бір мерген.
Түсті арманым от-суға,
Қиын екен көз көрген.
Тарам-тарам тамырдай,
Жүрдім, жолдар, арман боп.
Иленді іздер қамырдай,
Өртен ойым орман боп.
Ұйықтап жатты айлы түн,
Ақынға өлең жаздырып,
Онымен арман ойлысың
Уақыттан кетті оздырып.
қыркүйек, 1966 жыл.
Қос ғашығым
Ғашық өлең ақыныңдай құсамын
Деміммен де соңғы сені құшамын.
Өзіңе ұйқас сүйгенім бар дидарлас,
Сонда ғана қыраның боп ұшамын.
Опасыздық етсе өмір жүрекке,
Қос ғашығым рухымды көр етпе.
Өздерің бол өмірімнің жалғасы,
Ақ махаббат куә боп ал тілекке.
қыркүйек, 1966 жыл.
Далам менің
Даламның демі самалдың лебі шарпыған,
Даламның өңі қазақтың өңі қарпыған.
Қонақжай далам халқына тартқан
кең дарқан
Даламның өзі жасаулы жатқан дастарқан.
Тер исі сіңген даламның еңбек көйлегі–
Құдірет жатқан! Сондықтан ғашық күй тегі.
Уа, далам жолың – тіршілік қолы саусақты
Ол сенің арқаң ел жұртым болса ауқатты.
Ішіп-жеп көзі пойызда кетті елші адам,
Ойлан ба, далам, жарақаттамас жат қадам!
Бар жебір бомба жер-көкті түтеп оттаған,
Уа, далам сені шайнауға тісі батпаған.
Ұйықтатар далам – Қайырлы кеш! –
деп жұлдызың
Оятпақ әр кез –Қайырлы таң! –
деп ұл-қызың.
қыркүйек, 1966 жыл.

Шопанның әзілі
Құм беткейі қан қызыл,
Қызғалдақтар көктемгі.
Жат та жігіт көзіңді іл,
Қымыз ішсең бопты енді.
Күн сәскеде,
күйген жоқ,
Шаңқай түстің аулы алыс.
Ұйқыдан ғашық өлген жоқ,
Көзің болсын күнбағыс.
Анау сайдан келер кім
Гүлге толмай уысы.
Кеттім, болма ұяң тым,
Батылдық бақыт туысы.
Самал желпіп сағымды,
Алаулайды қызғалдақ.
Тұншықтырып наз үнді,
Кетпе кейін қызды алдап.
6 қаңтар, 1967 жыл.
Ана
(баллада)
Кеше ғана базар еді мына үй,
Тұңғышын да тербетті ана осында.
– Қой, жылама, жас басыңмен…
жасың тый, –
Деп әжейлер сүйеп отыр қасында.
Кеше ғана базар еді мына үй
Төрт бұрышына тәй-тәй басқан тұңғышы.
– Қой, жылама, – дейді әжейлер: –
жасың тый! –
Көпті көрген көне көздер…
ол кіші…
Қаз-қаз басып сүрінгенде тентегі,
Жұбататын жерді ұрғылап өтірік.
Шын тоқпақтап қалатынын ол тегі,
Біліп пе еді,
қалды тағы аһ ұрып.
Жылаушы ма ед ұлы барда анасы
«Айналатын!» мейірім иіп анарда.
Жылап па еді ана барда баласы,
Шаттық отын жас сөндірді жанарда.
Елестейді, егіледі ол тағы,
Ұйықтамайды, мәңгі ұйықтаған тұңғышы.
Бүлк етті ме япыр мына құрсағы,
Жұртына көп қонғандай-ақ жыл құсы!
* * *
Ойын саған ұмыттырды барлығын,
Өз анаңсыз мейірімнің де тарлығын.
Әлде кімнің шапалағын кек көріп,
Көз жасында қалғандай ед ар бүгін.
Апаңды ел кетті дейтін базарға,
Алдаймыз ғой
Дем бітпей көр қазар ма?!
Көз көргенмін
Дәм татқанмын қолынан,
Жырым жылап жоқтатып жүр жанарға.
Аналардың ақ жаулығын ардақты,
Ойын саған ұмыттыра алмапты.
Тым алыстан «алақайлап» жүгірдің,
Кілт тоқтадың
Ит арман-ай, алдапты!
Жексенбі күн жолда күту серт болып,
Екі көзің төрт болады өрт толып.
Шақырып ап маңдайыңнан сүйсем мен,
Бәте еткендей анаңа өлең қарт болып.
7 сәуір, 1967 жыл.
***
Құдай ақы!
Өз ісімнің айыпкері емеспін,
Сәл сүрінсең, ал құладың демес кім.
Сақ-сақ күліп, тәлкек еткен тағдырға,
Арым үшін ақымақ боп егестім.
Арманыма сұрап болмас рух құн,
Қара күйе жағылыпты қою түн.
– Е, е, иттің баласы – деп үрдің ит,
Несіне үрем қауып алды аю жын.
– Бұл қара жол кімге жетпес, әфәндім!
– Көңіл жықпай келісім болса, жә көндім!
– Жо.., жоқ! – дейді ақыл,
ашу арасында ар қожам,
Болмас, болмас! Арашаға кеш ендім.
22 наурыз, 1967 жыл.
