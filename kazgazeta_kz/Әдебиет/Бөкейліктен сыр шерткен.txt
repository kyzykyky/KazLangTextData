Қазақ рухы қашан дамыл тапқан?! Аңыз, шежіре, ән-күйлерінде де өз өмірінің арғы-бергісі мен жан толқытар бүгінін жеткізуге тырыспайтын ба еді?! Рухани жәдігерліктерімізге деген мұқияттылығымыздың арқасында, тәуелсіздік дәуірінен бері көптеген бұрынғы өткен шежіремізді әртүрлі кітап етіп шығартып, елдің рухани әлеміне ұсындық
Бүгінгі ұрпақтың өз өткеніне асқан мұқияттылығының бір қыры көне ескерткіштерімізді зерттеуде байқалса, бұл ретте археологтардың, тарихшылардың тапқан табыстары да аз емес. 
Филология ғылымының докторы Ғарифолла Әнес басқаратын «Арыс» баспасынан көне жәдігерліктерімізден сыр шертетін тағы бір танымдық-тағлымдық мәні бар кітап жарық көрді
Қазақ жеріндегі құлпытастарды зерттеу бұрыннан бар еді, бірақ соған бүгінгі ұрпақтың көзімен үңілудің өзіндік жаңалықтары да жоқ емес.
«Үнсіз-түнсіз тас қой! – деме.
«Құлпытас!»
Үлкен-кіші құлпытастар астында:
Тірлік жатыр!
Тағдыр жатыр!
Тарих жатыр біртұтас!» – деп, қа­зақтың талантты ақыны Жа­расқан Әбдіраш айтқандай, батыс­қазақ­стандық зерттеуші-қаламгер Мұратбек Жаһатов об­лыстың бірқа­тар жерлеріндегі көне қаріптермен жа­зылған құлпытастарды зерттей келіп, өңірдің арғы-бергі өткеніне қатысты сырларды ашып, «Құлпытастар сөй­лейді» атты кітабымен өлке тарихын жаңа бір құнды жәдігерліктермен байыта түсіпті
Осы құлпытастардағы жазбаларға қарап, зерттеуші-өлке­та­нушы сол дәуірдегі адамдардың қалай көшіп-қонғандықтары мен олардың бұрынғы өткен бабаларының өмірлерінен танымдық мәліметтерін алға тартыпты
Бір көңіл аударарлық жайт, автор бір өңірдегі құлпытастағы жазуларға, ондағы марқұмның аты-жөні, атасының, руының атына қарап, оның өзге өңірлердегі ағайын-туыстарымен жақын-жегжаттығына дейін ашып, өлке тарихының кей­бір қызықты жайттарынан хабар береді
Олардың арасында Жәңгір хан, хан маңайындағылардың үрім-бұтақ­тары да кездесіп қалады
Тіпті қарапайым адамдардың өміріне қатысты құлпытастардың жазбалары мен олардың қатар-қатар тұруларына қарап, автор ру-ру, ауыл-ауыл болып, ұйыса өмір сүрген жергілікті халықтың өміріндегі өзгеше бір жинақылық, бірлік, татулықтан да сыр аңғартқандай
Әсіресе Жаңақала, Бөкейорда, Қазталовка, Жалпақтал өңірлерінде қазақтар мен татар, ноғайлардың аралас-құралас, өте тату тұрғандығына тарих куә
Зерттеушілер сырына үңілген құлпытастар соның бәріне тағы бір дәлел болмай ма?!
Ең бастысы, автордың танымы, құлпытастардағы кездескен деректерді тарихпен, ғылыммен байланыстырып, бүгінгі күннің оқырмандарына қызықты етіп әңгімелеуі көңіл аудартады
Еңбек­тің жарық көруіне Алматыдағы Р.Сүлейменов атындағы Шығыстану институтының бас ғылыми қызмет­кері, тарих ғылымының докторы, профессор А.Муминовтың тілектестік пікірі де себепші болыпты
Автор аталмыш кітабының соңында бұл еңбекті шығаруға, жергілікті қорымдарды аралап, зерттеуге қыз­меттік көлік берген, үлкен жанашыр­лық танытқан Жаңақала ауданының әкімі Лавр Хайрединовке өзінің шексіз алғысын білдіреді.
Б.ИГІСІНОВ
