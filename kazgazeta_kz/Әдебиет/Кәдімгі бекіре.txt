Ерте кездерде кәдімгі бекіре Қара, Азов, Каспий, Арал теңіз­дерінде және сол теңіз­дерге құя­тын өзендерде кеңі­нен таралған
Сонымен қатар, ол кәсіптік мәні зор балықтар қатарынан орын алған өрістегіш балықтар тобына жатады
Ересектері теңізде тіршілік етіп, уылдырық шашу үшін өзендердің қолайлы, майда, малта тасты, әрі күн сәулесі мол түсетін өзектерін таңдайды
Кәдімгі бекіреге қатысы бар ұлттық ұғымдар мен түйінді тұжырымдар ана тілімізде көптеп сақталған. 
«Балық патшасы – бекіре», «Бекіренің басы тасқа тимей қайтпайды», «Бекіренің бал еті», «Бекіренің бел кеспегі», «Бекіре ойнақ», «Ірі балықтардың ішінде жарықтық бекіре ғой жуасы» (Ә.Нұршайықов), «Ауға түскен бекіредей жанталасу», «Бекіренің беделімен балық өтер», «Бүгерің (арнайы темірден жасалған құрал) мықты болса, бекіре де жуасыйды», «Бекіредей жаның аяулы ма?», «Бекіренің баласы (шабағы) – тәшір (С.Хайдарұлы, 2009)», «Зорлығымды сұрасаң, бекіре мен жайындай» (Жиембет жырау).
Қазақ тілінде «бекіре» сөзіне мағыналас «мекіре», «метіре» деген сөздер де жиі кездеседі
Мысалы, «мекірені ауларсың, қайғыңа қайтіп саларсың», «тұмсығы тасқа тиген мекіредей» (Ж.Сыздықов), «мекіре балық басын жарға соқпай тоқтамайды» (І.Есенберлин) немесе балыққа қатысты тұрмыс-салт өлеңінде:
Патшасы он бір балық мекіре екен,
Қайраңын Қара ертістің қылған мекен.
Артқысын ұстап жатсаң, алдыңғысы –
Үйездеп тұра берер алмай секем… – деген өлең жолдары бекіре балығының өзіне тән «бекіре ойнақ» деген мінез-құлық ерекшелігін аңғартады.
Бекіре туысына жататын балықтар­дың қара уылдырығы мен құнарлы әрі сіңімді еті әлемдік деңгейде өте жоғары бағаланады
Мұндай балықтардың өздеріне ғана тән белгілерінің бірі – олардың денесінде ұзына бойы созыла орналасқан бес қатар мүйізді шытыралары болады
Біреуі – жон арқасында, екеуі – бүйір тұсында және екеуі – құрсақ жағында орналасқан
Жон арқасындағы 11-16 ірі мүйізді шытыралары денесіндегі басқа шытыралардан ірі болып айқын көрініп тұрады.
Кәдімгі бекіре балығының дене пішіні біршама жұмырланып, тұмсығы конус тәрізді созылыңқылау келеді
Мұртшалары шашақ тәрізді
Астыңғы еріні тұтас, яғни ортасынан тілімделіп бөлінбеген
Көзінің артқы тұсында желбезек саңылауының қалдығы ре­тінде бүртпе тесігі сақталған
Оның қаң­қасында сүйектен гөрі шеміршектер ба­сым
Оның тіршілік ұзақтығы 35-36 жыл
Ертерек кезде кәдімгі бекіре кеңінен таралса, кейінгі уақытта оның қоры едәуір азайған
Оның қорын молайту мақсатында 1933-1934 жылдары Балқаш-Іле бессейндеріне жерсіндіріліп, қазіргі кезде кәсіптік мәні бар балықтарға айналып отыр.
Бекіре ересектерінің денесінің ұзындығы 2 метрге жетсе, салмағы 80 кг тартады
Мұндай ірі бекірені ертеде түйеге теңдегенде, оның басы мен құйрығы түйенің шом ағашынан асып тұратын болған екен.
Кәдімгі бекіренің аталығы 9-13 жылда, ал аналығы 13-16 жылда жетіледі
Уылдырықтарының саны орта есеппен 600 мыңдай
Ересектері 2-3 жылда бір рет уылдырық шашу үшін көкек-мамыр айларында өзенге көтеріледі
Каспий теңізіндегі кәдімгі бекірелер көбіне Жайық өзенін өрлей жүзіп, Орынбор қаласына дейінгі аралықта уылдырық шашады
Оның бірінші-екінші жылғы шабақтары Жайық өзенінде қыстап шығады
Жайық өзені бекіре балықтарының уылдырық шашуы үшін өте қолайлы табиғи орта болып саналады
Осыған орай, Жайық өзенін бекіре балықтарының отаны деп атайды.
Аталған балықтардың бұрынғы таралу аумақтарында қорының азайып кетуіне өзен суының ластануы, өзен суын ретсіз бұрып тастау, уылдырық шашатын орындарының қолайсыз жағдайларға айналуын және басқа балық түрлерін жерсіндіру басты себеп болып отыр.
Кәдімгі бекіренің ересектері көбіне басқа ұсақ балықтармен, олардың шабақ­тарымен және ұлулармен, ал оның шабақтары көбіне жән­дік­тердің дернәсілдерімен қоректенеді.
Қазіргі кезде кәдімгі бекіре бұ­рынғы таралу аумақтарында сирек кездесетіндіктен, әрі саны аз бол­ған­дықтан Халықаралық Табиғат Қорғау Одағының (ХТҚО) және Каспий теңізінің жағалауында орналасқан барлық мемлекеттердің Қызыл кітапта­рына қатаң қорғауды талап ететін санаттарына енген
Ол Қазақстанның Қызыл кітабының (2010) жойылып кету қаупі төнген 1-санатында тіркелген.
Еліміздің баға жетпес байлығы болып саналатын, әрі ежелгі түр ретінде қорғау қажеттігін жергілікті тұр­ғын­дарға кеңінен насихаттау қажет.
Рысбай СӘТІМБЕКОВ,
Қазақ мемлекеттік қыздар педагогикалық университетінің ұстазы
