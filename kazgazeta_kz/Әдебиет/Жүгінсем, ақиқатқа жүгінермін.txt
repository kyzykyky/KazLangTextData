Ақын Әбжан Әбілтайдың есімі жыр сүйер қауымға жақсы таныс
Оның әр жылдары республикалық бас­палардан «Қарлығаш», «Көктем бояулары», «Жүрекжарды», «Дүниежалған» атты өлең кітаптары, «Жер басып жүрген соң» деген атпен публицистикалық мақалалар жинағы басылып шықты
Ақын мемлекеттік «Мәдени мұра» бағдарламасына да белсене атсалысып, әлем әдебиетінің классиктері Эмиль Золяның «Тереза Ракен» романын, Н.В.Гогольдің «Тарас Бульба», «Күйме», «Шинель» повестерін, Иосиф Бродскийдің өлеңдері мен поэмаларын, сондай-ақ Евгений Евтушенконың, Андрей Вознесенскийдің, Камол Насруллоның бірқатар шығармаларын ана тілімізге аударды.
Әбжан Әбілтай кәсіби, білікті аудармашы ретінде мемлекеттік органдарда қазақ тілінің мәртебесін арттыруға барлық күш-жігерін жұмсап келеді
Ол соңғы он екі-он үш жыл көлемінде Білім және ғылым, Мұнай және газ министрліктеріндегі Мемлекеттік тілді дамыту басқармаларына басшылық етіп, салалық ғылыми терминдерді қалыптастыруға, жас буын аудармашылар даярлауға көп еңбек сіңірді.
Әбжан Ғапбасұлы қазір «Қазатомөнеркәсіп» ҰАК» АҚ-та мемлекеттік тіл саласының менеджері болып жемісті қызмет атқарып келеді.
ЖҮРЕКЖАРДЫ
Адамдар, не пайда бар тiрлiгiңнен,
Бiр күнiң айнымайды бiр күнiңнен.
Өлiңе ертең барар бақилықпын,
Тiрiңе түбi қимас құрбымын мен.
Қашаннан бұзу оңай, құру қиын,
Болмайды бастапқыдай бiр бүлiнген.
Сондықтан осы бастан ойлау керек,
Жалғауды ол ғұмырды бұл ғұмырмен.
Алдыңда мен көрмейтiн күнiң жарық,
Кемдi күн жолдас болдық ғұмыр дарып.
Бiреуге тұз берiңдер, қыз берiңдер,
Бiрiңнен хал сұраңдар бiрiң барып.
Жүргенге не жетедi бұл жалғанда
Кездесiп, қауқылдасып, күлiм қағып.
Той өткiз тым құрғанда тай шаптырып,
Сол тойға бiрiң барып, бiрiң қалып.
Үнемi салтанатын құрмас керуен,
Басыңда бiр қуанған тұрмас дәурен.
Жұбанған қуанғаннан бақыттырақ,
Көпiртiп көже iшсең де күнде астаумен.
Бұл күнiң бiтпейтұғын мәңгi майдан,
Қаншама найзаң тiреп ырғасқанмен.
Көнеден көнекпенен алу керек,
Тек қана түбi терең тың бастаумен.
БҮГIНГI ӨЛЕҢ
Жақсы болса, кiм не дейдi?
Құба-құп!
Ұрпағына, руына мұра ғып,
Жатыр қазiр жергiлiктi баспадан
Жұрттың бәрi шатпақтарын шығарып.
Кешiр менi, батыр баба, ұлы ана,
(Айтар едiм батсам-дағы күнәға):
Қарап тұрсаң шеттерiнен шежiре,
Қарап тұрсаң шеттерiнен ғұлама.
Ең болмаса,
Миға барып ұратын,
Татымы жоқ насыбайдай бiр атым,
Қаптап кеттi қатығы жоқ өлеңдер,
Қаптап кеттi балаң ақын, iрi ақын.
Бұл сөзiмдi қызғаныштан демеңдер,
Бәрiн танып, түсiнедi өнерлi ел.
Бұған дейiн қайда жүрген шешен бұл?
Бұған дейiн қайда болған кемеңгер?!
Қараңызшы қиналғанның iс-кейпiн,
Бұл не кiтап дүкендерге түспейтiн?
Заман туды
Арбасына тиеп ап,
Жұрттың бәрi өзi сауда iстейтiн.
Тарықсақ бiз,
Тастайтұғын қарық қып,
Қағаз емес, сөз таба алмай тарықтық.
Көңiлi ауған көрiнгенге қор болып,
Қиналдың-ау ана тiлi жарықтық!
ШЫНДЫҚ
Шындықтың қайсың, қане, тiлiн кестiң?
Кескен жоқ, естiген жоқ мұныңды ешкiм.
Жүгiнсем, ақиқатқа жүгiнермiн,
Мен одан тiрi жүрсем түңiлмеспiн.
Шындықты сөнбейтұғын шырақ тұтам,
Сол мәңгi шуақты таң, мұратты таң.
Ақиқаттың бұйрығы – бағынарым,
Өтiрiктiң құйрығы бiрақ-ақ тұтам!
Кейде бiр көкiрегiңдi нала қыстап,
Сен мейлi туыстық сат, ағалық сат.
Бiрақ та шындықты ешбiр сатам деме,
Сен оны тұра алмайсың қамап ұстап.
Қолды бiз бiр-ақ сiлтеп сол шындыққа,
Күнәға белуардан малшындық та.
Шындықта – бiр тiл егер өткiр болса,
Бiр ғұмыр ұзақ болса, ол – Шындықта!
Жүзiндей ұстараның қылпып тұрған,
Сол шындық бiздi өмiрге ынтықтырған.
Шындықты құртамын деп талай жауыз,
Ақыры шындық оны құртып тынған.
Серттiң де, дерттiң де сол тас бекемi,
Шындық – жалғыз, жоқ оның басқа тегi.
Өтiрiк айтам десең, өзiң бiлгiн,
Шындықты айта алмасаң, бас кетедi!
ҚАЙРАН ЖАСТЫҚ!
І
Па, шiркiн!
Тауларды аңсап, заңғарды аңсап,
Тiрлiктiң қасиет-құнын аңғарған шақ!
Жастық та бiр көктем ғой,
Өте шығар
Тамашалап, тамсанып, таңғалғанша-ақ.
Алдарқатып алдымнан арман, шынар,
Қияға ұшып, қанатым талған шығар.
Жүрген жолым, басқан тау, шыққан шыңым
Бiреуге оңай,
Бiреуге арман шығар…
Қыран көңiлiм қомдансын, толғансын ал
Топты жарып кезiм бұл тарлан шығар.
Ақ ниетiм, мiнезiм, адал сырым
Бiреуге аян,
Бiреуге жалған шығар…
Көкiрегiмде жасырын сыр қалған ба?
Мұңданған да шығармын,
Сұрланған да!
Дүние жимай немесе мансап қумай,
Сыбағамнан болармын құр қалған да.
Кей пысықпен келмейдi мен таласқым,
Бес бересiм жоқ оған,
Алты аласым.
Ана өмiрдiң аламан бәйгесiнен
Қалғым келмей,
Құлшындым, жанталастым.
Бәйге алам деп ойламан айламменен,
Ондай ерлiк шығар-ау қайдан менен!
Хас жүйрiкке берермiн берсем-дағы
Өндiре алмай өлеңдi қойғанда мен.
Жастық – көктем, өмiр – сын, өлең – бәйге,
Шын құрметке шын жүйрiк бөленбей ме?
Мен жастықпен әзiрге қоштасқам жоқ,
Жалыны мол азамат төмендей ме?
Хабары жоқ мазасыз күндерiмнен,
Күңкiлдейдi кейде бiр кiм көрiнген.
Қуанышта, қайғыда, қайран елiм,
Өзiңменен қашанда бiргемiн мен!
ІІ
Қайран жастық,
Көзiнен нұр саулаған,
Көйлегiнiң жағасын кiр шалмаған!
Албырт, асау күнiмдi көп аңсатпай,
Сәлем берiп осылай жүршi-оу маған!
Жарқ-жұрқ етiп жүрушi ең жайран қағып,
Қызығына тiрлiктiң қайран қалып.
Серкесiндей,
Елдiң бiр еркесiндей
Сауық құрдық, салдардай сайрандадық.
Арман, мақсат…
Қаласаң жүзi алдыңда,
Үмiт жiбiн солардан үзе алдың ба?
Шетiмiзден мықты едiк,
Осалдығын
Мойындайтын тек қана қыз алдында.
Жекпе-жекте ұқсап бiр жолбарысқа,
Талай-талай жүлде алдық сан жарыста.
Жамбасымыз кiлемге тигенменен,
Тиген жоқпыз адамдық ар-намысқа.
Тау тұрса да алдында тайынбайтын,
Жеңсе жеңiп,
Жеңiлсе мойындайтын,
Мәрттiк саған ағадан қалған мiнез,
Жүзiң жарқын, жаның-жаз,
Ойың да айқын!
Шаруамыз жоқ үлдең мен бүлдеңменен,
Шаруамыз жоқ күйбең мен күндеуменен.
Мәрт боп өстiк осылай,
Өрт боп өстiк,
Iзгiлiктi құйып ап күн кеудеге.
Жастық ғұмыр!
Жоқ, сiрә, саған өкпем,
Ғашық кездiң менi де самалы өпкен…
Көзiмдi ашсам, қара үзiп кетiп қапсың,
Көзiм жұмсам…
Қалыппын аға боп мен!
***
Талайлардың талайлар сырын бiлген,
Талайларды талайлар сүрiндiрген.
Бiрақ менi бұл емес қорқытатын,
Тiптi менi бұл емес түңiлдiрген.
Талайларға талайлар тас лақтырған,
Бiреу бұғып,
Бiреулер асқақ тұрған.
Бiрақ менi бұл емес қорқытатын,
Тiптi менi бұл емес жасқап тұрған.
Бiреулерге бiреулер күйе жаққан,
Бiреулерге бiреулер иек артқан.
Бiрақ менi бұл емес қорқытатын,
Адам деген айныман киелi аттан.
Бiреулердi бiреулер сөзде баққан,
Бiреулердi бiреулер көздеп атқан.
Бiрақ менi бұл емес қорқытатын,
Қорқатұғын мен емес сөз бен оттан.
Бұдыры жоқ не қырда, ойда қалған,
Адам көп қой.
Ондайлар қайдан оңған?
Мен қорықсам қорқамын жалғыз ғана
Орындалмай қалар деп ойдағы арман!
* * *
Додасында тiрлiк деген көкпардың
Қаншама рет құлауға мен шақ қалдым.
Қаншама рет iзгiлiкке қол созып,
Қаншама рет зұлымдыққа оқталдым!
Көп-көп жерде аңғал көңiл, ақ үмiт
Тұрғанында аузын ашып аңырып,
Қаншама рет қара ниет төрге озды,
Адалдықтың ақ шапанын жамылып!?
Небiр жайды
Құлақ естiп, көз көрген,
Айтып, сiрә, жеткiзе алман сөзбен мен.
Өмiр – күрес,
Сол күрестiң салмағын
Әлi жетiп, көтерер ме кез келген?
Жан бiтiрiп мынау байтақ далаға,
Өмiр-өзен өз жөнiмен аға ма?
Бар асылын түзiп алып,
Жасығын
Салындыдай лақтырады ол жағаға!
Түскеннен соң тiрлiк атты додаға,
Алдыруға, болдыруға бола ма?
О, Жақсылық! Алтын қанат перiштем,
Өзiң жар бол жарық қуған балаңа!
АЖАЛ-ТАЖАЛ
Айыра алмай өмiрдiң ерте-кешiн,
Бiреуден кеш,
Бiреуден ерте өлесiң.
Ағын жауып арулап,
Ақырында
Кiм болсаң да айтады ел төресiн.
Баяғыдай бар жүктi өрге сүйреп,
Жүретұғын жiгiттер елде сирек,
Әкiм болған талайдың арты ашылып,
Сыбырлайды ел: «Жер хабар бермесiн» деп.
Қандай жұмсақ тәнiңе таза орамал,
Таза жүрсең жаныңа жаз оралар.
Азғындықтың есiтiп неше атасын,
Аза бойың түршiгiп, қаза болар.
Түсе алмайсың дем бiтсе ажалға ара,
Жұлдыздар да сөнедi көз арбаған.
Дәм таусылса, тояды айдаһар да,
Тоймайтұғын тек ажал,
Тажал ғана!
* * *
Қызғанба менiң күлкiмдi,
Көрмесiн менiң көрiмдi ел.
Күлкiмдi емес,
Бұлтымды
Мен өлген күнi көмiңдер!
Тiрiмде-ақ жаным жыртылған,
Төнбеңдер оған шырақ ап.
Тағы да солай сыртымнан
Термеңдер менi тұра қап.
Өксiп-ақ өтiп өмiрден,
Естiлсе болды еркiн ән.
Қарыстай қуыс қабiрден
Арыстай болып мен тұрам!
Тастаңдар менi көмгесiн,
Баспаңдар менiң жырымды.
Өңiмде емес,
Өлгесiн
Семiрер өңшең жырынды!
Таусылып сонша,
Суалып,
Өкiнем оған мен несiн?
Тәнiмнiң ғана қуарып,
Жанымның бiлем өлмесiн!
* * *
Көзiмнiң алды күлтiлдеп,
Жанардан жасым мөлтiлдеп,
Ағайынға көп тұрдым,
«Мен өлейiн, сен тұр» деп.
Айналайын ағайын,
Қайтып қыбың табайын?
Бiр сен үшiн алыстым,
Ағарғанша самайым.
***
Жақсылыққа орын бермес тұл кеуде
Жамандықтың үңгiрi ғой бiлгенге.
Қорғалақтап, құты қашар олардың,
Адал жандар аңқылдап бiр күлгенде.
Сұмдықтар мен қулықтарға о баста
Сұлу дүние жаз құшағын неге ашқан?
Кей кездерi бiр уыс боп жер шары,
Кеуектей боп қалғандай-ау кең аспан.
Қайран жарқын көңiлдер-ай күн нұрлы!
Мiнездер-ай миллион сырлы, мың қырлы!
Сендер, сендер сәуле болып қудыңдар,
Кеудемдегi күдiк деген құрғырды.
Жүректерге ұяласа бай үмiт,
Қайырлайды күдiк иттiң қайығы…
Ой-санаңды жегiдей жеп кемiрген,
Кетерiң хақ барлық дерттен айығып.
«ПАПА», «МАМА» ТУРАЛЫ
Жыр жаздың ба жалынды, татымы ерен,
Жазу керек жүректің отыменен.
Атадың ба, ағайын, атау керек,
Әр нәрсені өзінің атыменен.
Қандай жылы жүрекке «апа» деген,
Кері қарай айтсаң да қате демен.
Шалғайыма оралып, жүргізбейді
Балаларым «әкелеп», «көкелеген».
Өзінікін кім қашан бағалаған?
Тілім менің аттай-ау тағалаған.
Іші-бауырым елжіреп, езілемін
Қарындасты көргенде «ағалаған».
«Апа» тұрып, несі екен «мама» деген?
Кері оқысаң, басқаша бағалар ең.
Кері оқысаң «папа»-ны кім боласың?! –
Құтаймайды қазақи одан әлем.
Бұралқы сөз – «ағаны» «брат» деген,
Таным төмен, талғам тұл, мұрат төмен.
Жер боп кетіп барамын жаным жүдеп,
Желдіртіп-ақ келіп ем құр атпенен.
Болады деп дәл бұлай кім ойлаған,
Тұнығымды кім екен лайлаған?
Тіл бергенмен тап-таза,
Тақсыретін
Тартуды да жазыпты-ау Құдай маған!
* * *
Туған жер, сенiң төсiңде
Құлындай ойнақ салдым мен.
Бәрi де, бәрi есiмде
Балалық шақтан, бал күннен.
Жаныма нәзiк гүл еккен,
Жалынды күндер, пәк жылдар!
Жақсы жыр болып жүректе
Жатталып мәңгi қалдыңдар.
Ағаш ат мiнiп алқынған
Алаңсыз, мұңсыз балалық!
Сүйкiмдi сәби қалпыңмен
Келер ме ең қайта оралып!
Сен қайда жүрсiң, аяулым?
Мың жаса, берiк, мықты бол.
Көңiлiңе түспей қаяу-мұң,
Құрлықты қамты түп-түгел!
* * *
Додада, көкпар, сайыста
Құлауға кейде шақ қалдым.
Тiзгiндi берiк қайта ұстап,
Шүйiлiп бұлттай оқталдым.
Мақтандым,
Менен үмiт қып,
Арқамнан қақса бiр ағам.
Мұздаған көңiлiн жылытып,
Жұбатсам жанды жылаған.
Айта алмай жүрген сырымды
Айтуға талай оқталдым.
Мақтаса бiреу жырымды,
Iшiмнен мен де шаттандым.
Думан ғып жүрген жерiмдi,
Оқыдым өлең ортада.
Мақтандым айтып елiмдi,
Тудым деп сұлу Арқада.
Мақтандым,
Менiң наз үнiм
Айналса сырлы сөздерге.
Құрбыма айтқан әзiлiм
Құбылтқан оны кездерде.
Жар салып бүгiн келемiн,
Ұлы Абай менiң ием деп.
Қасымның отты өлеңiн,
Қадырдың жырын сүйем деп.
Жанарға шықса от ойнап,
Жаның бiр күлсе шаттанып…
Күндерден өткен не пайда
Қоймасаң кейде мақтанып?!
