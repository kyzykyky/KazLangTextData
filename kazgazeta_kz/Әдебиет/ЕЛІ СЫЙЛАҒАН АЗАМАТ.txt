Ақын, Қазақстан Жазушылар одағының мүшесі, Алматы қаласындағы «Айтұмар» баспасының директоры Манарбек Ізбасардың есімі республика жұртшылығына жақсы танымал
Туған жеріне туын тігіп жүрген қаламгер, батырлар мен ақындар мекені – Жамбыл ауданының мәдениеті мен әлеуметтік жағдайының өркендеуіне лайықты үлес қосып жүрген азамат.
Атап айтқанда, замандасымыз Бәйтелі бабамыздың ескерткішінің бой көтеруіне өзінің лайықты үлесін қоса білді
Еңбекшіқазақ ауданындағы Таутүрген елді мекенінен бой көтерген Медетбек батырдың кесенесінің тұрғызылуына белгілі қаламгер Манарбек Ізбасар ұйытқы болды.
Осыдан бір жыл бұрын Жамбыл ауданындағы Амангелді атындағы орта мектеп өзінің 80 жылдық торқалы тойын атап өтті
Әрқашан да ізгілікті іздерін қалдырып жүрген Манарбек орта мектептің күрделі жөндеуден өткізілуіне өзінің үлкен үлесін қосты
Ол, сондай-ақ он жыл бойы тәлім-тәрбие, білім берген ұстаздарына үлкен сый-сияпат көрсетті.
Жақында Жамбыл ауданының орталығы – Ұзынағаш ауылындағы Мәдениет үйінде аудан жұртшылығы белгілі қаламгер, баспагер, ел азаматының 60 жылдығын тойлап, сый-құрмет көрсетті, үстіне шапан жауып, астына темір тұлпар мінгізді.
Манарбектің 60 жылдық мерейтойының аясында қаламгердің «Сағын», «Қоңыр күзім, келдің бе?» және «Тағылым» атты кітаптарының тұсаукесері болып өтті
Тұсаукесерге Қазақстан Ұлттық ғылым академиясының академигі Уәлихан Қалижан, мемлекет және қоғам қайраткері, генерал-лейтенант Әділ Шаяхметов, белгілі жазушы, «Қазақ әдебиеті» газетінің Бас редакторы Жұмабай Шаштайұлы және басқалар қатысып, Манарбек Ізбасарға шығармашылық табыс тіледі.
Доқтырхан ТҰРЛЫБЕК,
жазушы
