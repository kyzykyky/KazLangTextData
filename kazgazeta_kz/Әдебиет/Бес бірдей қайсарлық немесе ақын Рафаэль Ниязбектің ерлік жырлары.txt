Қалың ормандай сөз әлемінің ортасында жүріп, өзінің Алла берген жаратылысына қарай қанат байлап шығатын небір азаматтар Құдайға шүкір, бізде баршылық
Бірақ солардың ішінде нағыз шеберлер де аз емес
Олардың шеберліктері соншама, тіпті қарапайым сөздерді сәулелендіріп тұяғы мықты тұлпарлар мен топшысы мықты сұңқарлар ұшырып жүргендері де көп болмағанмен, сирек болса да шаң беретіні бар
Бұл жерде біз тұяғы мықты тұлпарлар деп қара сөздің хас шеберлерін, ал топшысы мықты сұңқарлар деп ұлттық поэзиямыздың тегеурінді қуатын айтып отырғанымызды ел түсінер
Бір жағынан бұл – мақтаныш, екінші жағынан өзіміздің салт-дәстүрімізді сақтағыш дерек десек, бұған ешкім де таласа қоймас
Енді біз осы әңгімеміздің мәресі қайда барып тоқтарына мән қоялық.
Бұл ақынның өн бойынан санамалап айтсам, бес бірдей қайсарлықтың нышанын баяғыдан байқағанмын
Бірінші қайсарлығы, оның біз жоғарыда айтып өткен сөз әлемінен өзіндік жол ­тауып алғы лекте арындап келе жатқаны
Екінші қайсарлығы, кешегі шешен деген азғантай халықтың басына қара бұлт үйірілгенде, өзінің шыбын жанын шүберекке түйіп, өз бойына біткен сөз-жебесімен араша түсіп арпалысқаны
Және сол үшін де ол өзімізден алар үлесін өзгеден алып, сол өжет халықтың «Батыры» атанып әрі Мемлекеттік сыйлығының да иегері болуы бекерден-бекер болмаса керек
Үшінші қайсарлығы, егемен елімізде алғашқы сәтте болған жайсыздық қасіреттерін қабырғасы қайыса жырлап, кейін қуанышына қуатты жырларын шашу ғып шашқаны тағы бар
Бұл ақын сонымен бірге қай кезде де қатарымызда қарапайым қалпын сақтай жүріп, әдебиетімізге жан-жақты сүбелі үлесін қосумен келе жатқаны өз алдына
Төртінші қайсарлығы, өзіміз мәңгі пір тұтар мақтаныштарымыз Махамбет ақын мен даңқты жазушы-қолбасшымыз Бауыржан Момышұлы және бүгінгі таңдағы Елбасымыздың елеулі ерліктерін паш еткені жайлы толғаныстарының толымды шығып, өмір шырғалаңдарының шынайы бейнесін беруі де толағай табыс емес пе?! Әрбірден соң, осы толғаныстарының жеке-жеке жиынтығы келіп, кешегі тегеурінді де тентек ақынымыз Өтежан Нұрғалиевтің «Соғыстың соңғы жазы» атты эпопеялық шығармасындай қалыпта, жаңа заманға деген ұлағаттың үлгісін көрсеткен күрделі дастандарына қалай ырза болмассың
Ал бесінші қайсарлығы, яғни ақынның азаматтық айрықша қайсарлығы осынша еңбектерін қос жанарынан қаншама азап шексе де тағдырдың жазмышына қай­мықпай қарсы тұрып, елі мен жерінің ұлы мүдделеріне оның қасіреті мен қуанышына белсене араласып, қасі­ретіне арнаған жырларына жігер отын барынша аямай құйып, тулатып, қуанышына арнаған жырларымен жұпар самал соқтыра жұбатып жүргенінің өзі не тұрады?!
Мынадай алмағайып өмірдің шайқатылған теңіздей өңірінде ақын қай тақырыпқа бармасын өзінің діттегенін жеріне жеткізе айтып, қаламының қарымы тентек теңіз толқындарының ақбас жалында ойнақтағандай әсер тас­тайтыны екібастан.
Бір сәтте маған бұл ақын өз бойындағы Аллам берген қуаттың асау екпінін, өз сабасына түсіре алмай келе жатқан адуын жандай боп елестейді, енді бірде еңіреген екпінінің еңсесін түсірмеу жолында әрқилы ойдың ошағына түсіп, коламтаға көмілген шоқтың қызуын қоздатып, өлең буынын боздатып жатқандай болып көрінеді
Қалай дегенде де, ақын бойындағы алапат қуаттың әлі күнге дейін бір сәтке де толастамағанын сезінеміз.
«… Өжет едім найзағайдан жәй тартқан,
Күндер қанша жүрегіме қайғы артқан.
Кейде өткірмін семсердей
Жаңа шыққан қайрақтан.
Жар жағалап жеткен жаулар секілді,
Қатерлі ажал төнеді екен қай жақтан?!
Төнсе егерде қалдырмақ боп көшімнен,
Қайдан көмек бола қойсын көршімнен.
Жанарымнан ағып түскен бір сәуле,
Тағдыр оғы көздегенде көзімнен.
Шыбық тиген көзіне
Секілдімін бұл күнде
Боздап жүрген боз інген.
Көзден қалды деме бірақ, ағайын,
От ұшқындап тұрғанда өжет сөзімнен» деп өз бойындағы қажыр-қайраттың асқақ қуатын паш етеді де өзінің түйдек-түйдек жыр шумақтарына одан әрі жол ашады:
Жанар отым сөнгенімен шырақтай,
Көкірек көзім ашылған-ды бұлақтай.
Ел ішінде көзсіз «Батыр» атанып,
Келем әлі жырдың туын құлатпай.
Ар-намысты қайрап ылғи жыр жазам,
Ауыр қайғы бара жатса шыдатпай, – дейді.
Ақынның осы бір ерекше қасиетіне шынымды айтсам, өзім де тәнтімін
Құдай оған жарқыраған жанарын көмескі тартқызғанмен, асыл жырдың көмбесін көкірегіне тұндырып қойғандай
Сөйтіп, жоғарғы жырының соңғы түйінін былай қайырады:
… Тау басына шыға ала ма алқынған…
… Айнып әсте көргенім жоқ
салтымнан.
Алла жарылқап,
Алатау боп кетсем де,
Құдай қолдап,
Қаратау боп кетсем де,
Аласамын халқымнан.
Халықтың құдіретін ақын қан­шалықты бағалайтынын осыдан-ақ біле беріңіз
Өйткені оның өзі де сол қасиетті халықтың бір бөлшегі ғой
Оған қоса жер бетінен көкке қол созған қандай биіктік болсын, оның бәрі де алдымен жерге тәу етіп барып шығатындығы қаншалықты ақиқат болса, ал адамзат ақыл-ой парасатының да биіктігі қашан болсын, өзінің туған халқынан асып кетуі әсте мүмкін емес деген қағиданы ақын өзіне берік байлам етіп алғаны көрініп-ақ тұр
Бұл ақын салауаттылығын білдірсе керек.
Ақын енді бірде сол жер бетінде ғұмыр кешіп жатқан халықтың есті жандарының біріндей күйзеліске түседі:
Есіктері жабылып көңілдердің,
Қиянат, қысастықтың көбін көрдім.
Жұлынымнан үзілген күндер қанша,
Жұлдыз болып жансам деп
көгінде елдің…
…Жер бетінде қаптатып қайғы өсіріп,
Жүрген сұм да жоқ емес айға өшігіп.
Жұлдызымды жақса егер бір адамдар,
Бір адамдар кетеді қайта өшіріп.
Қараулыққа қидырмай жыр қанатын,
Кездерім де жоқ емес бұрқанатын.
Кейде өзімді, ағайын, шамға ұқсатам,
Көшелерде бір өшіп, бір жанатын.
Қандай әдемі берген
Жалпы адамзат тірлігі де тұтас осыған ұқсас емес пе?! Ұқсас болғанда қандай?! Бірақ сол күйінішті қатталған қағаз бетіне түсіру, тек осы ақын тағдырына ғана жазылғанын қайтерсің.
Негізі көп нәрсені шешетін адам жан дүниесіндегі күйзеліс қой
Ол көбінесе табиғат мүжіген шың-жартастай талай-талай мүйізі сынып құлап, сылынып шыдап, ақыр соңында сорайған сопа басы, әлдененің бейнесіне айналып, аңыз деген тарихаттың таңбасындай түлеп жатады
Дәл осындай ортаға адамзаттың, әсіресе ақын шығармаларының түспей кетуі мүмкін емес
Содан да болар, бір ақынның сан тақырыпты қамтып, сансоқтырмас біреуіне баса назар аударатындығы, кейде оның өзі де өзегіңді өртеп өксітетіндей халге жеткізеді.
Ағаштай ажыраған жемісінен,
Үзілген өмір қанша желісінен.
Үйінен қашқан бала секілденіп,
Ар, иман кеткен безіп ел ішінен.
Ар, иман жер түбіне жоғалғасын,
Неге елдің қазынасы тоналмасын?
Алдына есігінің шауып келіп,
Арсыздық атын неге доғармасын?
Үлгерген жас баладай жатқа айналып,
Білемін елге ұяттың оралмасын.
Ізінен шаң суырып борандаған,
Сақтасын мергендерден сораңдаған.
Оқ атып шошытса егер,
Содан қайтып
Көліне аққу, құс та оралмаған.
Бұл ақынның «Ұят хақында» деген шағын жыры
Жалпы ақын өзін үнемі оққағар қызметіне тағайындап қойғандай
Нендей тақырыпқа бармасын оның алдын орауға машықтанып алған
Шындығында да қуаныш пен бақыттың алды-артын торитын бәлелердің көбісі қағажуда қағып түсетін қара ниеттіліктен туындап жататындығы рас
Оның бір қорғаны «ұят» деген ұлы ұғым болса, оның да күні бүгінде бір-ақ тұтам екендігін ақын жоғарғы жырында ашық айтып отыр
Ал мына бір өлеңінде соны қалай келтірер екен, енді біз соған назар аударайық
Ақынның бұл жырының аты «Ел іші» деп аталады:
Дүние түгел құралып сынақтардан,
Жауабы жоқ бас қатты сұрақтардан.
Балалығым таза еді…
Жүрмін іздеп,
Көшесінде ауылдың жылап қалған.
Сілікпесін шығарған іргелі елдің,
Бәрі әділ ме билікте жүрген ердің.
Балалықпен бірге егер жоғалмаса,
Адалдығы қайда бұл үлкендердің.
Айналғанда ақ бауыр жыр кемеге,
Қысастықты көп көрем күнде неге?
Өскен сайын адамдар арамданып,
Көп киілген киімдей кірлене ме?
Адалдықтан арамдық биік өсіп,
Жаралының келемін күйін кешіп.
Егін бітік шыға ма,
Тұрса егерде
Арам шөптің арамза құйыны есіп.
Көңілдері жазира кеңістіктей,
Үлкендерден бола ма жеміс күтпей.
Бірақ білсең ел іші
Бұл күндері
Арам шөбі қаптаған егістіктей, – дейді
Шындығында, бүгінгі таңдағы бүкіл әлемде болып жатқан небір табиғат зардаптары осы адамзат пиғылының бұзылғанынан деп жатыр
Ол да рас болуы мүмкін
Өйткені жалпы табиғат пен ондағы жанды жәндік бір тұтас әлем екендігінде сөз жоқ
Олай болса, одан адамзат баласы да жеке-дара кете алмасы ақиқат
Оны бүлдіретін тек тойымсыздық пен астамшылық, солардың асқынған түрі-қанағаттың қағидасын тас-талқан етіп бұзуға құмар
Ал қанағаттың қабырғасы бұзылды дегенше, сол жерден қараниеттілік деген әзәзіл ойнап шыға келетіні тағы бар
Ал әзәзілдік пен қараниеттілік қол ұстаса жүрсе – оған бүкіл әлемдік табиғаттың репетін қашырып, тозаққа айналдыру түк те емес
Біздің Рафаэль ақынымыз, әсіресе осы жүйедегі жарасымның бұзылмасын тілейді
Содан да ол өз көңіл жарасының тауқыметін былай ысырып қойып, ел мен жердің бойындағы барша жақсылықтың қаймағы бұзылмағанына атсалысады
Сондықтан да біз бұл ақынның қай жырын оқымайық, осы сарындағы күйзелістердің көкірек шерін қозғар қуатына жолығамыз.
Адамгершілікті, арлылықты, сонымен қатар өз отаны мен ондағы елдің ынтымағын, бірлігін шын таза ниетпен қорғап өтетін ерлердің көзге ұрмай көбінесе елеусіз жүретіндіктерін де ақын өзінің «Елеусіз жүрген ерлер» жырында жақсы жырлап жеткізген:
Қазынасын тонаған іргелі елдің,
Бағы жанбай тұра ма кірмелердің.
Қасиетін бүгінде білген бар ма,
Ел ішінде елеусіз жүрген ердің.
Талай пысық болам деп баққа қорған,
Ойда жоқта ел билеп датқа болған.
Жау төнгенде елеусіз жүрген ерлер
Жұрттан бұрын ақырып атқа қонған.
Шындықты айтсам тілімді кім кеседі,
Сайын қырдан ызалы жыр еседі.
Жау кеткен соң тағы да бағы қайтып,
Қайран ерлер елеусіз күн кешеді.
Кеш атылып өкірген жебедейін,
Әуре болма жөн айтып менен кейін.
Ұмытылған ер қанша қалың елде,
Жағалауда құм көмген кемедейін.
Қандай ұтымды айтылған
Ақи­қаты әрбір халықтың халықтығын паш ететін тұлғалар осылар
Ел басына бұлт үйірілгенде жарқ етіп шығып, тіпті әрбірден соң құрбан боп кету де оған заңдылық сияқты
Ал тірі қалса сол қарапайым елінің арасына сіңіп, көзге ұрмайтын құдіретке айналып жүре береді
Ол құдіреттен ешқандай даналық та, даралық та, аңызың да, халықтық маңызың да алшақ кете алмайтыны қаншалықты рас болса, сол халықтың да қадір-қасиеті сол қасиеттерден туындап, тұлғалана түспек
Ақын осы бір асыл ұғымды өз оқырмандарына өз тілінде беріп отыр десек, жаңылыс болмас.
Ойлы жырдың өресінде үміт пен күдіктің қатар жүретіні заңдылық
Бірыңғай үміт құшағына беріліп кетсең де үкілеген өміріңнің ұшпағы соның ұштығынан шығуы екіталай
Ал керісінше, күдіктің көңіл жетпес күрмеуіне түсіп кетсең де, көлеңкелі өмірден көктеп шығам деу де ағаттық
Сондықтан бұл ақын өз жырларын, көзімен көріп көңіліне түйген, құлағымен естіп, қағидасына қонған жайларға ғана қалам тартып отырған ақын екендігінде сөз жоқ
Болмаса былай деп те сыр шерте ме
Адам баласының пенделік жағына бір сәт назар салсақ, ол антұрғанның «Қызғаныш» деген де іштарлық қасиеті бар екендігіне көзіміз жетеді
Ақын осы бір сөздің айналасын қаузап қағида жасағандай.
Көктемдердің көзіне қырау қатып,
Ауырмаған күн бар ма тұмауратып.
Өмір деген ақ боз ат бір күндері
Жығып мені кете ме қырға аунатып.
Күн көзіне жарқылдап сауыт денем,
Бір жұлдызды бетке алып шауып келем.
Қызғаныштың көздері қызарғанда
Қатер төніп тұрғандай қауіптенем.
Көктем есіп тұрғанда қанатымнан,
Мені көздеп сұм оқтар сан атылған.
Орман болып орыстар жайқалғанда
Қызғаныштан бұл қазақ жаратылған.
Ауыртпалық көп әлі елге батқан,
Күндер қайда күркіреп жебе тартқан.
Қазақ көрсем көшеде,
Ой, жазған-ай,
Қызғаныш па деп тұрам келе жатқан.
Бір қарағанда біздің халық нағыз мәрт халықтай көрінгенмен, екінші жағынан ақын байқағандай қызғанышы да басынан асып жатады
Оның ең жаманы өзге ұлтқа қиған дүниесін, өзінің қаракөзіне қимай, неше қилы қиғылықты жолға салып қоятыны қандай қиянат
Сондайын көргенде өзіңнен өзің түңіліп кететінің жаман
Кей кезде өзімізді өзіміз көктетпей, көгертпей жүрген осы қасиетіміз бе деп те қорқамыз
Соны қырағы ақынымыз дөп басқанына ырза боласың.
Тағы бірде ақын өзінің мақтаныш жырларында былай дейді «Бара жатсам егерде аласарып» деген жырында:
…Көңіліме қайтейін мұң жасырып,
Аймалайды мойныма нұр асылып.
Төбесінде желбіреп Көк Байрағым
Айдынымды әлемге тұр асырып.
Кең болғасын Алаштың сардаласы,
Арыстарды көп туған арлы анасы.
Бәйтеректің басына шықсаң егер,
Көрінеді жаһанның бар қаласы.
Сардаланың төсіне қала салып,
Той тойлаған ел едік, қара шалып.
Саған барып қайтамын нұрлы Астанам,
Бара жатсам егерде аласарып, – дейді ақын кейде өз-өзінен марқайып.
Сөзімізді қорытындылай келгенде айтарымыз, бұл ақын халық тағдырын өз тағдырына ұластырып, өз тағдырын халық тағдырымен биіктеткен ақын екендігінде ешкімнің де дауы болмаса керек
Оның үстіне «Алматы мен Астанасын» құшағына алып тұрып:
…Қоңыр түнде туғанда Ай нұрланып,
Күрең күндер жоғалған
қайғымды алып.
Алатауы бар жандар бармаса егер,
Арлы Астана тұра ма айбынданып.
Керуен бұлт көгімнен өктем көшіп,
Бәйтерегі жайқалған көктеп өсіп.
Астананың жүрегі жылына ма,
Алматыдан тұрмаса көктем есіп.
Қай заманда болмаған тақ таласы,
Ел басқарып жүрмесін жат баласы.
Алматы мен Астана білсең егер,
Тұнық ойлы көзімнің ақ, қарасы, – деп жырлаған ақынның кеңістігін қалай мақтасақ та, қалай дәріптесек те сыйымды әрі жарасымды деп білеміз.
Сейфолла Оспан, 
халықаралық «Алаш» 
сыйлығының иегері
