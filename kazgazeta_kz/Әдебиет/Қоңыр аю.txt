Қоңыр аюды сыртқы түріне қарап, басқа жыртқыш аңдардан бірден ажыратуға болады
Оның терісіндегі түгінің түсі біркелкі қоңырқай, кейде қарақошқыл — қоңыр түсті, әрі түктері қалың және ұзыншалау болып келеді
Соған орай, ауызекі тілде «қоңыр аю» деп аталады
Қоңыр аюды ғылыми тілде таралған аумағына байланысты тянь-шань қоңыр аюы, ал оның өзіне тән тырнақтарының ақ түсті ерекше белгілеріне сәйкес ақ тырнақты аю деп атайды.
Ана тілімізде аюдың аналығын – «кірекей», ал ұрпақтарын «қонжық», «апанақ» (1 жасқа дейін) деп атайды
Қоңыр аюдың аталықтарының дене тұрқы кірекейлерімен салыстырғанда ірілеу болып келеді
Қонжықтарының мойын және төс тұсында алғашында ақшыл түсті теңбілдер кездеседі де, есейген сайын жойылып кетеді
Қоңыр аю жүрген кезде бір аяғынан екінші аяғына теңселіп икемсіз қозғалады, сондықтан да қоңыр аюды жергілікті тұрғындар «маймақ аяқ» деп те атайды.
Қоңыр аю (Ursus arctos L
1758) – сүтқоректі жануарлардың жоғарғы сатыдағы – ұрықжолдастылар тобының жыртқыштар отряды аюлар тұқымдасына жататын дене тұрқы ірі аң
Қоңыр аюдың тіршілік әрекеттерін көптен бері зерттеп жүрген орыс ғалымы В.В.Пажетновтың ресми деректері бойынша (2013) қоңыр аюдың ең ірі аталығының салмағы – 450 кг, ал ең ірі кірекейінің салмағы – 220 кг болғандығы атап көрсетілген.
Қоңыр аюдың Қазақстанда таралған түр тармағының дене тұрқының орташа ұзындығы 160-200 см, салмағы 80-250 кг, оның мойны жуан, басы үлкен болып келеді
Құйрығы қысқа, оның ұзындығы 12-16 см
Қоңыр аюдың азу тістерінің сауыт­тары жалпақ әрі бұдырлы, ал күрек тістері өте күшті дамыған
Оның есесіне жыртқыш тістері онша жетілмеген
Қазақстанда қоңыр аюдың екі түр тармағы (тянь-шань және оңтүстік сібірқоңыр аюлары) кездеседі.
Қоңыр аю негізінен бір аумақта ғана тіршілік етіп, тек жыл маусымдарының ауысуына байланысты тау бөктерлерінде биіктікке қарай орын алмастырып тұрады
Қыста 5-7 айға дейін ұйқыға кетеді
Ұйқысы онша терең емес.
Қоңыр аю ағаш діңімен жақсы өрмелей алады
Ол көбіне жұп құрып тіршілік етеді
Қыста қалың ағаш арасындағы таса жерлерде және үңгірлерде апан жасап, сонда ұйқыға жатады
Апанының ұзындығы 90-150 см, ені 50-100 см, тереңдігін 50 см етіп ойыстау таса жерге жасайды
Оның ішіне шөптесін өсімдіктерден төсеніш төсейді
Ол қысқы ұйқыға кеткенде арты аяқтарын кеудесінің тұсына жыйып, ал алдыңғы аяқтарымен тұмсығын ұстап жатады
Осыған байланыс­ты халық арасында аю ұйқыға кеткен кезде алдыңғы табанының майын сорып жатады деген жаңсақ пікір қалыптасқан, шын мәнінде аю табанын сормайды.
Қоңыр аю жайлы ертегілер, аңыз-әңгімелер, мақал-мәтелдер, теңеу сөздер және т.б
көптеп сақталған
Мысалы, «Аюдан қорыққан орманға бармас», «Аюды жеңген – жарты ер, ашуды жеңген – бүтін ер», «Бір апанда екі аю болмайды», «Аю – аңғал, түлкі – айлакер», «Аюдай жапыру», «Аюдай күркілдеу», «Аюдай қорбаңдау», «Ашуланған аюдан дүлей», «Аюдың өтіндей қасиетті», «Кірекейді өлтірме, қонжығы жетім қалмасын» және т.б
ұғымдар қоңыр аюдың тіршілігінен нақты хабар береді.
Кірекейді жылатпа:
Қонжығына ши атпа…
Қаншық аю – кірекей,
Жүре берсін жырақта, – деген абыз ақынымыз Мұзафар Әлімбай атамыздың жыр жолдарынан халқымыздың аюға деген жанашырлық қамқорлығы айқын байқалады.
Кейбір Сібір халықтары өздерін қоңыр аюдан жаралғанбыз деп есептейді
Қазақ халқының жабайы жануарлары туралы ертегілерінен қоңыр аю адамға достық қарым-қатынаста болатындығын айқын байқауға болады.
Кейбір қазақша-орысша сөздікте аюдың аталығы ана тілімізде «матай» деп аталатындығы жазылған
Ал жақында этнограф жазушы Төрехан Майбастың биылғы жылы «Ана тілі» газетінің №21 санында (26.05-1.06.2016) аюдың аталығын – «айтыс» деп атап, бұл сөздегі «ай» түбірі көне түркі тілінде – «айығ» – ашулы, жауыз деген мағынаны білдіретіндігін атап көрсеткен.
Қоңыр аю 3-4 жаста жыныстық жетіліп, мамыр-маусым айларында күйге түседі де, қаңтар-ақпан айларында көбіне екі қонжық (өте сирек жағдайда 1 немес 3 қонжық) табады
Қонжықтары туған кезде 0,5 кг әрі әлжуаз болып, құлақ қалқаны 14 күнде, көздері 30-32 күнде ашылады
Қонжықтары 4-6 ай еміп өскен соң ғана өз алдына тіршілік ете береді
Қонжықтары 5-7 ай еміп өскен соң алғашында жәндіктердің дернәсілдерімен және қуыршақтарымен қоректенсе, 7 айдан бастап жыртқыштық мінез көрсете бастайды.
Қоңыр аю көбіне өсімдіктердің 160-тай түрінің жемістерімен және тұқымдарымен қоректенеді
Ол таңертеңгілік және кешке қарай белсенді тіршілік етеді
Олар кейде ұсақ құрттармен, ұлулармен, жәндіктермен, кейде ұсақ кемірушілермен де қоректене береді
Еліктерге, қабандар және бұғыларға да шабуыл жасайды
Ол өте күшті жыртқыш аң, 400-500 кг жемтігін орман ішімен сүйреп әкете береді
Ол өте сақ құлақ әрі иіс сезуі жақсы дамыған, көзі жақыннан ғана жақсы көреді
Құмырсқаның илеуі, бал араның ұясын бұзып олармен де қоректенгенді ұнатады
Оның негізгі жауы – барыс.
Қоңыр аю өздері тіршілік еткен жерлерде үлкен ағаштардың діңін тырналап белгі із қалдырады да, әрі сол арқылы бір-бірімен ақпарат алмасады
Қоңыр аюды көбіне «орман қожасы» деп те айтады
Оны бағалы терісі, майы, еті үшін аулайды
Бұрынғы кезде қазақтың кәнігі аңшылары аюды аулау үшін ағаштан жасалған үлкен шарбақ – абажа жасап аулайтын болған
Ертеректе бей-берекет аулаудың салдарынан саны азайған.
Аю басқа аңдармен салыстырғанда «өте ақылды» аң деп саналады, әрі қауіп төнген кезде шұғыл түрде дұрыс шешім қабылдай алады
Қоңыр аю табиғатта 15-18 жыл өмір сүрсе, ал хайуанаттар бақтарында 30-40 жыл тіршілік ететіндігі анықталды
Қоңыр аю қолға тез үйретіліп, цирк ойындарына кеңінен пайдаланылады
Сонымен қатар ол хайуанаттар бақтарында қолдан көбейе береді.
Қоңыр аюдың соңғы кездері санының азаюына оны заңсыз аулау шаралары басты себеп болған
Ресми деректер бойынша дүниежүзінде қоңыр аюдың 200 мыңдай басы бар деп есептелінеді
Оның 400-500-дей басы Қазақстан аумағында кездеседі.
Қоңыр аю қазіргі кезде Тянь-Шань тау тізбектерінде (Талас Алатауы, Өгем тауы, Іле Алатауы, Жетісу Алатауы, Теріскей және Күнгей Алатауларында, Тарбағатай, ­Сауыр тау жоталарында және Оңтүстік Алтай тауларының орман етегінен бастап субальпі белдемдері аралықтарда) кездеседі, бірақ оның саны барлық аумақтарда да аз екендігі байқалады
Соған орай, қазіргі кезде қоңыр аюды аулауға тыйым салынған
Тек Оңтүстік Алтай тауларында арнайы қағаз бойынша аз ғана мөлшерде аулауға рұқсат беріледі.
Қоңыр аю Қазақстанның, Қырғыз­станның, Өзбекстанның және Тәжік­стан­ның Қызыл кітаптарына тіркелген
Ол Қазақстаннын Қызыл кітабына (2010) III санатында сирек кездесетін түр ретінде тіркеліп, Ақсу-Жабағылы, Алматы, Марқакөл, Батыс Алтай табиғи қорықтарында, Сайрам-Өгем, Іле Алатауы, Жетісу Алатауы, «Көлсай көлдері», «Қатон-Қарағай» ұлттық табиғи саябақтарында және арнайы зоологиялық табиғи қорықшаларда қатаң қорғалады.
Қоңыр аюды қорғау мақсатында жер­гілікті тұрғындар арасында үгіт-насихат жұмыстарын кеңінен жүргізу қажет.

Рысбай СӘТІМБЕКОВ,
Қазақ мемлекеттік қыздар 
педагогикалық университетінің 
профессоры,
Ардагерлер кеңесінің төрағасы
