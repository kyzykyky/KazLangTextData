Қазақтың белгілі ақындары, сал-серілері, Шәкәрім қажы, Жаяу Мұса, Балуан Шолақ, Иманжүсіппен тағдырлас, жазықсыз жалалы болып, «банды» атанған, әрі әнші, әрі сері Аманғали Кенжеахметұлы 1928 жылы ГПУ-НКВД тобының қолынан қаза тапты. 
Айналасын ән мен жырға бөлеп, азат өмір, еркін тірлік кешкен, ер мінезді, сезімтал қазақ серісін қуғын-сүргінге ұшыратып, құрбандыққа итерген тоталитарлық жүйенің қиянатын, Батыс Қазақстан өлкесіндегі сол кездің саяси-әлеуметтік уақиғаларын, басты кейіпкер – «банды» Аманғалидың және оның уақиғаларын, туған-туыстарының қиын тағдырын «Банды Аманғалидың ісі» (Алматы, «Арыс», 2004 ж.) атты кітап авторы жазушы Ләтифолла Қапашев нақты архив деректерін пайдалана отырып, нанымды баяндайды
Сондай-ақ кітапта сол кезеңнің баспасөз материалдары және көнекөз қариялар мен куәгерлердің естеліктері де мол пайдаланылған.
Тайсойған мен Бүйректі егіз кұм, Нарын құмы егіздердің ағасындай деуші еді бұрынғылар
Осы құмдар да банды атанған Аманғали Кенжеахметовтің кезінде айтуға болмайтын өлеңдерін халық өлеңі деп айтып келген Ғарифолла Құрманғалиев өмірінің соңғы сағаттарында 15 жыл «Балық министрі» болған атыраулық Ысқақ Өтеғалиевті шақырып алып: «Ысқақ, менің мойнымда бір борыш кетіп бара жатыр
Сол борышты сендей азамат арқылы мойнымнан түсірмекшімін және саған аманат етіп тапсырсам деймін
Мен Аманғалидың өлеңдері жоғалып кетпесін деп, алты өлеңін халық өлеңі деп амалым жоқ орындап жүрдім
Енді ақиқатты айтатын кез келді
Атырауда менің шәкіртім десе болады, Елемес Мағазов деген әнші бар, соған жеткізіп айтқызуды тапсырам» дейді
Ысқақ сол аманатты орындаса керек.
Ысқақ Өтеғалиевтің Атырауда 70 жасын тойлап өткізгенде, сол тойда Ысқақ Ғарифолланың осы аманатын дүйім жұртшылыққа айтып, сал-сері Елемес Мағазовқа екі өлеңін айтып беруін сұрап орындатқан болатын.
Анамыз Бектен зайыбы Сисенғалиқызы Марфуғаның қалдырған қолжазбаларын қарап отырып, Аманғалидың бірнеше өлеңдерін тауып алдым
Еш жерде кездеспеген мына өлеңінде халықты аштықтан аман алып қалған құмаршық пен сұлы туралы сөздер кездескесін, Аманғалимен тағдырлары бір, солақай заманның құрбаны болып қудалауға түсіп, туған елден кетуге мәжбүр болған, Тайсоғанда «банды» атанған Құныскерейдің аты аталғасын іштерінен осы өлеңді қағазға жазып қалдырған екен
Аманғалидың осы өлеңін оқырманға ұсынып отырмын.
Тайсойған мен Бүйректі егіз құмым,
Ағалық жасар сендерге Нарын құмың.
Қамығып тарыққанда пана болған,
Айналдым ақ шағылды бұйрат белім.
Құмаршық сұлбас бітік шыққан алқаптарым,
Аш болып көрген жоқ мекендеген халықтарым.
Пана іздеп, сендерден шет шыға алмай біздер жүрген
Жатақ қылып жүрміз, шағыл етек шоқалдарын.
Ел кездім жанат жерді табам ба деп,
Қас дұшпанда кеткен кегімді алам ба деп.
Түз тағысы аш қасқырдай болып барам,
Жапанда жалғыз кездессе жұта салам ба деп.
Тайсойғанға сыймай жүр елге Құныскерей,
Нарында мен жүрмін дұшпандарға әлім келмей.
Екі арыс жүр қоныс-тұрағы жоқ дала кезіп,
Қатын, бала-шаға амандығын естіп білмей.
Егіз құм жерің жаннат екен біз білмеген,
Шықпаған қырыңмен, белің бар ма біз көрмеген.
Бас сауғалап жаның үшін кетуге де болар еді-ау,
Қимайды екенсің туған жерді, кіндік кескен.
Ажалда маған да жақындады-ау күннен-күнге,
Арманым жоқ сүйегім қалса туған жерде.
Аманғали «банды» атанып кетті-ау дейді,
Жанға батад, банды атанған сөз қалған елде.
Елім, жерім деп еңіреп, ат үстінен түспей өткен ерлер қаншама
Үстемшілікке қаны қас, бір ауыз сөзді бас­тан асырмай, төсін ешкімге бастырмай, өле-өлгенше қас ­жауымен арыстанша арпалысып өткен қайран ерлер батыс­тың Тайсойған мен Бүйректі егіз құмы мен Нарын құмында аз болмаған
Аманғали мен Құныскерей солардың бірі ғана.
Мұрат Бектенов,
Қазақстан Журналистер одағының мүшесі,
Исатай ауданының Құрметті азаматы
Атырау облысы
