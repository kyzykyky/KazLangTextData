Қай уақытта да тарихи, саяси-әлеуметтік құбылыстарға дәйекті түрде, жан-жақты, дұрыс мән беріп саралағанға не жетсін? Кешегі қайта құру, тәуелсіздіктің алғашқы жылдары не демедік?! Жыл өткен сайын сабамызға түсіп, кейде санымызды соғып, «әттеген-ай» деп өкініш білдірген кездеріміз де баршылық
Бұл өткенді аңсағандығымыздан емес, жетпіс бес жыл тарихы бар кешегі Кеңес дәуіріне баға бергенде сыңарезулік танытқанымыздан
Ком-мунистік қоғамның қазақ халқына (тек қана қазақ халқына ма?) зұлымдығымен қоса небір ғұмырлық дүниелерді жасап кеткені айтыла бастады, айтыла да берер
Әрине, бұлар әсіресе болашақтағы тәуелсіз Қазақстанның экономи-калық қуатын арттыру мақсатын көздемегені анық
Бәріне де уақыт төреші
Қалай болғанда да, отау тігіп, енші алғанда дүние-мүлкіміздің қомақты болғаны рас
XX ғасырға (1917-91ж) дейінгі тарихи кезеңдерде мұндай байлық қазақтың өңі түгілі, түсіне де кірген емес
1945 жылы отау көтерген Теміртау қаласында өндірістік күштердің шоғырлануы егеменді еліміздің экономикалық қуатына елеулі үлес қосып отырғанын тілге тиек етсек те жеткілікті
Әсірелеп айтсақ, Темір менен Тау қосылып, хан да, қара да арнайы атбасын тіреп келетін үлкен шаһарға айналды
Тегеуріні қатты, қарқыны күшті осы екеуі ел игілігіне айналды
Небір тағдырлар тоғысты
Байтақ Қазақстанның түкпір-түкпірінен өрімдей жастар жиналып, үш жүздің басын қосып, тауды бұзып, тасты жарды, теуіп темір үзді
Отпен арпалысып, жалын болып алаулады
Қайыңның қарсы біткен бұтағындай небір ызғарлы жел өтін елемейтін шымыр, қайсар болып, шынығып шыңдалды
Рас, біз технократтық бодандықта болдық
Бірақ тегімізді сақтадық
Басқасын былай қойғанда, ала жібіміз бен қайшыны қолға ұстап, нәрестенің кіндігін, баланың тұсауын кестік
Атадан балаға мирас болған осы дәстүр жалғасын тауып отырғанда кейбір жазғыштардың «кейінгі 70-80 жылда қазақ барынан айырылды» деп байбалам салатынына қайран қаласыз
Иә, Отан – отбасынан
Отбасы кейінгі ұрпаққа үлгі-өнеге
Ортамыз өнегесіз емес
Үлгі ұсынар, мақтанып айтар жөніміз де бар
Олай дейтініміз, бұл мекен – бұрыннан да мақтан тұтар өнегелі тұлғалары бар айшықты, аты шулы жер мекені
Тіпті, әріден бастасақ, сонау «Қозы Көрпеш-Баян сұлу» жырындағы Айбас батырдың аты жауыр болып, екі-үш күн бөгелген тау – «Жауыртау» атанып, бүгінге жетті
Одан бері ойыссақ, ІХ ғасырдағы «Орта жүздің ардагері» (Саққұлақ би) атанған атақты болыс Мұсаның Шорманын «Бақ тауып қонған екен десем, ауып қонған екен ғой» деп қатты састырған әрі батыр, әрі би, шешен болған Қуандықтан тарайтын Қареке Мұрат Мөңке өмір сүрген өңір бұл
Өткен ғасырдағы қазақ әдебиетінің ақсақалы Ғабиден Мұстафин дүниеге келген мекен
Жауыртаудың баурайында туып-өскен Мұхтар Райымбеков ақсақал Ғабеңді «бүгінгі Самарқан су қоймасындағы жалғыз аралда туған» дейтін
Сулы жер – нулы жер
Ғасырлар бойы жайсаң белге, салсаң көл­ге сыймайтын мыңғыратып мал өсірген елдің ырысына айналған Нұра суы бүгінде де Арқа өңірінде экономиканың күре тамырына айналып отыр
Өндірісті Қарағандыға электр қуаты керек болғанда Нұраның суы осы жерде байланып, электр стансасы салынған
Кейін үлкен көлге айналған сол тоған болашақта Қазақстанда алып зауыттың салынуына негіз болды
Өткен ғасырдың 40-жылдары халқымыздың ардақты азаматы, ғұлама ғалым Қаныш Имантайұлы Сәтбаевтың ұсынысымен Теміртауда қара металлургия өріс аларда ол кісі бұл мекеннің өткенін екшеп, болашағын болжап, ұрпақтарының аузына түкіріп, құдды бір: «Тұлғалардың мекені болсын!» деп бата бергендей
Иә, Теміртау – тұлғалардың мекені
Егеменді Қазақстанның тұңғыш Президенті Назарбаев Нұрсұлтан Әбішұлы, қазақ иісін ғарышқа алғашқы та­нытқан Тоқтар Әубәкіров, 1940-45 жылдары Отан соғысына қатысып, Совет Одағының Баты­ры атанған Фарах Каммалдиновтар осы қала өндірістерінде еңбек жолдарын бастап, сомда­лып, шыныққан
Бұл қала Социалистік Еңбек Ерлері Байғазиев Еламанның, Дәрібаев Алтынбектің, Баймұрзин Хамзаның, Александр Хвостовтің, Пелагея Захарованың, Петр Лисовенковтың, Мәжікен Мүсілімовтің, Алек­сей Панченконың, Адам-Жүсіп Төлегеннің, атақты құрылысшы, Қазақстан Жоғарғы Кеңесінің үш дүркін депутаты Үкен Тұрмағамбетовтің, көзі тірісінде атағы аңызға айналған, қолы шипалы дәрігер Әнуарбек Ілдебаевтың, бүгінде ортамызда жүрген майталман болат балқытушы Арғын Жүнісовтердің мекені
Бұл қала – сол кездегі Совет Одағы­на мәшһүр болған, қажырлы да қайрат­ты ұйымдастырушылар А.Г.Коркин, Ғ.Мүсәлі­мов, М.Акбиев, О.И.Тишенко, Н.К.Ишмұхам­медов, С.Д.Бейсенов, Б.М.Рахимов, О.Н.Сосковец сынды азаматтардың іздері сайрап жатқан шаһар
Жалынды жастық шақтары осында өтіп, есейіп, отау құрып, бала, немере сүйіп, еңбек сатылары биікте, мәртебелі болған, бүгінде ел аға­сы атанғандардың аттарын атап шығу мүмкін емес
Тұлғалар мекені қай уақытта да елдің игі жақсылары, әсіресе, өнер адамдарын елең еткізері даусыз
Казақ әдебиетінің көрнекті өкіл­дері Қуандық Шаңғытбаев, Шерхан Мұртаза, Қайнекей Жармағамбетов, Саттар Ерубаев, Тайыр Жароков, Ақселеу Сейдімбеков, Роллан Сейсенбаев сынды ақын-жазушылардың шабытына арқау болса, атақты композиторлар Б.Бай-қадамов, С.Мұхамеджанов, І.Жақановтар әсем де әсерлі әндер арнауы тегін емес
Сол кездегі ел зиялыларын тек қана ауыр өндірістің романтикасы ғана қызықтырды деген жаңсақ пікір дұрыс емес
Оларды қызықтырған ең бірінші – үркердей ғана шоғырланған комсомолдық жолдамамен келген қазақ жастарының бір атаның балаларындай ұйымшылдығы, бір-біріне деген сыйластығы
Ол кезде ортамызда ру сұрасу атымен естілмейтін
Әнуарбек Ілдебаев атты нейрохирург ағамыз айтатын: «Теміртауда үш ру бар: старогородской, соцгородской, восточный» деп
Қала шартты түрде осындай үш әкімшілік аймаққа бөлінетін
Ру сұраспасақ та, «жеті атасын білмейтін жетесіз» болғанымыз жоқ
Туып-өскен жерлерінің талай қызықты әңгімелерін, оның ішінде тарихқа байланысты кездерде бейне бір шежіре қарттардай шешіліп кететінбіз
Сүйінқара батыр, Мәті би, Бөкен би, Мөңке би, Жазық шешен, тағы да басқа небір дүлдүлдердің айтқандары осы ортамызда естілетін
Той-то­малақта, қызықтарда, дастарқан басында:
«Жамбылдың майда құрағы-ай,
Сарқырап аққан бұлағы-ай!» – деп бастап, Каратаудың шертпелерін, батыстың адуынды күйлерін, Жетісудың асқар тауынан аққан судай арынды да сырлы әуендерін, Арқаның асқақ та жүрек қылын тербейтін саздарын бір кеште тоғыстырып: «Жапанда құйын қуған, боран буған» деп екпіндетіп, арқамыз қозып, екіленіп кететінбіз
Бұл дәстүрдің осы ортада сақталуы, сайып келгенде, Қазақстан Магниткасына келген жастардың ата дәстүрін ана сүті­мен бойына дарытқандығы болса, екіншіден, сол кездегі қаракөздердің санының тым аздығы болатын
1983 жылдың басында «Қазақ әдебиеті» газетінде істеп жүрген марқұм Кеңшілік Мырзабеков бір келгенде: «Бір қазақты кездестіру үшін қалаларыңызды бір күн аралау керек екен» дегені әлі есімде
Ат төбеліндей аздығы­мыз ұйымшыл болуға үйретті
Намысқа тырыстық
Қазақ деген атты қызғыштай қорғадық
Қарымызға сойыл, қолымызға қылыш алып емес, үлгілі есеюмен, өнімді еңбекпен
Бар болса аспадық, жоқ болса саспадық
Жақсы аталсақ қуандық, жаман аталсақ ұялдық
Басымыздан қаңқу сөзді асырмадық, жаман-жасығымызды да жасырмадық
Есігіміз жабылмады, дастарқанымыз жиылмады
Лауазымды қызмет, құрметті атақ иелері жік ашпады, жұбымызды жазбадық
Олармен мақтандық, қадір тұттық
Осы ахуал қаламызға ат басын тіреп келген ақын-жазушыларды елең еткі­зіп, олар ағынан жарылып: «Біз шойын қорытып, болат балқытып, тілкем шығарып жүргендер өз мамандықтарының қыр-сырына ғана үңіліп, басқа құндылықтардан ада деп жүрсек, сендер шеттеріңнен намысшыл, шежіре, ақын-жыршы, әнші екенсіңдер» дегенін талай есті­дік
Бұл біреулерге артық, асырып айтқандық болып көрінер
Шынтуайтына келсек, атақонысымыз­да отырып, өз отауыңа өзің ие бола алмағанда ұлт намысы өзінен-өзі санаңа ұя салады екен
Ұшқыр ойың сал болып, көп сұраққа жауап таба алмай, дал болғанда осы намыс оты дертімізге шипа болды
Бұдан намысты өршіту, рухты асқақтату үшін қазақтардың саны міндетті түрде аз болуы керек деген тұжырым жасалмау керек
Белгілі бір саяси әлеуметтік кезеңде қаламызда санымыздың аздығы ата дәстүрін сақтап қалуға себеп болғанын айту ләзім.
Теміртау қаласының тарихында қазақ жастары үш рет ұйымдастырылған түрде әкелінді
1944 жылы қазақ металлургия зауытына 2 мың адам, Қазақстан Магниткасына 1958-60 жылдары 3 мың, 1970 жылы 627 адам
Бұл, әрине, елеулі оқиға болды
Адам өз болашағын болжап мөлшерлегенмен, алға қойған мақсатының ақырына көз жеткізу мүмкін емес
Сол сәттерде нар тәуекел деп, белді бекем буып, тастай түйініп, шешім қабылдап, Теміртауға қоныс аударған кез олардың жұлдызды шағы еді
1960 жылдардың бірінші жартысында Қарағанды политехникалық институтында оқып жүргенде профессор Е.И.Шевцов Қазақ металлургия зауытында бірінші болат алынғанда соның басы-қасында болғанын айтып, сол кездегі болат балқытушы Арғын Жүнісовті аққұла атап: «Арнайы білімі болмаса да, осы саладағы майталман мамандар санатындағы Ресейден келгендерді және ғалымдарды таңғалдырды» дегені есімде
Арғын ағамыздың еңбегі еленбей қалған жоқ
Дегенмен 600 тонналық мартен пешінен биік тұратын алып тұлғаға берілмеген Социалистік Еңбек Ері атағы жетімсіреп тұрғандай көрінеді маған
Сол кезде Үкімет бермеген батыр атағын халық өзі берді
Яғни халық берген батыр атағы әлденеше мәртебелі, әрине.
Алтынбек Дәрібаев ағамыз: «Соғыс жылдарында үйдегі екі кетпеннің біреуінің «желкесін үзіп» әкелгенімде, әкем: «Соғыс дегенің анау, уақыт болса тар, әрбір шеге қат
Сен соқталдай азаматсың, он жетідесің
Осы кетпеннің, шеге екеш шегенің қалай жасалатынын, қандай енбекпен келетінін көрер ме едің» деп еді
«Аузына Құдай салған болар, ертеңінде Теміртауға шақыру қағазы келді» деп жиі айтып отыратын
Сол Алтыекең 1971 жылы Кеңес Одағында бірінші болып, тәжірибе алмасу ретінде Украинадағы «Запорожсталь» болатшысы Е.Проскуринмен достық балқымасын өткізіп, бүкіл елді дүр сілкіндірді
Сол сапарда Алтекеңе жолсерік болған «Орталық Қазақстан» газетінің сол кездегі редакторы, марқұм Т.А.Жүсіпов айтады: «Сол сапарда Алтекең бізді жаман састырды
Қазан айының қысқа күні
Қас қарайып кеткен
Мартен пешінің алды иін тірескен халық
Сол кездегі партия, кеңес, тағы басқа ұйымдардың бұқаралық ақпарат құралдарының небір мар­қасқалары жүр
Оң жақтан Проскурин мен Алтекең көрінді
Асықпай-саспай әңгімелесіп келеді
Проскуринге қоятын сұрағымды жазып қойған блокнотымды қалтамнан алып, енді қарасам, украин болатшысы жалғыз келе жатыр
Алтекең қайда? Қанша уақыт өткенін мөлшер­лей алмай, саса бастадым
Мұндайда неше түрлі пәлелер ойыңа келеді екен?! Әлден уақытта ел дүр етіп, қол шапалақтасын
Сол жаққа қарасам, Алтекең қолын бұлғап украиндық әріптесін шақырып тұр
Ту сыртымнан біреудің «Хитрый казах» дегеніне, «мудрый» деген уәжін естіп, қопаңдап қойдым
Балқыманың сапасы да, салмағы да өте жоғары дәрежеде болды ғой
Сол сәттерде «бағана Алтекең қайда болды?» деген сұрақ көкейімнен кетпей қойды
Сәті елге қайтып келе жатқанда түсті.
– Алтеке, зәремді ұшырдыңыз ғой?
– Қашан? Қай жерде?
– Кешегі достық балқыманың алдында қайда жоғалып кеттіңіз?
– Ә-ә, не десем екен?..
– Жағдайсыз бірдеңе болды ма?
– Жо-о-оқ
Неге екені белгісіз, сәл жүрегім қобалжып, діріл пайда болды
Содан болат ағы­затын астауды қарайын деп барсам, маңайда ешкім көрінбейді екен
Отыра қалып, білгенімді күбірледім…
– Кімге?.
Нені күбірледіңіз?..
Жайменен маған бұрылды да, бір сәт бойыма көз тоқтатып:
– Білген дұғамды оқыдым… – деді.
Үш ұйықтасам, түсіме кірмейтін жағдай
Шоқыншы болып кеттік қой
Ірілердің тұлғасы осындайда көрінеді, – деп сөзін аяқтап еді».
Кейін Е.Проскурин бізге келіп, 250 тонналық конверторда Алтекең екеуі тағы да өткізген достық балқымасы жоспарлы 60 минуттың орнына 32 минут балқытылып, сапасы мен салмағы да сол кездегі Совет Одағында болмаған рекорд болғаны күні кеше еді-ау! Осыны еске алып оты­рып, арқам қозып отыр
Сол ерлікті құдды өзім жасағандаймын
Алтекеңнің ерлігі бүкіл қазақ деген халықтың абыройын көтерді, асқақтатты
Көңіліміз өсіп, жайнап, құлпырып шыққанымыз есімде
Өз ұлтыңның азаматының ерлігін мақтан етудің өзі ірілік екенін бүгін түсінгендеймін
Дәл бүгін осындай ерліктер бар ма? Бар, әрине
Бірақ олар көлеңкеде қалып жатыр
Қай газетті, теледидарды қарасаңыз, атысуды-шабысуды, ұрлауды-зорлауды «дәріптеп-ақ» жатады
Олардың сонда бөлісе алмай жатқаны баяғы қарапайым еңбек адамының жасап шығарып жатқан байлығы ғой
Қарағанды металлургия комбинатын ың-шыңсыз иеленген Лакшми Миттал мырза ком­бинатты «Менің компаниямдағы жақұт» депті
Ешкімге тәуелсіз адамның жүрекжарды ықыласы бұрын-соңды болмаған небір технологияны осы өндіріске кіргізсе де, оп-оңай игеріп, қалтасына миллиондап пайда түсіріп отырған біздің жұмысшылар мен мамандарға бас июі деп білемін
Нарық заманында бізге бас игенінен дас­тарқанымызға ас үйгені дұрыс болар еді!
Алдында бір-бірімізге қолұшын бердік, оларға өріс, бізге күнкөріс керек болды
Бүгін етек-жеңімізді жиып, қа­ғынып-сілкініп дегендей, есеп-шот қағып жатырмыз
Үнді ағайындар бергенін айтады, оған біз қанағат тұтпайтынымызды айтамыз
Екі жақтыкі де негізсіз емес
Олар бізді қарамағына алғаннан бері комбинаттың өрістеуіне бір миллиардтан астам АҚШ долларын жұмсапты
Тілкемді ыстық түрде қалайыландыру цехы, төртінші домна пешін қайтадан жаңарту, тілкем сырлайтын цех, тағы тағылар
Тек қана болатты үздіксіз құятын қондырғының бағасы АҚШ-тың ақшасымен санағанда 300 миллион тұрады екен
Бұл қондырғыға бұрынғы Кеңес үкіметі де қол жеткізе алмай кеткен
Бұның құндылығы өнім сапасын күрт арттыруында
Ертең әлемдік сауда ұйымына Қазақстан кіре қалса қара металлургия өнімдерінің сапасы қай бәсекеге де сай тұрады
Ал енді осындай қыруар қыржының өтелуі комбинаттағы жұмыс істеп жүрген оңтайлы қол, білікті маман, қабілетті ұйымдастырушылардың мойнында
Солай бола тұрса да еңбекақы, маңдай тердің толық ақталмай тұрғанын айту керек
Бүгінгі әлеуметтік-экономикалық формацияда адам құқы бәрінен де биік тұрады десек те, оны қорғау үшін тер төгу керек
1995 жылы бірінші болып комбинатты басқарған Ситтард мырза ашық айтқан «Менің есігім ашық, қалаған уақыттарыңызда қабылдаймын
Сонымен қатар бір нәрсені ескерткім келеді
Ол – менің міндетім сіздерге ақшаны неғұрлым аз төлеу, ал сіздердің міндеттеріңіз менен тартып алу
Әрине, заң жүзінде, мәдениетті түрде» деп
Яғни олар бізді байытуға емес, өздерін байытуға келгендігін жасырмағандығы
2001 жылдың жел­тоқсанында комбинаттың кәсіподақ ұйымын басқарып отырған Қ
Жұмагелдиев сынды азаматымыз бастап, ереуіл жасап (заңды түрде, әрине) үнді ағайындардың көзін аштық
Қойған талабымызды орындап тұрып: «Біздің компанияда бұл жағдай бұрын-соңды болмаған еді, бізді ұятқа қалдырдыңыздар», — депті Лакшми Миттал мыр­за
Осыны сан саққа жүгіртіп суыртпақтап, ширатып, талайды айтуға болар еді, бірақ тоқсан ауыз сөздің тобықтай түйіні «қалауын тауып, қар жаудыру» ғой.
Кеше мен бүгіннің жер мен көктей ара қашықтығын алақанымызда ұстап, талай-талай саяси-әлеуметтік құбылыстардың қыр-сырына қанығудамыз
Кінә қойсақ та, куәға тартсақ та былқ етпейтін объективтік процестердің айтқанына көндіріп, айдауына жүргізетін өктем де ызғарлы ықпалы жұмсарып, жылы леп бере бас­тады
Бір кезде зәремізді алатын антагонистік қарама-қайшылықтардың сондай құбыжық емес екендігін және оныменен қолымызға найза алып емес, ақылмен, білімділікпенен жеңуге болатынына көз жеткіздік
Тоқмейілсудің ауылы ерте
Кезінде өндірістік ортаны ойсырата шарпыған нарық қыспағынан Президентіміздің көмегімен еңсемізді көтерген өндіріс ошақтарының алғы легінде болу пешенемізге жазылған екен
Осы да бір бақыт емес пе? Кеңес Одағында өрлеу үстінде болсақ та алшаңдай алмадық, бүгінде Құдай асылыққа жазбасын, дәуірлеу заманына нық аяқ бастық
Бұл 70 жылдық тарихында Дәуір тауына айналып отырған Теміртау қаласының шежіресінен толық аңғарылады.
Смағұлдың Тілеубердісі
