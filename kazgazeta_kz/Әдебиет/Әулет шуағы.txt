Пешенеге Алла бұйыртқан өмірдің қызықтығы сонда – алуан соқпақтардан өтесің, әрқилы тағдырға кезігесің, жаны жайсаң адамдардың сөзі мен іс-қимылынан көп нәрсе түйесің, әрине, пенденің бәрі асыл десек ақиқатқа жанаспайды
Тірліктің жазылмаған заңы
Кеңес Абдуллинмен алғаш танысқаннан бері облыстың төрт аймағында қатар қызмет етіп, араласқан екенбіз
Орталығы Ембі қаласы болған Мұғалжар ауданында, кейін Қарабұтақ (бұл өңірге ұлы би Әйтекенің есімі берілді – Ж
Қ.), Шалқар аудандарында
Міне, соңғы жиырма жылға жуық уақыттан бері облыс орталығында – Ақтөбедеміз
Аудандарда басшылық қызметтер атқарды, еліміз аудандарында Президент Жарлығымен ең алғаш тағайындалған әкімшілік басшыларының санатынан.
Облыста «Қазгидромет» республи­калық мемлекеттік кәсіпорнының филиалына жетекшілік жасады, қазір салалық кәсіподақтың облыстық комитетінде төраға
Құрдастығымыз бен ниет жарастығынан шығар, бірімізден-біріміз сыр бөлісетініміз де бар
Сондай отырыстарда Мұғалжар ауданының бір бүйірдегі Жанажол ауылынан анасы Дыбыс келе қалса үлкеніміз де, кішіміз де мәз боламыз
Жолы да, жасы да үлкен, төр осы кісінікі
Қашан көрсең де байсалды қалпында, аузынан шүкірлігі түспей әңгімеге арагідік қатысып қояды, асып – тасуы жоқ, сауалыңа нақпа-нақ жау­ап береді
Журналистік машықпен іліп-тартып сөзге шақырамыз.
Сондағы түйгеніміз,  ақын жырына «Адамдар қоныс тепкен жанға жайлы, Қойнауы болған екен малға жайлы» деп арқау болған ежелгі Аяққұм өңірінде бір мезгілде үш жүз інген боталатқан Балдос байдың немересі екен
Әкесі Тана жастай өлген үш ұлдан кейін дүниеге келген мұның есімін «Үйімнен баланың дыбысы шықса жарар» деген ырыммен Дыбыс қойыпты
Сөйткен әке бақилық болған соң анасы Шоқыр (шын есімі Балкүміс) тоғыз жасар бұны жетектеп, сол кездегі Жұрын ауданында Жаңатұрмыс ауылынан бір-ақ шығады
Елді аштық жайлаған жылдар
Сөйтсе де ісіне мығым, сөзге шешен, жасынан ауыз әдебиеті жауһарларынан сусындаған ана қызының мектепте оқуына күш салады
Тұрмыс-тіршілік оңалып келе жатқан шақта Ұлы Отан соғысының ызғары ауылға да жетті
Жетінші клас­ты бітірген Дыбысты ауылдық кеңес хатшысы Зинелғабиден Аманқұлов шақырып алып:
–­­ Айналайын, майданға кетіп барамыз
Қызметімді саған тапсырамын
Сонымен бірге дүкен мен астық қоймасының кілтіне де ие бол
Ауылдағылар аш қалмасын
Біздің ендігі тағдырымыз құдайдың қолында, – дегені әлі күнге ұмытылар емес.
Қараса, елде қалған өзі құралпы ба­ла-шаға, шал-шауқан
«Халық жауы» деген нақақ жалаға кезіккен Құдайберген Жұбановтың қосағы Раушан алты баласымен атамекен – Жаңатұрмысқа жетіпті
Асылдың тұяқтары Есетпен, Ақыраппен, Мүслимамен жарты нанды жарып жеген күндер-ай
Ұйқы шала, күлкі де шашырап шығады
Бірақ көкіректегі «Қайтсек жауды жеңеміз?» деген ортақ сауал қайрат беріп, келер күндерге аман жеткізді.
Соғыс аяқталды
Сәмбі талдай солқылдап, жасы жиырмадан асқан шағында бағына Жем бойының жігіті Асан Абдуллин кезікті
Болашақ жары да ел басына соғыс салған тауқыметті өзі құсап көтергендердің бірі екен
Нақтырақ айтсақ, бозбала жігіт 1942-1947 жылдар аралығында «Жаңатұрмыс» ұжымшарында басқарма төрағасы болып, батпан жүкті ауырсынбаған
1947 жылы қазан айында ұжымшарларды біріктіру науқанымен «Жаңажолға» ауыстырылады
Яғни жаңа ұжымның басшысы
Ниет тоғыстырып, шаңырақ көтерген жас жұбайлар жатпай-тұрмай ауыл тірлігіне бас-көз болады
Сол кезеңде анасы Шоқыр мен енесі Таңсұлудың бағыт-бағдары, тәлім-тәрбиесі жас отаудың кемелденуіне көп ықпал жасап еді
Жас келіннің қос ана­ны алаламай бірдей қадірлегенін үл­кен­дер күні кешеге дейін аузынан тас­та­май айтып жүрді
Үйді күміс күлкіге толтырып, өмірге үш бала келді
Бәрі жақсы еді, әттең-ай шаңырақ қожасы Асанның нақақ жаламен жиырма бес жылға айдалып кете барғаны.
Дыбыс апа бұл соққыға да жасымады, еңсесін түсірмей отбасы берекетін ұстап, ауылда кітапханашылық жұмыс атқарды
Қазақы салтты ұстанып, үлкеннің алдынан кесе өткен жоқ, кішілерді әспеттеп төбесіне көтерді
Қайнылары болса өз кескініне, мінез-құлқына қарай асыл жеңгесі еркелетіп қойған атауға риза, ауылдастар мұны кейінгі келіндерге үлгі етіп айтып отырады.

Жанғабыл ҚАБАҚБАЕВ,
журналист
Ақтөбе облысы

Жанғабыл ҚАБАҚБАЕВ,
журналист
Ақтөбе облысы
