Қазақ тілі мемлекеттік тіл болғанымен әлі де қолданыс аясын түгелімен кеңейте алмауда
Елбасы биылғы Жолдауында: «2020 жылға қарай мемлекеттік тілді меңгергендердің қатары 95 пайызға дейін жететін болады
Еліміздегі барлық мектептер мен оқу орындарында қазақ тілінде оқыту үрдісі жүріп жатыр
Осының бәріне депутаттар мен мемлекеттік қызметтегілер өз үлестерін қосулары керек
Мәселені осылай шешу қажет» деген болатын.
Демек, қазақша сөйлеуге әуелі депутаттар мен мемлекеттік қызметтегілер үлестерін қосқаны жөн
Қазіргі таңда солай болып отыр ма? Қай депутат ауданымызға келіп қазақша сөйлейік деп кездесу өткізді? Ауылға ешкім келмесе де онда тіліміз өз үстемдігін сақтайды, ал қалада жағдай басқаша
Сондықтан тіл үйренуді әуелі министрлер мен шенеуніктер және қала тұрғындары бастауы тиіс
Кейбір министрлеріміз мен шенеуніктеріміз қазақша сұхбат бергенде орысша шүлдірлейді
«Сенген қойым сен болсаң» дегендей жоғарыдағылар солай еткенде басқасы не істемейді? Отанымыздағы өзге ұлттар мемлекеттік тілде сөйлесін десек, әуелі «қазақ қа­зақпен қазақша сөйлесуі қажет»
Біл­месе үйренсін
Қандастарымызға ағыл­шын, неміс немесе араб тілін үйрен деп жатырмыз ба? Қазақстанда тұр­ғаннан кейін ана тілін жүз ­пайыз білуге әрбір шенеунік міндетті
Жақында «Ана тілі» газетінен сенатор Болат Жылқышиев­тің заң жобасына қатысты мемлекет­тік қызметші қазақ тілін білуге міндетті деген пікірін оқып қуанып қалдық
Ана тілін білмеген қай қазақ үшін де сүйекке таңба
Әрі басқа халықтарға күлкі болу
Өз жерінде ауасын жұтып, суын ішіп өмір сүріп жатып елінің ана сүтімен даритын тілін білмеген орысты, ағылшынды немесе басқа ұлтты көрдіңіз бе? Тіпті біздің еліміздегі басқа ұлт өкілдері, ұйғыр, шешен, кәріс және т.б
өз тілдерінде сөйлегенде ұлтын сыйлаудың үлгісін көргендей боласың
Тәуелсіздік алғалы жиырма жыл өтсе де, шалақазақтар азаяр емес
Егерде бәрі де жаппай мемлекеттік тілге көшетін болса, 20 жылда шөп басын сындырмаған бұлар Ресейге көшіп кете ме, қайтеді?
Біздің облыстың әкімі Бақтықожа Салахатдинұлы Ізмұхамбетовтің ауданға келген сапарында ана тілімізде таза сөйлейтініне көзіміз жетті
Құрманғазы топырағының мақтан етері – мемлекеттік тілді 100 пайыз білетіндігі
Аудан әкімі А.Тәкешев пен оның орынбасарлары, бөлім басшылары, мектеп директорлары арасында шалақазақтар жоқ
Бәрі де туған тілінде де сайрап тұр
Күллі Қазақстандағы басшылар осындай болса ғой.
Кеше әлемді дүбірге бөлеп өткен ХХХ Лондон олимпиадасының қола жүлдегері, жерлесіміз Марина Вольнова ағылшын жерінде қазақтілді журналистерге мемлекеттік тілде сұхбат берді
Сөйтіп, тұманды Альбионда тіліміздің абыройын асқақтатып қуантты
Осы Марина Қазақстанға келгеннен кейін де жергілікті баспасөзге берген сұхбатында «Қазақ тілін үйрену қиын болды ма?» деген сұраққа: «Жоқ
Қайдан қиын болсын?! Достарымның дені қазақ балалары еді
Солармен тай-құлындай тебісіп, кішкентайымнан бірге өскесін қазақ тілі маған жат емес
Сондықтан оны үйрену қиынға соқпады
Қазақстанда тұратындар ұлтына қарамастан бәрі қазақ тілін білуі керек деп санаймын
Себебі қазақ тілі мемлекеттік тіл ғой
Жергілікті қазақтар менің қазақша сөйлегеніме сүйсініп: «Біздің сары қыз» атап кетті
Қазір мен Сыр елінің сары қызымын» депті өз жауабында
Марина сияқты өзге ұлт өкілдері арамызда баршылық
Оларға қарап тұрып, кейбір намыссыз бауырларымыз үшін еріксіз ұяласың.
Қазір Қазақстанда көптеген жарнамалар, дүкен атаулары орыс және ағылшын тілінде жазылады
Жарайды, соңғысы әлемдік тіл бола қойсын
Бірақ оны шетелдіктер келетін жерлерде болмаса, басқа орындарда қолданудың қажеті қанша? Орысшасы неге керек? Ресейліктер шет тілдерін бізден кем білмейді
Басқа жаққа шығатындары ағылшынша сөйлейді
Олар келеді деп, бізден басқа қай мемлекетте дүкен атауларын, жарнамаларды орысша жазып қойыпты
Егер біз 2020 жылға қарай 95 пайыздық межеге жеткіміз келсе, бұл мәселеде өгіз аяңмен жылжымай, тіл торысына қамшы салайық дегім келеді
Әйтпесе Елбасымыз алға қойған мақсатқа енді 8 жылда жете алмай қалып жүрерміз
Оған дейін ең әуелі орысша шүлдірлеген немесе қазақша әрең сөйлейтін бауырларымызға: «Қазақша сөйлесейік» деп үйретейік.
Қанат Ғұмаров
Атырау облысы
Құрманғазы ауданы
Ганюшкин селосы
