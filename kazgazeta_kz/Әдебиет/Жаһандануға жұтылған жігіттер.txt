«Әй, балам, мынау әндетіп билеп жатқан кімдер? Өңдеріне қарасам, қыз секілді… Қой, бұлар жігіттер ме?» деп теледидардан концерт тама­шалап отырған әжемнің даусы еріксіз менің де жүзімді теледи­дарға бұрғызды
Үлкен кісінің таңданысы бекер емес екен. 
Расында қай арнаны ашсаңыз да, әйелдерше қылық танытатын әнші, актерсымақ жігіттерді көзіңіз шалады
«Өгіз мүйізді сиыр­да сүт болмайды, әйел мі­незді еркекте күш болмайды» деген қазақ мақалының астарына үңілсек, ер жігіттің нәзіктікке құмар болуы жақ­сылыққа апармасы анық
Бұл бүгінгі қоғамның үлкен дерті
Жігіттердің бұл сәніне, сәнқойлы­ғына қарап, бұл сахналық бей­нелері екенін түсіндік
Алайда күн өткен сайын бұл бейнелерді қыз­дан айыра алмайтын халге жеткендейміз
Атын атап, түсін түстемесек те халық бұндай ар­тис­терді таниды
Ал олардың жетек­шілері мен продюсерлері болса, мұның барлығын заман та­лабы, бүгінгі күннің сұранысы деп ақталып әлек
Осылай жалғаса берсе, оларды көріп, тыңдап өскен ұрпақтың жайы не болмақ?! Бүгінгі жаһандану дәуірінде әр ұлт өзінің ұлттық ерекшелігін жоғалтып ал­мауға тырысып, іс-әрекет танытып жатқанда, мұнымыз қалай?
Біз кейде жағымсыз жайттарды, келеңсіз көріністерді Батысқа жабатынымыз рас
Әрине, Батыстың әсері, шетелге еліктеушілік бар
Бірақ, шетелдің тыңдарманы мен біздің тыңдарман бірдей емес қой
Неге шетелден жақсы­сын алып, өзіміздің ұлттық таны­мымызға ыңғайламасқа?! Мә­селен, Татарстанда татар тілінде ән салмайтын, не болмаса татар халқының ұлттық киімін кимейтін артист сахнаға мүлдем шыға алмайды екен
Бұл әрине, олардың сахнаға құрметі, одан бұрын елге құрметі
Қазақ халқының ұлттық дүниетанымы, ерекшелігі ескеріліп, кез келген дүние осы тұрғыдан негізделсе деген тілегіміз бар
Бұлай деп отырғанымыз, бүгінгі жас өрен ертегінің не романның кейіпкеріне емес, тіпті батырларға да емес, сахнадағы артистерге ұқсағысы келеді, соларға еліктейді
Сондық­тан телеарна мен интернет – бүгінгі тәрбиенің ең мықты құралына айналды десек жаңсақтық емес.
Шашын өсіріп, қызғылт түске бояп, корей сериалдарындағы кейіпкерден айнымаған жастарды көріп қалатынымыз бар
Бүгінгі заманда бұл үйреншікті жағдайға айналған
Жігіттеріміз өзіне тән даралығы деп шашын қызылды-жасылға бояуды дұрыс санаса, ертеңіміз не болмақ деген ойға қаласың
Таяуда Ақтөбеде шаштарын бояп, сырға таққан жігіттерден құралған «Ninety one» тобының концерті болмай қалды
Бұл туралы «КТК» телеарнасында айтылды
Осы оқиғаның өзі ойлантуы тиіс.
Тағы бір айта кетерлік жайт, соңғы кездері әлеуметтік желілерде күлкі шақыратын қыс­қаша бейнероликтер немесе бүгінгі тілмен айтқанда вайн түсі­ріп жүрген жас­тар саны көбейіп келеді
Алайда солардың қай-қайсысына көз салсаңыз да, қыздардың рөлін жігіттер сомдауға құштар
Тіпті көйлек те киіп, орамал тағып, дауыстарын да салады
Әрине, жас­тар мұны күлкілі санайтын да шығар
Ал олардың түптің түбінде бұл неге әкелетінін ой таразысына салып, бағамдамайтыны алаңдатады.
Не нәрсенің де табиғи болғаны жөн ғой.
Ақбота ИСЛӘМБЕК
