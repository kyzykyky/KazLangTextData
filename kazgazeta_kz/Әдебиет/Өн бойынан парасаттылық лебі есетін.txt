(Ғалым, ақын Рахмет Бекеттегі туралы)
Марқұм Рахмет Аяпбергенұлы Бекеттегі егер тірі жүрсе бүгіндері 60 жасқа толар еді
Ол әл-Фараби атындағы Қазақ ұлттық университетінің түлегі болатын
Ақын, көсемсөз шебері, ғалым, филология ғылымдарының кандидаты, доцент еді
Осыдан жиырма жылдай бұрын академик Зейнолла Қабдоловтың ғылыми жетекшілігімен Төлеген Айбергеновтің әдеби мұрасы бойынша кандидаттық диссертация қорғады
Менің Рахметпен таныстығым сол кезеңнен бас­талады.
Барлық уақытта да асып-тасып, ел­пілдеп-ентігіп сөйлейтін оны бір жолы Қазақ ұлттық университетінің мәжіліс залында кездестірдім
Академик Зейнолла Қабдоловтың ұстаздық қызметіне жарты ғасыр толуына орай университет ұжымы ұйымдастырған халықаралық конференцияға келіпті
Сол келісінде ол Ш.Есенов атындағы Ақтау мемлекеттік уни­верситеті ұжымының атынан жіберілген құттықтауға қоса өзінің ұстазына арналған екі өлеңін оқыды
Өлеңдері бірінен-бірі өтетін мінезді сөздермен өрілген шабытты жырлар екен
Залда отырған азаматтардың кейбірі ақынды студент кезінен білетінін көрсетіп: «Пәлі, мынау алғашқы өлеңі баяғы студент уағындағы Зекеңнің өзін риза еткен туындысы ғой», – десе, енді бірі: «Е, бұл біздің белгілі жирен жырауымыз ғой, өзінің өн бойы төгіліп тұрған өлең-жыр, сілте, азаматым»,– деп отырды…
Рахметті білетін қатар-құрбылары оны «жырау» деп тегін атамаған
Шынында да, ол қазақ поэзиясының небір майталмандарының шығармаларын жатқа соққанда жел тұрып, жаңбыр жауғандай, құйын соғып, дауыл көтерілгендей күй кешесіз
Құдды бір ескі заманның ертегісінде айтылатын ақар-шақар асқар шыңдары көкке тіреу болғандай баба таулардың ар жағынан ауыздығымен алысқан арыстан жалды асау тұлпарына мініп жеткен батырмен жүздесіп қалғандай боласыз
Ал сол бір шабытына келіп, қайратына мініп тұрған шақтағы оны көрген кісі жай кездегі жуас қоңыр Рахмет осы ма, осы емес пе дегендей біраз ойланар еді.
Қазір менің алдымда Рахметтің «Парасат әлеміне саяхат» атты кітабы жатыр
Ғалым оған соңғы жылдары жазған ғылыми зерттеулері мен мақалаларының, әртүрлі авторлардың жинақтарына пікір білдір­ген рецензияларының басын біріктіріпті
Мұнда ол қазақ поэзиясының киелі тарландары Қашаған Күржіманұлы, Ығылман Шөреков, Жұбан Молдағалиев, кейінгі буын өкілдері Светқали Нұржанов, Адай Сабыров, Маралтай Райымбекұлы, Мырзағали Іңірбаев, Рза Оңғарбай, Рахат Қосбарма­қов, Айтуар Өтегенов, Темір Мыңжас, Мэлс Қосымбаев, Қалбай Әбдірахманов, Көмек Ыбыраев, Мұрат Бекей, Әнуарбек Бимағамбет, Сұлтанбек Құдайберген, Құ­ралбек Тасқараұлы, Нұрлан Көмеков, Гү­ләйім Дәуітбаева, Анар Шамшадинова, Әсел Жақыпова секілді алды елуді өрелеген құрыш топшы, соңы жиырманың ішіндегі балапан қанат ақындар әулеті жайлы, қазақ әдебиеттану ғылымының ақсақалы, Ұлттық Ғылым академиясының корреспондент-мүшесі Есмағамбет Ысмайылов туралы тебірене толғанады.
Толғанады дегеннен шығады, жалпы, Рахмет Аяпбергенұлы Бекеттегі өзінің жа­ратылысы ақын болғандықтан ба, осы кі­тапқа енген еңбектерінің қай-қайсысында да ақынша тебіренеді
Қарастырып отырған нысанды ақын жүрегімен қабылдап, ақын­ның түсі­нік-танымымен пайымдайды
Бұл ерекшелік оның тек жоғарыда айтылған ақындар шығармашылығы туралы ғана емес, осы жинақтың үштен бір бөлігін алып тұрған Қадыр Мырзалиевтің ақындық әлеміне арналған зерттеулер топтамасында да, Фариза Оңғарсынованың Шерхан Мұртаза, Мұ­қағали Мақатаев, Нұрлан Оразалин, т.б
шығармашылық һәм кісілік болмысы туралы әңгіме-эсселері мен талдау мақалалары жайлы ғылыми талдауларына да тән.
Рахметтің ақын ретінде қалыптасуына қазақ поэзиясы, жалпы қазақ әдебиетінің ілгерілі-кейінді дәуірлерде өмір сүрген өрен жүйріктерінің ықпал-әсері айрықша болғандығында дау жоқ
Сондай-ақ оның ғалым болып буынының бекуіне де қазақ ғалымдарының, соның ішінде өзін студент-шәкірт ретінде тәрбиелеп, кейін ғылым кандидаты етіп қанатын қақтырған академик Зейнолла Қабдоловтан басталатын бірнеше буынның еңбегі ерекше
Содан да болар, ол қазақ халқының әдебиеті мен әдебиеттанушы ғалымдары жайлы сөйлесе, не жазса да «желден де желгір ақбөкен» дегендей, құлашын кеңге сермеп есіле жөнеледі
Бірақ Рахметті тек бір ғана қазақ зиялыларының ортасында тәрбиеленіп, бір ғана қазақ әдебиетінің уызымен ауызданып, оң-солын таныған азамат десек, бұл әділдікке жатпас еді
Өйткені оның қырық жылға тарта өмірі өзбек ағайындардың, қарақалпақ туыстардың арасында өтті
Сол аймақта орта мектепті бітірді, сол елде еңбек етті
Қарақалпақстанның ең көшелі оқу орны – Нөкіс мемлекеттік университетінде ұзақ жылдар бойы шәкірттерге дәріс оқып, ұстаздық жолдан өтті
Егер ол қарақалпақ, өзбек ағайындар арасында сөз алар болса, тек қазақ әдебиеті туралы ғана емес, сонау Әлішер Науаи мен Бердақтан басталатын алыптар есімін бергі заманмен жалғасты­рып тұрған Ғафур Ғұлам, Мұса Айбек, Төлепберген Қайыпбергеновтерге дейінгі «төсекте басы, төскейде малы қосылған» туысқан халықтардың сан ғасырлық рухани өмірінің куәлігі сынды сандаған қаламгерлерінің шығармашылығы, оның қазақ жұртының әдеби-мәдени өмірімен байланысы жайлы құлашты кеңнен алып, тыңдарманының жүрегінде достықтың алауын лаулатар еді
Себебі ол басқаша сөйлей алмайды
Оған Рахметтің осы кітабындағы Ибрайым Юсупов, Б
Генжемуратов, Абдулла Қаһар, Саид Ахмад шығармашылықтары туралы тұшымды пікірлері де куә
Сөз жоқ, сонымен қатар Рахмет қарақалпақ жерін­дегі қазақ әдебиетінің белгілі өкілдерінің шығармашылық ахуалын да жақсы біледі
Ғалымның Қалбай Әбдірахманов сынды арғымақ тынысты ақын замандасы туралы жазбасы, оған деген қазақтың классик ақыны Мұзафар ағаның азаматтық көмегін ашық та, нұрлы бояулармен көрсетулері – соның бір дәлелі
Сондай-ақ автордың өзбекстандық бауырымыз Мұрат Бекей хақындағы «Жүрегі сұлулықтың назын сүйген» мақаласы да осы пікірімізге куәлік береді.
Рахмет Бекеттегінің бүгінгі қазақ әдебиетін, соның ішінде жастар туындыларын да жіті қадағалап отыратындығы қуантады
Оның ілгеріде аты аталған ұжымдық жинақтарға алғашқы туындылары кіріп жүрген, тұңғыш кітаптарын оқырмандар назарына жасқаншақтана ұсы­нып отырған жас буын туралы пікірлері әдебиеттану­шы ғалымның әдебиет зерт­теушісі, әдебиет сыншысы ретіндегі же­тістіктерінің бірі ретінде қаралуға лайықты
Жалпы, бұл ретте айрықша айтар бір жай, тегінде, Рахмет Бекеттегі алдындағы шәкірттеріне оқыр лекциясы мен өзінің ізденіс жолындағы нысандарын ғана зерттеумен қанағат тұтқан ғалым емес
Ол – ел үшін, елдің бүгіні мен ертеңі үшін жанымен жалындап, сол елге, сол қауымға риясыз қызмет етуді өзінің перзенттік парызым деп білетін азамат
Оның біз сөз етіп отырған «Парасат әлеміне саяхат» атты кітабының кейінгі жағында берілген «Тағдыры сынға түскен қайран тілім», «Маңғыстау қазақшаға қашан өтеді?» секілді мақалаларының өзінде де біраз салмақты ойлар бар
Автор елдік мүдде, ұлттық тіл, сол ұлттың өзге республикаларда жүрген, өзге республикадан өз жеріне келсе де айдарынан жел есе алмай жүрген қазақ перзенті жайлы толғанады
Кейде ашына сөйлейді
Ащы айтады
Бірақ соның бәрінде де ол қазақ ұлтының мүддесі үшін күйзелісін білдіреді
Ал ұлты үшін күйзелген азамат, ол – қандай құрметке де лайықты, сыйлы азамат.
…2007 жылы желтоқсан айында академик-жазушы Зейнолла Қабдолов ағамыздың сексен жылдығын өзі жарты ғасырдан астам өмірін арнаған әл-Фараби атындағы Қазақ ұлттық университеті салтанатты жағдайда атап өтті
Марқұм болған ұстазының сол жиынына сонау жер түбінен Рахмет те келген еді
Докторлық диссертациясының барысы туралы сұрағанымда, әлденендей жайға ренішті екенін аңғартып, қолын сілтеген де қойған
Өзінің жүрегі ауырады екен
Көңілсіз жүрді
Арада төрт ай өткенде оның қайтыс болға­нын естідім
Сөйтіп, жан баласына зәредей қиянаты жоқ, біреулердің біреулерге жаса­ған жолсыздықтарына күйіп-жанып жүретін, бірақ өзін өзгелердің өгейсіткенін жан баласына тіс жарып айтпайтын аршыл азамат өмірден өтті
Ол ақын еді, талай жыр жампоздарының шығармаларын жерлес ағасы Төлеген Айбергенов секілді жатқа айтатын ерекше зерденің иесі еді
«Пірдің соңы – Бекет, ердің соңы – Есет» деп, ел айтатын, елінің айбыны, ұлыстың ұраны, ұлттың мақтанышы – Пір атаның қазіргі замандағы қолына қаламын нық ұстаған парасатты ұрпағы еді
Бәрінен бұрын жақсылар туралы тек жақсы сөз айтатын, жақсы еместер туралы, соншама ақкөңіл, соншама аңқылдақ болса да, сыртынан ештеңе айтпайтын нағыз еркек еді.
Жұмат ТІЛЕПОВ,
филология ғылымдарының докторы,
профессор
