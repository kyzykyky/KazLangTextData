Өзіме орысша сөйлейтін, орысша хат-хабар жазатын қазақтарды көргенімде еріксіз «қазақша жазсаңшы, қазақша сөйлесеңші, қазақ емеспіз бе?» деп айтамын
Кейбіреулері бұл сөзімді дұрыс қабылдайды, кейбіреулері өздерінің ар-намыстарына тиіп кеткендей шоршып түседі
Өздері білсін
Менің бұл сөзді айтудағы мақсатым, біріншіден, олардың намыстарын ояту болса, екіншіден, өзімнің рухани әлемімді қорғау
Қазақтығымды сақтау
Ұлттық қасиетімді жоғалтпау
Ал бұған ана тілімнің жасап жатқан көмегі аз емес
Тіл менің қорғаным десем, артық айтқандық емес
Бір-біріне орысша сөйлейтін, орысша тіл қататын қазақтар көп
Солар неліктен ойланбайды? Олар жарық дүниеге келгенде, өзінің туған тілі болғанын парықтап, сезіне алмай ма? Көшеде, қоғамдық орындарда орысша сөйлеп жүрген қазақтардың өз үйінде туыстарымен, ағайындарымен қазақ тілінде сөйлесетініне сенімдімін
Ендігі мәселе сол үйдегі сөзді сыртқы кеңістікке алып шығу.
Біздің қазақтар бір нәрседен қымсына ма, әйтеуір, қаратпа сөзін орыс тілінен бастап жатады
«Скажите, пожалуйста», «не скажете ли», «сколько время?», т.б
сөздер тіліміздің ұшында тұрады
Айта кетуге, сөйлей кетуге, жаза кетуге даяр тұрамыз
Қазақша біліп тұрсақ та сөйлемейміз
Біреу естіп қойса, ұят болып қалатын сияқты
Өз еліміз, өз жеріміз бола тұра туған тілімізге неліктен еркіндік бере алмай отырмыз
Тізгін тартуды қашан қоямыз? Өзімізді-өзіміз қашанғы тежейміз? Қазақ тілі осы ұлан-ғайыр даланың тілі болып ғасырлар бойы өмір сүріп келеді
Оның туын ешкім жыға алған жоқ
Рухын ешкім сындырып, еңсесін түсіре алған жоқ
Тіл қай кезде болмасын өз құдіретін сақтады
Халқымызды небір қиындықтардан сақтап, аман-есен алып шықты
Рух берді
Сана берді
Ой берді
Сөз ұстатты
Біріктірді
Ал енді кезінде басылып, жанышталып, мүддесі аяққа тапталған тілімізге енді біз көмектеспесек, мына алмағайып заманда енді ешкім де көмектеспейді
Қазақ тілінің тағдыры өз қолымызда.
Егер біз жер бетінде ұзақ та бақытты өмір сүреміз десек, бұған тек тіліміздің арқасында қол жеткіземіз
Тілсіз бақыттың бір бүйірі кем
Халықтың күні қараң
Ұлттық бет-бейнеңді, қасиетіңді, діліңді сақтаймын десең, алдымен тіліңді сақта
Ал тілді сақтау үшін сол тілде сөйле, жаз, хат-хабар алмас
Кейбір ұлттар сияқты тілімді тірілтемін деп қиналмас үшін оны жойып алма
Тілді сақтауға әр қазақ міндетті! Тарихқа кінә қойып, өкпе арта берудің қажеті жоқ
Орысша сөйлеп жүрген аға ұрпақтың айтатын сылтауы осы болып тұр қазір
Мұның бәріне орыстандыру саясаты, Кеңес заманы кінәлі деп шығады
Өздері білімнен, ғылымнан қара жаяу емес
Оқыған-тоқыған
Ғылым докторлары, профессорлар болуы да мүмкін
Бірақ қазақ тіліне келгенде ниет жоқ, құлшыныс жоқ
Тілге жаны ашымаған адамды ұлтқа жаны ашиды деп қалай айтасың? Өз тілін білмеген адамды зиялы деуге бола ма?!
Иә, тіл жайында айтатын мәселе өте көп
Әлеуметтік желілерден қазақ тілінде тамаша сөйлейтін, тілімізді жетік білетін орыс халқының өкілі, әнші Татьяна Бурмистрованың концертін көріп қалдым
Сонда ол орыс халқын «өзімнің төркінім» деп атай келе, қазақша білмейтін қазақтарды да төркініме жатқызамын деп әзіл-қалжың аралас айтып қалды
Намысты оятатын сөз!
Міне, бүгінгі қазақтарға осындай намысты оятатын сөз жетіспей тұр
Ұлы мәдениеті, бай салт-дәстүрі, сан ғасырлық тарихы бар ел бола тұра, тілімізді қорғап, сақтай алмасақ кім болғанымыз? Тілдің өз аясын кеңейтуі бағдарлама арқылы емес, әрбір адамның соған деген шын ниетінен, талпынысынан туындауы тиіс
Бағдарлама бағдар үшін қажет шығар
Бірақ тілдің қызмет етуі, қоғамда орнын табуы сіз бен бізге тікелей байланысты.
Дәуіржан Төлебаев
