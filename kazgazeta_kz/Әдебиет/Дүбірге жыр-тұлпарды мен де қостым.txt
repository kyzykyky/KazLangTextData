Газетімізде арагідік мақалалары, өлеңдері жарияланып жүрген Таңатар Дәрелұлы 1954 жылдың 18-наурызында өмірге келген
Қазіргі таңда Атырау облысы, Құрманғазы аудандық «Серпер» газетінің бас редакторы
Бұл жауапты қызметті 1993 жылдан бері атқарып келеді.
Ол – Қазақстан Жазушылар одағының мүшесі, Қазақстан Журналистер одағы сыйлығының лауреаты, Құрманғазы ауданының Құрметті азаматы.
Бүгінде алпыс жастың биігіне шыққан әріптесімізді мерейтойымен құтықтап, оқырмандар назарына бір топ жаңа өлеңдерін ұсынып отырмыз.
Сәйгүлік жылға…
Осы жыл, біз туылған жылқы жылы,
Аспанның салған дейді бұлты бүлік.
Дүбірге жыр-тұлпарды мен де қостым,
Істерді бастап кетсе ұлтым ұлы.
Еншілет биіктерді әйгілі бір,
Жарасқан қазағыма жайлы ғұмыр,
Сүйіндір, сүйіншілеп шықсын жұртым,
Үміт мол, сенен күткен сәйгүлік жыл.
Көңілді тойғызардай бүгінгі ақпар,
Ел тыныш, бата алмайды ұрыншақтар.
Асқар тау жасындағы менен тілек:
Жайраңдап аман өссін құлыншақтар.
Ағайын, бұл кәдімгі жылқы жыл ғой,
Қалмайды арман, тілек, қырқылып ой.
Мұны айтқан мына мен де хас тұлпардың,
Жалынан сусып түскен бір қылы ғой.
Қалмағай жігіт жүдеп, мұңайып қыз,
Қиынға қарсы қарап тұрайық біз.
Қазақтың даңқы бүгін аспандады,
Сондықтан біз бақытқа лайықпыз.
Ұмытшы, ерінуді, есінеуді,
Тербеп тұр тыныштықтың бесігі елді.
Кен қопар, жерді түлет, жаңаны тап,
Ие бол, берме ешкімге несібеңді.
Тілегім деп қалма дос, бұл бұйрық па,
Еліме жүйрік лайық кіл құйғытқан.
Туған жер тың істермен дүбірлейді,
Көшкендей үйір-үйір қыл құйрықтар.
Серік бол, сенімдінің ер қасына,
Пырақтай қанаттаншы, тек жасыма.
Соны айтып тыным таппай жүрген жоқ па,
Күллі әлем мойындаған Елбасы да.
Тұлпарға ерген жылы еркін елдің,
Қос қанат бітірердей серпінерлік.
Қандасым, біз ие ғой бәріне де,
Бірігіп іс бастайық ел тірерлік.
Білек түр, алдамайды сенім, серт те,
Төгілген кетпейді құр терің текке.
Өзгелер тыңға түрен салған жылда,
Туылған мен бір ұл ем «елу төртте».
Сол жылғы сұм әуеннен жеріп кеткем,
Хрущев келімсекті ерікті еткен.
Ол жылғы ұран басқа, заман басқа,
Ал бүгін қазақ көшін көлікті еткен.
Бауырлар, жатқан жылы құттың кіріп,
Әлсізді сүйей жүре, мықтың бірік.
Бір үйдің баласындай ұйымшыл боп,
Тастайық тамаша бір іс тындырып.
Сананы нұрландырып жетті жылым,
Бір мақсат, елдік жайлы тек бір ұғым.
Әр үйге ынтымақ пен ырыс кіріп,
Дарыта гөр, тұлпардың тектілігін.
Намысыңның қамшысы
Үш ақ нәрсе ілулі тұр төр тұста,
Досым берген қамшыны жұрт көрді ұстап.
Бас киімі әкемнің, Пайғамбардың хадисі,
Біздің үйге бағыт сілтер жол нұсқап.
Осы үш кие базарым да, ажарым,
Кірген жанның оқыс тартып назарын.
Алла ісіне адалдықтың антындай,
Ұлы уағыздар керегіңе жарар, ұқ!
Жамандықтан өзің-дағы жерисің,
Осы үш нәрсе қасиеті кең үйдің.
Әкем киген тозығыңқы бас киім,
Қара шалдың таратып тұр тер исін.
Көрсем оны ағытылар бар шыным,
Жүректегі досқа шертер жан сырым.
Көп нәрседен бөлек орны мен үшін,
Ана жылы досым берген қамшының.
Жүрген де емен сый-кәдені аз алып,
Пенделіктен кімдер кеткен тазарып.
Тобылғы сап қайыс өрме бұл қамшың,
Бабалардан қалған бізге тәбәрік.
Кезіккенде жайлар болмас жан шыдап,
Көзден жас не жүректен қан тамшылап.
Тұрғаныңда сілкінесің ептеп бір,
Қу жаныңды қайта-қайта қамшылап.
Кім-кімге де жат та емес бұл ұғым,
Жығылдың да аш бөрідей ұлыдың.
Тулақтайын сүйретіліп тұрмасаң,
Талайлардай онда сен де құрыдың.
Қарауылға алып жүрміз аңдысып,
Пенделердің бір-біріне таң ба ісі.
Мүмкін біздер ойсыз болып кетер ме ек?!
Арқамыздан оспай тірлік қамшысы.
Осты қамшы, сені қайдам, мені көп,
Дерт жамадық тұра алмастай емі жоқ.
Намыс – қамшы табасынан ездердің,
Алып шықты, кие көрем теңі жоқ.
Көрінбедім көп дүние жиғансып,
Одан және жатқан да жоқ күй қаңсып.
Байлығымыз әлгі екеумен бір тұрған,
Төрімдегі досым берген сый қамшы.
Маған-дағы ақыл берсе сан кісі,
Құптап тұрып, албырт тәнім жанды ысып.
Ең дұрысы, ала-құла тірлікте,
Мықты болсын намысыңның қамшысы.
Ғұмыр алға зауласа…
Тауды бұзған өткір желдей мүжумен,
Бір-бірімізге алара көз сүзумен.
Жауығудан жазыла алмай біз жүрсек,
Өмір-өзен зулап алға жүзуде.
Ел ішінде гулеп тұрған көп те өсек,
«Маған ғана» деген оған өкпе сеп.
Іші – қыжыл, ойы – пасық пенде жүр,
Біреулердің қолыменен от көсеп.
Жаңылмаған жақсылар бар ар-ізден,
Ол өтемес ел алдында парыз кем.
Опасыздың үрлеуімен, жауқазын,
Болашағын бастап кетті арызбен.
Тауға біткен емессің ғой сен емен,
Лағынеттен сықырлайды керегең.
Арыз алып шапқылаған есерге,
Көрсоқыр мен жалақорға не дер ең?!
Құрдасымда бұрынғыдай бұлғаң жоқ,
Аяғынан шалып жүрген жылмаң көп.
– Айтысумен жүргеніңде, – дейді ол:
– Өтіп жатыр көп күндерім құрбан боп.
Қолдан келсе кетуге бар көк тесіп,
Өмірі бір толмайтын көп жетпесі.
Бұлданумен,бұлттанумен белгілі,
Ортаймайды қара қазан өкпесі.
Біреулерден нұрдай жауар даналық,
Біреулердің іздегені жаңалық.
Мәнді-мәнсіз күндер алға заулайды,
Ал біреу жүр соңымыздан шам алып.
Қараулық пен жақсылық
Үрген местей тар кеудесі құр кеуіп,
Сүрінгенді кетуге бар бір теуіп.
Жақсы адамның көңіл бұлты июмен,
Аспанынан тұрады ылғи нұр сеуіп.
Санаңды ауыр осқыласа мұң кездік,
Бұл өмірден қаталдықты шын сездік.
Қарттар үйге тастаса егер әкесін,
Бір ұл келіп мешіт салды күмбезді.
Мейірімді күн боп жүрсе шашырап,
Көр-кеуделер әлдеқалай тасынады,
Көкек ана сәбиінен безінсе,
Он жетімді отырған бар асырап.
Құдық қазып ерінбестен инемен,
Еркіндікте кенелген көп күйге кең.
Азаматтың бөркін киді демесең,
Ездер де көп әйел көшін сүйреген.
Қатар жүрсе мейірім мен қаталың,
Талапты ұлдың таңдағаны баталы үн.
Ерте піскен егіндей бар жас ұлан,
Қария бар сатып жүрген сақалын.
Имандылық іс бастаған батыл бір,
Ақ тілеудің арнасына батып жүр.
Мүгедекке берсе біреу мүшесін,
Ал бір жерде адамды адам сатып жүр.
Заман – түлкі құрық жетпес айласы,
Түлкі – беттің ойлағаны пайдасы.
Қараулық пен жақсылықтың бітпейді,
Басы бар да, аяғы жоқ шайқасы.
Жылы сөз
Ұмытпайтын ағаларым, достарым,
Ақ тілегім: жазылмасын топтарың!
Сендер барда сезім үрлеп көңілді,
Бейуақытта қозданады шоқтарым.
Кейбір сәттер ұғымыма қосты ұғым,
Жолың болса жарамсақтар көп бүгін.
Сен керексің, мен де саған керекпін,
Көп жандардың уақытша екен достығы.
Кеуде кеулеп жатқан сәтте қонып мұң,
Ұйығына қара ойлардың жолықтым.
Жалған достар қайтқан судай тартылып,
Шын достарың қалады екен соны ұқтым.
Жалған қалар көтерумен жүз жүгін,
Бұл тірліктен сүртілетін біз жұғын.
Мыңмен жалғыз алысса егер ұлы Абай,
Мұңмен жалғыз алысамыз біз бүгін.
Сізге-дағы, маған-дағы жырақ бар,
Аяулылар – мәңгі жанған шырақтар!
Қайда, қайда Табылжан мен Лес дос,
Төгілемін көңіл-шекті бұрап қап.
Жаз өмірдің сарғайғанда желегі,
Сағыныш-мұң іздеп өзі келеді.
Талай жайға өкіндірген өткенің,
Өзің түгіл түсіңе де енеді.
Ойланасың тоқта, тоқта, тоқта деп,
Аяғымның астындағы шоқ ба деп.
Достарымның жүрегіне ойлаймын,
Тоң қатырып алмадым ба, жоқ па деп.
Өңін берген туған далаң әр тайып,
Көктем күтер, қалмас мәңгі қартайып,
Пенделердің бір ақ сәттік көктемі,
Жылы сөзбен жүрейікші марқайып.
Еңсені езіп, болмашыңды қылып сөз,
Тіміскіден қалмай қойса ұры көз.
Досым саған жаутаң-жаутаң қарасам,
Қисаң болды, бір ақ ауыз жылы сөз.
Қырға бар
Иітпе ұстап, талаусырап білегім,
Қырға барып түйе баққан ұл едім.
Сайын қырда демегенмен түледім,
Қыр мінезін бір адамдай білемін.
Қызыл жондар, маңғаз-маңғаз құм биік,
Көрінетін терең ойдай тұңғиық.
Шоқал біткен арса-арса жыңғылдар,
Аспанынан телміретін күн күйіп.
Жел тұрмаса ойда жоқта ышқынып,
Зерделі өңір марғау мүлгір тып-тыныш.
Алтын қияқ, аппақ селеу селт етпей,
Көз алдыңда балқып жатар мықты мыс.
Кірленбеген сұлу әлем, үр жаңа,
Жүрегіңде еркіңді алған нұр жанар.
Қу жаныңа тыныштықты тілесең,
Бәрін таста, ауық-ауық қырға бар.
Мұра – мекен
Қадалмаған биік өкше – біз етік,
Жандар да жоқ күнде жүрген жүз өтіп.
Бабалардың ұрпағына сенбеген,
Қырандар жүр көк аспаннан күзетіп.
Керемет бар жетер болсаң жол кешіп,
Біздің тірлік, тірлік дерсің өлмеші,
Сағымменен араласып жүзеді,
Түйе өркеш құм және түйе өркеші.
Тыныштығы кейде болар қас қағым,
Айнала маң, көрінбестен аспаны.
Қыр ұлдары батыр да өжет, намысты,
Құм бораны осқылаған жас тәнін.
Жыңғылының қызғылт күлгін желегі,
Құм сирені – кімдер оны еледі?
Қыр ұлдары кейде асау болғанмен,
Кешірімшіл, мырза да аңғал келеді.
Жәндік мұнда айлалы әрі есті де,
Оқтай зулар ыза менен кек тілеп.
Беймәлім бір құстар ұшар дүр етіп,
Құм қатқылға ұя салған тескілеп.
Жалаңаяқ жүріп өткен кім бұрын?
Жол кетеді өрілгендей қыз бұрым.
Табыны өтер жанұшыра киіктің,
Сауырынан саулай түсіп күн нұры.
Мұражайдай ғажап мекен-мұраны ұқ!
Көңіл тұрар соны айтуға сұранып.
Жұпарымен балбыратар бойыңды,
Келіншектей кербез таңы сыланып.
Жас ілінер шөп басына шық түгіл,
Қимастықтан қайнағанда іш қыжыл.
Шымылдыққа кірсе имене күн ару,
Ұят қалар төңіректе қып-қызыл.
Бал шұбат
Үйрету талай қатер төндіреді,
Деу қиын оңайлықпен жөн біледі.
Қайратты, ептілердің бірнешеуі,
Сауынға інгендерді көндіреді.
Бас имес ойсылқара ерік те асқақ,
Жанына жуытпайды теуіп тастап.
Орнатқан алдын ала діңгектерге,
Талап сол: бас, аяғын керіп таста!
Жол бермей сәл ағаттық, сәл шалысқа,
Түседі нар жігіттер арпалысқа.
Осылай бірнеше күн жалғасумен,
Алынар алақандар арқан ұстап.
Көз көрген, емес естіп дауын білген,
Осылай үйретілер сауынға інген.
Түйешілер тірлігі айта көрме!
Еңбектен өз бақытын тауып жүрген.
Жігерін қайратына жани жүріп,
Қолдану қайсы әдісті тани біліп.
Содан соң түрегеп тұрып сауар болар,
Боздақ жүн ботасына сан идіріп.
Қадірін азайғанмен ұғатын жан,
Бал шұбат дайындайды шұбатылған.
Ысталған құртқашашқа қоңыр күбі,
Бабалар сонау арғы мұра қылған.
Маң басқан жалпақ табан заңғар кеме,
Құнарлы қырдың шөбін таңдап жеген.
Адамға бар асылын көніп, сыйлар,
Боздаған аруаналар аңғал неме.
Жетпейсің қитұрқылық шет-шегіне,
Қымызың жатжұрттық боп кетпеді ме?
Бал шұбат біздікі әлде бөтендікі,
Бабалар аруағы өкпелі де.
Атырау облысы
Құрманғазы ауданы
