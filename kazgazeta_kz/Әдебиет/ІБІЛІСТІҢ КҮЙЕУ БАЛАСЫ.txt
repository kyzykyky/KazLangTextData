— Бұл әңгімені маған әжем айтып берген еді
«Ерте, ерте, ертеде…» Иә, бағзы заманда бір ер жігіт болыпты
Оның алған әйелі Ібілістің қызы екен
Сұлулығы соншалық бір қараған еркектің аңсары ауады-мыс
Сол Ібілістің қызы жайлы хикая әлі есімде
Айтып берейін бе?
— …
— А, айтпақшы шайтандар дейтініміз жоқ екен ғой-ә? Адамдардың ойлап тауып алғаны болмаса… Олар бірін-бірі азғырып алып, «шайтан істеткізді» дейтін көрінеді.
— …
— Дінде Ібілісті төрт періштенің ұстазы болған деседі
Ол Алла адамды топырақтан жаратқан соң қызғаныш туғызыпты
Солай Жаратушының құзырынан кетіпті.
— …
Ұзақ үнсіздік
Кенет шопыр жігіт көлікті кілт тоқтатты.
— Түсіңіз…
Шашы иығына төгілген әдемі қыз қарсылықсыз түсіп қалды
Біраз жүріп барып машина тағы іркілді
Айдалаға жалғыз қызды тастап кеткісі келмеді-ау деймін…
— Мініңіз…
Қарсылықсыз мінді
Бұл қыздың қайда баратынын да сұрамаған екен-ау…
— Қайда барасыз?
— …
— Мылқаусыз ба, жоқ әлде құлағыңыз естімейді ме?
— …
Бұл қыздың тілі жоқ мылқау болды
«Құлағыңыз естімейді ме?» деппін ғой
Мана түсіп қалыңыз дегенді қалт жібермеп еді… Жігіт күліп жіберді.
Радио қойды
Нәпсіні жеңу тақырыбында орталық мешіттің имамы сұхбат беріп жатыр екен.
— Шайтан, Ібіліс ұғымын біз жәй ғана тілмен түсіндірейік
Олар тек адамға ой салады
Ал, адамдар сол ойды саралай алмай шайтанның жетегінде кетеді
Мысалы, сізді досыңыз түнгі клубқа шақырды
Сіз келісім бердіңіз
Шайтан бұл жерде сізге адам бейнесінде келіп отыр…
— Өшіріп тастаңызшы…
Жігіттің жүрегі дір ете түсті
Радионың құлағын бұрап, жым қылды.
— Тоқтаңыз…
Тоқтады
Бейуақыт болып қалған кез
Далиып дала жатыр
Күн ұясына қонғанымен қызыл-қоңыр бояу өше қоймапты.
Екеуі де тысқа шықты
Қыз жігітке қолын созды.
— Ұялмаңыз…
Үйде қалған жарын ойлады
Бала-шағасын еске алды.
Қыз қымсынбастан келіп, жігіттің құшағына еніп кетті
Сүйе бастады
Жігітті өзі шешіндірді
Өңі ме, түсі ме белгісіз, әйтеуір қыздың ырқынан шыға алмады
Бұрын-соңды көрмеген ғажайып бір әлемге еніп кеткендей болды
Жер жар төсегі болуға жарайды екен
Жігіт тұрып кетуге асықпады
Кеудесін сұлу жастанып жатыр.
— Әжеңіздің әңгімесін айтып берейін бе? — деді сұлу.
— …
— Бір күні сол хикаядағы жігіт молдаға кездесіп қалады
Молда оған әйелінің Ібілістің қызы екенін айтады
«Сенбесең, әйеліңнің кіндігі жоқ» — дейді
Жігіт үйіне келе салып, әйелінің кіндігіне қараса, шындығында да жоқ болып шығыпты.
— …
Қыз жігіттің қолын өз кіндігіне апарды
Жігіт шошып кетті
Қыздың кіндігі жоқ екен
Атып тұрайын деп талпынғанымен құшақтан босай алмады.
— Жігіт молданың сөзіне сенбеді
Молданың айтуы бойынша шөл далаға барып қонды
Әйелі түн ауа шөлге шыдамай денесінің жартысын күйеуінің жанына қалдырып, өзі ұзақ бір мекендегі өзенге кетіп қалыпты.
Жігіт шыңғырып жібергісі келген
Дауысы шықпады
Қасында жатқан қыз тұрып, әудем жерге барды да, көкке қолын созды
Сол-ақ екен, беймәлім күш оны алып ұшты.
Түс көргендей мең-зең ұзақ тұрып қалған жігіт: — Мен Ібілістің күйеу баласымын, — деді
Осы сөзді ол жиі айтатын болып алды
Ел оны кейіннен жындандыға да балап жүрді
Тек кешірілмес күнә істегені болмаса, оның есі дұрыс еді…
 Қанат ӘБІЛҚАЙЫР
