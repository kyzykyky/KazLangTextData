Алматыдағы Ұлттық кітапханада «Қоғамның рухани көкжиегіне жазушылардың ықпалы
Әлемнің тұрақты дамуы» тақырыбында халықаралық әдеби биеннале өтті
Мәдени шара Мәдениет және спорт министрлігі, Ұлттық кітапхана және Қазақстанның Жазушылар одағының мұрындық болуымен «ЭКСПО – 2017» көрмесі аясында ұйымдастырылды
Оған БҰҰ, ЮНЕСКО, ИСЕСКО, ТҮРКСОЙ халықаралық ұйымдарының басшылары, әлемдегі әдебиет саласы бойынша Нобель және басқа да сыйлықтардың лауреаттары, 20-дан астам елдің ғылым және мәдениет қайраткерлері, жалпы 40-тан астам шетелдік қонақтар қатысты. 
Үш күнге созылған шарада түрлі дөңгелек үстелдер мен кітап-экспозициялық және фото­көрмелер, арнайы экскурсиялық бағдар­ламалар, жазушылармен кездесулер болды
Ал әлемге танымал белгілі жазушылар биеннале қорытындысы бойынша Әлем мәдениеті қайраткерлеріне Үндеу жариялады.
Басқосуды ҚР Мемлекеттік хатшысы Гүлшара Әбдіхалықованың Үндеуімен және ҚР Мәдениет және спорт министрі ­Арыстанбек Мұхамедиұлының құттықтау сөзімен ҚР Мәдениет және спорт министрлігінің Жауапты хатшысы Қуатжан Уәлиев ашты
Биенналенің тақырыбына әлемнің тұрақты дамуын ұсынған БҰҰ-ның қоғамдық ақпарат департаментінің өкілі Властимил Самек биылғы «ЭКСПО» тақырыбының өзектілігі жөнінде ой өрбітті
ЮНЕСКО-ның Сыртқы байланыстар және қоғамдық ақпараттар мәселелері бойынша Бас директордың орынбасары Эрик Фальт мәдениетті сақтаудың жаһандану дәуіріндегі маңыздылығына тоқталып, әдебиет пен өнердің жаңа бағыттарын тілге тиек етті.
ИСЕСКО Бас директорының ерекше тапсырмалары бойынша уәкілеттілігі Асқар Тәжиев бұл рухани жақындыққа ұласатын әдебиет алмасудың тұғырнамасы екенін айтса, ТҮРКСОЙ-дың бас хатшысы Дүйсен Қасейінов Елбасының «Болашаққа бағдар: рухани жаңғыру» мақаласы тек біздің елге ғана емес, түбі бір түркі елдері арасында да ерекше қызығушылық тудырғанын, ірі басқосулардың арқауы болғанын жасырмады

Іс-шара барысында ҚР Мүфтиятының атынан Бас мүфтидің орынбасары шейх Мұхаммед Алсабеков, ҚР Академиялық кітапханасының директоры Үмітхан Мұңалбаева, академик Сұлтан Сартаев және т.б
сөз сөйледі
Түркі әлемі жазушылар және өнерпаздар қорының президенті Яхия Акенгин Қазақстанның Еңбек ері, КСРО Мемлекеттік сыйлығының лауреаты, Қазақ КСР және КСРО халық әртісі Асанәлі Әшімовке түркі әлемінің атынан арнайы сыйлықты табыс етті
Ұлттық кітапхана директоры Жанат Сейдуманов А.Әшімовке «Кітап мәдениетіне қосқан үлесі үшін» медалін табыстап, халық қалаулысына шапан жапты
Сонымен бірге биыл 70 жасқа толып отырған мәдениет және әдебиет қайраткерлері Нұрлан Оразалин, Смағұл Елубаев, Дүйсен Қасейінов, Иран-Ғайып Оразбаев «Кітап мәдениетіне қосқан зор үлесі үшін» медалімен марапатталды
Осындай медаль иегерлері қатарында ҚХР Жазушылар одағының мүшесі, жазушы Ақпар Мәжит, жазушы Сәбит ­Досанов, Мемлекеттік сыйлықтың лауреаты, жазушы, драматург ­Дулат Исабеков, Оңтүстік Қазақстан облыстық Отырар ғылыми-әмбебап кітапханасының директоры Күлия ­Айдарбекова, «Библио-глобус» кітап сауда үйінің директоры Борис Есенькин, Халықаралық ПЕН-клубы Корей орталығының президенті Ли Гиль Вон, Түркия мәдениеті және туризм министрлігі қолжазба мұралар де­пар­таменті бөлімінің жетекшісі Кутан Хусейн бар.
Абылайхан ЖҰМАШЕВ
