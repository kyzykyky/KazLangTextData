Күн күнгірт, мұнартқан аспан сазара қалыпты
Жолда құрғақ еді, Боғда тауының етегіне жаңбыр төгіп өткен сияқты
Ауа дымқыл, жол батпақ
Әсіресе, Үрімжі көшелері езіліп кетіпті
Қара машина қарақоңыр қаланың шетін ала тік төмен тартты
Домбаздап соққан дуалды көшелер, қотыр тамдар біртіндеп артта қалды.
Ашық даламен ағызыңқырап алған машина бір уақытта қиралаңдай қозғалып кілт тоқтады
Биік дуалды қақпаның алды екен
Дабырлай сөйлескен адамдар айналып келіп, машина қорабына асыла көтеріліп, тінте қарады
Кісен-көзірлері сықырлай қозғалған екі тұтқын да оларға тіксіне қарай қалысты
Мылтығы шошайған қытай шерігі заһар шаша өңменіңнен өткізе тесіледі.
Сықырлай қақпа ашылып, машина қайта қозғалды
Қатар-қатар созылған там қоралар
Машина солардың бірінің алдына тоқтады
Тағы да дабырлай сөйлесіп, аз тұрды да, машинаның артқы қорабын аша бастады
Екі шерік бір-біріне балдыр-бұлдыр сөйлесті де, біреуі жылдам қозғалып машинаның үстіне шықты
Түр-басы қазақ сияқты
Шындығында қазақ екен: «Тұрыңдар!» деді зілдене
Ап-анық қазақша
Сылдыр-сылдыр, сықыр-сықыр қозғалып орындарынан тұра бергенде, бастарына қара қапшықты кигізе-кигізе салып, итере-итере жерге түсірді
Таңжарықтың құлағы шалғаны: бұларды Үрімжінің үшінші түрмесіне алып келген екен…
Машинадан түскен бойда итере сілкіп, дедектете бір жерге кіргізді
Біреу қолдарын сумаңдата үсті-бастарын тінтіп, тырсылдатып киім өңірлеріндегі түйме біткенді жұлып-жұлып алып жатыр.
Өзара сөйлесіп, қайда кіргіземіз десіп жатқан сияқты
Кілт сылдырлайды
Жаңа есік алдында топ кілтті сылдырлатып, жанбасында тапанша, кердең басқан біреуді көрген
Сол болды
Кілтін сылдырлата келіп, Таңжарықты түртпектей тұқыртып әкеліп, бір есіктің құлпын ашты да, басындағы бүркеуішті жұлып алып, «жыңгуды шунди» деп итере кіргізіп жіберіп, есікті тарс жапты
Таңжарық есеңгірей тұрып қалды
Қара көлеңке сызды там сияқты
Қоңырсыған жер иісі қолқаны қабады
Торға түскен арыстандай булыға теңселіп, жаңа ғана өзі әзер сыйған есікке сүйенді
Кісен-көзірі сықыр­лап аз тұрды
Біртіндеп көз алдындағы тұман сейіліп, бозаң тартып келеді.
Аузы тар болғанмен кірген жерінің ені жалпақ, түпсіз үңгірдей көрінді
Түкпір жақтан жөтелген, түшкіріп, пысқырған дыбыстар естіліп, жер қорада тебіскен жылқылардай «іннің» түбі дүбір-дүбір етіп қалады
Көз үйретіп қараса, біреулер қыбырлайтын сияқты
Соның арасынша:
– Әй, кімсің? Мұсылмансың ба? – деген қарлығыңқы дауыс естілді
– Бері жақындасаңшы!..
«Е-е, қазақ баласы бар екен-ау!» Таңжарық бір басып, екі басып жаңағы дауысқа қарай жақындап келді.
«Астапыралла!» – деп күбірлегенін өзі де байқамай қалды.
Жағалай отырғандар шаштары жал­быраған өңкей «албастылар» еді
Қандарын ішіне тартқан, сөлсіз сүреңдерден адам шошырлық
Әйтеуір, сөздері – адам.
– Өй, мынау мұсылман тұрмақ, өзіміздің қазақ қой! – деді біреу мойнын соза қарап.
– Алда байғұс-ай, ә!
– Әй, соры қайнаған, қазағым-ай!
– Бейшараны қайдан алып келді екен?! – десіп жапырлай сұрасып, қозғалысып кетті
Қатар-қатар қойылған нарларда отыр­ғандардың шеткі бірі сырғып орын берді
Сабан төселген жерде отырғандар қаншама!
Айналасындағыларға жағалай көз тастап өтті Таңжарық
Көбі қазақ сияқты
Араларында көздері мөлиіп, орыс та, қытай да отыр
Сарттардың да неше атасы байқалады.
– Қайдан келдің, бауырым? – деді жаңағы алғашқы сөйлеген адам тағы да тіл қатып.
– Қайдан келдің дейді ғой, – Таңжарық мырс етті, – Қайдан әкелді демейсің бе!
– Иә, иә! Қайдан әкелді?!
– Е-е, қайдан дерің бар ма? – Таңжарық қырыстана сөйледі
– Бұлар ұстағысы келсе, жатқан көріңнен де суырып алады.
– Солай, солай, – деді әлгі
– Тура ай­тасың
Бұлардың құдіреті жүріп тұр
Құрығы ұзын
Біздікі, әйтеуір, жарық дүниеден жақсы хабар естіп қаламыз ба деген ғой…
– О-ой, мені жарық дүниеден жаңа келді деп отырсыңдар ғой
Мен де осы өздерің сияқты көрден шығып, көрге келіп отырмын.
Отырғандар күбірлесе қозғалып кетті: «Япырай, ә!», «Бейшара-ай!» десіп таңғалыса аяй қарайды
Таңжарық сөзін жалғады:
– Құлжаның абақтысында алты ай жаттым
Содан осында алып келді, – деді.
– Құлжаның! – деп таңғала орнынан тұрды, жағы жабысқан, көзі бақырайған бір жігіт, – Мен де Құлжаданмын, – Таңжарыққа жақындап келіп тұрды
– Қайсы ауылдансың, бауырым? Аты-жөнің кім болады?
– Күнестенмін! Атым – Таңжарық!
– Ойбай! Таңжарықсың ба?! – Жаңағы жігіт құшақтай алды, – Бауырым, мен – Молдаханмын ғой.
– Таңжарық! Таңжарық! – десіп өре түрегелген төрт-бесеуі тіпті қоршай келіп тұрысты.
– Қай Молдахан?! – деді Таңжарық
– Күнестегі Молдахан ба? Танымай қаппыз ғой
Құдай сақтасын, не боп кеткенсіңдер?! Ой, Алла-ай! Әйтеуір тірі екенсіңдер ғой.
– Иә, иә! Сол Күнестегі Молдаханмын
Міне, Молдабай мен Әнуар да осында.
– А-а! Мыналар ма? Бәсе, шырамытқан­дай болам, – деді Таңжарық Әнуар мен Молдабайды кезек-кезек құшақтап.
– Құдай шебердің кездестірген жерін көрмейсің бе?! – деді Молдахан
– Бұған да тәубе, әйтеуір тірі көрістік
Ал ауылдың амандығын айтшы! Өзің қашан ұсталдың?
– Ойбой-оу, тура ауылдан, ел ішінен келгендей сұрайсыңдар ғой
Айттым ғой, алты айдан бері Құлжада қамақта отырдым деп
Ауылдан тырс еткен хабар-ошар ала алмадым
Менің қайда екенімді де білмейді олар
Адасып қалды ғой.
– Е-е, елдің іздеп, сұрастыруға да жағдайы жоқ қой
Шошып қалды ел, – деп Әнуар сөзге араласты
– Кімді кім іздейтіндей
Балапан басына, тұрымтай тұсына…
– Иә, солай болды
Бірін-бірі аңдыған жұрт
Қылт еткенді қырқып түседі
Ұстағанын ұстап, ұстамағанын қырқай матап тастаған, – деді Таңжарық тыжырына
– Қайта өздерің айтыңдар әңгімелеріңді
Мақаңдар қайда? Бар ма өзі?
Молдахан ауыр күрсініп алып:
– Мақаң әзір аман
Осы қатардағы тамда
Анда-санда көріп қаламыз, – деді Молдахан жаси сөйлеп
– Жүдеп-ақ қалды.
– Ой, жолбарысым-ай, бар екен ғой, тірі екен ғой
– Таңжарық күрсіне төмен қарады.
– Е-е, енді қанша жүрерін бір Алла біледі
Шетінен небір жақсылар мен жайсаңдар кетіп жатыр
Тұрдыақын, Тастандылар өліпті деп естідік, – деді Молдахан тағы да.
– Өлгенде оларды ата ма екен?! – Таң­жарық бетін сипады.
– Атқанын атады дейді
Атпағаны өзі-ақ ауруға айналып өледі екен ғой
Қайтеді?.
Жегені көкаяз шикі нан
Ит ішпейтін жуынды
Адам шыдай ма!.
Айтпақшы, Сейітқазы, Шәмшилер осында
Аман-есен
Далаға алып шыққанда көріп қаламыз кейде.
– Атпай-ақ, аспай-ақ өліп бітеді десеңші, – Таңжарық түнере отырып қалды.
– Енді сөйтіп азайтпаса, қайда сыяды? Топырлатып әкеп жатыр, әкеп жатыр, – деді Әнуар сөзге араласып.
– Е-е, адамның қадірі кеткен ғой, – деп түңілді Молдабай – Әншейін ит жемі боп, көмусіз қалып жатыр
Қандай заман болды бұл?!
Әуелгідей емес, Таңжарық көзі үйреніп келеді
Мұнда ұзын-ырғасы ұйлығысып отыз екі адам бар екен
Екі орыс, екі қытай, сегіз қазақ, қалғаны өзбектер мен ұйғырлар, татарлар екен.
Алмахан деген еңгезердей жігіт сыртқы Мұңғұлиядан келіп ұсталыпты
Тағы бір жігіт байдың қызын алып қашамын деп қолға түскен
Әрқайсысы әртүрлі жағдаймен торға түсіп, мүсәпірлік күй кешуде
Алды алты-жеті жылдан бері отырса, үш-төртеуі бір жұманың алдында ғана кіргізілген
Бұларға енді, міне, Таңжарық келіп қосылды.
Әртүрлі әңгімелерден аңғарғаны – ел аралап үгіт айтатын өкіл-жора – дәйбиаулардың өзін ұстай бастапты
«Япырай, оларға да ақырзаманның тақалғаны-ай!» деп таңғалады Таңжарық
Отырғандардың айтыстарына қарағанда, сәуір айынан бері көбіне жер-жердегі өкіл-жоралар ұсталып, қамалып жатса керек
Таңжарықты да аңдып шырғалаған солар емес пе!..
Әйтеуір, таныс ауыл адамдарының кез­дес­кеніне шүкіршілік етті
Бірауық әңгіме­лескеннің өзіне кәдімгідей сергіп қалады
Әнуар, Молдахан, Молдабай – төртеуі бір отбасының адамдарындай күндіз-түні шү­йір­келесіп бірге
Бұрыннан жатқан олар­дың ақын­сың ғой деп әңгімеге тартып қа­жай­тындары – Таңжарық
Түк болма­ғанда өлең шығаршы деп қинайды
Алғаш жарқылдап талай әңгімесін ақтарды Таңжа­рық
Көңілденсе ара-тұра өлеңді де төгіп жібереді.
Біраз күн болды ешкім ешнәрсе де­мейді
Тіпті мұны әкелерін әкеліп алып, ұмытып та кеткендей
Сұ­раққа да алып жатқан жоқ
«Бұлардың не ойы бар, – деп ойлайды Таңжарық, – мыналардың әңгімесіндей, «сұрап қайтеміз, осында жатып өзінен-өзі іріп-шіріп өледі» дей ме екен?»
Соңғы күндері ақын түнеріңкі
Көп сөй­лесе қоймайды
Бірнәрсе сұрағандарға жауап қатпай теріс айналады
Түйілген қалпы теңселіп жүреді де қояды
Бірауық есіктің көзіне барып тұрады
Сыртқа құлақ түреді
Осылай тұрып есік жақтауының бірінен тебен көздей саңылауды байқап қалды
Жылт еткен сәуледен көз айырмай қадала қарады
Көзі бұлдырай келіп үйренгендей болды
Ине сабақтағандай ұзақ көздеп дағдалып алды
Ары-бері өткенді анық көретін болды
Мылтықтары шошайған шеріктер өтеді
Тұтқындарды алдына салып айдауылдар өтеді
Кеше ойламаған жерден Қожабекті көріп қалды
Кәдімгі Күнестегі Қожабек батыр
Өз көзіне сенер-сенбесін білмейді Таңжарық
«Қайран азамат-ай, торға түс­кенін қарашы! Қор болған екенсің-ау!» Сол ма, сол емес пе деп қадала қарады
Айдауыл түртіп шығарған
Екі қолын алдына ұстаған, кісендеулі сияқты
Еңгезердей жігіт еді, сәл қорғаншақтап тұрғандай көрінді
Шерік мылтығымен түртіп, «жүр» дегендей болып еді, сілкініңкіреп, кібіртіктеп барып әрең қозғалды
Өйтпесе, Қожабек бола ма! Құданың құдіреті, Таңжарықты көріп тұрғандай бұл жаққа қадала қарап өтті-ау! Алғаш сыртқа шыққандағыдай емес, бо­йын тік ұстап жүріп кетті
Анық таныды
Сол Қожабек екен
«Қайда апарғалы алып шықты мұны?!»
Есіл ер-ай! Нағыз батыр ғой, шіркін! Аралтөбеден қытайдың қалың әскерін алды-артына қаратпай қуған осы Қожабек бастаған жігіттер еді
Саңқылдап сөйлеп, жарқылдап топ бастап еді-ау!..
Қожабектің мына түрін көріп Таң­жарықтың еңсесі одан ары түсіп кетті
Ешкімге ләм-мим деп тіл қатпастан бүк түсіп жатып қалған.
Бүгін, міне, сол әдетімен тағы келіп, босағаға сүйенді
«Баяғы Іледен ұсталған жетпіс адамнан кімдер бар, кімдер жоқ… Ауыл жақ тырс еткен хабар-ошарсыз қалды…»
Есіктің көзінде ауық-ауық саңылауға жабыса қадалып қойып, көзі бұлдырағанда басын тартып алып, сәл тұрып қайта қарайды.
Бір уақта қарсы тамның қатар есіктерінің тұспа-тұстағы бірі ашылып, төрт-бес адамды айдап шығарды
Күн бүгін жарқыраған ашық сияқты
Әлгі адамдар көздері күннен ұялғандай есіктің көзінде ұйлығысып тұр
Мылтықты шерік бірнәрсе айтқандай қа­лыппен ары-бері адымдайды
Тұтқындарды ешқайда айдамайтын сияқты
Жай ғана сыртқа шығарған көрінеді
Қараңғы қапастан шыққан бейшаралар тамды жағалай күн шуағына маужырағандай қатар-қатар тұрып қалды.
– Өй, өй! Мынау кім?! – Таңжарықтың даусы шығып кетті
– Ойбай-оу, мынау Жәкең ғой! Арыстаным-ай, сен де осында ма едің?! Қашан қармаққа ілінгенсің? Мені ұстағанда ауылда емес пе едің!
– Ол кім? Кімді көріп тұрсың?!
– Не болды, Таңжарық-ей?! – десіп жігіттер жетіп-жетіп келді.
–Жәкең, Жәкең, Жайырбек! Жаңа көрдім! – деді Таңжарық даусы дірілдей.
– Қайдан көріп тұрсың, қанеки?!
– Кім дейсің? Жайырбек!.
– Әнуар, Молдахандар саңылаудан үңіле-үңіле қарасты
– Біз ол кісіні байқамап едік
Жақында әкелген болды ғой
Япырай, ә! – дейді Молдахан.
Көзінен жасы мөлтілдеген Таңжарық қайта қарады
Тұтқындар сол орындарында күншуақтап тұр
Қайда барады дейсің, бейшаралар
Аяқтарында кісен, қастарында қарауыл
«Ауылдағы бас көтерерден түк қал­дырмаған екен-ау! Ел не болады енді?!.»
Жәкеңнің иіні түсіп-ақ қалыпты
Сақал-шашы өсіп, ұйпа-тұйпасы шығып жүдеген
Қараған сайын Таңжарықтың жүйе-жүйесі босап, жігері құм болды
Көз жасы тиылар емес.
Жәкең есіней жан-жағына қарайды
Аузы бұлтыңдап, сақалы дірілдегендей болады
Жетісіп тұр дейсің бе?! Іш қазандай қайнайды, күресерге дәрмен жоқ
Бораннан ыққан кер бұғыдай айналасына бағдарсыз қарайды
Жан қалталарындағы қолын шығарып, етек-жеңін қаққыштады
Ырғала қозғалып оң қолын сол қойнына тығып алып, басын иіп төмен қарап тұрды
Таңжарық шыдай алмай қыстыға жылады, кемсеңдеп даусы шығып кетті
Жаңағы жігіттер де үнсіз
Олар да көздеріне жас алды.
– Түстің бе темір торға, арыстаным, – деді ақын даусы өкси дірілдеп
– Алашқа атың мәшһүр ақтаңгерім, – Таңжарық саңылауға қайта үңілді
Бірақ, бұл жолы ешнәрсе көре алмады
Жас толы көз шарасы бұлдырап кете берді
Босағаға сүйенген қалпы қыстыға күбірлейді:
Жығылмай кеткен емес алысқаның,
Дұшпанға жібермеген намыстарын, – деп сәл тыныстағандай болып тұрды да, көзін сүртіп, даусын өзгерте:
Қызық толы, дәуренді шағың қайда?
Маңдайда шайқалмаған бағың қайда?
Ақ өзен, Қара бұлақ, Адуынгер,
Ағын су, атақоныс, тағың қайда?
Шынтақтап оң тізеңде отыратын,
Ақ сұлу, қырғи қабақ Нағым қайда? – деп төкпелете жөнелді
Тура жұрт алдында тұрғандай-ақ арқаланып кеткен:
Бегімбет, Дербіс деген елдер қайда?
Бестөбе, Күнес, Шапқы – жерлер қайда? – Осы тұста Таңжарық кілт тоқтады да, ары-бері жүріп ойлана келіп:
Баласы Қаракөктің әкең Сасан,
Ел жаққа қайта аларсың енді қашан?
Адасып жол табудан кесілді үміт,
Еліңді өзің барып бастамасаң, – деген кезде есікке біреулер жақындап, салдыр-гүлдір еткізіп аша бастады
Өлеңді дереу тоқтатқан Таңжарық шегініп кетті.
* * *
Еміс-еміc есіне келгендей
Кірпіктері жабысып қалғандай әрең-әрең ашыла беріп, қайта жабылды
Буалдыр дүние аударыла жаздап, теңселіп кетті
Көзін одан ары тас қып жұма түсті
Тұла бойына қорғасын құйып, шегендеп тастағандай зіл-батпан, қозғалар емес
Көзін сәл ашқанның өзі миын солқ еткізіп есінен тандыра жаздады
Енді екі шекесі суыра шаншып әкетіп барады
Ыңырси ыңыранды
Отырғандар бір-біріне ым қаға елеңдей қарасып, Таңжарыққа төне тізерлеген Молдахан оларға «тыныш» дегендей қолын көтере ишара жасады
Кешеден бері осы, есі кіресілі-шығасылы жатқан ақынға әлсін-әлі келіп, өбектей қарап, тынысы бар ма, жоқ па дегендей кеудесіне құлағын тосып, көнектей боп ісіп кеткен жүзінен көз алмай ұзақ отыратын
Молдахан жаңағы қимылдың бәріне «е, Құдай, өзіне-өзі келе бастады» деп кәдімгідей қуанып қалды.
Таңжарық қайтып көзін ашпады, дыбыс та шығармады
Тек анда-санда қабағын түйе, қасын қозғаңқырап қояды
«Оңай дейсің бе? Әр жері шаншып ауыратын сияқты»
Тағы көзін ашып бірнәрсе дей ме деп Молдахан қасынан кетпей отыр
Біраздан кейін Таңжарық тағы ыңырси қозғалды
Қабағын түйіп барып ақырындап кірпіктерін ажыратты
Домбыққан ісік арасынан көздері қысыла сығыраяды
Молдахан төне түсіп, «Тәкен! Тәкен!» деп күбірледі
Ақырын қолын ұстады
Осы сәтте Таңжарық оқыс дыбыс шығара қолын сілки тартты
Бұл байқамаған екен, оның қолы да сыздап ауырып жатқан
Әсіресе, саусақтары көгере барбиған ісік еді
Молдахан содан ұстай алғанда, жаны көзіне көріне ышқынып қалғаны сол еді
Таңжарық көзін жұмған күйі ақырын қолын көтеріп, «мазамды алма» дегендей болды
Молдахан шегіне кейін жылжыды.
Әлден уақыттан соң барып Таңжарық кө­зін қайта ашты
Қара көлеңкеге көзі үйреніп қалған сияқты
Бағанағыдай емес, жа­нары жасқанбайды
Ауырған жерлері де сая­быр тартқандай
Қолаңса сасыған қоңырсық иісті де жаңа сезді
Бағана алғаш көзін аш­қанда, қайда жатқанын да ажырата алмап еді
Енді бәрі анықталып келеді
Сол баяғы қандала қаптаған көрхана
Көтерсең қолың тиер сүңгіленген бәкене төбе, көзіңді ашып қарағаныңа тұрмайды
Еңсесі езіле Таңжарық көзін жұмды
Әйтеуір ақыл-есінің орнына келгеніне қуанды
Басқа дене мүшелерінің не боп жатқанын білмейді
Жансызданып тұтасып қалғандай
«Е-е» деп ернін үйіре беріп, іштен тынды
Дыбысын шығарғысы келмеді
Сәл тықыр естілсе, Молдахан тағы жақындап келіп, әңгімеге тартып мазаны кетірер деп ойлады
Дәл қазір ешкімді, ештеңені жаны қалап жатқан жоқ
Өзімен өзі болғысы келеді.
…Ажалы жоқ екен
Шыбын жаны қанша шырылдағанмен кеудесінен шығып кетпепті
Қай күні екенін есіне түсіре алмайды, әйтеуір сұраққа алып келді
Алғаш «Үрімжіге апарады екен» дегенге Таңжарық бір жағынан қуанған
«Үлкен жер
Орталық
Ақиқатпен тексерер, ақ-қарасын ажыратар» деп ойлаған
Содан үш ай мезгіл өткенде барып сұраққа алды
Шынында, өзінің де шыдамы таусыла күтіп еді
Үмітсіз де емес болатын
Бірақ қабан шошқадай гүжірейген сұрақшы әп дегенде-ақ мұның көңілін су сепкендей басты
Әулекі неме екен, бірден тиісе сөйлеп: «Таңжарық, сен ойынды қойып, енді шыныңды айт! – деп бастады
– Бұл саған Құлжа емес, еркелететін
Бұл – Үрімжі
Бүкіл Шыңжаңның билігі осы жерде
Байқа! Сұрақтың да көкесі осында! Ұқтың ба?!» Түйіле тепсінген.
«Мен де осы үлкен жерге келгеніме қуанып отырмын, – деген бұл – Өзім де шындықты айтқанды жақсы көремін».
«Жақсы
Көреміз онда! – деді анау тістене, – Сен алдымен мынаны айт! Өкіметке қарсы құрған ұйымдарыңның қандай жоспары болды?!» Бұл таңғала қарап қалып ішінен: «Ойбұұй, бұлардыкі де сол баяғы әңгіме болды ғой, жә-ә!» деді
Анау тесіле көз алмай: «Жасырмай айт!» деп зәрленді.
«Ұйым дегенді қайдан шығардыңыздар?! Ондай ұйымды да, ешқандай жоспарды да білмеймін!»
«Ей!» – деп сұрақшы үстелді қойып кеп қалды
Сол-ақ екен, жалаңдаған екі шерік жетіп келіп, қалт тұра қалды.
«Сен ит! – деп ақырды анау Таңжарыққа төне түсіп
– Жаңа ғана «шындықты айтқанды жақсы көремін» деп едің ғой
Енді келіп… – Шеріктерге нұсқау беріп: – Сал, көзір, құр­сауды! Білмеймін дейді
Білесің! Сен бәрін білесің! Айтасың шыныңды! Айтқызамын!» Зәһар шаша қалш-қалш етеді.
Дайын тұрған екі шерік Таңжарықтың аяғындағы кісен аз болғандай жіті қимылдап сарт-сұрт еткізіп, қолдарына көзір, басына құрсау салып жіберді.
«Тарт!» деді сұрақшы селк-селк етіп… Ал басталды…
…Қозғала ыңыранғанын Таңжарық өзі де байқамай қалды
Дәл құрсау қысқандай екі шекесі солқылдап, көздері суыра ауырып, құлақтары шыңылдап кетті
«Қайдан есіме түсті, Құдайым-ай!»
– Тәкен, Тәкен! Қалайсың? – деп кү­бірлей сөйлеп Молдахан келді
Өзіне төне қарап тұрған оны көріп Таңжарық тағы да қабағын шытына жақтырмаған кейіпте көзін жұмды
Сәл тұрған Молдахан шегіне беріп отыра кетті
«Япырай, тілге келмей ме, бұл! Қайта есі кірген сияқты
Әй, жауыздар-ай! Аямайды ғой
Ешкімді аямайды бұлар! У-уһ!»
Таңжарық сол жатқаннан бірталай уақыт қимыл-қыбырсыз сұлқ қалды
Ұйқы емес, сіркесі су көтермей, ешкімді де, ештеңені де көргісі келмейді
Жаңағы бір әзірдегі құрсау мен көзірдің еске түсуінен есінен тана жаздады
Өне бойы әлі тітіркеніп, ауырған жерлері қайта сыздап, қозып шыға келген
Аяқтарының саусақтарына жан біткендей шанши ма, аши ма?.
Саусақ демекші, қол­дарының саусақтары да көбесі сыздай шанышқақтап, иықтарына дейін қақсап ауырып жатыр
Жаны қиналғанымен, әйтеуір аяқ-қолының өзімен бірге екенін сезінді
Ештеңені есіне алғысы да келмейді
Бірақ оған қайдан! Көзін қанша тас қып жұмған сайын ой да, елес те көшкен бұлттай қаптай жөнеледі
Тіпті бұл малтығып барып көзін ашып алады
Сәл жатып, сүңгіленген төбені көргісі келмей жанарын қайта жабады.
Өзімен-өзі ұзақ жатты
Тұмшалаған ой тұманынан еш құтыла алмады
Біртіндеп ауырған жерлері айығып келеді
Соған да Құдайға шүкір деп жатыр.
…Қай уақыт екенін білмейді, бір кезде Таңжарық оянып кетті
Шындығында, қатты ұйықтаған сияқты, біртүрлі сергіп қалғандай
Түн ортасы ма екен, тастай қараңғы
Тіпті саңлау, сызат байқалмайды
Камерадағылар ұйқы құшағында
Пысылдаған, қорылдаған, пырылдаған дыбыстар естіледі
Әне, біреуі шықырлата тісін қайрайды
Арырақтан біреу ұйқысырап әлдене деп былдырлайды
Мүмкін түс көріп жатқан шығар
«Түс көргені жақсы
Сағынған ел-жұртымен ең болмаса түстерінде қауышып, мауықтарын бассын».
Таңжарықтың тұла бойы шымырлап ұйып жатқандай
Ауырғаны да сезілмейді
Бірақ қозғалудан жасқанатындай
Сәл қимылдаса-ақ әр жері сырқырап-қақсап, солқылдап-сыздап қоя беретіндей көрінеді
Әйтеуір, ой-санасы анық, миы тұнық екенін бүгін жанымен сезінеді
Содан да ішқұстасын шығарып айтып-айтып тастағысы келеді
Кімге айтады? Нені айтады? Айтқанын кім тыңдайды?.
Айналып келіп, өзіне-өзі айтады
Өзімен-өзі айтысады
Жанын езіп, жүрегінің түкпірінен айқай салады
Көкірегі тұншыға күбірлейді: «Кім жатыр абақтыда, қазақ жатыр, Жүрегін ашытып бәле қажап жатыр»…
…Иә, иә! Бұл қазақ қашан ел болады?! Жаратқан Ием-оу, қазаққа да бір тамшы жақсылығыңды жаудырып, қатарға қосып, ерік берші! Кімнің дос, кімнің қас екенін танымай, осылай тау-тастағы аңдай болып жүре бере ме?! Аздаған ғана, алтын мен жезді айыратындай ақыл берші! Кішкене ғана назар салшы, Тәңірім! Момын елдің көзін ашып, арасына адалдықтың ұрығын шашшы! Екіжүзді, екісөзді, екі тіл, екібетті етпей, табанды да тапжылмайтын орнықты мінез берші!.
Әй, қайдам?! «Біздің жұрт ақыл сөзді алған емес»
Мұндай бүгін ес­тігенін ертең ұмытып, есіне ештеңені ен­шілемейтін парықсыз халық бар ма екен?! Ойбай-оу, дүниенің анығын атап тұрып көр­сетсең де, дұшпанының қылығын айтсаң да былқ етпейді-оу! Есесіне қарны тойса, бәстесіп етін жесе, соған мәз
Айла-қулық, өтірік-өсек, даңғаза-мақтанға жанын салады, шаршамайды
Болмайтын жерден пайда ойлап, бірін-бірі алдап-арбауға бейім
Шын сөзге мойынсыну деген болсашы бір?! Қайран, қазағым-ай! Осындай мінезіңді қоймасаң, қауымның қатарына ілікпейсің
Жан-жағыңа қарашы, басқа жұрт, басқа қауым не істеп, неге талпынып жатыр?! Сен неден кем жаралдың?! Шіркін-ай, ақыл қосып біріксең, мына біздер мұндай пәлеге душар болар ма едік?!
Япырай, өз-өзіңе келгенде не деген тісің өткір еді?! Осы бір бір-біріңді түртпектеп, шұқылаған осылғыр ойыныңды қоймадың-ау! «Ырыс алды – ынтымақ» дегенің қайда, жұртым-ау! Екі үзеңгіңді үзердей бір-біріңе қыр көрсете құр шіренгеннен мүйізің шығар болса, қарағайдай болатын уағы болды ғой…
Қаумалаған ойдан Таңжарық ыңы­рана қозғалды
Ақырын көзін аша беріп, қайта жұмды
Ешнәрсені көргісі келмеді
Аунағысы келіп, оқыс қозғала беріп, сылқ түскендей тына қалды
Сегізкөзінің шанши ауырып кеткені
Сол-ақ екен, жамбастарына қарай у жайыла ашып қоя берді
Аяқтары әлі жансыз сияқты
Біртүрлі жүрегі сазып, ауыр тартқандай сезінді
Қай уақыт екені белгісіз
Тағы да қозғалыссыз қалды.
Әлден уақыт өте ішінен: «Заман-ай!» деп демі дірілдей күрсінді
«Дүние-е, – деп іштей күбірлеп жатып, – неше түрлі өзгеріп тұр, Бастаушың жалған-жала сөзге еріп тұр», – деді
Біртүрлі зығырданы қайнап, көз алдынан жөңкіле бұлт көше бастады
«Аныққа шын шыға алмай жалған шығып…» деп күбірлегендей болды.
…Жайған торға ілініп, қанатын қаға алмай қалған қырандай нақақтан зарланған халқым-ай! Ақиқат адасып, жалған мен жала күшіне кірген мына заманда мың зарлансаң да рас сөзің іске асар ма екен?! Қарашы жан-жағыңа! Бұ заман қудың сөзіне ғана құлақ салады
Өтірік-өсек өршіп, жала дегенің майлы қара күйедей жұғып жатыр
Аузыңды арам боқпен тығындап, ақ басыңды оп-оңай қараға айналдырады
Момын ха­лық­ты тұншықтыра бұғаулап, суға түскен жылқыдай пырылдатып, көңіліне жара салды
Қалайдан қалай қазақты өстіп қоясың, Тәңірім-ау! Неге осы момындардың езуін тілдіріп, ақ мойнын қараға идіре бересің?! Қазақ деген ежелден «адамзатқа адал бол, қастық қылма, нәпсі үшін ар сатып, жалған айтпа» деп жүрген тәубешіл халық емес пе? Неге сонша қазақты басқадан кем, қор жараттың? Кешегі көсемі мен шешені, батыры мен палуаны қайда бұл елдің? Бәрін күл қылып, жерге тыққаның ба?! Малын талауға, басын дауға салып, ақ етіне қара күйе жағылғаны ма?! Жаратқан Ием-оу! Бұл қазақтың өзіңе мойынсынбаған кезі бар ма?! Бірақ… Бірақ… «Біздің жұрт айтпай білмес, ашпай көрмес»… Шын сөзге мойын салып нанған емес… Сол шынға сенбей, алданып, адасып, арандап отыр ғой, бұл ел…
Әйтпесе, Абай жарықтық айтудай-ақ айтпап па еді: «Көрмесең біреуіңді бірің дос деп, бірліксіз айтқан сөздің бәрі бос деп
Бір қазақ айтқан сөзін ұқпаған соң, жағын жар, тілін кез ғып, кеткен «қош!» деп»
Ал Ахмет ше: «Маса болып ызылдап, ұйқыңды бөлем! Көзіңді аш! Сергі!» деді ғой
Міржақып тіпті шыдай алмай: «Оян, қазақ!» деп айқай салды ғой
Мұның бәрін қазекең тыңдамақ тұрмақ, қыстырған да жоқ…
Таңжарық шықшытын ойната тістене беріп, көзінің оты жарқ ете естен тана жаздады
Жақтары сынып кетердей зарлай қақсап шыға келгені
Құлақ шекелеріне шейін шаншып кетті
Көзін тарс жұмып, қинала ыңырсып барып тыншу тапқандай болды
Содан тағы да сұлық қалпында қалды.
Бірталай уақыттан кейін өзіне-өзі келгендей болып көзін ашты
Іштей: «Өлейін өлсем-дағы айтып, айтып, шыдайды дәтім қалай тірі жатып» деп күбірледі
Аздан соң тағы да:
«Таралды Шәкәрімнен: «Қазақ айна»,
Қай қазақ оны оқып алды пайда.
Жете алмай есіл сөздің қадіріне,
Кітабы ұқпақ түгіл, қалды қайда?!» – деген өлең жолдары лықси төгілді.
…Осылай жатып көзі ілініп кеткен екен, шошып оянды
Қап-қараңғы түнекте булығып, қылғынып бара жатып әрең тынысы ашылғаны
Не болғанын да білмей қалды
Алла! Алла! Сақтай гөр! Құлағы шуылдап, екі шекесі солқылдай дыңылдап кетті
Өне бойы ине сұққылағандай шанышқақтап ала жөнелді
Қол-аяғын қимылдатып, ары-бері аунағысы келеді
Бірақ жүрегі дауаламады, бір-екі рет осылай қозғалам деп ойлап, естен тана жаздады ғой
Ақырын екі қолын көтерді
Әбден әлсіреп қалыпты, тала ауырып кеткен соң қайта түсірді
Саусақтары әлі икемге келер емес
Қолдарының басы ісіне барбиып жұмылмайды
Қараңғы түнек, көзге түртсе көргісіз дерлік
Айналасындағылардың бәрі ұйқы құшағында
Түн ортасы сияқты
Бір­түрлі өзін жалғыз қалғандай сезінді
Қоз­ғалудан қорынып жатты да қойды…
…«Жатқан соң тар қапаста жарық көр­мей, ауырып жан, ой, шіркін, қиналады» деген жолдар оралды тілінің ұшына.
Көз алдына енді сағымданып ел оралды
Күнес, Шапқы елестеді
Іші-бауыры езіліп, ұшарға қанаты болмай жатқан мына халіне қорлана егіліп кетті
«Дариға-ай, қайран Шапқы, өскен жерім» дегенді іштей айтып, демі дірілдей күрсінді
«Басымнан кетіп қадірім, қараңғы түнде аңырдым» деген жол тіліне тағы ілінді… «Қайран елім, қалың халқым, сүйенерім де, табынарым да бір өзің
Мені қойшы, сен аман болшы!» Жүрегі көптен бергі шаншуын қойып, лүпілдей соғып кетті
Көз алдына жасыл жайлау төріндегі ақбоз үйлі ауыл елестеп, тұла бойына өзгеше бір жылу жүгіріп, мұрнына қымыз иісі келгендей болды
Миығынан күліп, кеудесі күмбірлеп:
«Елімді сөкпейінші бұдан артық,
Үйректей жүзуші едім, қаздай қалқып.
Күндерді ойлап кетсем елде жүрген,
Еріксіз егілемін естен танып», – деп бір қайырды
Ойланып аз жатып: «Иә, иә, бұл ел болмаса, мен қайдан шықтым?! Тәубе, тәубе!» – деді.
…Ауылда кімдер қалды екен?! Мақаң мұнда
Жәкеңді де торға түсіріпті
Бәти мен балаларға Жәкең жәрдем берер деп ойлайтын
Енді ненің күнін көріп жатыр десеңші! Тірі жесір мен тірі жетімдер-ай! Қайда қалдыңдар?! Уәлихан мен Нұржігітті айтсаңшы! Нағыз жетімдер солар
Бейшаралар-ай, қайтейін! Нан та­уып жеп жүр ме, жоқ па?! Бәрінен де жер таянған шал мен кемпірді айтсаңшы! Менің көрсеткен уайым-қайғымнан-ақ қартайып бітті-ау! Бәти-ай, асылым-ай! Сорың нет­кен қалың еді?! Арып-ашып, ел-жұрттан айырылып, босқын боп келіп, енді есіңді жия бастағанда… Шыда, шыда!..
Таң атып, айналаға жарық тарай бастаған-ау
Камерадағы тас қараңғылық сейіліп, ала-көлеңке тартып келеді
Төңірегіндегілер де қозғалып ояна бастады
Күбір-сыбыр, қыбыр-жыбыр көбейді
«Тәкең қалай болды екен?» деді біреуі күбір етіп
«Тыныш сияқты ғой
Тыныш ұйықтады бұл түн» деді Молдахан даусын бұқтыра
«Әй, Құдай-ай! Әйтеуір, жаны қалыпты байғұстың
Қайта өзіне-өзі келді ғой
Екі күн өлі-тірісі белгісіз боп жатты-ау!»
«Құдай біледі, денесінде сау-тамтық жоқ»
«Қайдан сау-тамтық қалады?! Әкелерінің құны кеткендей азаптайды ғой»
«Иә-ә
Азабын көрсетеді аямай
Ойпырай, небір сұмдықтарды ойлап тапқан-ау!» «Ойбай-оу, талайлар сол азаптан естерін жия алмаған күйі кетті емес пе!»
Осы кезде Таңжарық шыдай алмай жөткірініп дыбыс берді.
– Ой, Тәкен, ояндың ба? – деп Молдахан жетіп келді
– Бүгін тыныш ұйықтадың
Енді тұрасың ғой
Кел, кел! – Сүйемелдеп басын көтерді.
Тұрлыбек МӘМЕСЕЙІТ,
Халықаралық «Алаш»
сыйлығының лауреаты
