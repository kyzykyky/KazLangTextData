(Генерал Мұрат Қалматаевқа)
Желтоқсанның жендетін,
Көзбен көрген пендесің.
Еліңе деген махаббат,
Жекпе-жек келер ерге сын.
Қаршадай ұл-қыз қандасың,
Байқадың аман қалмасын.
Шегелі етік шекеге,
Тепкеннен жатты қан басып.
Шашынан сүйреп лақтай,
Солдаттар тұрды сыр ашпай.
Шеніңен сенің жасқанбай,
Ағылды қандар сынаптай

Қарындас, сұлу-арудың,
Көк мұзға төсеп бауырын.
Көргенде жасың көл болды,
Қаһарға міндің, бауырым.
Қаһарлы солдат кірмелер,
Қолында қару – сұр жебе.
Өлгенін сүйреп қабірге,
Тірісін тықты түрмеге.
Қазақтың қайсар қара ұлы,
Қаһарға міндің қамығып.
Генерал деген шеніңнің,
Пендесі болмай таңылып.
Таусылды төзім, шыдамың,
У жұтар келді сынағың.
Кеудеңді намыс кернеді,
Колбинге кірдің, қыраным.
Мирошхин мен Колбинге,
Еш қаймықпай келдің де.
Тоқтатуды қырғынды,
Баяндадың ер күйде.
Үміт күттің сәт-сезім,
Жауап алмай кетпедің.
«Қазаққа жаның ашыса,
Көрпеңді әкеп жап», – деді.
Қаһар төгіп қарады,
Онсыз да жан жаралы:
«Емханада солдаттар,
Төсегінде жаралы».
Деді саған тіксініп,
Сары жүзінен түк шығып.
Емханаға тез жеттің,
Анықтадың тік тұрып.
Сескенбедің, шеп бұздың,
Жалғанға көз жеткіздің.
Ешбірінде жара жоқ,
Мәрлілерін шешкіздің.
Емхананы босаттың,
Әділ шешім жасаттың.
Генералдық шеніңнің,
Пайдасы сол атақтың.
Хабар жетті қаһарлы,
«Ұлтшыл» деген ат алдың.
Мирошхин мен Колбиннің,
Сырын аштың жасанды.
Көсем деген Колбинің,
Басыңа қауіп төндірді.
Аттандырды Ауғанға,
Бұйрық алдың сол күні.
Кете бардың, кек қайнап,
Қанға оранып жатты аймақ.
«Ұлтшыл» деген қылмыспен,
Аттандырды ат байлап.
Қарындас ұл-қыз жарасын,
Таңа алмай кетіп барасың.
Желтоқсан қанды шайқастың,
Ауғанға жалғап арасын.
Кіндік қаның тамған жер,
Қазақтың байтақ даласы.
Тынысың жалғыз сол ғана,
Жараңды емдеп жазатын.
Бораған қардай оқпенен,
Қарсы алды Ауған кекпенен.
Шейіт болды талай жас,
Арманға жетпей көксеген.
Отарлау деген – сайқалдық,
Жер бар ма уын сеппеген.
Қарақұрым дұшпаның,
Алғандай өшін тек сенен.
Көзді жұмып, інім-ау,
Көзсіз ерлік жасапсың.
Ұлтың үшін өзіңді,
Құрбандыққа атапсың.
Келмеді арды былғағың,
Шейіт болу одан да.
Ұлтың үшін қаймықпай,
Басты байлап ажалға.
Енді қайтып қазақты,
Салдырмауға боданға.
Кеудені өлімге ашқаның,
Артық болды одан да.
Шенділері қазақтың,
Сенен безіп, сырт қарап.
Аттаныпсың Ауғанға
Қайғы уын ұрттап ап.
Осы бопты Колбиннің,
Сені құрту амалы.
«Бораған оқ ішінде,
Болсын, – депті, – ажалы».
Кебін кимей келіпсің,
Кебенек киіп, дін аман.
Қазағыңнан жеңісіңді,
Қарсы алмапты бір адам.
Соғысынан Ауғанның,
Оралыпсың мерт болмай,
Құдіретімен Алланың,
Абыройың артқандай.
Дұшпандарың тік тұрып,
Тұрды сенен тіксініп.
Рухында қазақтың,
Барын білді күштілік.
Мирошхиндер тұрыпты,
Тағы сенен опық жеп.
Амалдары құрыпты,
Енді басқа шешім жоқ.
Жанарға жас таратты,
Жиындардың қылығы-ай.
Генералы қазақтың,
Аман болшы, інім-ай!
Нығметолла
Оразбайұлы
