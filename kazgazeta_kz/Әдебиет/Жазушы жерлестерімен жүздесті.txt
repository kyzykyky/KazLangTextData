Газетіміздің осы санынан бастап «Қаламгер келді ауылына» деген жаңа айдар ашып отырмыз
Ақын-жазушылар, қаламгерлер туған ауылына ат басын бұрып, жұртшылықтың жағдайымен танысып, толғандырған мәселелері болса, шешуге атсалысып, қамқорлық танытса, міне, бұл нағыз перзенттік парызды өтеудің бір жолы болар еді.
Аяқастынан жол түсіп, туған ауданы­ма келген едім
Мұнда үлкен той болып жатыр екен
Ол той халқымыздың белгі­лі жазушысы, ҚР Мемлекеттік және Халық­аралық М.Шолохов сыйлықтарының лауреа­ты, жерлесіміз Сәбит Досановтың 75 жасқа және шығармашылық жолының басталғанына 50 жыл толуына арналды
Сәбит Аймұхан­ұлының шығармашылығын қазақ елі ғана емес, алыс-жақын шет елдер­дің оқыр­мандары да жоғары бағалайды.
Жазушының Аманкелді ауданында өткен 75 жасқа толған тойына арнайы кел­ген Ресей жазушылары Л.Шипахина, Н.По­повалар мен өзбек жазушысы М.Исламқұлов, Қырғызстанның Мәдениет ми­нистрі А.Абдыхалықов, қазақтың ақын-жазушылары мен өнер қайраткерлері Ш.Әбіл­тай, К.Әмірбек, Қ.Иса, Қ.Бегманов оның қаламгерлік қырлары мен жеткен жетістіктері туралы жүрекжарды лебіздерін білдірді
Пікір білдірушілердің барлығы С.Досановты аса көрнекті қаламгер және қоғам қайраткері деп бағалады.
Аманкелді ауданының әкімі Ж.Тәукенов, Жанкелдин ауданының әкі­мі А.Кенжеғарин жазушыны торқалы тойымен құттықтап, иығына шапан жауып, астына ат мінгізді
Қаламгердің зайыбы көрнекті ғалым, академик Қ.Аққош­қарованың иығына қамзол жауып, сый-құрмет көрсетті.
Ресей, Қырғызстан, Өзбекстан, Түркия, Әзербайжан, Тәжікстан қаламгерлері де ізгі ниеттерін білдіріп, жазушының 50 жылдық шығармашылық жолын жоғары бағалап, арнау өлеңдерін оқыды
Сыйлықтарын тапсырды.
Мерекелік шаралар қаламгердің туған ауы­лында жалғасты
Қаламгер алды­мен туып-өскен ауылы Байғабыл ауылы­на барып, әкесі Аймұхан Досанов пен анасы Мағрипа Әменқызының рухына ар­нап ас беріп, дұға бағыштады
Мұнан соң, С.Аймұханұлының мерейтойына арналып ұлттық ойындар өткізілді.
Осылайша жазушының 75 жасқа толған торқалы тойы аудан халқын бір серпілтіп тастады
Тойтөбеде өткен ат бәйгесінің алдында жазушыға аймақтық жол жөндеу мекемесіннің басшысы Есен Амантаев пен Аманкелді аудандық әкімі аппаратының жетекшісі Қанат Кеделбаев сый-құрмет көрсетті
Өзіне көрсетілген жоғары құрмет үшін қаламгер жерлестеріне ақжарма алғысын жеткізді.
«Менің шығармашылығымды жоғары бағалап, биік құрмет көрсеткендеріңіз үшін аудан әкімі Жансұлтан Тәукеновтен бастап қарапайым адамдарға дейін рахметімді айтамын
Мен осы елдің төл перзентімін
Балам деп мерейімді өсіріп, абыройымды асырған халқыма өмір бойы қарызбын
Сол қарызымды шығармаларыммен өтеп ке­лемін
Алла ғұмыр берсе алдағы уақытта да туған ауданымның мәртебесін биіктету жолында, сол сияқты Қазақстанымызды өркендетуге шығармашылығыммен үлес қо­са бермекпін» деді ауылдастары алдында сөз сөйлеген мерейтой иесі.
Ақнұр МҰСАБАЕВА
Қостанай облысы
