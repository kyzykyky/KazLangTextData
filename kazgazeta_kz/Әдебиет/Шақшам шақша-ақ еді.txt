Әлдеке деген шебердің бір қаралық күміспен нақыштаған келісті шақшасын бір би үйіне келіп отырып, тамыр болайық деп ат-түйедей қалап алады да, келесі жылы келіп қолқаңды ал деп шақырып кетеді
Әлдеке шебер келесі жылы барса, би қолқа бермек түгіл «шақша даулай келдің бе?» – деп келеке қылады
Әлдеке шебер ханға жүгінеді
Хан: «Қолқа сұрағандай оның қандай шақша еді?» – дейді
Сонда Әлдеке шебер:
Шақшам шақша-ақ еді,
Шақша да болса жақсы-ақ еді,
Кер бұғының мүйізі – нақысы еді,
Бір қысырақ істеген ақысы еді.
Гауһар мен жақұттан салған көзі бар еді,
Қолқасын келесі жылы аларсың деген сөзі бар еді, – деген екен.
Хан: «Шақшасын қайырып бер, қайырмасаң қалағанын бер», – деп кесім айтыпты.
