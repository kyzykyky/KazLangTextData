Серікжан ҚАЖИ
Тас қамал
(Қоғам қайраткері Марат Тоқашбаевқа)
Тірлігінде тап басатын Жалған дейтін Көш-күнді,
Бәз біреуше қысқа күнде құбылмайтын бес түрлі.
Мақтады ма, даттады ма, біреу жайлы біреу кеп,
Көзі жетпей жамандыққа қиған емес ешкімді.
Жарға итермес жан пендені, досы түгіл қасын да,
Өзегінде өрт жатса да жол бермейді ашуға.
Түпсіз терең мұхит сынды құпиясы мың қатпар,
Тас қамалға ұқсатамын беттей алмас расында.
Сыр бермейді сен туралы не десе де өзгелер,
Иліктіру мүмкін оны бір жалғандық сезсе егер.
Жаралғандай мейірімнен, жәрдем сұрап келеді,
Тағдырынан таяқ жеген көшедегі «кезбелер».
Қазағым деп мұңға батар, ұлы Абайдай қайғы алып,
(Жай-күйі де Аллаға шүкір, күн кешердей жайланып).
Айтарын да айтады ашық, қалам алар жасқанбай,
Мансабы мен қалтасына қалған емес байланып.
Көңілі жаз көрінгенмен, бір қарасаң сұстылау,
Мейірленсе шуақтанар, жақтырмаса «қыс-қырау».
Екі сөйлеп көрген емес, айтқанынан қайтпайды,
Берген емес уәдесін және екіұштылау.
Үлкен-кіші болсадағы танған емес «Сіз» деуден,
Сырлассаңыз сенімінен сытынайды «сыз кеудең».
Бауырына басады да, жабықсаңыз демейді,
Жалықпайды хабар алып, қайда жүргін, іздеуден.
Ғажап ойдың қазанындай ізгілікке басталар,
Тектілігі – жауға қатал, көкбөрідей досқа адал.
Жаратқанның құлы-дағы, Пайғамбардың үмбеті,
Абайша айтсақ, «бір жұмбақ жан» аласармас тас қамал.
Моншадағы оқиға 
немесе Ібітанов Еркін ақынның бір әзілі туралы
Еркін ақын, еркінсінген ер ақын,
Құрдас десе көзі оттай жанатын.
Ерекеңнің еркелейтін достары,
Қара Жақан, момын Жақан болатын.
Жақан ағам лауазымды тұлға еді,
Қызметте аты озған ілгері.
Тек Ерекең «қара Жақан» дейтұғын,
Өзгелердің келмейтұғын тілдері.
Жақан аға елпілдеген жан еді,
Таңдай таза тұнық еді әлемі.
Жанарынан төгілетін мейірім,
Қараторы көрінетін сәл өңі.
Жүрегі оның аппақ қардай болатын,
Өзін-өзі ұстамайтын дара тым.
Қол балаша жүгіретін сол ағам,
Хабарласса Еркін дейтін нар ақын.
Ерекең де қадам басар еркіндеп,
Кездерінде оңашада «желпінбек».
Таситынмын суларын да, «уларын»,
Бастығыма жағу үшін елпілдеп.
Әзілдесіп, қарқ-қарқ күліп, қос пері,
(Ұмытылмапты «қызықтары» естегі).
Ерекеңнің «буырқанып» бөскені,
Қос құрдастың жарқылдаған хош-көңілі.
Бәрі-бәрі көз алдымда, өшпепті,
Екі құрдас, екі ағам, қос текті.
Екеуінің әзіліне қанықтым,
Жастық шағым мағынасыз өтпепті.
…Бірде екеуі бара қапты моншаға,
Буланыпты «сыпыртқымен» жан сала.
Жақан ағам сыр айтыпты досына,
Қарашы сен, «қара емеспін» соншама?!.
Рас депті, Еркін ағам, ер ағам,
Бекер сені «қара Жақан» санағам?.
Өңің ғана қара екен, бүгіннен
«Қара бетсің», құтқарайын жаладан.
Депті Ерекең сәл жымиып, күлімдеп,
«Әй, ит-ай», деп, «торға түстің бүгін кеп».
Білгендей-ақ, шар етіпті ер Жақам,
«Қара Жақан» дұрысы деп, бұрынғы леп.
Жалыныпты «қара беттен» айыр деп,
«Қара беттің» бірден ұғып жайын бек.
«Дымың іште, тарамаса осы сөз,
Бәрі-бәрі «ауызбастырық» дайын» деп.
«Рас па онда, қара Жәкем, бол кәні,
Күткен екен замандастың мол дәмі.
«Жеңіл бумен» желдетейік біз бүгін,
Алтынкүлім келе қалар ол-дағы.
Өздеріңмен бөлісетін сыр да бар,
(Құрдасымсың жағдайың жоқ «жынданар»).
Келін алып, кеңеймекші өрісім,
Күтіп жүрмін құда жақтан бір хабар».
… Шөл басыпты, сырласыпты қос Ағам,
Түсінікті «біраз шыны» босаған.
Ертесінде-ақ, Ерекеңнің сол сөзі,
Жұрт ішінде желдей ескен, «хош-аман».
…Жақан ағам бір ғажайып жан еді,
Таңдай таза, аппақ еді әлемі.
Ерекеңе еркелеймін деп ойлап,
Тауып алған ойда-жоқта «әлегі».
Екеуі де бұл жалғанда жоқ бүгін,
(Көңілімде сол бір шақтар, тәтті күн).
Жақан ағам бейнесі жүр жүректе,
Ерекеңнің аңсап жүрмін текті үнін.
Жылдар өтті… екі арада қаншама,
(Жыр боп туды, жүрегім де аңсады, ә).
Екеуін де есіме алып, мәз болам,
Бара жатып іргедегі моншаға.
Тобық жасыру ойыны
Қандай ғажап қазағымның дәстүрі,
Тектілері бұзған емес еш бірі.
Бірақ сөзден бастау алар қастығы,
Бір-ақ сөзбен бекемделер достығы.
Бүгінгі сөз тобық жайлы жасырған,
Шын оқиға естіген сол досымнан.
«Елін тапқан» бала кезгі бірге өскен,
Сол «тобығын» сұрағаны тосыннан.
…Қатар өскен достар еді тебісіп,
Сәл көрмесе сағынысар көрісіп.
Ардақтапты ата-баба дәстүрін,
Тобық «жасырып» әзілдесер келісіп.
Бұл дәстүрде адалдық бар, тектілік,
Және қажет аса сақтық, ептілік.
«Кәне менің тобығым бер» десе егер,
Бергенің жөн мейлі тамақ жеп тұрып.
Мейлі қайда, күн бе, түн бе, бәрібір,
(Сұра Алладан жайсіз сәтті әрі қыл?!).
Ұсына алсаң биік сенің мәртебең,
Бере алмасаң «бейшарасың» әрі «құл».
Құтылуға құлдығынан сол жанның,
Тәрк етуге тиістісің «бар малды».
Аз дегенде ат мінгізіп құтылдың,
Малды қойшы, аңғалдықтан алдандың.
Жеңілдің бе, өтерсің-ау парызды,
Кім арқалап жүрсін сол бір қарызды.
Тобық ойыны жалғасады әрі қарай,
Шын достықтың куәгері тәрізді.
Енді Сіз де ұсынасыз шын досқа,
(Емен-жарқын шалқитын сәт бір басқа).
Тобық алған «томсырайып» жүреді,
«Тобық» сұрап сүрінтер деп «бұл қасқа».
Оңтайлы сәт іздейсің де, «құлатар»,
«Жалғыз оғың» қансонарда бір атар.
Құласа да атынан, құламаған салтынан,
Текті қазақ, малын қияр бір отар.
Шалқып жүрер бар деп, жоқ деп торықпай,
Біздің қазақ жүре алмайтын қағытпай.
Бар мәселе тобық берген бауырда,
Құтыларсың сыйын беріп тобықтай.
Қайта оралсам, досым айтқан, «аңызға»,
(Баламағын Наурыздағы уағызға).
Ата-салтым жат жерде де аспандап,
«Тобық» ойыны ілінді алғаш ауызға.
Осынау сәт, осынау сәт ғаламат,
Жер дегенің шынымен де «домалақ».
Іскер досым неміс досын іздепті,
Қиыр шетте жатқан елге бара қап.
«Неміс-қазақ» қарқ-қарқ күліп, қарсы алып,
Бас ұсынды қазақшалап мал сойып.
Есіне алды сонау ғажап күндерді,
Жанарына жас ілдірді тамсанып.
Ілкі сәтте бұрылды да досына,
Көтеріліп көңілінің хошы да.
Қайда менің «тобығым» деп сұрады,
Қалай ғана келген осы ой басына?!.
«…Тауып берсем, тұлпар түгіл, тайың жоқ,
Қайтара алмай қалмағын дос, уайым жеп…»
«Салттан құлап көргенім жоқ» деді ол да,
Ауладағы «мерседесім» дайын деп.
… Міне досым, сол баяғы тобығың,
Бір сен үшін қаншама жыл «қорыдым».
Текті қазақ сен екенсің, шынымен,
Саған деген сағыныш бұл бауырым.
Қайтсаңшы дос, қазағыңа еліңе,
Достарыңның қоңталсып тұр төрі де.
Бас қосамыз баяғыдай бәріміз,
Жиі-жиі еске аламыз Сені де…
Еліңе қайт… сен жеңілдің, мен жеңдім,
(Мен де Өзіңнен сан жеңіліп көргенмін).
Қол ұстасып қайтайықшы ауылға,
Құдай қолдап, іздеп бәлкім келгенмін…
Бұл да бәлкім Алла алдында бір міндет,
Айту парыз туған жерге жүргін деп…
…Қимай-қимай қоштасыпты, жеңгені,
Досы сыйлаған «мерседесін» тізгіндеп…
Достарымның  жарлары
Достарымның жарлары… достай қымбат барлығы,
Жүрегіме нұр сыйлар жүздескенде әр күні.
Қиын сәтте қаумалап қасымнан кеп табылса,
Кеңіп сала береді бұл Жалғанның тарлығы.
Достарымның жарлары… достарымдай тым ыстық,
Көңілдері кіршіксіз маған деген туыстық.
Бір көтеріп келеміз қуанышты, қайғыны,
Қара нанды бөлісіп, қара суды бір іштік.
Достарымның жарлары… кей достардан артық та,
Пенделігін байқатпас жарын алып қолтыққа.
Кеңейтеді өрісін, өркендетіп ұрпағын,
Маздатады ошағын, отбасында ол – Тұтқа.
Достарымның жарлары…Ар, Ұяттың айнасы,
Ойлантпайды оларды дүниенің пайдасы.
Жағасына жарының кір жуытпас, досымның,
Ең сенімді серігі Өмір дейтін жолда осы.
Достарымның жарлары…мен солармен мақтанам,
Келін болып кеше олар табалдырық аттаған.
Ата-енесін сыйлады, ардақтады ел-жұртын,
Алғысынан солардың орнағандай бақ та оған.
Достарымның жарлары…әз Әжесі бүгіннің,
Шүпірлеген бүлдіршін, сүйіктісі «құлынның».
Мама қаздай мамырлап, жүрген жері той-думан,
Анаңыздай алдына келер кейде жүгінгің.
Достарымның жарлары…достарымның жарлары,
Достарымдай тым ыстық, балдай тәтті бар дәмі.
Достарымның жарлары… ұлы Аналар қалдырған,
Жалғасындай ғажайып сол бір сара жолдағы…
АЛМАТЫ
