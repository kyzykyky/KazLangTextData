Қазақ – алқалы жиында ойға қонымды сөз айтып, аз сөзге көп мағына сыйғызып, қауым елді баурап алатын шешен басшыларды бағалайтын халық
Тыңдаушылары техникалық, қоғамдық-гуманитарлық, өнертану, жаратылыстану сынды әр саланың мамандары екендігіне орай жалпыхалықтық әдеби тіл қорындағы кәсіби терминдер мен қазіргі өркениет кеңістігіндегі халықаралық қолданыста жүрген атауларды да пайдалану уақыт талабын ұқтыруға зор ықпал етеді
Біз жақында осындай биік талап деңгейіндегі сөйлеу мәдениетін танытқан бірінші басшыны тыңдап риза болдық
Ұс­таздар күні Қазақстан Респуб­ликасының Білім және ғылым министрі Бақытжан Жұмағұлов Абай атындағы Қа­зақ ұлттық педагогикалық уни­верситеті ұжымымен дидарласуында мем­лекеттік тілде сөй­леудің өзіндік үлгісін көрсетті
Техника ғылым­дарының докторы, профессор, Қазақстанның еңбек сіңірген қайраткері, ҚР Халықаралық ин­же­нерлік академияның ака­демигі, ҚР Мемлекеттік сый­лы­ғының лауреаты Бақытжан Тұрсынұлы педагогикалық жоғары оқу орнындағы оқыту мен ғылыми-зерттеу, оқу-әдістемелік жұмыс­тардың күн тәртібіндегі аса өзекті мәселелеріне тоқталды.
– Абай атындағы Қазақ ұлттық педаго­гикалық университеті – еліміздегі тұңғыш жоғары оқу орны
Мемлекетіміздегі орта, арнаулы орта, жоғары оқу орындарындағы педагогикалық, психологиялық, оқу-әдістемелік, кешенді жұмыстардың нәтижелі болуына осы білім ордасы негізгі орталық ретінде зор ықпал етуде
Оқу үдерісіндегі мемлекеттік стандарттардың, типтік бағдар­ламалардың, оқулық­тардың, оқу құралдарының, оқу-әдістемелік нұсқаулардың бәрінде де әлемдік озық технологияларды пайдалана отырып, ұлттық негізіміздің сақталуын үнемі басты назарда ұстауымыз керек
Абай атындағы ҚазҰПУ – еліміздегі ұстаздар даяр­ла­натын бас ұстахана, пе­дагогикалық білім мен ғылым­ның бас ордасы! Сондықтан Абай атындағы ҚазҰПУ-ге оқуға түсу­шілер де еліміздегі басқа оқу орын­дарынан дараланған жоғары дәрежеде болуы тиіс емес пе? Елба­сының жүргізіп келе жатқан ішкі және сыртқы саясатындағы мемлекеттік бағдарламалардың, жаңашыл бастамалардың негізгі, сенімді қолдаушылары, жүзеге асырушылары бола беретіндеріңізге мен сенемін! – деді Бақытжан Тұрсынұлы.
Екі сағаттай жұртшылық алдында тік тұрып сөйлеген Бақытжан Тұрсынұлы қазақ тілінде таза, мәнерлі һәм мазмұнды сөйлеп, мемлекеттік тілде сөйлеудің тамаша үлгісін танытты
Тыңдаушыларының ынта қоя, ықыласты тыңдағанына орай әріптестік сыпайы әзіл-қалжыңдарды да сөз арқауына үйлестіре қолданғаны әсерлі болды
Халық мақал-мәтелдерін, атақты адамдардың қанатты сөздерін өзіндік тұжырымдарымен сабақтастырып отырды
Еліміздің білім және ғылым саласының бірінші басшысы мемлекеттік тілде шешен сөйлеп, ұстаз-ғалымдардың кейінгі толқын жастарға, әріптес­теріне, басшыларға тәлімгерлік-тәрбиешілік қарым-қатынас мәдениетін таныта білуі керектігі­не де айрықша тоқталды.
Қазақ тілінің мемлекеттік қол­данысын басшылық-қайрат­керлік қызметімен тұтастырған, қазақ тілінің жалпыхалықтық әдеби тілінің мол қорын сөйлеу мәнеріне ұштастырған ҚР Білім және ғылым министрі Бақытжан Тұрсынұлы Жұмағұловтың ұстанымы барлық саладағы бірінші басшыларға үлгі болса игі.
Темірхан ТЕБЕГЕНОВ,
филология ғылымдарының
докторы, профессор,
Абай атындағы ҚазҰПУ-дегі
қазақ әдебиеті және журналистика кафедрасының меңгерушісі
