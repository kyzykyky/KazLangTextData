Кәкім Бәкіжан 
1997 жылы туған.  Павлодар облысы, Ақсу ауданы, Құркөл ауылындағы Сәбит Дөнентаев атындағы орта мектептің
11-сынып оқушысы 
Қазақстан аспаны
Мен сенемін елімнің ертеңіне,
Кінәм жоқ өтіп кетер келте күнге.
Заман әлі болады таңғажайып,
Ұқсайтын әжем айтқан ертегіге.
Сенемін қазағымның жастарына,
Сенімді әрі адал достарына.
Көгершін емін-еркін қалықтасын,
Тұп-тұнық Қазақстан аспанында.
Елім бар…
Елім бар,
елдігім бар, ынтымақ бар,
Үмітімді
үзілмес жұртым ақтар.
Толтырып
тұла бойды қуанышқа,
Келеді
шабытпенен жыр шумақтар.
Елім бар,
арқа сүйер тірегім сол,
Бітпесін
алға асығып жүретін жол.
Ел деген ең асылың,
ең қымбатың,
Осыны замандасым
білетін бол!
Елім бар,
елім барда тартынбаспын,
Қуатымнан
айырылып сарқылмаспын.
Шаршау, қажу – мен үшін
жат дүниелер,
Мақсатыма жеткенше
алқынбаспын.
Құркөліме
Уа, дала,
Жарқын дала,
Менің өлкем,
Таппадым дәл өзіңдей жерді көркем,
Тамсанып қарай берем көзімді алмай,
Дүниеде бар ма саған, сірә, жер тең.
Мен жастай қасиетіңе қаныққанмын,
Мақтаудан мен өзіңді жалықпадым.
Ауаңды жұтқан сайын кеуде керіп,
Бойыма қуат алып шарықтадым.
Алтын сынды жердегі тасың маған,
Сағынышым сен десең басылмаған.
Жайнай бер, жарқырай бер сағат сайын,
Ей, менің берекелі жасыл далам!
