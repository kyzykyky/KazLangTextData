Қазақ тарихшыларының көшбасшыларының бірі әрі бірегейі, білгірі, тарих ғылымдарының докторы Ермахан Бекмаханов 1964 жылы Орал педагогикалық институтында бізге, бесінші курс студенттеріне бір айдай дәріс оқыды
Атақты тарихшы өз лекциясын әдетте жайымен бастап, небір қызықты оқиғаларды, жанама дәлелдемелерді бірінен соң бірін келтірді
Осынша деректерді қалай сақтайтындығына таңғалушы едік
Содан бері табаны күректей жарты ғасырдай уақыт өтіпті
Шіркін, замана көшімен білінбей жылжыған уақыт-ай десейші
Жеке адам өміріне із тастаған кездер де болады ғой
Осынау оқиғалардың біразы есімде, кейбірі уақыт табымен ұмытыла бастады
Ескі блокноттарды ақтара отырып, осы деректерді таптым. 
***
Ерағаң сұрақты тура емес, жұмбақтап, білетін-білмейтініңді сынайын дегендей астарлап қояр еді
Осы сұрақтардың бәріне мен жауап беріп «Сары бала» атанғаным бар
Себебі «Қазақ әдебиеті» (1957 жылдан оқырманымын) газетін жастана жүріп оқығанымның пайдасы бір тиді.
Бірде ұлы бабамыз Шоқан Уәли­хановқа байланысты лекция­сын үзіп тұрып: «Осы Шоқан қан­дай шет тілін білген, оны немен дәлелдейсіз?» дегені бар
Қолым ербең етсе керек
Сол шамада газетте белгілі ғалым Ә.Дербісалиннің, әлде Ә.Дербіғалиевтің 1862 жылы ағылшынның (ағылшын тілінде) көпшілік оқитын журналында сұхбаты жарияланғандығын, онда Шоқанның аудармашы арқылы емес, автормен тікелей өзі сөйлескендігі әңгіме болатындығын алға тарттым.
Тағы бірде дала кемеңгері ұлы Абай, оның төңірегі, өскен ортасы, тағы басқа да мәселелер әңгіме болды
Онда да ойшыл тарихшы қайдағы қызықты деректерге, «Абай жолы» романының тарауларына, кейіпкерлеріне жан-жақты үңіле тоқталды
«Ал Абай төңірегінде Әбдірахманнан басқа орысша білім алған адам болған ба? Болса ол кім? Ол жөнінде не айтар едіңіздер?» деп тоқталды
Ішімнен «менен бұрын ешкім қол көтермесе екен» деп қыпылдап отырмын
Мақсатым – мақтаныш емес, болашақ тарихшы әрі әдебиетші болмағымды дәлелдеп шығу еді
Ол кезде институтта екі мамандықты қатар беретін кең салалы (филология-тарих мамандығы) орыс, қазақ бөлімдері болды
Бұл жолы да қолым тез көтерілсе керек
«Ал айтып бере ғой, сары бала» деген таңдау тағы да маған түсті
Ол оқиға сол кездегі ғалымдарға кеңінен мәлім, кадет корпусында оқыған, білім алған Халиолла Өскімбаев жайлы сырды аштым
Жас офицер хатты орысша Құнанбай ағасына жазып, ақша сұратып, хал-жайын хабарлап отырады екен
Әрине, хатты алдымен Абай оқып, соңынан жауабын ұлы ақын өзі беріп отырған
Сол кезде Ха­лиол­ланың жазған екі хаты табылған-ды.
***
Қазақстандағы оқу-ағарту ісі сөз бола қалғанда, алдымен ұлы ағартушы атамыздың аты аталатыны белгілі
Бұл жолы да сұрақ тереңнен қозғалды.
«Жұрт Балғожа би ары таза, адал әрі орысша да сауатты адам болған десіп жүр ғой
Оны бәріңіз де білесіздер, ол орысша сауатты делік
Сөйлесіп емес, хат таныған ба?» деп сұрақ тастады
Білмеймін, бұл жолы да қолымның көтерілгені анық
«Ал сөйле, «сары бала» деген ғалым аузынан лебіз естілді
XIX ғасырдың басында Балғожа би өз қолымен орысша Торғай губерниялық оқу бөлімі меңгерушісіне арыз жазады
Ғалымдар сол арызды тауып, бұл деректі де жалпақ жұртқа жария еткен-ді
Осыны «Қазақ әдебиетінен» оқыған болатынмын
Нақтылап айтып бердім
Ғалым риза болып, «Нағыз әдебиетші, білімпаз тарихшы болатындығыңа күмән жоқ» деп мақтауды жеткізіп жатыр
Әлбетте, ұстазға шәкіртінің білгені жақсы ғой.
***
Содан бері талай жылдар өткен­дігін жоғарыда тілге тиек еттім
Оқиғалар ұмытылып, мен үшін деректер күңгірттене бастады
Жұрт білсін, ұлы тарихшы бүгінгі жастарға үлгі болсын деген ниетпен ескі ойды жаңғыртып жазып отырған жайым бар
Ол кісі тірі болса академик, тарихшы М.Қозыбаев екеуі біраз мәселелерді қозғап, ата тарихымыз жасалар ма еді
Арман-ай десеңші! Кенесары бастаған көтерілісті «ұлт-азаттык көтеріліс» деп атағаны үшін он жылдай түрмеде отырып, денсаулығы кеміген ағамыз арамыздан ерте кетті
Тәуелсіздігіміздің таңын көре алмады, небір тарихи оқиғалар қағазға түспей, өзімен бірге кетті-ау.
Әдебиетші-тарихшы боласың дегенде, Ерағаң мені көтермелеген де шығар
Десек те, Пушкиннің Орал қаласында болуы туралы әңгіме өрбігенде, жоғарыдағыдай тәсілмен сұрақ болғанда, оған да менің жауап бергенім бар-ды
Жерлесіміз, ақын казталовкалық Қибат Иманғалиевтің «Пушкин Оралда» деген поэмасын алға тартып, онда орыстың ұлы ақыны «Қозы Көрпеш-Баян сұлу» поэмасының желісін қағазға түсір­генін, қазақтармен әңгіме құрғанын әңгімелеп бердім…
Кейін ұлы ғалыммен қайыра кездесудің сәті түспеді
Түрмеде болған ауыр жылдар жүгі, моральдық соққы оңай болған ба? Қайтыс болғандығын газеттерден оқып білдік
Оған да біраз жылдың жүзі болды.
Құбаш ҚАЖЫМҰЛЫ, 
Қазақстанның Құрметті журналисі
