Сұлтанғали Қаратайұлы
Мен оның ұлы да, немере, шөбересі де емеспін
Қосым деген кісінің ағасы қайтыс болып, содан Меруерт (Дәу әжем) жесір қалады
Оны бірден-ақ ата салтымен қайнысына – Қосымға қосады
Қосым жеңгесінен 13 жас кіші
Содан өмірге 4 қыз келеді
Алғашқысын Жаңылтай деп атайды
Кейінгілерін Бибіхан, Дүржан, Үржан дейді
Мен бұлардың біреуін ғана көрдім – Үржан апамды
Өзгелері тым алыста тұратын
Үржан апайдан екі ұл өрбіді – Егізбай, Бабыраш

Әйелі қыз таба берген соң Қосым қамықса керек
Соны сезген Меруерт оны жас қызға үйлендіреді
Есімі Базар
Мен оны да әже деп атайтынмын
Одан бала болмайды
Содан рулық жағынан 4-5 атадан қосылатын Қаратайдың әйелі Айдана (менің анам) маған жүкті болып жүрсе керек
Меруерттің өтінішіне келісім береді
Маған дейін екі ұл, бір кызды өмірге әкелген Қаратай мен Айдана ауылдағы беделді отбасының бірі екен
Қаратай аудан басшысының тапсырмасын орындап, Шақан деп аталатын руластарын 40 шақырым жердегі Аралтөбеден көшіріп, соған басқарма болады
Колхоздың шаруашылығы едәуір алға басады.
1936 жыл
Айы-күні толып, Айдана мені өмірге әкеледі
Меруерт әжем кіндгімді кесіп, етегіне салыпты
Маған дейін Үржан қызынан туған Бабырашты бауырына басқан екен
Оны қайтып береді
Мені 40 күннен кейін емшектен шығарып, өз үйіне алып кетеді
Ана құшағында ұзақ болса, кейін өзінің әке-шешесін танып қояды деген ырым болса керек
Бір ғажабы, мені алып келген алғашқы күндері Базар әжемнің омырауы иіп, кәдімгідей емшегінен сүт шығыпты
Бірақ онысы ұзаққа бармайды
Содан қос кемпір мені сиыр сүтімен қоректендіреді
Қолдарында бар тағамның бәрін аузыма тосып, бар пейілімен аналық мейірімін төгеді
Бірақ мен өсіп, жетілудің орнына арықтай беріппін
Сол қалпым өзгермей, жеті жасқа дейін тым әлжуаз болғанымды өзім жақсы білем.
Сіз 6-7 жастағы кезіңізді еске түсіріңіз­ші
Бәрін көзім көрді, құлағым естіді
Бірақ сөйлей алмаймын – сақаумын
Тіл жоқ
Ойымды ыммен білдірем
Қолымды ербеңдетем
Даусым, үнім естілмейді
Оным ештеңе емес
Оған ет үйренді
Үйдегілердің көзі түссе, қолымның қозғалысын түсініп менің не сұрап, не айтқалы жатқанымды әйтеуір сезінетін
Мешелмін
Отырған жерімді бүлдірем, ішіме ас тұрмайды
Содан мені тулаққа отырғызатын болды
Аузыңа салған тағамды қорытпай көзіңе елестетіп көріңізші
Қасірет қой, қасірет! Сөйтіп, мен Қосымның үйіне бірден-ақ қайғы әкелдім
Мені екі әжем тулақтың үстіне орап отырғызады
Орайтын заттары көне-көскі жалба
Тірі жанмын ғой
Бұлқынам, қозғалам
Сондайда ораған заттары босап, таратылып кетеді
Сол-ақ екен мен құлаймын
Оны айтуға менде дәрмен жоқ
Көзім бақырайып, кейде үйдегілердің көзі түскенше ұзағырақ жатып қалам
Мешелдіктің азабын құдай басқа бермесін
Денемде бір шүкім ет жоқ
Арық-тұрық, қол-аяғым шидей, құр сүйекпін
Мұндайда қанша қымтап, орап қойса да, бір жағыңа қисайып, құлап қала береді екенсің
Құйымшақ, жамбас, омыртқа дегендерің еш ұстамайды екен ғой
Сондай бишаралық күй кешсем де, әсіресе Базар әжем гөй-ғөйлеп қасыма жетіп келеді
Құрғатып, көтеріп бауырына қысады
Оның мені жақсы көріп, гөй-гөйлеген үні осы күнге дейін құлағымнан кетпейді
Өзі өмірге нәресте әкелмесе де сондай бір ерекше мейірімді, балажан еді.
Ал Дәу әжем ондай емес
Өте сабырлы
Дәу десе, дәу
Шамамен бойы екі метрге жуық
Батыр тұлғалы, кең жауы­рынды, кеуделі
Канша мешел, сақау болсам да, Құдайдың құлағым мен көзімді аман-сау қалдырғанына осы уақытқа дейін шүкіршілік етемін
Үйдегілердің айтқандарын жақсы естимін, түсінемін
Сондайда Дәу әжемнің қыз-келіншек кезінде жігіттермен күресіп қалай жеңіп шыққанын да әңгімелейтін
Соның қайсібірі есімде калды.
Біздің Ақкөлден 14 шақырым жерде Кілемжайған деген мекен бар
­Ауданда алғаш колхоз құрылғанда ол да өзі 56 шаруашылықтың бірі болған
Өткен ғасырдың орта тұсында колхоздар ірілендірілгенде Кілемжайған Ақкөлге қосылады
Атынан аңғарғаныңыздай бұл өзіндік тарихи сыры бар ерекше жер
Ерте заманда, Кенесары ханның тұсында болса керек, Орта жүздің атқа қонған басшылары Кіші жүзге сөз салып, ортақ жауға бірігіп, қарсы шығайық деген оймен осы жерге адамдарын жібереді
Бұл өңірде екі тұзды көл бар
Батпақты
Тұздың беті қысы-жазы айдын су
Көлдің арасы 10-15 метрдей құрғақ жолақ
Орта жүз жақтан келген жолаушылар осы жолақ бойымен өтсе керек
Бұл жолы батырларды (арасында Наурызбай батыр болған деседі жұрт) жергілікті халық кілем жайып, аяғын жерге тигізбей қарсы алған деген аңызға бергісіз әңгіме қазірге дейін айтылады
Тарихи дерекке қарағанда, Наурызбай батыр сол жолы байдың қызы Қаншайымға ғашық болып, бір жылдан кейін арнайы келіп, үйленген екен деген сөз бар
Қалай десек те, сол алғашқы қарым-қатынас кейін жалғасын тауып, Орта жүз бен Кіші жүз арасын осы жер жалғастыра түседі
Құда-жегжаттар өзара араласады
Қонақтардың әр келіп-кетуі тойға ұласады
Ойын-тойда ат шабыс (бәйге), жаяу жарыс, күрес ұйымдастырылады
Құдаларды сондай қарсы алудың беріректе өткен бірінде менің Дәу әжем құдалар жағының бір атақты палуанымен күресіп, алып ұрып, жығылған жігіттің үстінен аттап өтіпті
Ол кезде де жұрт Меруертті атымен атамай «Дәу қыз» дейді екен
Біздің бала кезімізде күллі ауыл балалары оны Дәу әже деді.
Мен Қосымды өз қыздары сияқты «папа» дейтінмін
1942 мен 1943 жылдың тоғысқан қысында 10 шақырым жердегі ІІІаңдыкөлден жаяу, пошта тасып жүріп, боранды күні жолдан адасып, ауылға жете бергенде құлап, содан ауыл адамдары іздеп шығып, тауып алады
Үсік шалған әкем көп кешікпей дүние салды
Оның демі біткен сәтте аяқ-қолын уқалап отырған қос әжемнің дауыс шығарып жылағаны әлі есімде
Жалбаға ораулы отырған мен де жыладым – үнсіз.
Осы оқиға өткен соң қос кемпір өзара әңгімелесті
Дәу әжем айтты:
– Сұлтанның тілін шығаруға әрекет жасасақ қайтеді?
– Қалай?
– Жас кезімде бір емшінің баланы ­буындырып тілін шығарғанын көргем.
– Өлтіріп алмаймыз ба?
– Құдай сақтасын
Қалай десек те бір батыл әрекет керек сияқты
Тәуекел делік.
– Қолмен буындырасың ба? Әлде…
– Жо-ға
Нағашы жағынан қара қой алдырту керек
Соны сойып, тоқ ішегімен жылы қалпында буындырады.
– Қаратайдың ба, әлде Айдананың нағашысы ма? Олардың кім екенін, қайда екенін біз білмейміз ғой.
– Ол жағын қайтесің
Жақын жердегі Бопайдан қой алдырсақ та жетеді.
Қос кемпірдің осы сөздерін толық естідім
Бопай дегені Ақкөлден 4-5 шақырым жердегі мекен
Біреуінің төркіні сол ауылдан шығар
Мен ол жағын түсіне қойған жоқпын.
Арада бір аптадай уақыт өтті
Қой әкелінді
Мен сәкіде ораулы қалпымда отырмын
Ұлмекен, Жәпеш деген жеңгем «Әй, сақау, сен кашан жүресің? Қартайғанда ма? Қой, сен мына түріңмен адам болмассың» деп, әр келген сайын тиісе беруші еді
Енді «Біз сені сөйлетеміз
Әлі сандуғаштай сайрайтын боласың» деп үн қатады
Көзім бақырайып, қарап қалсам керек, «Тесілуін қарашы
Түсініп отыр
Бәрін біледі, сезеді» дейді олар.
Дәу әжемнен көз алмадым
Мал сою­шылар тоқ ішекті Дәу әжемнің қолына ұстатқан бойда әлгі жеңгелерім мен Базар әжем менің қасыма келді де, қол-аяғымды мытып ұстады
Қозғалтпады
Дәу әжем қолындағы жылы ішекті мойныма орады
Қылғындырып, екі ұшын тартқан болады
Мен сол сәтте қырылдасам керек
Базар әжемнің аянышты үнін естідім
«Өлді ғой, өлді! Ене қатты қыспашы! Босатшы!» дейді жалынып
Біраздан кейін босатты
«Енді тілің шықпаса, өз обалың өзіңе! Кұдайдан көр
Өмірбақи сақау болып қаласың
Біз өз борышымызды өтедік» деп жатыр жеңгелерім
Әрекеттері біткен соң мені сол ораулы қалпымда қалдырып, бәрі сойылып жатқан қойға назар аударып, ет асу қамына кірісіп кетті.
Ет желінді
Жұрт тарады
Үйде қос әжем үшеуіміз қалдық
Арада біраз уақыт өтті
Мен «Әже, тамақ берші
Қарным ашты» дедім кәдімгідей үн қатып
Сәкінің жиегінде отырған Базар әжем құлады
Дәу әжем «Ә, Құдай, жар бола көр!» деп күбірлеп, Базар әжемді тұрғызды.
– Ет берме
Жылы сорпа ішкіз! – дейді Дәу әжем
Өзі соншалық сабырлы
Түрінде, сөзінде еш таңғалыс жоқ
Іс-әрекеттің осылай аяқталатынын, бейне алдын-ала біліп қойған кейіпте.
Иә, менің тілім осылай шықты
Мешелдіктен айығып, жүріп кетуім де өзіндік бір қызық хикая
Қысқа қайырсам, былай болды
Біздің ауылда 20 шақты ағаш үй болды
Ақтөбе жағында қазіргі киіз үй деп жүргенімізді ағаш үй дейді
Ойлап қараңызшы осынысы дұрыс сияқты
Киіз дегенің жабындысы ғой
Оны қалай аунатсаң та, аударып төңкерсең де үй болмайды
Үй болу үшін оның тік тұратын құрастырмалы құрал-сайманы, сүйегі болу керек
Оның кереге, уығы, күллі құрылысы – ағаш
Олай болса, ол – ағаш үй
Әлгі 20 шақты үйдің ең сәндісі, ең үлкені – Қаратайдың ағаш үйі
6 қанатты
Өзгелері кішілеу
Біздікі 5 қанатты.
Жайлауқұдыққа жаңадан көшіп келгенбіз
Бұл Ақкөл мен Бұлақтың орта­сын­дағы ылди
Бір күні қос әжем қатты абыржыды
Қос кемпір бір еркектің әйелі болса да, Дәу әжемді Базар әжем «Ене» дейтін-ді
Дәу әжем Базар әжемді нағыз келініндей жұмсайтын
Оған еш қарсылық білдірмей, енесінің айтқанын екі етпей орындайтын.
Сол күні Дәу әжем Базар әжемді тіпті шамадан тыс зыр жүгіртті.
– Қарап келші, ай туды ма екен? – дейді әлсін-әлсін.
– Жоқ, – дейді Базар әжем сырттан келген сайын.
– Сондай сәттің бірінде «Ай туды! Ай туды!» деді қуанған үнмен
Мені екеулеп сыртқа көтеріп шықты
Шынында да, ай жіңішке болып туыпты
Дәу әжем Құдайға жалбарынып, сөйлей берді
«Ай көрдік, Аман көрдік…» «Жарылқай көр! Ниетімізді қабыл ете көр! Баламды жүргізе көр!» деген сөздерін естимін
Басқа да айтқаны бар
Оның бәрі жадымда қалмапты
Әлгі сөздерін айта тұрып, менің басымды ай жаққа бұрып, жерге тигізді
Осылай үш рет қайталады.Тағы бір есімде калғаны Кіндікті (жер атауы) жақта өрт шығып жатты
Түнде ол тіпті ап-айқын көрінді
Әжелерім оны былтырдан қалған баздағы пішенге найзағай түскен көрінеді деді.
Бұл жолы әлгіндей ем-домға ешкімді де шақырған жоқ
Мен әуелі талтаңдап тәй-тәй басып, кейде бүкшиіп, кейін бойымды тіктеп, шамамен бір ай шамасында жүріп кеттім
Тағы бір қызығы, біздің үйге келгендер аяқ басуымды қызық көріп, қолымнан ұстап, отырған жерімнен тұрғызып, олай-бұлай жүргізіп, үлкендер жағы Дәу әжеме риза болып, жақсы-жақсы сөз айтып кететін
Жеңгелерім бұрында мені «Сақау» дейтін
«Енді мұны ертең-ақ үйлендіреміз» дейді әзіл-оспақпен.
Қазір менің жасым дәу әжемнен де асып кеткен шығар-ау
80-нен астым
Ол мені ешқашан еркелеткен жоқ
Сонда да оны өте жақсы көретінмін
Осы уақытқа дейін солай
Сондықтан шығар деп ойлаймын, Дәу әжем кейде оқыс түсіме енеді
Жайдан-жай емес, басыма қиын-қыстау іс түскенде Дәу әжем елестейді
Бірде мені маскүнем мектеп директоры 17 метр жерден мылтықпен атты
Жалп етіп құладым
Қасымдағы ересек бала да оққа ұшты
Бұл 1963 жылы 11 мамырда болды
Қазір басымда ет пен сүйектің арасында, үш бытыра тұр
Сол оққа ұшқан сәтімде әуелі көз алдыма екі кісі бірден елестеді
Бірі тұңғыш ұлым – 5 айлық Асхатым да, екіншісі – Дәу әжем
Бұл оқиға туралы Рамазан Тоқтаров, Татьяна Квятковская жазған мақалалардан оқып-білуге болар
Маған дәрігерлер бас-аяғы 7 рет ота жасады
Соның төртеуі басқа қатысты
Үшеуі урологиялық ота
Солардың екеуінде о дүниелік болып кетуім мүмкін-ақ еді
Құдай сақтады
Қалай десем екен? Дәу әжем мені қауіп-қатерден жасқап, қорғап жүретін сияқты
Менің санамда осы ой берік қалыптасқан.
Дәу әжемнің құмалақшылдығы тіпті ерекше
Ол құмалақтың алғашқы қатарына бес тас шықса, соны жақсылыққа жорып, «Арты қуаныш» деп, әрі қарай тартпай қояды
Ол құмалақты бір адамға тек үш-ақ рет тартатын
«Одан көп болса, құмалақ алжиды» дейтін.
Дәу әжеме сырқаттанған кісілер жиі келетін
Көбіне тұз үшкіріп береді
Тұз болғанда қандай! Шақпақ тұз
Бергі жағынан арғы жағы көрінетін
Жылтыр, мөлдір
Көзіне қоқым түсіріп алғандар да Дәу әжеме арнайы келіп жатады
Оларды Дәу әжем тілін салып, қоқымды алып, «міне» деп, тілінің ұшындағы түйіршікті көрсетіп, әлгі сырқаты бар байғұстың жан ауруын жазып беретін.
Мен Дәу әжеме өмірбақи борыштымын
Соны үнемі сезініп жүрем
Жиі еске алам
Кейде осы Қос әжеме перзенттік парызымды өтей алмадым-ау деп іштей күйінем.
1953 жылы Ақтөбеде маған оқыс ой келді
Ол кезде әуелі вагон депосында, содан соң стансадағы ПТО-да (пункт технического осмотра) ең жоғары (5-ші) разрядпен жұмыс істедім
Ресейдің Ақбұлақ стансасында да вагон жөндедім
Табысым мол
Бізді бағып-қағып өсірген, әкеміздей болған Молдаш ағайымнан да жалақым көп
Басқаша айтқанда, үлкен ағайымның шаңырағы биіктей бастаған кез болатын
Сол күндердің бірінде аға-жеңгеме «Қос әжемді 300 км жердегі ауылдан алып келіп, бірге тұрсақ қайтеді?» деп пікірімді білдірдім
Бұл сөзді аузыма Құдай салды деп ойлаймын
Обалы не керек, аға-жеңгем бір артық-кем сөз айтпай «Алып кел» деді бірден
Соған іштей дайындалып жүргем.
Бір күні ауылдан Мақсат аға келді
Алтын жеңгем әдеттегіндей самаурын қойды
Төреғали мен Тілеужан ауыл жаңалығын сұрап, Мәкеңмен ұзақ әңгімелесті
Мен болсам, сол күні ПТО-дағы жұмысымның түнгі ауысымына бармақпын
Ол үшін күндіз көз іліндіріп алуым керек
Соның қамында жүрген мені Мәкеңдер қайта-қайта дастарқан басына шақырумен болды
Өздері менен бірер жас үлкендігі бар боз балалар
Шай үстінде Мәкең ұзақ сөйледі
Екі әжемді мақтап, жақсылығын тіпті көп айтты
Соның түйіні Қос әжемнің дүние салғанына тірелді
Мен дастарқан басынан жылап тұрдым
Төргі бөлмеге барып, өксігенім соншалық, өзімді нағыз тұл жетімдей сезіндім
Сол сәт осы уақытқа дейін есімде.
Сирек болса да елмен, ауылмен қатынас үзілген жоқ
Барған сайын зират басында Қос әжемнің моласын іздеймін
Бәрі жермен жексен
Құран бағыштаймын
Көзіме жас алам
Қайран менің, Қос әжем!
