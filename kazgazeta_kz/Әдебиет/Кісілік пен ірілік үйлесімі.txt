Арғы-бергі тарихта, талайлы деректер көмбесіне айналған шежірелі Торғай өңірінде Төлек Жәуке батыр мен Сатыбалды ишанның есіміне қатысты ел аузында қалған әңгімелер көп-ақ
Бұл екі тұлғаны былай қойғанда олардың кіндігінен тараған ұрпақтарының да қадір-қасиетін әспеттейтін естеліктер де жетіп артылады

Айталық, Төлек Жәуке батырдың баласы Орманбек би кезінде 1916 жылғы ұлт-азаттық көтерілісінде қол бастаған көсем болса, ал Сатыбалды ишанның баласы Файзолла құранқари ақын, әрі күміскөмей шешен болған.
Аталар дәстүріне адалдық қазақ зиялылар мектебінен тағылым аларлық ізгілікті қасиеттердің бірі болса, оқырман назарына ұсынылып отырған мына бір естеліктен де соның көрінісін байқауға болады.
Естелік файзоллатанушы ақын Хамитбек Мұсабаевтың анасы Зейнеп Мұсабаеваның аузынан жазып алынған.
Жұмабек Кенжалин
1921 жыл
Батпаққара, Торғай бойы ашаршылыққа ерекше ұшырап, жұтап қалады
Тасмешін аталған бұл ауыр қыста Торғай уезіне азық шығару үшін Батырхайыр, Файзолла бастаған Торғай уезінің қызметкерлері Есіл, Атбасар бойына келеді.
Батырхайыр мен Файзолла елге азық шығару үшін Есілге кетіпті дегенді естіп Сарыторғайдағы атақты Төлек Жәуке батырдың баласы Орманбек те қасына бір қауым жолдас-жора ертіп, азық іздей Есілге құлайды
Жол азабын шегіп бір күні Есілдің қаласында Файзоллаға жолығады
О кезде Файзолла Сатыбалдыұлы уездік милиция бөлімінің бастығы
Үстіне арнау­лы форма киген Файзекеңді Орманбек танымай қалады
Файзолла Орманбекті танып, бұрылып келіп сәлем беріп, са-парының мәнісін сұрап-біліп:
– Ореке, күн батуға жақындап қалды ғой
Біз Мұхаммед-Рахым болыстың үйіне түсіп едік
Сіздер мына тұрған қозған Қарабай, Шоқыбай ауылдарына барып қонып шығыңыздар, қалған әңгімені ертең сөйлесейік
Алыстан ат арытып өзіңіз бас болып келіп қалған екенсіз, сізді құр қол қайтара алмаспыз, – дейді Файзолла.
Орманбек Файзолланың ықыласына риза болып, жолдастарын ертіп, Қарабай ауылына келеді
Бір жігітін жіберіп, Карабай сөйлес қылсын, – дейді
Қарабай сыртқа шығып, жиыны 30 қаралы адамды көріп:
– Қаңғып жүрген қазақты қондыратын мен қазына үйі емеспін, – дейді.
Сонда Файзолланың қасында жүрген Ескебек деген жігіт:
– Қареке, қатты кеттіңіз ғой
Біз құдайы қонақпыз
Қонақты қарсы алу атам қазақтың ежелгі салты емес пе?! Мынау тұрған кісі кеше ел басына күн туғанда қазаққа қорған болған атақты Төлек Жәуке батырдың баласы Орманбек деген кісі
Өзіңіз сияқты халқына сыйлы елұстаған ардақты азаматымыз, – дейді.
– Батыр Жәуке болмақ түгіл – хан Тәуке болсаң да қоналқы жоқ, – деп Қарабай Орманбекті балағаттап үйіне кіріп кетеді.
Орманбек бұл сөзді естіген соң қынжылып Файзолла мен Батырхайырға келеді
Күн қылшылдаған сары аяз екен
Батырхайыр мен Файзолла Орманбекті өз қастарына алып, қалған жігіттерге қос тігіп, далада қонып шығыңдар және бүгін түнде Қарабай ауылынан тура сегіз ірі қара алып сойыңдар, – деп тәртіп береді.
Төлек жігіттері түн ішінде Қарабай ауы­лынан 4 ат, 4 ірі қара алып келіп, сойып тастайды
Ертеңіне Қарабай ауылының жігіттері малдарын індетіп іздеп келіп, төлейсіңдер дейді
Олар біз білмейміз
Мұхаммед-Рақым болыстың үйінде басшыларымыз – Батырхайыр, Файзолла, Орманбек деген кісілер отыр
Жауапты солар береді
Біз бұйрықты орындаушылармыз, – дейді.
Қарабай жігіттері болыстікіне келіп, дау шығарады
Сонда Батырхайыр Мұхаммед-Рахымға ауыл-аймағыңды жина, жүгінісейік, – дейді
Болыс шабар­манын жіберіп Қарабай, Шоқыбайды және елдің барлық игі-жақсыларын шақыр­тып алады
Қарабай Торғай елінің жігіт­тері зорлық жасады, – дейді
Сонда Орманбек:
– Е, Қарабай, онан да билікке жү­гінейік
Дау – қазы, ел – таразы
Билікке түсер биіңді шығар, – дейді.
Қарабай билікке орысша, қазақша оқыған Әбілхасен Кенжебайұлы деген жігітін шығарады
Орманбек ойланып отырып: біздің жақтан исі арғынның жиені Файзолла түссін, – дейді
(Ондағысы Қарабайлар да арғын ғой
Менің биімнің жақындығы екеуімізге бірдей дегені екен)
Екі би ортаға шығады
Сөзді даугер боп Әбілхасен бастайды
Орманбектер малымды ұрлады дей береді қайта-қайта
Сонда Файзолла беліндегі наганын алдына тас­тай салып, екі тізесін шарт жүгініп:
– Әбілхасен мырза, сөз жүйесі – кесім иесі деген
Бұл – ұрлық емес
Қорлықтың – қарымтасы
Құдайы қонаққа қоналқы бермеген қай қазақты көріп едің
Атам қазақтың салтында жоқ іс істеп, ел есті­меген таңба салдың сүйекке
Бұл – бір
Екіншіден, мынау отырған Орманбек деген кісі қазаққа қорған болған Төлек Жәуке батырдың тұяғы еді
Тіл тигізіп аруаққа шет болдың
Бұл – екі
Үшіншіден, қазақта «малым – арымның садағасы, арым – жанымның садағасы» деген аталы сөз бар
Сен аталы сөзді аттап кеттің
Сен сырты – түк, іші – боқ сегіз қара малыңды дауласаң, мен Торғайдың 80 мың халқы құрметтеген Орманбегімнің арын даулап отырмын
Зәбір атаулының ішінде – тіл зәбірінен ауыры жоқ
Сөз түсіне ме деп едім, түсінбедің-ау
Біле білсең сегіз қара – сойыстық, өз кінәңді білмей оны даулаған сенің ісің – нойыстық
Сегіз қараңды қазір ал да, менің арымның құнын төле! Құн төлеу былай болсын: қазір ортаға мына Мұхаммед-Рахым болысты шығар, оны біздің бір жігіт арын аяққа басып балағаттасын
Қанша балағаттаса да шек болмасын
Бүкіл ел тыңдасын, – дейді Файзолла.
Сонда Мұхаммед-Рахым болыс орнынан ұшып тұрып, Орманбектің иығына жанат ішігін жауып, бір жігітіне: «Босағаға әкеліп менің боз атымды байла
Боз арғымағым – Файзоллаға айыбым, бұлар айыпты емес, айыпкер – бізбіз
Файзолла би айтқандай «сегіз қара – сойыстық, біздікі – нойыстық» – деп бітімге келіпті
Дау шешіліп, жиналған жұрт болыстікіне мәслихат құрады
Сегіз қара жайына қалады
Аттанарда Файзолла болысқа:
– Мұха, ат – ердің канаты, ішік – ер­дің жанаты, – деуші еді бұрынғылар
Жана­тыңды бердің – алдық
Енді сізді қана­тыңыздан айырмайық
Әділ төрелі­гіңіз­ге біз риза, – деп атты қалдырып кетеді.
Жиналған жұрт Файзолланың бұл шешіміне де риза болады
Былай шыққан соң Орманбек: – Жүзден жиен-үлкен деуші еді, оның үстіне нағашыңды танымайтын жерге таныттың, қажет жерде алпыс екі айлалы алтайы қызыл түлкідей алдырмай, ақсұңқардай шалдырмай бізге қалжа қайтартпай, олжа салдың
Жанат ішік тіл мен жағы сайраған саған лайық, – деп жанат ішікті Файзоллаға жабады
Сонда Файзолла: – Ықыласыңызға рахмет нағашы
Сіз бердіңіз, мен алдым, – деп ішікті Батырхайырдың иығына жауыпты.
Елге келген соң Файзолла осы сапар туралы және жұртқа байланысты «Тас мешін» деген поэма жазады
Сол поэмада жұт әкелген ащы шындықты суреттей келіп:
Ұзын аққан Есіл бойын жағалап,
Талай елді көріп-білдік аралап

.
Кет қаңғырған Торғай елі қазақ, – деп
Кей әйелдің тілі тиді шабалап, – деп айтып өткен.
Дегенмен Батырхайыр, Файзолла бастаған Торғай уезінің басшылары Есіл, Атбасар бойынан біраз астық жинап әкеліп, елді жұт апатынан сақтап қалуға елеулі еңбек жасайды.
