Жақында құрбым хабарласып, жылдар бойы жазған туындыларын жинақ етіп шығарғысы келетінін айтып, тұсаукесер рәсімін үш қалада өткізу жоспары бар екенін жеткізді
Ойланып қалдым…
Соңғы кезде қоғамда кітаптың тұсауын бір емес, 2-3 жерде кесу дәс­түрге айналды
Бұған бәлендей мән беріп жатқан ешкім жоқ
Қалыпты жағдай сияқты
Әркім өз шаруасымен айналысып әлек
Әйтпесе кітабын «бұл да бір перзентім ғой» дейтін қаламгерлер тұсаукесердің өмірде бір-ақ мәрте болатынын жақсы білуі тиіс қой
Бәлкім, бұл өз туындысын жарнамалаудың заманауи түрі шығар.
Қалай десек те, алғашқы тұсаукесер орнын ақын-жазушының өзі таңдап, қадір тұтатын игі жақсыларға кітабы­ның тұсауын кестіріп, батасын алса соның өзі әжептәуір мәртебе емес пе? Әрі қарай өз қалауымен немесе ұйым­дас­тырушылардың шақыртуы­мен өзге де өңірлерге, облыс орталықтарына барып оқырманмен кездесу өткізіп, кі­табының мән-маңызы жайында келелі әңгіме өрбітсе бұл да бір ғанибет іс болар еді.
Бәлкім, заманына қарай адамы дерсіз
Дегенмен, кітаптың тұсауын бір рет кестіріп, одан кейін тағы да бірнеше рет өткізуді құптай қою қиын
Бұл үрдістің біздің қоғамға қашан, қай уақытта келгені белгісіз
Әттеген-айы, барған сайын үдеп, белең алып барады
Қазақы ұғымдағы тұсаукесер деген сөз өзіне сай келмей қалды.
Ойымыздың тоқ етеріне келсек, біздіңше, тұсаукесер бір-ақ рет қана болғаны дұрыс
Сонда оның мәні де, мағынасы да жоғалмайды
Әсері де оқырманның жадында ұзақ сақталады
Асылы, әдебиетке «пиар» деген нәрсе онша жарас­пайды
Жақсы жазылған туынды, оқырманның көңілінен шығатын кітап жарнамасыз-ақ танылып, халық сұранысына ие болады.
Бағдагүл Балаубаева
