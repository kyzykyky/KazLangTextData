 Жұма-Назар  СОМЖҮРЕК

              ҚОҚАНДЫҚДЫҚТАР  ҚЫСПАҒЫ
Батыры  көп  болса  да  арындаған,
Жастары  жатса  да  өсіп  жалындаған,
Берік  одақ,  бірліктің  болмауынан,
Қазақтың  басынан  сор  арылмаған.
 
Берсе  де  соққы  қалмақ  дұшпанына,
Қол  жетсе  де, азаттық  пұшпағына,
Бейбіт  күн  ұзақ  болмай  ұшыраппыз,
Ойда  орыс,  қырда  қоқан  қыспағына.
 
Аңғал  қазақ  жүре  ме  сауық  құрмай,
Даласы  асыраған  тарықтырмай.
Бас  салған, жау  боп  шығып  қоқандықтар,
Діндесім  деп жүргенде  қауіп  қылмай.
 
Жайбарақат  жатқанда  шапқан  келіп,
Көршілерін  шапқанды  мақтан  көріп.
Қазақ  тағы  амалсыз  мойынсұнып,
Бодандықтың  азабын  тартқан  көріп.
 
Бір  жақтан  орыс  жаулап  отарлаған,
Бұйырмаған  алаңсыз  жатар  заман.
Бағындырып  аяусыз  салық  салып,
Қазаққа  қоқан  солай  қоқаңдаған.
 
Болмаған  шегі  қоқан  қыспағының,
Салған, тіпті  төлетіп  қыз  салығын.
Көшіп  жүрген  қазақта  отқару  жоқ,
Көрген  содан  қолының  қысқалығын.
 
Қашанда  да  жау  жаман  төтен  келген,
Қорлығы  күн-күн  сайын  өте  берген.
Қазақтың  талай-талай  ару  қызын,
Тартып  ап,  атқа  өңгеріп  кете  берген.
 
Сендер  құл, біздерміз  деп  асыл  халық,
Қарсы  тұрған  әкенің  басын  жарып,
Әкеткенде  қыздарын  шырылдатып,
Сорлы  ана  қала  берген  шашын  жайып.
 
Көбейтіп  зекет  салық,  табыс  құнын,
Көрсеткен  ар-ұяттан  алыстығын.
Қаһарман  Дешті-Қыпшақ  ұрпақтары,
Көтерген  бұрын  талай  намыс  туын.
 
Қыпшақта  Тұрғанбай  ер  датқа  болған,
Бір  басына  мол  дәулет,  бақ  та  қонған.
Шыдамай  қорлығы  мен  зорлығына,
Қол  жинап, қару  сайлап  атқа  қонған.
 
Қазаққа  тыныштық  жоқ  қала-қырда,
Адам  түгіл  батқандай  дала  мұңға.
Алмақ  боп,  Түркістанды  шабуылдап,
Төрт  мың  қолмен  ат  қойды  қамалына.
 
Мылтық  аз, отқару  жоқ, өкінішті,
Қамалда  зеңбіректің  сесі  күшті.
Ташкенттен  сыпайлар  мен  қару  әкеп,
Құдияр хан  күшейткен  бекіністі.
 
Қорғаныс  күшті  болып  қамалдағы,
Неше  күн  шабуылдап  ала  алмады.
Зеңбіректер  зіркілдеп,  ауызынан
От  бүркіп,  ажал  шашып  жалаңдады.
 
Отқарусыз  жол  болмас  оңғарылып,
Алдады  арман, боп  шығып  жалған  үміт.
Зеңбіректің  оғынан  қайран  ерлер,
Жатты  өліп,  ат-матымен  аударылып.
 
Көз  алдында  сарбаздар  қырылғаны,
Тұрғанбайдың  қайнады  зығырданы:
«Зеңбірек, отқарусыз  қор  болыппыз,
Қазақ  ел  боп,  хандық  боп  құрылғалы.
 
Қоқанда  бар,  болмаған  неге  бізде?
Болса  егер,  осылай  зар  шегеміз  бе?
Жау  басынып, қорлайтын  болды-ау  енді,
Әңгіртаяқ  ойнатып  төбемізге.
 
 
Мәз  боп  жүріп,  ару  деп алғанымыз,
Байлық  деп,  дала  толы  малдарымыз,
Сан  ғасыр  отқаруға  ие  болмай,
Соғысқан  құр  найзамен  хандарымыз.
 
Не  пайда,  сөзге  бізді  ұста  қылған,
Не  пайда,  мал  жинап,  жар  құшқанымнан.
Сол  қарудың  қазақта  жоқтығынан,
Масқара  боп,  жеңілдім  дұшпанымнан.
 
Болса  да  ие  қаншама  абыройға,
Тәуке  де, Тәуекел  де, Абылай  да,
Отқаруға  қолдарын  жеткізбепті…»
Тұрғанбай  батты  солай  қалың  ойға.
 
Не  пайда,  даламыздың  кеңдігінен,
Бодан  боп,  айырылған  соң  теңдігіңнен?
Ойда  орыс,  қырда  қытай  бәрі  дұшпан,
Көмек,  пана  сұрайды  енді  кімнен?
 
Шегінді  жинап  алып  өліктерін,
Толтырып  жаралыға  көліктерін.
Сақалын  жаспен  жуып  келе  жатты,
Жоғалтып  қанша  батыр  серіктерін.
 
Ұшырап  осылайша  от-дауылға,
Қол  бытырап,  жан-жаққа  кетті  ауылға.
Қасында  сарбаздары  аз, қауіп  төнді,
Елі  мен  туған-туыс, көп  қауымға.
 
 ШІЛІКТІ   ШАЙҚАСЫ
 
Аз  қалғанын  біліп  ап  датқа  қолы,
Қоқандықтар  күш  жинап  атқа  қонды.
Шіліктіде  бұларды  жетті  қуып,
Қорғанудан  қалмады  басқа  жолы.
 
Дұшпанның  бірнеше  есе  күші  басым,
Қашан  да  көптің  салмақ  мысы  басым.
Соғыстың  қара  бұлты  төнді  келіп,
Қауіптен  қалай, қайтіп  құтыласың?
 
Жаназар,  Жақап,  Ермек,  Кенбай  батыр,
Ел  бола  ма,  болмаса  сондай  батыр.
Түйме  батыр  сайлады  өз  жүздігін,
Шіркін-ай,  шеттерінен  қандай  батыл!
 
Батырсыз  ұрыс, сірә,  бастала  ма?
Шын  батыр  жаудан  ығып  жасқана  ма?
Қиян-кескі  шайқасқа  кетті  кіріп,
Әрқайсы  сарбаздарын  бастап  алға.
 
Басқарса  бірі  қолдың  сол  қанатын,
Қорғамақ  екіншісі  оң  қанатын.
Ортада  жүздігімен  Тұрғанбай  тұр,
Қыпшақтың  бір  сарбазы  онға  татыр.
 
Аттары  бүйір  қызып  ойқастаған,
Кетті  үдеп  қыпшақ  ұран  «Ойбастаған»!
Қоқанға  бірінші  боп  қарсы  шапты,
Өтеп  батыр  қошқардай  қой  бастаған.
 
Қазаққа  қашанда  да  өткелек  көп,
Бірлік  жоқ деп,  жатамыз  өкпелеп  көп.
Ұрыстың  салтын  сақтап  Өтеп  батыр,
Ат  ойнатып,  шықты  алға  «жекпе-жек» деп.
 
Даусы  бұлтты  бұзып,  тасты  жарып,
«Жекпе-жек» деп  айқайға  басты  барып.
Шықса  шығар,  шықпаса  шайқасып  ер,
Төрт- бесеуін  жастанбақ  астына  алып.
 
Сыйынып  медет  тұтып  бір  Алланы,
Жекпе-жекке  шыққанын  шыдатпады.
Бірін  шаншып, қылыштап  енді  бірін,
Жалп  етіп,  жатты  жерде  құлатқаны.
 
Кеудені  кернеген  кек  намыс  қандай!
Айбат  шегіп, айқасты  арыстандай!
Жау  қоршап,  ту  сыртынан  найза  шаншып,
Жер  құшты,  қайран  батыр  қарыс  маңдай.
 
Оңды-сол  сермеп-сілтеп  алдаспанын,
Датқа  да  құлатып  жүр  айқасқанын.
Көкқасқа  тұлпарының  кеудесімен,
Ат-матымен  аударып  жармасқанын.
 
 
Кім  білсін,  сөнер-сөнбес  жарық  таңы,
Құтылу  да  қиын-ау  жанып  бағы.
Қорғанып  көкқасқасын  үйірілтіп,
Сілтеген  көп  найзаны  дарытпады.
 
Көп  қоқан  қыса  түсіп  қаумалаған,
Еш  ерден  үн  шыққан  жоқ  сауғалаған.
Көктұлпар  Тайбурылдай  құстай  ұшып,
Иесін  алып  шықты  жаудан  аман.
 
Бейбіт  боп,  дала  қашан  тынышталды?
Сарбаздар  қаша  жүріп  ұрыс  салды.
Екі-үшеуін  жайратып,  кегін  алып,
Қоршауда  қап,  талай  ер  қылышталды.
 
Кімдер  аман,  ажалға  ілікті  кім?
Немен  бітер  аяғы,  біліпті  кім?
Жан  беріп,  жан  алысып,  екі  жақ та,
Қанға  бөкті  даласы  Шіліктінің.
 
Алқынып  кеуделері  сырыл  қағып,
Бірі  түйреп қылышпен,  бірі  қағып,
Беріспей  жанталасып  жатты  бәрі,
Жеңілгені  бақиға  бұрын  барып.
 
Тақ  үшін  бір-бірімен  хан  таласқан,
Ал  ұрыста  жан  үшін  жанталасқан.
Әттең-ай,  осындайда  атой  салып,
Бір  көмек  келер  ме  еді  Алты Алаштан?!
 
Болғанмен  қыпшақ  сарбаз  текті  кілең,
Жау  тықсырып  барады  көптігімен.
Әйтсе  де,  шепті  датқа  бұзғызбады,
Қаша  ұрыс,  әдіс-айла  септігімен.
 
Жалт  беріп,  қылыш  сілтеп,  найзаласып,
Кетеді  кейде    күшті  айла  басып.
Соғыста  не  шаһидсың,  не  қазысың,
Жазмыштан  құтыларсың  қайда  қашып?
 
Ойласа  езілгендей  өкпе-бауыр,
Таяу  тұр  қатын-бала  арттағы  ауыл.
Жауды  қалай  соларға  жібереді,
Бәрінің  қайғысы  сол  батқан  ауыр.
 
Сол  үшін  тізе  қосып,  қатарланып,
Ақырып  қарсы  шапты  қаһарланып.
Ерлікпен  көп  шегінбей,  шыдап  бақты,
Күн  уақыты  таяды   батар   барып.
 
Көп  қоқан  көптік  жасап  ыза  қылған,
Күн  батты  көзін  қысып  құла  қырдан.
Ажал  ашып  аранын  қанға  тойды,
Қылыштар  суырылған  қынабынан.
 
Қанды  соғыс  жүректі  жара  қылар,
Басып  тұрды  азалы үн  даланы  зар.
Ешқайдан  да  келетін  еш  көмек  жоқ,
Қансырап  өліп  жатты  жаралылар.
 
Күн  батқан  соң,  екі  жақ  шегіністі,
Жеңіс  жоқ,  бір-бірінен  жеңілісті.
Кімдер  қаза  болғанын  біліп  бәрі,
«Ой, бауырымдап»  көзден  жас  төгіліпті.
Егіліпті,  қабырға  сөгіліпті.
 
Далада  жаудың  жайрап  мыңы  қалды,
Әлі  де  екі-үш  жүзі  тірі  қалды.
Сарбаздар  да  ерлікпен  қаза  тауып,
Бес  жүздің  төрт  жүзі  өліп,  жүзі  қалды.
 
…Көндіккен  мұндай  қиын  іске  талай,
Сол  түні  көшірді  елді  ішке  қарай.
Ауылдардың  өзі  жоқ,  жұрты  қалған,
Ертеңінде  келсе  жау  түске  қарай.
 
Діңкелетіп  соғыс  пен  жол  азабы,
Қоқан  қолы  қумады  содан  әрі.
Бәрібір  құтылмас деп,  қайтты  кейін,
Не  боларын  кім  білсін  одан  әрі?
       
        ҚАНДЫ  АЗАП  
 
Датқаға  аптадан  соң  елші  кепті:
«Ташкентке  кешірімге  келсін,– депті.
Тимейміз  өзіне  де, еліне  де,
Хан  екі  айтпас, сөзіме  сенсін» депті.
 
«Еркіңмен  келсең,  егер  кешірімге,
Кінәңді  бұл  хан  дайын  өшіруге.
Берілмесең  еліңе  қырғын  салып,
Қара  туды  байлаймыз  есігіңе».
 
Хан  сондай  хабар  айтып  жіберіпті,
Тұрғанбай  естіп  мұны  түнеріпті.
Берілмесе  ел-жұртын  қырары  анық,
Дағдарып  тұйыққа  тар  тіреліпті.
 
Сезеді  іші,  барса  өзін  өлтірерін,
Құртпақ  қой,  бас  көтерер  ел  тірегін.
Өлсем  де  өзім, болсын  деп  елім  аман,
Жарайды  деп,  қайтарды  елшілерін.
 
Сенбесе  де  ханның  бұл  жолдауына,
Тәуекел  деп, кірісті  жол  қамына.
Қоштасып  үй-ішімен, ағайынмен,
Еркімен  түсті  барып  қолдарына.
 
Тұтқындады.  Кешіру  қайда, бірақ,
Қазаққа  заман  бар  ма  жайма-шуақ?
Жауыздығы  жанда  жоқ  қоқандардан,
Орыс  қайта  шығар-ау  пайдалырақ.
 
Құдияр  төгіп  елге  мықты  кәрін,
Шапты  әскері  ауыл  мен  қыстақтарын.
Тұтқынға  алып, түрмеге  қамады  әкеп,
Әскербасы, билердің  ұстап  бәрін.
 
Келтірмей  ешкіммен  де  тілдесуге,
Тықты  әкеліп,  Ташкенттің  түрмесіне.
Жауынгер  жұрт  болса  да,  бірлігі  жоқ,
Қайран  елі  түседі  күнде  есіне.
 
Жүргенде  аспай  қарын  тоқтығынан,
Қоқандықтар  күшейіп,  соққы  қылған.
Айырылған  Түркістаннан,  Ташкенттен  де,
Сол  бірліктің  қазақта  жоқтығынан.
 
Қайран  қал, мейлің  бұған  қайран  қалма,
Айырылған  Шымқала  мен  Сайрамнан  да.
Болған  бәрі  қазақтың  қалалары,
Алауыздық  жайласа  айлаң  бар  ма?
 
Сыр  бойында  қаншама  қала  болған,
Бас-басына  би  болып, дара  қонған.
Жүргенде  ру-ру  бақталасып,
Кетіпті  жау  қолында  Жаңақорған.
 
Бірліксіз  ел  іргесі  қаланбаған,
Үш  би  бұрын  сол  үшін  алаңдаған.
Хан  Абылай  тұсында  қоқандықтар,
Ташкентті  шабуылдап  ала  алмаған.
 
Қоқанды  жеңіп,  кері  қуып  салған,
Басқыншының  талайы  құрықталған.
Абылайдың  жаужүрек  сарбаздары,
Алынбастай  қамалға  құлып  салған.
 
Абылайдай  көсем  жоқ  Отандаған,
Содан  соң  жау  басынып  қоқаңдаған.
Оңтүстік,  Сыр  бойының  қазақтары,
Көп  болса  да  жеңілген  қоқандардан.
 
Себебі  бірлігінен  айырылған.
Бірліксіз  қылыш  жүзі  майырылған.
Жүздеп,  мыңдап  қазақты  қырып-жойып,
Қыр  құлазып,  мал  қашқан  жайылымнан.
 
Бірліксіз  елден  кетті   береке  де,
Берекесіз  болмайды  мереке  де.
Масқара  боп,  қыздан  да  салық  төлеп,
Мазақ  боп,  ұшыраған  келекеге.
 
Билерді  әкеп, би  болған  бас-басына,
Қамап  қойған  қарамай  қасқасына.
Бәрінің  қол-аяғы  кісендеулі,
Дәрмен  жоқ  қайран  қылар  қастасына.
 
Ешкімнің  тимейді  енді  күш-көмегі,
Тұрғанбай  да  бармағын  тістеледі.
Өлсем  өлем, құрбан  боп, елім  үшін
Деп  датқа  өзіне-өзі  күш  береді.
 
Көтеріліс  жасағанның  жазасына.
Әкелді  бәрін  Шыршық  жағасына.
Қазыққа  отырғызып,  су  қайнатып,
Шетінен  аспақшы  дар  ағашына.
 
Датқаны  хан  алдына  алып  келді,
Өшпенділік  оты  іште  жанып  келді.
Құдияр  жауыз  ханның  жазасы  ауыр,
Жантүршігер  сұмдықты    халық  көрді.
 
–       Ханыңа  қарсы  шаптың,  аз  айып  па?
Тірі  көміп,  көріңді  қазайық  па?
Жазаның  бірін  өзің  таңда, – деді,
Артыңа, әлде,  қазық  қағайық  па?
 
–       Өзектіге  бір  өлім  қорықпаймын,
Ел  үшін  шаһид  болсам  торықпаймын.
Әттең,  кегім  алынбай  кетіп  барам,
Содан  да  тұр  ішімде  толып  қайғым.
 
Қамадың  кешірімге  келгенімде,
Құзырыңа  еркіммен  енгенімде.
Қатын  емес,  қара  емес  қарапайым,
Хан  екі  сөйлегені  өлгені  де.
 
Азаптап  тұрсың  бізді  өлтіргелі,
Жауыз  хан  болу  сенің  сертің  бе  еді?
Егер  де  содан  ләззат  алар  болсаң,
Сайлаған  жендетіңді  келтір  бері.
 
Ал  құлат,  аспаныңды  сен  тіреген,
Сенің  де  күнің  туар  тентіреген.
Жүз  елу   жыл  соғысқан  қалмақтар  да,
Жауын  бұлай  азаптап  өлтірмеген.
 
Кешірімге  келген  жау  елшімен  тең,
Келісуді  білмейсің  көршіңменен.
Боданына  қыз  салық  салған  қорлап,
Әлемде  ең  жауыз  хан  сенсің  дер  ем.
 
Халқыма  бақ  тілеймін  алғы  күннен,
Сол  күн  туар  Алланың  жарлығымен.
Жауыз  хан,  жауыз  хандық  ұзақ  тұрмас,
Өлерсің  қоса  құрып  хандығыңмен.
 
Шырылдаттың  қанша  ару  аяулымды,
Азапқа  салдың  сансыз  аяулы  ұлды.
Қоқанның  соңғы  ханы  сен  боларсың,
Хандығыңның  құлайтын  таяу  күні.
 
Амандық  берсін  Алла  Отаныма,
Мені  шаһид  сапына  қосады  да.
Ханы  мен  хандығыңды  қарғыс  атып,
Ойран  боп,  опат  келсін  қоқаныңа!
 
Тұтқындар  қоса  қарғап  айқайлады,
Боса  да  өлер,  несіне  тайсалады.
Қоқанның  елін, жерін  күңірентіп,
Қарғыс  кернеп  кетті  бар  сай-саланы.
 
Сөніп  бара  жатқандай  жан  шырағы,
Қарғыстан  Құдияр хан  қалтырады.
Қанды  қасап  басталды  содан  кейін,
Тұтқындар  азаптан  зор  қансырады.
 
Қарғыстан  үрейленді  жиылған  көп,
Бұйырды  аузын  жауып  тыйыңдар деп.
Өшіріп  үнін  датқа  Тұрғанбайдың,
Қайнаған  су  үстіне  құйыңдар деп.
 
Құртпақ  болып,  рухы  асқақ  ұлды,
Жендеттер  шелек  алып,  сапқа  тұрды.
Сақырлаған  су  құйып  жатса  да  жау,
Қасқайып  қыңқ  етпестен  датқа  тұрды.
 
Кеудесінен  шыққанша, сірә,  жаны,
Алладан  иман  ғана  сұрағаны.
Ет  сылынып,  қаңқасы  қалса-дағы,
Шегенделіп  қалғандай  құламады.
 
Жұрт  шыдамай  беттерін  бұра  берді,
Қарғыстар  кетті  кернеп  құба  белді.
Құдайдың  қарашы  бұл  құдіретін,
Қаңқасы  тіп-тік  болып  тұра  берді.
 
Сумаңдап  жел  суылдап  есіп  өтті,
Датқа  сөзі  жүректі  тесіп  өтті.
«Сүйегін  сүйреп  суға  тастаңдар» деп,
Сұм  Құдияр  қалшылдап  есі  кетті.
 
Тұтқындар  өлім  күткен  аса  ғаріп,
Көз  жастарын  төгеді  тасаланып.
Қазыққа  қағылудан  жантүршігіп,
Көбінің  кетті  лезде  шашы  ағарып,
 
Болмады  бір  Алладан  тілектері,
Шынжырдан  салдырады  білектері.
Жендет  сүйреп  қазыққа  апарғанша,
Жарылып  кетіп  жатты  жүректері.
 
Шынында, неткен  жауыз  қара  жүрек,
Ойласаң  жүре  берер  сана  жүдеп.
 
Сұмырай  хан  құнығып  қасық  қанға,
Жазалауға  ұқсайды   асыққанға.
Қырық  биді  қазыққа  отырғызып,
Он  жеті  ерді  өлтіртті  асып  дарға.
 
Қыпшақтың  еді  көбі  жайсаңдары,
Қасқиып  тұрар  жауға  қайсар  жаны.
Ханында  иман, ұят  болмаған  соң,
Хандыққа  түсер  болды  ар  салмағы.
 
Қоқанның   жиырма тоғыз  ханы  болған,
Шеттерінен тойымсыз  жауыз  болған.
Тақ  үшін  ар-иманын  құрбан  етіп,
Өз  бауырын  өздері  бауыздаған.
 
Не  шара  Құдайдың  шын  атқанына,
Кешірілмес  күнәға  батқаны  да.
Зеңбірек  ұңғысына  байлап  атқан,
Еркімен  барған  Байзақ  датқаны  да.
 
Қазық  қағып  өлтіру – қанды  ғұрып,
Азап  үні  ауада  жаңғырығып,
Өлкені  тітіретіп,  құлақтарда,
Тұрғанбайдың   қарғысы  қалды  тұрып.
 
Обалдың  оңдырмасын  білер  ме  еді,
Ұзамай  хандық  құлап  тізерледі.
Азаппен  өлтірілген  қырық  би  мен
Тұрғанбайдың  қарғысы  жібермеді.
 
Сұмдық  хабар  жетті  елдің  барлығына,
Қарғыс – оқ  тиді, Алланың  жарлығы  да.
Бес-он  жылдың  ішінде  орыс  жаулап,
Опат  келді  Қоқанның  хандығына.
 
Тұрғанбай  өлді  солай  батыр  кісі,
Ерлігі  дастан-жырға  татыр  кісі.
Зұлымдықтың  зауалын  тартып  кейін,
Құдияр  болды  ханның  ақырғысы.
 
         
               ТҰРҒАНБАЙ  ТҰР  ТҰҒЫРЫНДА
 
…Ел  арманын   күнге  алғы  арта  білді,
Қазаққа  қалалары  қайтарылды.
Тәуелсіздік  таңы  атып  міне,  бүгін,
Тұрмысын  түзеп  халық  қайта  құрды.
 
Еркін  елміз,  ән-жыр  боп  шырқаламыз,
Ақындық  шабыт  буса,  бұрқанамыз.
Тұрғанбай  қайта  алуды  арман  еткен,
Түрленуде  Түркістан,  Шымқаламыз.
 
Ақынмын,  елімнің  бір  мақтанымын,
Ер  ерлігін  жыр  етіп  ақтарылдым.
Елім,  жерім,  Отан  деп,  отқа  түскен,
Ұрпаққа  үлгі
Тұрғанбай  датқа  бүгін.
 
Жетерлік  азық  болып  ғұмырына,
Мол  білім  қонсын  ұрпақ  ұғымына.
Туған  жер  Шіліктіде  ескерткіш  боп,
Тұрғанбай  қайта  тұрды  тұғырына!
 
Тұрғанбайдың  баласы  Құтпан  батыр,
Дұшпаны  қаһарынан  ыққан  батыр.
Хан  Кененің жаужүрек  сарбазы  боп,
Талай  жауын  жайратып  жыққан  батыр.
 
Кезінде  бастарына  бақыт  қонған,
Болған  да  шығар  шақтар  тасып-толған.
Үшеуі  үш  кезеңнің  ер  ұлдары,
Үшеуі  де  ел үшін  шаһид  болған.
 
Тұрғанбай,  Құтпан  батыр, Иманжүсіп,
Балуан, сал-серілік  құрған  Жүсіп.
Ата  мен  әке,  бала  бас  қосысып,
Шіліктіде  тұғырда  тұрған  Жүсіп.
 
Ашылуда  оқыдым  дастанымды,
Дәріптеп  елге  даңқы  асқан  ұлды.
Тебіренді  ел  Тұрғанбай  қазасына,
Енді, Алла, ашық  қыл деп  аспанымды.
 
Жантүршігіп, жауыз  хан  жазасына,
Толқытты  елді  қырық  би  қазасы  да.
Адам  түгіл, тітіреп  тұрды  сонда,
Шіліктінің  сай-сала,  даласы  да.
 
   ТАРИХТАН  АЛАТЫН  САБАҚ  ҚАЙДА?
 
Мың  өліп,  мың  тірілген  қайран  халық,
Есіл-дерті – ет  пен  той,  сайран  халық.
Сол  мінезі  сор  болып,  қала  берген,
Ордасы  он  сан  рет   ойрандалып.
 
Абылайдай  бір  көсем – кие  болмай,
Бар  қаладан  айырылған  ие  болмай.
Бас-басына  би  болып,  ауа  көшсе,
Халық  қайтер  жүндейтін  түйе  болмай.
 
Той-той  деп, таптай  бермей  той  алаңын,
Бір  мезет  аралайық  ой  алаңын.
Шыңғырған  қырық  бидің  дауысынан,
Ұйқымнан  түнде  шошып  оянамын.
 
Сұмдық  кешкен  азабы  Тұрғанбайдың,
Қасында  бәрін  көріп  тұрғандаймын.
Соның  бәрі  миыма  салмақ  салып,
Қайғы  шегіп  жүретін  сормаңдаймын.
 
Қоғамдар,  заманалар  ауысады,
Демі  біткен  күндерін  тауысады.
Бірақ, бірақ  құлаққа  естіледі,
Зарлаған  қырық  бидің  даусы  әлі.
 
Сол  дауыс  желмен  жетіп,  күнде  еседі,
Қырық  би  бір-бірімен  тілдеседі:
«Азапқа,  күйге  мұндай  түстік  неге?
Мойындайық,  кінәлі  біз»  деседі.
 
«Төле бидей  төбе  би  шығармадық,
Рудың  аты  озсын деп,  ұрандадық.
Қоқан  қалай  басып  ап  басынбасын,
Күйкентайға  айналды  қыран  халық».
 
«Біз  оны  күйкентайға  айналдырған,
Ел  бірлігін  сақтамай  жауға  алдырған.
Сұмдықтан  ұрпақ  сабақ  алса  жақсы,
Кім-кімді  де  болар  бұл  ойландырған».
 
Күндер  аз,  жүрер  мұңсыз  жайраң  қағып,
Отырам  көп  істерге  қайран  қалып.
Қазірде  де  бірлік  жоқ,  ойлап  соны,
Шемен  шер  жүрегіме  байланды  анық.
 
Қазақ  қамсыз,  қытайлар  қаптаса  да,
Сатып  ап жерін  жаттар  таптаса  да.
Аллам-ау,  бұл  не  деген  аңқау  халық?
Қатерді  көрмес  тұрған  таптаса да.
 
«Бұл  неткен  ашықауыз,  даңғой  халық?»
Деп  таңданар  өзге  жұрт  таңдай  қағып.
«Қазақтар  тату-тәтті  көршіміз» деп,
Қысық  көздер  көз  қысып  алдайды  анық.
 
Көшсек  біз  әңгіменің  анығына,
Сөз  өтпес,  мәңгүрттенген  қауымыңа.
Қазақ  бүгін  еркімен  жатыр  тығып,
Алтын  басын  айдаһар  ауызына.
 
Сезбейді ертең,  бір  жұтып  қылғытарын,
Сөзімді  одан  әрі  сырғытамын.
«…Балқашқа  дейін  Қытай  жерлері» деп,
Көрсетіп  картасына  жазып  қойған.
Айтар  сол  мықты  дәлел  бір  мысалым!
 
Санасақ  саясаткер  жанға  балап,
Елшілер  отыр  онда  қайда  қарап?
Демей  ме: «Дос  болсаңдар,  бұларың  не?»
Жүргенше  аузын  ашып  айға  қарап.
 
Жатжұрттық  уағазшылар  шырық  бұзды,
Бізге  әкеп,  конфиссия  құрып  тынды.
Тағы  да  аузымызды  ашып  жүріп,
Аз  жылда-ақ  елге  айналдық  қырық  дінді.
 
Солқылдақ  заң  бабына  қарсы  барып,
Шет  дінді  жолатпа деп,  сан  сұрадық.
Бұл  неткен  сорақылық,  міне,  ақыры,
Өзіміз  өзімізден  жау  шығардық.
 
Қонса  да  тәуелсіздік – алтындай  бақ,
Жүремін  жөнін  білмес  халқымды  аяп.
«Қазақтар  қазақша  өзің  сөйлеңдер»  деп,
Елбасы  да  айтуда,  айтудай-ақ.
 
Тәрбиелеп  қазақша  баламызды,
Қашан  біздер  түзейміз  санамызды?
Келімсектер  саудалап  алып  жатқан,
Қалай  аман  сақтаймыз  даламызды?
 
Осындай  жауабы  жоқ  сұрақтар  көп,
Бітеліп  жатқан  көзі  бұлақтар  көп.
Ұлттың  мұңын  қанша  айтып  жатсақ-тағы,
Естігісі   келмейтін  құлақтар  көп.
 
Еуропа,  қытай,  орыс – ойшыл  халық,
Ортасында  біз  ғана  тойшыл  халық.
«Оян  қазақ!» деп,  қанша  жар  салды  ақын,
Санаға  сіңбей  жатыр  сол  сын  дарып.
 
Ұлттық  намыс  сезімін  жойған  қазақ,
Ата  салтын  сақтауды  қойған  қазақ.
Мына  түрде  буалдыр  болашағың,
Әлі  де  кеш  еместе, ойлан,  қазақ!
 
Тыңдаудан  сөзді  бүгін  кеткен  халық,
Абай  да  соған  кеше  өткен  налып.
Өзі  білмес, білгеннің  тілін  алмас,
Аллам-ау,  біздің  қазақ  неткен  халық?!
 
Алдарыңда  шерімді  шертем  барып,
Болашақ  өзі  келмес  көркем-жарық.
Ұлт  үшін,
ұрпақ  үшін  күрес  бүгін,
Сормаңдай  болмас  үшін  ертең  халық!
Мен  бір  жүрген  сайдағы  саяқтаймын,
«Қауіп  қайдан  елге?»  деп  алақтаймын.
О, халқым,
жуас  түйе  бола  бермей,
Тарихтан  сабақ  ал! – деп  аяқтаймын.
 АҒАЙЫНДЫ  СЕЙІТЖАНОВТАР
 
Ескерткіш  тұр  ұрпаққа  тәлім, заңғар,
Тебіренген  сондағы  халімді  аңғар.
Өз  күшімен  тұрғызған  ағайынды,
Нар кәсіпкер  Серікжан, Әлімжандар.
 
Қолы  ашық,  Шымқалалық  кәсіпкерлер,
Бақ  қонған  бастарына  нәсіпті  ерлер.
Бар  тапқанын  бауырына  баса  бермей,
Елге  пайда,  жұмыс  пен  нәсіп  берер.
 
Және  қоса  стадион  салып  берген,
Ашылу  салтанатын  халық  көрген.
Біртуар  аяулы – асыл  азаматтар,
Құрметтелген  орынды  алып  төрден.
 
Атқаруда  ауқымды  іс, кәсіпті  алып,
Есімдерін  ел  танып,  есітті  анық.
Жақсылықтар  жасауда  халыққа  зор,
Балабақша, мектеп  пен  мешіт  салып.
 
Ғанибет – ел  мұқтажын  тұрған  біліп,
Бұл – нағыз  ізгілікті   іс, имандылық!
Алла  өзі  әр  жұмыстың  сәтін  салып,
Жолдарыңды  тұрады  нұрландырып.
 
Ерен  іс,  еңбектері  еленуде,
Елдің  зор  алғысына  бөленуде.
Ақ  жол  боп,  ақ  күн  туып  алдарынан,
Зор  бақыт,  қуанышқа  кенелуде.
 
Қай-қайсы  да  тұлғалы  ер, жайсаң  қазақ,
Қиындықтан  қайтпайтын  қайсар  қазақ.
Игі  істерін  үлгі  етіп  дүйім  елге,
Мақтан  ғып, жырға  қосып  айтар  қазақ.
 
Зор  табыс – іскерлік  пен  ізденуден,
Ізгілік  өріп  жүрер  іздерінен.
Кішіпейіл,  ақ  көңіл,  қарапайым,
Мейірім-нұр  төгілер  жүздерінен.
 
Келіскен  бой  сымбаты, келбеттері,
Жақсылық  тілейді  елге  жер-көктегі.
Бақыт  та,  қуаныш  та  сол  емес  пе,
Сәбилер  өсіп  жатса  жөргектегі.
 
Сол  үшін  де  бейнетті  кешіп-терлеп,
Өндіре  еңбек  етіп,  нәсіп  термек.
Қазаққа  мамырзаман  болсын дейді,
Бейбіт  күнде  аналар  бесік  тербеп.
Сол  үшін  маңдайдан  тер  бұршақтаған,
Арасында  ақыннан  жыр  жаттаған.
Құр  босқа  қаржым  шығын  болады  деп,
Қайырлы  істен  жері  жоқ  сырғақтаған.
 
Ескерткіш –қайырлы  істің  бұл  да  бірі,
Қосылар  сый-сияпат құрмалығы.
Ақшадан  қымбат  елдің  ақ  батасы,
Түсе  бергей  қыздар  мен  ұлға  нұры.
 
Серікжан  тәуекелшіл  лайымда,
Назар  салып  жүреді  ел  шырайына.
Қарамай  тым  тереңде  жатқанына,
Торғайдың  бұрғы  салмақ  мұнайына.
 
Табанды  Торғайға  да  тіреп  тұрып,
Кіріспек  бұл  іске  де  білек  түріп.
Табылғанша  шығыны  шаш  етектен,
Міне,  нағыз  батылдық,  жүректілік!
 
Торғай  елі  тілеуін  отыр  тілеп,
Көршілердің  ел-жері  жатыр  түлеп.
Көтеруге  Торғайды  керек  бүгін,
Серікжан  білегіндей  батыр  білек.
 
Бұл  істің  бейнеті  көп  ғаламат  тым,
Бастан  асар  шығынын  санамақ  кім.
Торғай – мұнай  фонтанын  атқылатып,
О, Алла,  оңғар  жолын  азаматтың!
 
Осы  жыр –
менің  сыйым,  марапатым,
Атыңды  асқақтатып  тарататын.
Қай  жерде,
қандай  істі  бастасаң  да,
Тигізе  берсін   Алла  шарапатын!
 
 
Ақ  батасы
ақынның  осы  нағыз!
Жыр-жорғаны
жолға  сап  жосыламыз.
Атқарған  азаматтық
іске  осылай,
Өлеңнен  өрнек  салып
қосыламыз!
 
                
 
