Қазақстан Республикасының Ұлттық кітапханасында белгілі қазақ ақыны, мемлекет және қоғам қайраткері Кәкімбек Салықовтың 85 жылдығына арналған «Қазақтың жезқанатты жезкиігі» атты тақырыпта дөңгелек үстел өтті.
Оны Қазақстан Жазушылар одағы басқармасы төрағасының бірінші орынбасары Ғалым Жайлыбай жүргізіп отырды
Бұл басқосудың ерекшелігі – жиналған қауымға К.Салықовтың өмірі мен шығармашылығын насихаттауға арналған «Жезкиік» қоғамдық қорының өмірге келгендігі жария етілді.
Сөз сөйлеген ақын-жазушылар Марал Сқақбай, Марфуға Айтқожина, Софы Сматаев, Ұлықбек Есдәулет, Берік Шаханов, Кәдірбек Сегізбаев, Бақытжан Қанапиянов, күйші Шәміл Әбілтай және басқалар кеш кейіпкерінің азаматтығы, қайраткерлігі, ақындығы жөнінде кеңінен әңгімеледі
Қоғам қайраткері С.Сматаев: «Болмысы бөлек тұлға еді
Қазаққа тұтқа болатын азамат еді» десе, ақын Ұ.Есдәулет өлең-жырдың айрықша түрі – сонетті қазақ поэзиясына алып келудегі Кәкімбек ақынның еңбегін ерекше атап өтті.
– Кәкімбек Салықовтың есімі елімізге жақсы белгілі
Елдік маңызы зор жауапты қызметтер атқарды
Қалаға, облысқа басшылық жасады
КСРО Жоғарғы Кеңесінің депутаты болды
Маңызды қоғамдық ұйымдарға жетекшілік етті
Қандай қызметті атқарса да іскерлік, адалдық танытты.
Көрнекті қазақ ақыны деңгейіне көтерілді
Жұртшылық сүйсіне оқитын көптеген кітаптары жарық көрді
Оның есімі халқымен бірге мәңгі жасай береді, – деді академик Аманжол Қошанов.
Ақын Ғалым Жайлыбайдың естелігі де жиналған қауымның назарын аудартты
Әсіресе оның К.Салықовқа арнаған өлеңі көңіл толқытады
Бұл жырды сөзбен өрнектелген азамат портреті деу­ге болады.
Басқосуда әнші Ғалым Мұхамедин және Құрманғазы атындағы Ұлттық консерваторияның өнерпаздары көпшілікке Кәкімбек ағаның өлеңдеріне жазылған әндерді тарту етті.
Расында да Кәкімбек Салықов ұлтымыздың біртуар азаматтарының бірі еді
Ол қайраткер ретінде де тиісті биіктен көрінді, ақын ретінде де тамаша туындыларымен ел-жұртын қуантты
Жиынға қатысып, сөз сөйлеген жазушы М.Сқақбай өзі білетін К.Салықовтың сөзіне жа­зылған 160 әннің бар екендігін айтты
Бұл бер жағы ғана
Санамаласақ бұдан да көп
Дарынды композитор Н.Тілендиевтен бастап көптеген сазгерлер ақын өлеңдеріне ән арнады
Солардың ішінде «Жезкиік» әнінің орны тіптен бөлек
Осы туындысымен-ақ ардақты азамат қазақ өнеріне өзінің атын өшпестей жазып кетті.
Отырыс соңында сөз алған ақынның қызы Майра Кәкімбекқызы жиналғандарға ризашылығын білдіріп, «Жезкиік» қорының алда атқарар жұмыс жоспарына тоқталды.
Нұркен ЖАНДӘУЛЕТҰЛЫ
