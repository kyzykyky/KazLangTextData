Жақында әл-Фараби атындағы Қазақ ұлттық университетінде жазушы Қоғабай Сәрсекеевтің өмірі мен шығармашылығына арналған «Өнегелі өмір» сериясы жинағының жарық көруіне орай университеттік «100 кітап» бағдарламасы аясында «Қоғабай Сәрсекеевтің журналистік, жазушылық және баспагерлік қызметіндегі тарихи арна» атты республикалық ғылыми-тәжірибелік конференция өтті.
Жиынға Қ.Сәрсекеев шығармашы­лығын зерттеуші қауыммен қатар белгілі қаламгерлер, сондай-ақ жоғары оқу орындарының оқытушылары мен ­магистранттары, докторанттары қатысты.
«Өнегелі өмір» сериясымен жарық көрген жинақтың тұсауын мемлекет және қоғам қайраткері, академик Кенжеғали Сағадиев, жазушы Анатолий Ким мен Қазақстан Жазушылар одағының басқарма төрағасы Нұрлан Оразалин кесіп, құттықтау сөз сөйледі
Әл-Фараби атындағы ҚазҰУ ректоры, академик Ғалымқайыр Мұтанов аталған еңбек жөнінде ой бөлісіп, жүрек лүпілімен жазған шығармалары қазақ әдебиетінің сарқылмас қазынасына айналған жазушы қазақ зиялысының озық тұлғасы ретінде әдеби ортаның да, оқырман қауымның да жадында мәңгілік қалғанын тілге тиек етті.
– Біз Қоғабай ағамызды Қоға дейтінбіз
Қоғаңның бойында адамды жақын тартатын ерекше қасиеті бар болатын
Ол сол қасиетімен ерекше еді
Қоғабай Сәрсе­кеевтің өмірі мен шығармашылығы жөнінде жазылған еңбектің үш тілде шығуы біз үшін үлкен мәртебе, – дедіНұрлан Оразалин.
Кездесу барысында «Қоғабай Сәрсе­кеевтің қоғамдық қызметі мен шығарма­шылығындағы тарих пен сабақтастық мәселесі», «Қазақия жыршысы: Қоғабай Сәрсекеев және ұлттық рух», «Айқап» журналы мен «Қазақ» газетінің жаңа ғұмыры» тақырыбында баяндамалар мен хабарламалар тал­қыланды.
Алқалы жиында белгілі жазушы Сәбит Досанов, ҚР Ұлттық инженерлік академиясының академигі Әбдісағит Тәттіғұлов, көрнекті ғалым, экономика ғылымының докторы ­Сайлау Байзақов, профессор Сағындық ­Сатыбалдин, әдебиеттанушы ғалым, филология ғылымының докторы Өмірхан Әбдиманұлы, ақын ­Рафаэль Ниязбеков, торғайлық мәдениет қайраткері, жазушының қарындасы Гүлбану Сәрсекеева құттықтау сөз сөйлеп, жылы лебіздерін білдірді
Жиын соңында қаламгердің жары Гүлбаршын Мүталапқызы конференцияны ұйымдастырушыларға шын жүректен алғысын білдірді.
Азаматтық-патриоттық рухы биік қаламгер ұлтымыздың ұранына ай­налған «Қазақ» газетін және алғашқы журнал «Айқапты» тәуелсіздік жылдары қайта шығаруды қолға алып, Алаш зиялыларының арманын бүгінгі ұрпақтың мақсат-мұраттарымен ұштастыруға күш жұмсаған еді
Тұғырлы тұлға есімі халық жадында мәңгі сақталмақ.
Абылайхан ЖҰМАШЕВ
