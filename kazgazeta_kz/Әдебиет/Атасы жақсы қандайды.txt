Екі ғасырға жуық уақыт өтсе де Атырау өңіріндегі Нарын құмындағы Мақаш әкімнің есімі ел жадында айрықша ілтипатпен сақталуда
Ол кісінің еңбек жолдары жөнінде бірнеше кітаптар, ғылыми мақалалар жарық көрді.
Халқы еліне сіңірген еңбегін сыйлап, дәріптеп келсе, жоғары лауазым иелері, императордың жеке өзі де ол кісіге жылы қабақ танытып түрлі марапаттардан кенже қалдырмаған.
Суретте: Мұхамеджан Шолтырұлы Бекмұхамедовтің отбасы
Түрегеліп тұрған балалары: Фазыл, Ғаббас, Хамза
Отырғандар: қызы – Зүлфат, әйелі, өзі, қызы – Зейнет
Балалары: оң жақта отырған Мерпайз, алда түрегеліп тұрған Шафхат, отырған Ғаббастың қызы – Дилшат.
Осы орайда Мақаш әкімнің жанұясы жөнінде аса алшақ болмаса да кереғар пікірлер кездесетіндігін ескеріп, мұрағат деректеріне сүйеніп нақтыладық.
Мақаш төрт мәрте некеде болған
Ретімен айтсақ, бірінші Қажы Құлмажиттің қызы – одан Қазан қаласында 1882 жылы қазаға ұшыраған Әміржан, екінші әйелі Кердері Тышқанбайдың қызынан – Ғаббас 1867 жылдың маусымында, Хамза 1869 жылдың 14-қыркүйегінде дүниеге келген.
Мәмбеттің қызы Гүлжамиладан екі қыз – 1872 жылы 25-қыркүйекте Зейнетті, 1874 жылы 8-қыркүйекте Зүлфатты, және 1876 жылдың 9-қыркүйегінде Фазыл, 1883 жылдың 15-тамызында Жамил атты екі ұл сүйеді.
Төртінші зайыбы Қожа Әбдірах­манқызы Күлекеден үш ұл көреді
Олар Шафхат 1890 жылы 26-ақпанда, Мерпайз 1895 жылы 8-шілдеде, Мүбиін 1898 жылы дүниеге келген.
Мақаш әкімнің ұрпақтарынан Фазыл Мұханбетжанұлы Бекмұхам­едовті Астрахань дворяндарының Депутат­тар жиналысы 1900 жылдың 21-қыркүйегінде 14 санды қау­лы­сы­­­мен ұрпаққа жалғасатын «дворян» деп тануға қаулы алғанда, оны бе­кітіп Жарлық шы­ғаруға Империяның бас­қарушы сенатына жолдаған
Ол бекітіп, тиісті Жарлығы шы­ға­рылып, дворян­­дық тектілік тізіміне ен­гізілген.
20-наурыз 1900 жылы Астрахань қаласы уе­зінің депутаты Фазыл Бек­мұхамедовке жазылған қыз­меті жөніндегі тұ­жы­­­рым­дамалық қа­ғаз­дарының Астрахань ерлер гим­на­зия­сы­ның бесінші класын 1895 жылы 28-сәуірде бітіргендігі жа­зылған
Ордада Уақытша Кеңестің тілмаштық қызметінде болған
1896 жылы қарашада Уақытша Кеңестің қаулысымен Царев уезінде ІІ дәрежелі депутаттық жұмыс атқарған, кейін Астрахань қаласына сол деңгейдегі қызметке ауысады
1900 жылдың 20-наурызында ІІ разрядтағы кеңсе қызметкерлігіне алынады да Астрахань қаласының депутаттығына іссапармен жіберілді
Айлық ақысы 120 сом, пәтерақысы 30 сом, барлық төлем 150 сом боп белгілеген.
1900 жылдың 16-қазанында Уақытша Кеңестің №113 қаулысымен І разрядты кеңсе қызметіне шы­ғарылған.
30-тамыз 1901 жылы оба ауруына күрестегі еңбегін ескеріп, ханзада Александр Петрович Ольденбургский Анна лентасында кеудеге тағатын күміс медальмен марапаттаған.
Ішкі Қырғыз Ордасын басқаратын Уақытша Кеңестің басқарушысы Астрахань губернаторынан 1902 жылдың 20-наурызында Фазыл Бекмұхамедовке «Коллежский Регистратор» шенімен марапаттауды сұраған.
Сол жылғы 1-мамырда 1462 – қатынас қағазымен 2-Теңіз жағалауы округінің басқарушылығына тағайындауға ұсыныс берген.
Губернатор тарапынан ұсыныс түгел қанағаттандырылған.
Мақаш әкімнің дворяндық тегіне екі баласы жазылған.
Біздің әдейі тоқталмақшы, жас шағынан алғырлығымен көрінген, Алаш азаматының айтуға тұратындай ерекше еңбегі бар Шафхат Мұханбетжанұлы Бекмұхамедов дворяндық тізімге енбеген
Өзі жазылуға құштарлық танытпаған
Әкесі ол жөнінде ниеттеніп, тиісті құжаттар әзірленгенін кездестірмедік.
Шафхаттың кейінгі өмір жолындағы әр нәр­сеге еліктегіш пысықтығы, қоғам даму заң­дылығын игеруге деген алымды қыз­меткер­лі­гі­нің өзімшілдікке ұласқан тұстарына қарап, әліп­тің артын бағайын деген салқынқанды сабыр­лылыққа жеңдірген жоқ па екен деген ойға келгеніміз де жасырын емес
Қалай десек те, Шафхат Бек­мұхамедов жас шағынан алғыр­лы­ғымен, жақсы-жаманға ой салып қарайтын зерделігімен танылған, дәріптеуге тұратын азамат.
Мақаш әкім балаларын еуропалық білім алуға жетектеген
Шафхатты 1903 жылы Астрахань қаласындағы классикалық гимназияға оқуға орналастырады.
Бұл патшалық билікке қарсы топтардың бірігіп, үлкен күшке айналған бірінші Орыс революциясы алдындағы кезең болатын
Ресейде халықшылдықты қолдаушы демократтар, әлеуметтік теңдікті алға тартқан социалистер, басқару жүйесін өзгертуге ұмтылған төңкерісшілдердің пікірлерін жақтаушы мен қарсылас топтар тартысынан халықтың саяси белсенділігі артқан шақта келген білімге құштар Шафхат сынды жастар сан идеялар тоғысқан иірімнің ортасына түскен
Жалын шарпыған революция сөніп, қызуы қайтқан жылдарда империя­лық ұстанымдағы патшаға қарсы топтардың бел­сенділерін ұстап, тергеп әрқайсысына төңкерістік бағыттағы іс-қимылдарына қарай жазалау шарасы қолданғанда, Шафхат 1907 жылы мектептен шығарылады
Ауылдан барған өмірлік көз­қарастары толық қалыптаспаған жастар, үкіметке қарсы митингіге қатысқаны болмаса, аса ірі белсенділік танытпағандығы ескеріліп, келер жылы оқуын жалғастыруға мүмкіндік беріледі
1912 жылы оқуын тәмамдап, білімін тереңдету үшін сол жылы Қазанның империялық университетінің медицина факультетіне оқуға түседі
Кейіннен заң факультетіне ауысады
Жастайынан өзінің ортасындағы қоғамдық-саяси өмірге белсене араласқан Шафхат Қазан қаласындағы мұсылман студенттерінің «Шығыс клубы» ұйымына қатысады
Оның жетекшілері У.Ямашев, Ғ.Тоқай, Г.Құлахметовтармен танысып, олардың жұмыстарында белсенділік көрсетеді
Мәдени-әдеби шараларды ұйымдастырудан бастаған әрекеттері саяси тақырыпқа ауысып, революциялық идеяны насихаттауға ұштасты
Қазандағы жылдар ұлтын сүйген ұлтжандылық пен тәуелсіздік идеясын санаға сіңіріп, болашақтағы өмірлік ұстанымын анықтаған кез болды
Оның жан-жақты жетілуіне 1913 жылы оқудан шығарылып, 3 ай түрмеге жабылуы оның жігерін жасытқан жоқ
Қайта ой-өрісі кеңіп, теңсіздік пен тепкіні, қанау мен қаналушыны, барлық пен жоқтықтың аражігін ашып түсінді
Ойлаған мақсатына жеткілікті білімсіз жете алмайтынын терең сезініп, оқуын жалғауға ниеттеніп, Астрахань губерния басшылығының көмегімен бір жылдан кейін университетіне кері оралады
«Өз тағдырым ұлтымның тағдырымен ажырамастай бірге» деген қағидаға берік тоқтады
1916 жылғы қазақтарды майданның қара жұмысына алынғанда уақиғадан шет қала алмады
Олар көрген қиындыққа араласып, бірге боламын деп «Минскі түбінде» жұмыс істеді
Осы сапарда болашақ ұлт көшбасшылары Әлихан Бөкейханов, Міржақып Дулатовтармен табысып, бір мүдде үшін жұмыс жасайтын қарулас жолдастар қатарында болды
Ой мен сөзі, сөзі мен ісінің алшақтығы жоқ білімді жас ұлт зиялыларының арасында ауызға ілігіп, беделге ие болды
Онысын Бөкей ордасындағы саяси жұмыста студент кезінде басшы ретінде танылғанынан көрініс табады.
Ресейдегі ақпан төңкерісінен кейін уа­қытша үкімет жергілікті жерде билік басына келгенде Бөкей Ордасының ұлтжанды азаматтары өздерінің ұлттық сипаттағы басқару органдарын сайлады
Сол кездегі үлкен саяси шешуші уақиға болған 21-сәуір 1917 жылғы Ішкі Қырғыз Ордасының болыстары мен бөлімдерінен сайланған уәкілдердің съезі болды
Бұл съезд туралы сол кездегі құжатта былай делінеді:
«С Ъ Е З Д
представителей волостей всех частей
и округов внутренней Киргизской орды.
1917 года апреля 21 дня
В Ханской Ставке съезд открыл временный комиссар Орды Батыр-хайр Ниязов, коим предложено съезду избратъ Президиум
Съезд единогласно избрал председателем присяжнего поверенного Валихана Таначева, членами – врача Мажида Чумбалова и студента Казанского Университета Шафгата ­Бекмухамедова, секретарями – учителей Ишангалия Мандыханова, Сейтгалия Мендешева и Габдулгазиза Мусагалиева».
Бұл Алаш идеясын басшылыққа алған жиын болды
Оған қатысып, шешімін іске асырушыларды «алашордашылар» деудің еш артықшылығы жоқ.
Қазан төңкерісінің жемісіндей орнаған Кеңес өкіметінің бағдарламасы Алаш идеясымен сабақтастығын тапты
Бұратана ұлттардың теңдігін мойындау, ұлттық тәуелсіз автономия құру, жер мәселесі, халықтық басқаруды орнатудағы ұстанымдарын алаштық азаматтар қолдады
Кеңес өкіметінің нығаюына атсалысып қызмет атқарды
Шафхат Бекмұхамедов те аянған жоқ, ұлты үшін, халқы үшін жұмыс істеді
1917 жылдың аяғында оқу орнын тәмамдаған, жоғарғы білімді күш-жігері қайнаған жасты шешуші салада еңбек етуге жұмсады
1918 жылдан 30-сәуіріндегі Бөкей Ордасындағы Қырғыз (қазақ) даласы делегаттарының облыстық съезінде губернияның Жер ісі шаруашылығы Халық комиссары болып тағайындалады.
Осы съездің 7-мамыр күнгі мәжі­лі­сінде Қызыл Армия құру туралы шешім қабылданады, оны ұйымдастыратын құрамында Миллютин, М.Кукебаев, Ш.Бекмұхамедов, С.Меңдешов бар комиссия сайланады
Әскери кадрлардың тапшылығымен қатар қару-жарақ, түрлі құралдар мен киім жетіспеушілігі қол байлау болса да үлкен күшпен облыста әскери бөлім жасақталып, елді шауып мазалап жүрген бандаларды жоюға кіріседі
Бұл орайда Шафхат Бекмұхамедовтің жер комиссары әрі заңгер ретінде өзіндік орны болды
Облыстық әскери комиссар С.Жанболатовпен (артиллерия әскерінің поручигі) бірге алғашқы қарулы отрядтардың құрамына қазақ жастарын тартуға, оларға қажетті мүліктерді қамтамасыз етуде көптеген жұмыстар атқарады.
РСФСР ұлт істері халық ­комиссариа­ты жанындағы қазақ бөлімінің жетекшісі М.Тунганшиннің басшы­лығымен құрылған қазақтың бірінші атты әскер полкінің жұмысына белсене араласты
Елін, жерін қорғауға шақырып, азаматтық арларын оятатын жалынды сөздерімен көрінген Шафхат Бекмұхамедовке жаңа тапсырмалар берілді
Бірінші полктың ойдағыдай құрылуына орай республика жоғарғы әскери Кеңесі қазақ ұлттық атты әскер дивизиясын құру жөнінде қаулы алады
Кеңестер республикасының «Шығыс майданының» штабында қазақ әскери құрамаларын құру жөнінде бөлім ашылады
Басшысына М.Тунганшин, орынбасарына Шафхат Бекмұхамедов бекітіледі.
Шафхат Бекмұхамедов бұл қызметіне өте жауапкершілікпен қарады
Тұңғыш ұлттық тұрақты әскери құраманың саяси тәрбие, мәдени жұмыстарына белсене араласып, олардың жауынгерлік даярлығына үлесін қосты
Олардың әс­кери-саяси даярлығымен танысқан Армия революциялық кеңесінің мүшесі В.В.Куйбышев және Түркістан майда­нының Оңтүстік тобының коман­дасының тапсырмасымен Ордаға келген комиссия: «Полк толық үйретілген, тәртібі жақсы, дұрыс киіндірілген, қару­­ланған, сондықтан да өте жақсы әсер қалдырды» деп жоғары баға алы­нуын­да командирдің орынбасары Ш.Бекмұхамедовтің үлесі бар екені дәлелдеуді қажет етпейді.
1919 жылы 25-мамырдағы Бөкей Об­лысының ІІІ съезі Кеңес Рес­публи­касының ұлттар комисса­риатының қазақ бөлімі басшыларының қатысуымен өтті
Бөкей Ордасының әскери комиссары, БОАК мүшесі Тунганшин съезд төрағалығына, оның көмекшісі болып Шафхат Бекмұхамедов сайланғаны, ол кісінің қандай беделге ие екенін көрсетеді
Съезд шешімімен оған Бөкей облысының әскери комиссарының міндетін атқару жүктеледі.
Сол жылдың қарашасында Орын­­­бордағы төңкеріс комитетіне шақырылып жер бөлімінің хатшысы, кейіннен жұмысшы – шаруа инс­пекциясының алқа мүшелігіне тағайындалады
Білікті, іскер маман қай салаға да, соның ішінде облыстық губерниялық аймақтарға да ауадай қажет болатын
Сондықтан да іскер мамандар мен басшыларды бір орынға ұзақ тұрақтатпай, тәжірибесі мен білімін пайдаланып үнемі жылжытып отырды.
Оның анық дәлелі Орынборда жүрген Шафхат­ты Бөкей гу­бер­ниясының 17-мамыр 1920 жылы шақырылған ІV съезіне шешуші дауыс­пен делегат етіп 2-Теңіз маңы округінен сайлады
Барлығы шешуші дауыспен 142, кеңесші дауыспен 5 делегат, оның ішінде І-Теңіз маңы округінен 5, 2-Теңіз маңы округінен 16 делегат қатысты.
Съезде аймақтағы халықтың жай-күйі, қа­лыптасқан саяси ахуал мен шаруашылық жө­нінде мәселе қаралды
2-Теңіз маңы округінен Шафхат Бек­мұхамедов баяндама жасады.
Губернияның әкімшілік аймақтық бөлінімін реттеу жөніндегі мәселеде қазіргі округтер мен қисымдарды қосып, ірілендіру, сөйтіп, басқаруды оңтайлау талқыланды.
Бұрынғы 7 округ 1 облысты 4 немесе 5 округке біріктіру ұсыныстары да­уыс­қа қойылып, басым көпшіліктің қол­­дауымен 4 округ құруға шешім қабылданды.
1-2 Теңіз маңы округі Теңіз округі болып бірікті.
Съезде Жалпы Қырғыздық (қазақ) съезіне делегаттар сайланды.
Белгіленген 25 делегаттың орнына іріктеуден өткен 52 үміткер дауысқа түсті
Жасырын, жабық дауыс берудің қорытындысында делегаттардың басым көпшілігінің (101-і) қолдауымен делегаттар сайланды.
1920 жылы 4-12 қазанда болған Орынбор­дағы Қаз АССР-і кеңестерінің құрылтай жиналысына 273 делегат қатысты
Ш.Бекмұхамедов съезде Қаз АССР-інің Орталық Атқару комитетінің мүшелігіне сайланады.
Орынбордағы жұмысында жүргенде 25-қараша 1920 жылы Бөкей Губерниясына шақыртылып, рев
трибуналдың төрағалығын уақытша атқаруға тағайындайды.
1921 жылдың 25-мамырында Бөкей губер­ниялық кеңесінің VI съезіндегі пленум мәжілісінде «Жұ­мысшы, шаруа және қызыл әскерлер депу­та­тының Бөкей губерниялық Советінің атқару комитетінің төраға­лы­ғына» (Председатель Губ
Исполкома) сайланады.
Губернияның сан-салалы жұмыс­тарын атқара жүріп, республикалық атқару комитетімен тығыз байланыста болған
Қырғыз Орталық Атқару комитетінің мүшесі ретінде сессияларға қатысып тұрған
Губерниялық атқару комитетінің 1-сәуір 1921 жылы 104 хаттамасында «Кир ОАК мүшесі Ш.Бекмұхамедов жолдастың сессияға қатысуға бару үшін жол шығыны төленсін» деген шешім алынған.
Оның заңгер маман ретіндегі біліктілікпен атқарған қызметтері 1921 жылдың 17-қара­шасында екінші Бүкілқазақстандық кеңестер съезінде ҚазКСР-і Әділет халық комиссары болып тағайындалған кезінде анық көрінді.
Ол Орталық Атқару Комитетінің мүшесі болумен қатар елдің Конституциясын дайындау комиссиясының мүшесі ретінде де көп істер атқара білді.
Заңды басшылыққа алып, қыл­мысты анықтау үшін тергеу, оның жігін айы­ра­тын сот жүйесін орнықтыру, аймақтарда реформалар жүргізу де назарда болды
Осы шараларды жүзеге асыруда тәртіптілікті алдыңғы орынға қойды
Заңның бұрмаланбай орындалу үшін етектен тартқан парақорлықпен күресті басты назарда ұстады.
Қоғамның дамуы, заман талабы про­ку­рорлық қадағалау органының қажеттілігін туындатты
13-шілдеде өткен Қазақ Атқару комитетінің ІІІ сессиясында «Әділет комиссары Республика прокуроры міндетін қоса атқарады» деген қағидасы бар «Прокуратура туралы» ереже қабылданды
Онда 1922 жылдың 1-тамызынан бастап «Әділет комиссары Республика прокуроры міндетін атқаруға кіріседі» делінген.
2-тамыз 1922 жылы Шафхаттың Республика прокуроры міндетін атқаруға кіріскендігі жөнінде №1 бұйрық шыққан
Ол өзіне жүктелген міндетті зор ықыласпен атқарды
Алайда кезекті демалысқа шыққан тұста жұмысынан босатылады
Біздегі деректерге сүйенсек, өзіне ескертпестен сырттай Қостанай облысының прокурорлығына тағайындаған
Бұл шешімге келіспеушілік білдіріп, барудан бас тартқан
«Партияның жұмсаған жеріне бармадың, ол партиялық тәртіпке кереғар» деп партия қатарынан шығарған
Дегенмен, 1924 жылы партия қатарына қайта қабылданды
«Партия қатарын тазалау» деген шығып, осының салдарынан тағы да партия қатарынан шығарылады
Содан өзі басшылық жасаған Әділет комиссариатында жауапты, кейіннен қатардағы қызметкер болады
Мұнан кейін оқу орындарында заң кеңесшісі, Республика Ғылым Академиясының әдебиет және өнер институтында кіші ғылыми қызметкер, 1948 жылдан зейнетке шыққанша Қазақ мемлекеттік Мұрағат мекемесінде қатардағы қызметкер болды.
Өмірзақ ҚАЖЫМҒАЛИЕВ,
 «Мақаш» қорының төрағасы
 Атырау облысы
 Құрманғазы ауданы
 Мақаш ауылы
