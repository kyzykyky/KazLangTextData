Тәуелсіздіктің 25 жылдығы қарсаңында Астанада Ұлттық академиялық кітапхананың ұйымдастыруымен Мәдениет және спорт министрлігі мен Қазақстанның Ұлыбритания және Солтүстік Ирландия корольдігіндегі елшілігінің, сондай-ақ Қазақ географиялық қоғамының қолдауымен ағылшын жазушысы, журналист Ник Филдингтің «South to the Great Steppe: The Travels of Thomas and Lucy Atkinson in Eastern Kazakhstan, 1847-1852» («Оңтүстікке Ұлы далаға: 1847-1852 жылғы Томас пен Люси Аткинсонның Шығыс Қазақстанға сая­хаты»)  атты кітабының тұсаукесері өтті.
Жиынды кітапхана басшысы Үмітхан Мұңалбаева кіріспе сөз сөйлеп ашты
Кітап авторының отандастары осыдан неше жүз жыл бұрынғы ізімен жүріп өткен автор шығармасының жазылу тарихына тоқталып, болашақта оның қазақ оқырмандарының рухани олжасына айналғанын қалайтынын жасырмады
Жалпы, Аткинсондардың кітаптары да ана тілімізге аударылса біткен істің бірі болар еді.
Н.Фильдинг слайд арқылы залға жинал­ған зиялы қауым өкілдерін Т.Аткин­сонның туып-өскен ортасымен, Қазақ сахарасынан эскиздерін салып әкелген су­реттерімен кеңінен таныстырды.
Алқалаған әлеумет алдында Аткин­сонның бүгінгі үрім-бұтақтары саналатын Пол Далквист, Белинда Браун, Филиппа Смит, Рауз Уайтхед арқалана сөйлеп, ұлы бабаларын ұлықтаған қазақ халқына ағынан жарыла алғыстарын жау­дырды
Байыпты басқосуға қатысқан мемлекет және қоғам қайраткері Мырзатай Жолдасбеков, Мемлекет тарихы институтының директоры Бүркіт Аяған, тарих ғылымының докторы Зиябек Қабылдинов, белгілі жазушы Шәрбану Бейсенова төл та-рихымыздың төрт құбыласын түгендеуге қомақты үлес қосқан Аткинсондардың ерен еңбектері елеп-ескеруге тұрарлық екеніне ерекше екпін түсіре әңгімеледі.
Ақбота ИСЛӘМБЕК
