Тыныш күнге сусатып,
Қас дұшпанды жусатып.
Қабырғасын қаусатып,
Жер-дүниені бусатып
Жеткен сол бір көктем.
Мөлдіреген көз сырын,
Елжіреген күн нұрын.
Үлбіреген түз гүлін,
Жадыратқан жан жырын,
Берген сол бір көктем.
Рухымен жау жеңгізген,
Тарихқа күн енгізген.
Достыққа жан сенгізген,
Өмірге мән бергізген,
Шіркін, сол бір көктем.
Апыр-май, ғажап неткен,
Жарқын жеңіспен жеткен.
Қырық бестің көктемі,
Мейрам жоқ сенен өткен!
***
Жақынды, жарды жоқтатқан,
Қырғын селін тоқтатқан.
Сенім, бейнет ақтатқан,
Отанды, елді сақтатқан.
Жауды жеңіп жайратқан,
Сан елде бұлбұл сайратқан.
Жерді гүлдей жайнатқан,
Қазанын тойдың қайнатқан.
Шаттық тойын тойлатқан,
Бақытқа бойды бойлатқан.
Төрде сәби ойнатқан,
Қадірін күннің ойлатқан.
Ұлы Жеңіс бұл!
***
Кешіре гөр, боздақтар, ерте кеткен,
Кешіре гөр естелік, ерте жеткен.
Кешіре гөр, ардагер сыннан өткен,
Кешіре гөр, жеңіспен жеткен көктем.
Көзімізді бейнеңе сала алмасақ,
Есімізге бар кезде ала алмасақ.
Өздеріңдей хас батыр бола алмасақ,
Лайықты боп рухыңа қала алмасақ.
Айналаға шаттықты шашу еткен,
Әр кезде де өстік біз өсиетпен.
Бейбітшілдік, елсүйгіш қасиетпен,
45-те арылдық қасіреттен.

Жұпар АҚТОМПЫШҚЫЗЫ
Астана
