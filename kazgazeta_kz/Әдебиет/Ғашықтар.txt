І
Әңгіме – Өмірге, Өнерге, Адамға Ғашықтық ха­қында.
ІІ
Көркемдік пен үйлесім әлемдері туралы, жасампаздық туралы хикая бұл.
ІІІ
Аманғали мен Нағима не заманнан бері ән мен күй әуездеріне бөленген, поэзия мен шешендік баураған, ісмерлер мен шеберлер үздік туындыларын дүниеге әкелген бірнеше әулеттің үйлесе тоғысқан ортада туып, әр күнге өз қолтаңбаларын қалдыра өмір сүруде.
IV
Осы бір қағілез де қайың, ғазиз жігіт ешқашан дәрежелі қызмет пен мансап қумады
Еңбектің соңына түсті
Еңбекті өлердей сүйді
Содан да әлгі қызмет пен мансап оған ілесуге ынтық боп, соңынан өкшелеумен келеді.
Томирис текті Нағима Маң­ғыс­таудың ауыл, кент, қала мектептері мен арнаулы білім ордаларында шәкірттер жүре­гіне гүл егумен келеді
Ыстық ын­тызарлықпен
Сұлу ана тіліміздің, әдебиетіміздің қасиетімен.
V
Ол замандарда жерұйық Сам өңірінен Терістік Үстірт жайлауларына ерте қонған ауылдар үстімен киіктер көшкіні өтіп жататын
Әр отары қанаттарын бір-екі шақырымға дейін жая, он мыңдап, жүз мыңдап… Бейқам
Қауіп-қатерсіз
Өріс толы ақтылы қойлардың, үйір-үйір жылқы, табын-табын түйелердің үстімен, желідегі боталардың, киіз үйлердің, шаруа қамындағы жандардың арасымен… адамдарға сүйкене… Сәби Аманғали аяқтары енді қатайған құралайларды арқаларынан сипап қала беретін
Ондай шақтарда киіктерден иттер де қымсынатын
Көздерін бейкүнә ашып-жұмып, үй іргесіне жантая кететін
Тіршілікке деген ибамен.
Кейбір күндері ғана әкесі Шамшадин адамнан зият құмай тазысы Лашынды ертіп аңға шығатын
Мыңғырған киікті ат үстінде баяу аралап келе жатып, жасамыс ірі текені меңзей, Лашынға «Әп!..» деп баяу үн тас­тайтын
Лашын тек сол текені алатын.
Әр көріністен жаратылыс заңдары, оған деген сүйіспенші­лік оқылатын.
VI
Маңғыстау аңыздары бо­йынша Нағима туған тұқымға Жаратқан Ие домбыра мен шешендік қызыл тіл өнерін ен­шілепті
Балқыған қорғасын-күйлер иесі Есір Айшуақұлы – соның бір мысалы.
Мырзабек қария ғұмыр бойы кеңестік мал шаруашылығын өрістетуге құлшынып, ұжымшар басқарғанмен, ел жадында күйші, домбырашы ретінде қалыпты
Бәлкім, мал шіркіннің ара-тұра жұтқа ұшырап, ал өнердің мәңгі өшпейтіндігінен шығар.
Ұлы Қалшабек одан да асып түсті
Әйгілі өнерпаз, зерттеуші Ізбасар Шыртанов­тың тұжырымынша, ол – Қазақ өнерінде «Қалшабек мек­тебін қалыптастырып кеткен дәу­лескер»
Куәлігі, мөрі бар мектеп емес, табиғи туған мектеп
Задында, шаруашылық маманы Қалшабекпен аралас жандардан, жақын-жекжат, көрші-көлемнің бәрінен таңғажайып күйшілер, сазгерлер шыға берген… Ол өнерге құштарлықты өнерімен дарытқан
Шәкірттеріне сәл ке­йіндеу тоқталайық.
Жылаған сәбиді жұбату оңай емес
Нағиманың тек «бала жұбатарлық» күйшілігі бар
Ол – шешендік өнердің үздігі.
VII
Мал өсірген кәдімгі бақ­ташы Шамшадин әу­ле­­тінің әр үйінде қолөнерінің қам-қарекеті қайнап жататын
Олар құжат бойынша қарапайым мал­бегілер-тін, ал іс жүзінде таң­дай қақтырған туындыларды өмір­ге әкелуші нағыз бармағынан бал тамғандар-ды
Інісі Алуадин де.
Ерте отау тіккен үлкен ағасы Аманқостың үйіне барған кіш­кентай Аманғали кірпияз талғам билеген, сұлу бұйымдар туып жатқан әлемге енетін
Ою-өрнектермен безенген кебеже, жүкаяқ, жастық ағаш, сықырлауық дегендей… Шымы­раулы шилер мен текемет, бау, басқұрлардың өрнектері де Аман­қос қолынан шығып жатар-ды
Өрнектер оқылатын
Бағзы тарихтардан, оқиғалардан баян беретін
Жартастарға жазылған әдеби ескерткіштер тәрізді.
Ол ер-тұрман, ат әбзелдерін де өзі жасап, өзі өрнектейтін
Күміс, алтын орнына бағалы ақ, сары металдарды қолданатын
Шылбыр, тізгін, жүгенді иі қанған көннен жібектей етіп өрер-ді
Ондай сәттерде Аманғали кіші ағасы Аманжол екеуі қолдары қалт-құлт ете, бұйымның бір шетін ұстап, көмектесіп бағушы еді.
Аманқос сосын бағзының салт аттыларына тән киімдерді пішіп, тігетін
Ежелгі Аттила, Аэций кигендей туника, қатырма жаға, иықты зерлі бешпент, желбегей, кеудешелер… Сосын атқа қонатын
Оның сол тұрпатынан ықылым замандар келбеті атойлайтын.
Бұл – Шамшадин әулетінің сыртқы бейнесі ғана
Арғы мазмұны – біз сәл кейіндеу ашып көрмекші, безендірулі қалың кітаптардай-ды.
VIII
Байғұс-ау, сол қай жылы еді?.
Бұдан жарты ғасырдай бұрын шығар-ау, тегі
Баяғы Алтын Орда, Ноғайлы империяларының ізі қалған Терістік Үстірттің жерұйық Сам өңіріндегі Тұрыш мектебінде, алыс, бұлыңғыр уақыттар қалыңынан бүгінге жеткен Ноғайты ауылында екеуі алғаш көрген сәттен, «мынау – мен үшін туған адам» дегендей, бір-бірін жазбай тани кеткен
Сәби шақтан көңілге ұялаған көркемдік талғамы, жан сұлулығы мен тазалығына құштарлық әлі талдырмаш екеуінің тал бойларынан, үндерінен, көздерінен сайрап тұр еді! Бұл – балалық, ақаусыз ғашықтық еді
Бірте-бірте ержеткен, бірте-бірте баурай берген, өмірге іңкәр еткен ғашықтық-ты
Содан бір-бірінен көз жазбады
Кейін өздерінің сұлулық әлемдерін құруға кірісті
Мына жаңашыл дүниенің қайнаған ортасында.
ІХ
Сол жылдарда қазыналы түбекте мұнай, газ көзде­рі, тау-кен орындары ашылып, Қазақ Елінің алыс қияны қауырт өркендей бастаған
Индустриялы Маңғыстау облысы құрылып, «Менің заманым туды!» деп жайраңдаған ұлт жастары ұлан-асыр үдерістерге ұйытқы болуға ұмтылды
Ташкенттің теміржол институты мен Қазақ мемлекет­тік университетін бітірген біздің кейіпкерлеріміз де сол елжанды жастардың алдыңғы сапынан табылды.
«Менің шәкірттерім өзімнен озық боп өссін!» – деп армандады Нағима.
«Мен алдағы ұлы мұраттың экономикалық, әлеуметтік, саяси негіздерін нығайтамын!» – деп жігерленді Аманғали.
Бұл шын мәнінде солай болды
Мәселеге өздерінше осылай жан-жақты, кешенді кірісті.
Өздері жастайынан үздік өнер туындыларының өмірге қалай келгенін көріп өссе, жаңа заманның ұрпақтарын да дәл сол туындылардай баптап, мәпелеп өсіруге, қалыптастыруға ынтықты
Өз кезеңдерінің үздік жас мамандарындай
«Біз­дің өнеріміздің туындысы – жаңаша ой-пікірлі, сергек қоғам болмақ», – деп құмартты олар
Өздерін баяғы ұлтшылдардың, революционерлердің ізін жалғас­тырушылармыз деп ұқты
Өйткені өмір ырғағында революциялық екпін бар еді.
Жүргізген жұмыс аясы өріс­теген сайын Аман­ғали туған, өскен өлкедегі теміржол стансасында табысы мол бастық боп қала алмады
Игі үдерістерді кеңінен қамту барысында Бейнеу аукомолында, аупарткомда, теміржолшылардың тораптық парткомында саяси жетекші – хатшы болды
Нағима ана тіліміз бен әдебиетіміздің қасиетті рухымен жас өскіндерді болашағына талпындырып жатқанда, Аманғали мемлекеттік, ұлттық, өндірістік идеяларды жүзеге асыруға кірісті және бұл істерді алға апарушы, жұмылдырушы күш – кадрларды іріктеп тәрбиелеп, шыңдауға, ретімен жұмсауға күш салды.
1986 жылғы Желтоқсан көте­рілісі кезінде біз Аманғалимен бірге Алматы Жоғары партия мектебінде оқып жатыр ек
Ұлттық сананы дүр сілкіндірген бұл қозғалыс Қазақстанның түкпір-түкпіріндегі Аманғали мен Нағима сынды алысты көре білген, биік талғамды тәлімгерлер қызметінің нәтижесі еді
Сол сұрапыл күндерде Аманғалидың азаматтық ұстанымы бұрынғыдан да нығайып, беки, шыныға түскеніне куәмін
Қазіргідей, ол кезде де мемлекеттік, саяси қызметкерлер ішінде жалтаңкөз жалтақтар да, суайттар мен жылпостар да, әсіре белсенділер де, сондай-ақ халық мүддесінің нағыз қаһармандары да болды
Аманғали қайысса да, сынбайтын сондай тұрпаттан.
Қайта құру дүрбелеңі асқына түскен, Маңғыстаудағы атышулы Жаңа­өзен көтерілісі республиканың батыс аймақта­рын түгел қамтыған жыл­дарда Аманғали Форт-Шевченко қа­лалық партия комитетінің екінші хатшысы-тұғын
Бұл – оның саяси жауынгерлік, жетекшілік, ал Нағиманың педагогикалық қызметтерінің жаңа кезеңі.
Х
…Адам бір заттың баласы,
Арманы болмас дүнияда,
Алланың болса панасы.
Жақсылар аттан жығылса,
Жаманның қанар табасы.
Тұтқынға алған біздерді
Сәл нәрсенің жаласы.
Жазықсыз іске шатаған,
Жауыз деп бізді атаған
Атасыз иттің баласы.
Келіп еді қорғаушы
Ақтөбе деген қаладан,
Қаратаев Бақытжан –
Жасы жеткен шал адам.
Тыңдамады айтқанды
Дерегі қолда бар адам.
Тұтқында ерлер ойлайды,
Ойласа ойға тоймайды.
Дертке толы сұм жүрек
Ерді еркіне қоймайды.
Бұл – сағыныштан да бетер, адам­гершілікке зарығудан туған жолдар
Бүгінде алыс қалған заманалар үніне құлақ тосамыз
Қашаған жырларымен бірге, «Закарияның жыры» деп әкем осы жолдармен басталатын өлеңдерді адай жыр-күй мақамындағы Закария сазымен ыңылдап айтқаннан жадымызда қалған
Михаил Шолохов «Тынық Донда» келтірген ВКП(б)-ның айтулы қаулысының пәрменімен талай ұлыстар, әсіресе, Дон казактары мен Маңғыстау қазақтары қанды қырғынға ұшыратылған жылдарда Аманғалидың шешесі Жұмаш Жоғарғы Адай жағындағы төркін жұр­тынан көз жазып қалған
Туған нағашы­ларын сұраған ұлдарына: «осы кісі дей берің» деп әкеміз Ер Қосай тегі Байеке ұлы Іңірбайды меңзейді екен
Ойылдың, Ақтөбенің түрмесіне қамалып, атылып кеткен Закария Жұбанұлы (1890-1930) ұрпақтары тоз-тоз бытырап, ататегін айтуға қорқып, тәуелсіздік жыл­дарында ғана ес жия бастады
Он бесінші ғасырлардағы Қазақ мемлекеттігі жолындағы даңқты күрескерлер Құдайке мен Ер Қосай ұрпағы, бізге он бес атадан қосылатын Закария – Жұмаш апайдың ағасы болып келеді.
Өзі еңбеккер боп өмірден өтсе де, шеберлігімен, ісмерлігімен әйгілі, со­ңына біраз поэтикалық мұра қалдырған Аманқос жырларынан да көңілдегі өңез бен запыран иісі, қасірет тынысы, ізгілікке зәрулік пен өмірге іңкәрлік лебі еседі.
Бозтөбенің белгілі
қапталында,
Өрістетіп отарды
жатқанымда,
Құшағындай құрбының
ыстық еді
Күні бойы соғатын аптабың да, –  деп жырлайды.
Аманқостың ізін інісі Аман­гелдінің қызы, белгілі ақын Анар Шамшадинова жалғастырды
Олар­дың бәрінде Аманғали мен Нағима қызметімен үндестік бар
Бірі екеуіне рух беріп, бірі олардан қуат алуда.
ХІ
Бізде әлі күнге: «Осы пәрменді лауазым ме­нің мемлекет пен халық үшін қан­дай маңызды іс тындыруыма мүмкіндік береді?» – деген емес, «Мен бұдан қара басыма не пайда табамын?» – деген ашкөз пиғыл көп
Дәл осы тұрғыдан қарағанда Аманғалидан асқан «ақылсыз пенде» жоқ
Әнебір дүрбелеңді жылдары Форт-Шевченкода бірінші хатшы сайлау қапылысы басталды
Көпшілік қоярда-қоймай оның кандидатурасын ұсынды
Жеңіп шығуы мүмкін-ді
Бірақ финалдан бас тартты
Көбіміз түсінбедік
Екі-үш аптадан соң оның моральдық жеңіске жеткенін көрдік
Тұлғаланып шыға келді
«Қайта құрудан» титықтаған қаланың, Баутин сауда портының, Маңғыстау ба­лық аулап, дайындау комбина­тының, Түпқараған ауданы мал шаруашылықтарының пробле­ма­ларын шешуге алаңсыз кіріс­ті
Өлкенің балық өнеркәсібі бір жағы Астраханға, Бакуге, Мәскеуге телмеңдеген сорлы күйде-тін
Айлақ та, зауыттар да тозған, ал ескірген кемелер Каспийде күнелтіс қуып, бет-бетімен маңып жүрген
Ха­лық күйзелген
Аманғалидың жетекшілігімен бір-екі жылда бәрі реттелді
Сырттан шым-шымдап ақша тарта отырып, балықты өзі аулап, өзі өңдеп, консервілей­тін, қосымша өнімдер шығаратын үлкен кемелер алынды
Өзінің тілінің аздаған ашымағы, юморы бар ғой
«Үлкен істерді тындыру үшін бас хатшы, бірінші хатшы болу міндет емес» дейтін
Себебі үлкен ағалардың қиюластырып көркем бұйымдар тудырғанындай немесе Қалшекеңнің төңірегін үйіре күй тартқанындай, жауапты органдарды маңызды шараларды жүзеге асыруға жұмылдыра білді
Талант
Ірі ұйымдастыру­шы
Ол, сөйтіп, Н.Марабаев­тың, Н.Бекбосыновтың ық­па­лына сүйене, облыста сыртқы эко­номикалық байланыстардың алғаш­қы сүрлеуін салды, негізін жасады
Біраз уақыт осы саланы басқарды
Сөйтіп жүріп бір жоғары дәрежелі шенеуніктен: «Сізге халық сапырылысып көп кіріп-шығады», – деген ескерту алды
Өйткені Аманғали мәселені кідіртпей, тез шешеді және сол белсенділігі үшін ешкімнен ештеңе дәметпейді.
Аманғали Шамшадинұлы – қазір бірнеше жылдан бері облыстық жолаушылар көлігі және автомобиль жолдары бас­қармасының бастығы
Облыс әкімі Қырымбек Көшербаевтың командасындағы ең тындырым­ды, ынталы басшылардың бірі
Үнемі жүдеу
Себебі әуе, темір­жол, автомобиль, кеме қаты­насының барлық қозғалысы со­ның жүрегіне салмағын сала жүріп жатқандай
Жолдардың жағдайы, жөндеу, жаңа жолдар салу, дербес Маңғыстау теміржол бөлімшесін ашу дегендей жұмыстар өз алдына
Бір ғана мысал: ені жеті-сегіз шақырымға дейін кең, ұзындығы жүз шақырымға де­йін созылып жатқан Сам құ­мының жан-жағы толы елді мекендер
Қыста топырақ, құм ылғалданып қатқанда болмаса, жазда сусыған шағылдан машина өте алмайды
Ауылдар бір-бірімен байланыса алмай әлек
Аманғали осыған жан-жақтан тамшылатып азғана қаржы жиды
Өлкенің өнертапқыш мамандарымен іске кірісті
Мал ауыл­дары, қора-қопсылар құтыла алмай отырған кәдімгі көңді құм үстіне қалыңдап төкті
Көң жеңіл болғандықтан құмға сіңбей араласты
Нығыздалды
Сосын үстіне саз төселді
Сөйтіп, құмды көлденең кесіп өтетін ұзындығы сегіз шақырым қатқыл табанды жол салынды
«Сам асуы» деп аталады
Енді жертабандаған шетелдік көліктер де Сам құмы­нан арлы-берлі ызғи береді
Тізіп айта берсең – мысал көп
Ол осылай қызметті, еңбекті өнерге айналдыра білді
Өнерге өнер жат емес
Сол себепті де Аманғали «мен өнеркәсіп, өндіріс саласындамын» деп қаймықпайды
Ол мемлекеттік тілді дамытып, орнықтыру ісімен белсене айналысты
Ноғайлы жырларын, «Қырымның қырық батыры» дастандарын бүгінге жеткізген әйгілі Мұрын жыраудың мерейтойларын ұйымдастырды, оған Ставрополь өлкесіндегі, Да­ғыстандағы ноғайлық жыр­ла­ры­ның білгірлерін тауып, қа­­тыс­тырды
Мұрын жырау отыр­ған үйді, ұсталық, зергерлік құр­­ған шеберханасын қалпына келтіріп, мұражай-кешенін ұйым­­дас­тырды
Осылайша оның бү­кіл тір­лігі әдебиетпен, өнер­мен тін­десе жүріп жатыр
Бұл ретте біл­гір кеңесшісі – Нағима.
ХІІ
Нағиманың ұстаздық өне­ріне тереңдеп зер салсақ, амал­сыз таңдай қағар ек
Ресми методикалық, ақпараттық құрал­дарда жарияланған тұжырымдар­ға кезек бе­рейікші
Бұрынғы шә­кірті, бүгінде ғылым кандидаты, өнер шебері Зәйни Көкшеева: «Тұлымшағы желбіреген кіш­кентай қыздар өзі жас, әдепті де әдемі Нағима апайға еліктеп, сондай болсақ деп армандаушы ек
Міне, қазір сол апайыммен бірге, бір оқу орнында жұмыс жасаймын… Нағима ұстазым қазақ әйелдерінің символы деп атауға лайық»
Маңғыстау гуманитарлық колледжі директорының орынбасары Бағдат Кәрібаева Нағима безендірген кабинетті: «бұл – әдеби қонақжай, – деп сүйсінеді
– Оның сабақтары – көркем декорацияланған, му­зыкалық безендірілген спектакль дер­лік
Сабақтарда Нағиманың актерлік, режиссерлік дарыны ашылады
Ал шәкірттер жүрегіне әдебиетке, сұлулық әлеміне құштарлық дарып жатады»
«Біз болашақ мұғалім ретінде Нағима апайдың педагогикалық, методикалық және психологиялық бай тәжі­ри­бесін үйренудеміз
Менің шәкірттерім де өзімді Нағима апай­ды сүйгеніміздей сүйсе, шір­кін!» – дейді оқу озаты Анар Бердіғалиева
Ал колледж директоры Анна Ушакова: «Шамшадинованың әдебиет са­бақтары бірте-бірте өнер туындысына айналып кетеді, – деп бейнелейді
– Ол оқу-тәрбие ісіне инновациялық технологияларды талғаммен енгізіп келеді
Тарих, әдебиет, философия, көркемдік мәдениет, музыка пәндерін біріктіре, сабақтастыра өткізуге ұйытқы болуда».
Нағима Қалшабекқызы – жан дүниесі, болмысы сұлу, жоға­ры мәдениетті тұлға
Қашан да болашағымызға лайықты ұрпақ тәрбиелеу, білім беру ісіне адал бола білді
Оның сөйлеген сөзі, дауысы, әсем әдебі шәкірттерін ғана емес, онымен істес болған, кездескен замандастарын да баурап, өнегелікке үйретіп тұ­рады
Мұның өзінде әнтек, туа бітті табиғи тартымдылық бар
Мәселен, анасы Рабиға өне­гесіндей немесе әкесі Қалшабек Мыр­забекұлының талай талапкерге қа­нат бітірген домбырашы­лық мектебіндей
Әрине, бұл ар­на­йы рәсімделген оқу кабинеттері бар мектеп емес-тұғын
Жазда, жайлаудың әсем кешінде өз үйінде немесе меймандос қонақтықтарда Қалшекең мол денесін кеңінен жаза, қоңыр домбырамен күй тартып отыр делік
Домбыра үні, күй ырғағы, мейірбан күйшінің адамгершілік парасаты үлкенді де, кішіні де жан-жағынан еліте түседі
Сөйтіп, бір тылсым құді­ретпен әлгіндей ентелеген көпшілік ішінен үздік өнер шеберлері өсіп шықты
Қонысы бөлек жиендері Оразалиндерге дейін
Қашаған жырлаған баяғы Оразалы байдың ұрпақтары ше… Олар есеп-қисап қанына сіңген математиктер, физиктер-тұғын
Алайда Қалшекең Ермекбайдың, Раханның, Алтынғалидың, Сабыр­ғалидың, Сәуірғалидың күйші­лік, өнерпаздық қырларын да ашып кетті
Немесе Құрманғазы ұлт-аспаптар оркестрінің бұрын­ғы мүшесі, композитор Әжіғали Ағысбаевты алыңыз
Бірде Шам­ғон Қажығалиев оркестрмен Маңғыстауға барған
Ол кезде қызметі ауылға ауысқан тамаша орындаушыны сағынып қалған ғой, айналып-үйіріліп Әжіғалимен әңгімелесе беріпті
Домбыра өнерінің алуан сырлары туралы
Қалшабектің мал дәрігер ұлы Байаман – домбыра өнері үздіктерінің бірі
Үлкен ұлы Бердібек пен келіні Күнипа да
Еуропаның, араб елдерінің біразын өнерпаздар құрамында аралап қайтқан
Қалшекеңнің баяғы жылдарда автоклуб меңгер­ген інісі Шәліш қырдағы ауылдар сағынып қарсы алатын әнші еді
Ал Әділ жыр айтып, күй тартып қана қоймай, өзі домбыра жасайды
Қолынан шыққан аспаптар талай отбасын сазымен тербеулі.
***
Е-е, оқырман, осылайша көркемдік пен үйлесім әлем­деріне біраз серуен құрдық
Аздап мейір қандырдық
Өзіміз де, ардақты ел мен жерге, жасампаз өмірге ғашық бола түскендейміз
Алғысқа, марапатқа бөленген, көптеген медальдардың, абыройлы атақтардың иелері Аман­ғали мен Нағиманың қадір-қасиетіне тәнті бола отырып, олар өскен өнегелі ортаға, күн санап ілгері басқан Тәуелсіз Еліміз ішіндегі орындарына ойша көз жібереміз.
– Дегенмен осы алпыс жас өмірімдегі ең қымбат, жүрегіме ең ыстық наградам – мектептен соң Алматыдағы бір жылдық гидрометрология мектебін біті­ріп келіп, «Сам» метеостансасында бір жыл еңбек еткенде алған мақтау қағазым, – дейді Аманғали.
Оның әуелі метеоролог боп істеуінде де өмір үйлестірген заңдылық бар
Себебі бұл тұқым аспандағы бұлттарды да «қайырмалап», ауық-ауық «иітіп» дегендей, қалаған жеріне жаңбыр жаудыратын қасиетке де ие
Аманғалидың одан да басқа таңғажайып қырлары мен сырлары жетерлік
Бірақ соның бәрін бір әңгімеде сарқып айтып қайтеміз?..

Мір ШАЙЫР
Маңғыстау облысы
