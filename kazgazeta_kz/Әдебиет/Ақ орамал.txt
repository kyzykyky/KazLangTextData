1943 жылы әкесі соғысқа аттанғанда Қазиза қырқынан жаңа шыққан нәресте еді
Әкесі Алтай ел басына күн туғанда әскери комиссариатқа шақырылып, қан майданға аттанды.Тіпті күні бүгінге дейін әкесінің бейнесі есінде жоқ, әйтеуір анасының айтуынша көз алдына сағымданып оралады
Анасы Жәмила соғыс жылдары тұрмыс ауыртпалығын тартса да, бір Аллаға сиынып, бар аналық мейірімін сәбиіне арнап, қызын қамқорлық құшағына алды
Кеш батса мұңайып, жұбайы Алтаймен қосылғанда өзіне сыйлаған ақ крепдешин орамалын сипалап, құшырланып иіскеп отыратын
«Ақ орамал, менің бар жұбанышым өзіңсің, сенде сүйіктімнің қолының табы бар, саусақтарының иісі қалыпты» деп рақат сезімге бөленіп, жан жүрегі езілердей болып, егіліп отыратын
Зұлмат соғыстың аяғын тосып, күн күлкісіз, түн ұйқысыз ғұмыр кешті
«Бұл да бір Алланың ісі» деп бәріне шүкіршілік етті
Құдай қосқан қосағын сағынып, сарғайып күтумен жүрді
Бір күні пошташы әйел үйіне жетіп келіп, қолына қара қағазды ұсына берді
«Өй, мынау қара қағаз ғой, Жәмила» деп көршісі Әлиғазы дүңк етті
Сол күнгі қаралы күн Жәмиланы мүлдем өзгертіп жіберді
Үйден далаға шықпай ақ орамалды сипалап отыра береді
«Ақ крепдешин орамал, сен ғана менің жан серігім болдың ғой
Келмес­ке кеткенін білгендей маған сені бойтұмар қылып тастап кеткен екен ғой» деп егіліп, екі иығы селкілдеп үнсіз жылап қамықты
«Жауды жеңіп, ақ крепдешин орамалын мойнына орап, сүйіктісін қарсы аламын» деген арманы болмады
Күндер өте берді
Ол ақ орамалын басына салып, әлі де келіп қалар деген үмітпен ілбіп жүре берді
Бір жерге қонаққа, не той-томалаққа барса, басына салып алып, ұшын саусақтарымен жайлап сипалап отырады
Жалғыз қызы Қазизасы анасының мүлдем қалың ойдан арыла алмай, қартайып, шөгіп бара жатқанын сезіп, жүрегі қан жылайды
«Анашым, көзің кіртиіп, жүдеп кетіпсің ғой, сонша не болды?» деп шешесіне аянышпен қарады
Диванға сүйемелдеп отырғызған қызына: – «Құлыным, төрде тұрған сандықты ашып, бетінде тұрған ақ орамалды әкелші» деп өтінді
Қызы сандықтан үлбіреген ақ крепдешин орамалды анасына ұсына берді
Анасының ентігуі де жиілей түсті
Сөйлеуге мұршасы келмеді
Көз алдында жарық дүние семіп, көзі жұмылып бара жатты
Бар болғаны қолындағы ақ орамалды ұзақ иіскеп, бауырына баса берді.
Бақыт БҰЛАНБАЕВА 
Павлодар облысы
Ақсу қаласы
