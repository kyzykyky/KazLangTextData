Ақпарат айдынында желкен құрып, ұлт мүддесіне қызмет етіп келе жатқан «Қазақ газеттері» серіктестігіне биыл 15 жыл толып отыр
1999 жылы ҚР Президентінің Өкімі негізінде құрылған серіктестік өз мақсатын тіл, тарих, мәдениет және әдебиет, сондай-ақ рухани адамгершілік құндылықтар мәселесін көрсетіп отыратын мерзімдік басылымдарды қолдау деп айқындап алған болатын
Бүгіндері медиахолдингтің құрамында алты беделді басылым – «Ана тілі» ұлт газеті, «Экономика», «Уйғур авази» газеттері мен «Ақиқат», «Мысль», «Үркер» журналдары кіреді
Серіктестікті әр жылдары жазушы, журналистер Жұмабек Кенжалин, Мереке Құлкенов, Бауыржан Омаров басқарды
Жуырда медиахолдингтің мерейтойы­на орай әл-Фараби атындағы Қазақ ұлттық университетінде «Қазақстандағы ақпараттық үдерістер: замана талабы мен талғамы» атты халықаралық ғылыми-тәжірибелік конференция болып өтті
Оның жұмысына алыс және жақын шетелдердің ғылыми қауымдастығының, сарапшылар қауымдастығының өкілдері мен ЖОО оқытушылары, магистранттары, докторанттары қатысты.
 Конференцияны әл-Фараби атындағы Қазақ ұлттық университетінің әлеуметтік даму жөніндегі проректоры Шолпан Жаманбалаева құттықтау сөзбен ашты
Конференцияда «Қазақ газеттері» ЖШС-ның Бас директоры-Редакторлар кеңесінің төрағасы, ҚР Президенті сыйлығының иегері Жұмабек Кенжалин баяндама жасады.
«Қазақ газеттерінің» 15 жылдығына орай өткен конференция ­барысында сөз сөйлегендер бүгінгі уақыт және БАҚ төңірегінде ой-пікір бөлісті
Қазақ журналистикасының ардагері, белгілі жазушы-журналист Сарбас Ақтаев мерейтойға орай жылы лебізін білдірді:
«ХХ ғасырдың 90-жылдарындағы тоқырау, нарық заманы баспасөз саласы қызметкерлеріне өте ауыр тиді
Газет-журналдар басына жабылып қалу қаупі жиі төнді
Қаржы дағдарысы ушығып, халықтың күнкөрісі қиындап тұрған сол сәттің өзінде алты бірдей басылымды қанатының астына алып, «Қазақ газеттері» атауы­мен үлкен медиахолдингтің аяғын тәй-тәй бастырып, ақпараттар кеңістігіне жаңа түрен салуды батыл қолға алу ерлікке пара-пар шаруа
Бұл орайда тәжірибелі журналист, іскер басшы Жұмабек Кенжалиннің еңбегі зор» деді Сарбас Ақтаев.
«Мысль» қоғамдық-саяси журналының бас редакторы, Қазақстанның құрметті журналисті Сейдахмет Құттықадам бүгінгі алмағайып заманда ұрпақ тәрбиесі басты назарда екенін баса айтып, сол тұрғыда «Қазақ газеттері» Серіктестігіне қарасты басылымдар өзіндік бағыт-бағдарын айқындаған, ұлттық құндылықтарды дәріптеуші екенін атап өтті:
«Қазақ газеттері» Серіктестігіне кіретін басылымдар әу бастан ұлт мұратына қызмет етуді мақсат тұтқан
Сондықтан серіктестікке қарасты газет-журналдардың қай-қайсысын алсақ та, ақпарат айдынында өз орнын қалыптастырған, ұлттың ұйысуына қызмет ететін басылымдар
Бүгінгі мерейтоймен барша құттықтап, қазақ баспасөзі мәңгі жасасын дегім келеді».
Конференцияға Белоруссия мен Польша елдерінен арнайы келген ­Гродно мемлекеттік университетінің профессоры Владимир Гоголек пен ­Польша Журналистік институтының профессоры Владимир Янчук ақпараттық кеңістіктегі түйінді мәселелер мен мәдениаралық сабақтастық турасында ой өрбітті.
Бүгінгі ұлттық журналистиканы қалыптастыруда ауызбіршіліктің маңызы жайында ардагер журналист, «Қазақстан» баспасының директоры Нұрмахан Оразбек сөз қозғады:
–Дүниеде мамандық орасан көп
Алайда сол мамандық иелерінің барлығы өзінің айналасындағыға ғана жауап береді
Ал журналист мамандығы мүлдем бөлек
Өйткені ол өзінің саласына ғана жауап бермейді, ол бүкіл қоғам алдында жауапты
Журналист қоғамға жұмыс істейді.
Конференцияда медиабірлестіктің бұрынғы басшысы, Қазақстан Республикасы Президенті Баспасөз қызметі жетекшісінің орынбасары, ҚР ҰҒА корреспондент-мүшесі Бауыржан Омаровтың құттықтау хаты оқылды.
Абай атындағы Қазақ ұлттық педагогикалық университеті атынан «Тіл, әдебиет, филология» институтының директоры, профессор Балтабай Әбдіғазиев құттықтау сөз сөйлеп, мерейтойға университет тартуын табыстады.
Жиында сондай-ақ, әл-Фараби атындағы Қазақ ұлттық университеті журналистика факультетінің деканы Сағатбек Медеубек құттықтау сөз сөйлеп, осынау беделді басылымдар құрамына кіретін «Қазақ газеттері» серіктестігі мен факультет арасындағы ынтымақтастық арта түсетініне сенім білдірді.
Конференция жұмысы Әл-Фараби атындағы Қазақ ұлттық университетінің студенттік баспасөз орталығының ашылу салтанатында жалғасын тапты
Шара барысында Қазақстан баспасөз клубының атқарушы директоры Сәкен Балбаев сөз алып, бұл орталықтың жастар қауымы үшін маңызына тоқталды.
Конференцияның екінші бөлімінде «Бұқаралық ақпарат құралдарының тыныс-тіршілігіндегі ғаламдық өзгерістер: Қазақстан ерекшеліктері», «Қазақстан баспа ісі мен полиграфиясындағы даму бағыттар мен жаңашылдықтар», «Қоғаммен байланыс пен жарнаманың жаңа технологиялары» тақырыптарында секциялық мәжілістер өткізілді
Секциялық мәжілістегі баяндамалар «Қазақ газеттерінің» 15 жылдығына орай жарыққа шығатын жинаққа енгізілетін болады.
Ақбота ИСЛӘМБЕК
