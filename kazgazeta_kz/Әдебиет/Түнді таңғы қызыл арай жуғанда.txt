(Ақын, аудармашы, ғалым Асқар Егеубаевтың туғанына 60 жыл)
Қайран, Асекем! Азаматтың асылы еді! Қазақ пен дүние тарихы, әдебиеті, өнері жайынан терең білімді, мәдениеттілік пен біліктілікті, қарапайымдылық пен бекзаттықты бір бойына жинақтаған ақкөңіл азамат болатын
Мейірімсіз ажал арамыздан алып кеткен кезде, қатты қайғырып, көзімізге жас іріктік
Бірақ жазмыштан озмыш жоқ! – деген рас-ау
Асекеңсіз күндер, айлар, тіпті жылдар да өтіп кетіпті.
Асекеңді алғаш «Жұлдыз» журналында жүргенінде көріп жүрдік
Кейін Жазушылар Одағынан жиі ұшырастырушы едік
Әсіресе бір есімде қалған – Қазақстан ЛКСМ Орталық Комитетінде қызмет істеген жылдарында Жазушылар одағы конференц-залының төрінде отырып, үлкен бір поэзия кешін еркін жүргізгендігі
Қасында абыз ақсақал Әбділда Тәжібаев отырды
Сол жыр кеші ерекше өтті
Бір танымал жыр жүйрігіне, бір жас ақынға кезектестіріп өлең оқытып, кешті аса бір шырайлы өткізіп еді
Ғафу, Сырбай, Қалижан, Хамит, Дихан, Сағынғали, Тұманбай, Тұрсынзада, т.б
көрнекті ақындар өз өлеңдерін оқыған әсерлі бір кеш болған-тын
Сонда алғаш жыр керуенін бастаған адуынды Ғафу ағамнан кейінгі екінші болып өлең оқу кезегі маған тиген еді.
Қазір қарасам, үлкен сахнаға, аламан жыр бәйгесіне мені қосып жіберген жанның бірі Асекең екен.
Асқар қайда қызметте жүрсе де ерекше сыпайы, өзгеше биязы, таза бұлақтай жан еді
Кейін «Жазушы» баспасында, Жазушылар Одағында, Ғылым Академиясында, КазГУ-де жиі ұшырасып жүрдік
Профессор Тауман Амандосовтың өзі тікелей шақыруымен “Журналистік шеберлік және әдеби редакциялау” кафедрасында көп жылдар бойы лекция оқып жүрді.
Оның Жүсіп Баласағұнды, Махмұт Қашқариді қазіргі қазақ тілінде сөйлетуі – орасан зор еңбектің жемісі еді
Асқар Құрмашұлы – нағыз сегіз қырлы, бір сырлы азамат болатын
Ол – шебер журналист, шешен публицист, ғибратты ғалым, танымал қайраткер, белгілі әдебиет сыншысы, тәжірибелі баспагер, ұлағатты ұстаз, су төгілмес үстінен сұлу жорға – ақын еді
Филология ғылымдарының докторы, профессор, түрколог ғалым деген атқа да ие болды
Әдеби мерейтойларда, конференцияларда жиі мазмұнды баяндамалар жасап жүрді.
Жоғарыдағы көп қасиетінің ішіндегі ең негізгісі – Асекеңнің ақындығы сияқты көрінетін.
Ол туралы кезінде аға буын өкілдері жазған мақалалар көп-ақ
Мәселен, ақын Олжас Сүлейменов оның алғашқы өлең жинақтары туралы: «Жинақтағы жастық шақ саздарын да, халық тұрмысын толғаған туындыларын да, Ленинград циклын да, Пабло  Неруда жайлы өлеңін де тұтастырып тұрған ортақ қасиет – жас таланттың адам жанының  тазалығына, азамат рухына іңкәрлігіне…
Бізге ұнағаны: жас ақынның киелі өнер – өлең жолындағы әр қырлы ізденісі, өмірге де, өлеңге де шынайы құштарлығы, өзінше жазуға күш салатыны
Асқарға айтарымыз, жыр жолында жұлдызың жансын!» – деп сәт сапар тілесе, академик Мұхаметжан Қаратаев: «Творчестволық бет-бағдары айқындалып,  қолтаңбасы қалыптасып, қалған жас ақынға артар үміт- үлкен
Асқарға «Еңлікгүл» өлеңіндегі жазғанындай, «Көкірек тұмасының көзін ашқан» кәусар сезімге  іңкәрлігің суымасын, қанатың талмасын! – дейміз» – осылайша бата беріпті.
Асқар поэзиясы «ә» дегеннен-ақ осындай дуалы  ауызға ілініп, әдебиет сүйер қауымның оң  бағасын  ерте алды да
1984 жылы «Қазақстан Ленин комсомолы сыйлығының»лауреаты атануы соның дәлелі.
Менің алдымда Асқар Егеубаевтың «Өлке» баспасынан шыққан таңдамалы  шығармалары   жинағының екі томы жатыр
Алғашқы томында  ақын шығармашылығының ертерек кезеңіндегі  лирикалық  өлеңдері топтастырылыпты
Нәзік лиризмге,  сезім  мен ойға құрылған әуезді жырлар.
Қазір жастар сүйсіне орындайтын Марат  Ілиясовтың «Сезімінің» сөзін Асекең  жазғанын  біреу біліп, біреу, білмейді.
«Көзіңді қада көзіме,
Сезімді қосшы сезімге.
Айналып бір сәт кетейін
Сен – маған, ал, мен – өзіңе» деп  келетін әндегі ерекше махаббат сезімі Асқар-лириктің жүрегінің лүпілі
Оның саяси-қуғын сүргін құрбандарына арналған «Құлын дауыс» өлеңдері циклы, «Сикстин мадоннасы», «Байбураның  бораны», «Мөлдір тұма», «Қазақ қызы», «Арқадағы бурлактар», «Антропологиялық әңгіме»,  тағы басқа жырлары ақын  поэзиясындағы  өзіндік ғылыми-танымдық қолтаңбасын  көрсететін  шығармалар.
Асқар поэзиясы өткеннен өнеге алуға, тарих тағылымымен тәрбиелеуге, кешегіміз бен бүгінімізді астастыра көрсетуге негізделген
Екінші томда  бір-бірімен өзектес, өрімдес жеті дастан және бірнеше өлеңдер топтастырылыпты
Автор салт-сана дастаны деп айдар таққан «Тайқазан» шығармасының басты идеясы – ел бірлігі, ұлт ынтымағы
Береке басы бірлікте екенін ақын жүрегі:
Шымыр-шымыр, шымырла,
Тасып, толсын ырысың!
Бір қазаннан дәм татып,
Ұйысыншы, ұлысым, –
деген жыр жолдары арқылы төгілдіреді
Киелі тайқазанның қасиетті Түркістандағы ошағына қайта оралуы – ата-баба арманы болған тәуелсіздігіміздің бір белгісі екендігі ретінде айшықталады
Ақын бірде:
Бозқасқаның жалы бар,
Қымыз, шұбат, балы бар,
Мүше-мүше жілігі,
Жамбас, жая тағы бар.
Мейіздей сүрі сақталған,
Қозының төсі қақталған.
Құйрық-бауыр бапталған,
Ақмарқа жұпар ақтарған.
Құттыны күткен Маңдайы,
Шешенді күткен Таңдайы…
– деп қазақы дастарханның ырысы мен құтын, салты мен ғұрпын төгілте жырласа, енді бірде:
Жеті түрлі темірден,
Қайнатып құйған қазанмын,
Алты жүз үш жыл төріңді,
Жайнатып тұрған қазанмын.
Жетпіс көнек суыңды,
Бірақ жұтқан қазанмын.
Алтын, күміс, қорғасын,
Темір, мырыш, мыс, шойын –
Тұтас тұтқан қазанмын,
– деп қасиетті қазанға тіл бітіреді, тайқазан тағдырын қазақ халқының қилы күндерді бастан кешкен ауыр тағдырымен ұштастыра суреттейді
Ал жансызға жан бітіру, тілсізге тіл бітіру – шын талантқа ғана тән қабілет-қарым екенін дәлелдеп жатудың өзі артық.
«Шу батыр» тарихи дастаны  – әйгілі Ескендір Зұлқарнайынды ақыл-айласымен тоқтатқан ежелгі замандағы батыр баба бейнесін көркем поэзияда сомдаған бірегей поэма
Шетелдік жарқ-жұрқ әдебиет пен сан алуан абстрактілік ойдың жемістері қарша бораған бүгінгі заманда қазақ оқырманын елең еткізу қиын болып қалды-ау дейміз кейде біз
Бірақ тың тақырыпты біліктілікпен қопарып, интеллектуалдық ойдың жасынын жарқылдатқан шығарма ана сүтімен дарыған өз тіліңде жазылып, тасқа басылса, неге қуанбасқа?!
Айдыннан аққу ілсең де,
Аспаннан құсын бүрсең де!
Айнымалы жалғанды,
Аршындап кешіп жүрсең де,.
–
Сеңді серпіп, сел кешіп,
Семсерін серттің сермесіп,
Сеңгір шыңға шықсаң да,
Сеңсең бұлттарды тербетіп,… –
Қарқаралысы шайқалып,
Қарқара жатыр найқалып.
Қара Ертістің қағына,
Қаздарым қонды жайқалып
– …деген сияқты өр екпінмен, аллитерация мен ассонансқа толы құйылып түскен моншақтарды қалай көзге ілмессің!? Осылай төгіліп келе жатқан өлең жолдары бір сәт қарасөз үлгісімен жазылған тұтас көріністерге ұласып, жан сергітеттін жаңа пішіндік ізденістерді жайып салады
Автордың ол жаңашылдығы сәтсіз де емес
Қайта дастан ішіндегі шұрайлы детальдар үлкен полотноның айшықты бояулары болып кірігіп кетеді
Мәселен:
Сүйкімді, сұлу ләйлектер
Қанатын назбен жайды еппен
Жанарларынан от алды, шатыр да шұтыр жай көктен
Ләйлектер, сұлу ләйлектер… Жұлдызды құшып, айды өпкен
– «Ләйлектер» атты лирикалық сәтті толғаныс болса, — Тараздың Қаламқастары, балғын білек, бал сағақ
Парсының жиһанкездері ұйқысы қашып аңсаған
Қара талдай қалың кірпігін, Шығыстың, жеті шайыры тамсана жырлап шаршаған! Тараздың садаққастары…   Тауға біткен аршадай
Көрінсе көздің күйігі
Көрмесең көңіл күйігі! Құшсаң – бір қанбас құмарың! Қашсаң – бір қимас сыңарың… Тағдырға симас қалқадай! Талайға қимас қалқатай! – «Тараз арулары» атты қазақ сұлуларының, жинақталған бейнесін жасаған портреттік өрнек болып құйыла түскен
Осылайша бірде қарасөз, бірде дарынды сөз (А.Байтұрсынов) үлгісінде, бірде диалог, бірде монолог түрінде алмаса берілетін әдеби тәсіл арқылы ақын өзі діттеген мақсатына жеткен
Мұндағы басты тұлға – Шу батыр
Осындағы Қос мүйізді Ескендірдің жанама бейнесі де, Шу бойының пейзажы да, Талас аруларының әсемдігі де, жорық жырлары мен майдандағы ұрыс көріністері де, ежелгі түркі елінің тұрмыс-тіршілігі де – сол айбынды Шу батырдың өшпес ерлігіне сөзбен ескерткіш сомдауға алтын қақпа ашады.
«Мыс шаһары» Сыр дастанының ерекшелігі – көне Бағдат туралы ғажайып аңыздарды «Мың бір түннен» оқыған тұтас бір ұрпақтың адамзат өркениетінің қайталанбас ескерткіштері қайта қалпына келместей соғыс өртіне шалынып жатқан бүгінгі Бағдатты көргендегі ортақ ой топшылаулары іспеттес
Дастан оқиғасы – бүкіл адамзат алдында тұрған заманауи сауалдарға жауап іздеуімен де күрделі
Шығыс пен Батыс, «Мың бір түнді» оқығандар мен «Мың бір түнді» оқымағандар арасындағы, тән байлығы мен жан байлығы арасындағы, жауыздық пен сұлулық арасындағы қайшылықтар арқылы өрбіген ақын ойлары көкірек көзі ояу, санасында құдіретті поэзияның сәулесі бар кімді болсын бей-жай қалдырмайтындығы анық
Дастанда Аруақтар қаласындағы  – Мыс шаһарындағы жеті есіктегі жазу өлең түрінде беріледі
Олардың әрқайсысындағы:
«Не кимеді? Не жемеді? Ей, пақыр!
Енді өздерін құрт-құмырсқа жеп жатыр».
(Бірінші есіктегі жазу).
Қамба-қамба сары алтынды алдырдым:
– Ал!
Бір күнге жанымды тек қалдырғын!?
Әдіра-қазына
Тілегімді бермеді.
Екі құлаш ақыретпен жерледі.
(Үшінші есіктегі жазу).
Көз алдыңды көрмей келдің, ей адамның баласы!
Алдыңда – көр! Кірмей тұрып, соңыңа бір қарашы…
(Бесінші есіктегі жазу).
– деген парасат биігінен сүзілген сөздер кімге болса да сабақ, кімді болса да толғандырмай қоймайды
Бізге керегі де – сол сабыр, сол қанағат.
«Сарайшық» құм дастаны мен «Астана» нұр дастанына автор «Егіздастан» (поэма-диптих) деп ат беріпті
Мұнда Қасым хан тұсында тұңғыш астана секілді символдық мәні болған Сарайшық шаһары мен бүгінгі Елбасымыз Нұрсұлтан заманында бой көтерген Астана арасындағы қазақ халқының тағдыры талай көрініс тапқан
Мұнда қан жұтқан тарихымыз бен нұр құшқан бүгінімізхақындағы салиқалы, салмақты сөз бар
Егіздастан сонысымен де құнды.
«Сарайшық» дастанын оқығанда, Жайық жағасында құм басқан, жылдар көмескілеген көне қала қайта тірілгендей әсерде қаласыз
Кешегі өткен Бату хан, Берке хан, Жәнібек, Керей, Тоқтамыс, Барақ, Есім хан, Қасым хан, Шығай хан, Тәуекел хан туралы алуан-алуан толғаулар жанға серпін береді
«Өшкеніміз – жанып, өлгеніміз – тірілген» – дегеніңіз – осы
Сарайшық қырғыны туралы, басқыншы казактар, Ермак, Строгановтар туралы да тарихи-танымдық мағлұматтар мол кездеседі
Бір мезет қазақ ақынының әлемге әйгілі Пушкинге:
«Мен Ресей Рухына тіл қаттым:
— Александр Сергеевич, қымбаттым!
Азат елге ақын болу шын бақыт,
Бүгін жетті бізге елесі бұл бақтың!»
– деп тіл қатуы – еркін қазақ поэзиясының, азат қазақ рухының көрінісі
«Сарайшық» дастанындағы ақынның поэтикалық қуатының, шынайы табиғи шеберлігінің көрініс тапқан тұсы
«Жел әлдиі» атты қарасөз үлгісімен жазылған, психологиялық иірімдерге толы, тұтас бір лирикалық толғанысы
Онда мынадай бір мұң, бір сырға суарылған тебіреністі жолдар бар:
«Қара Ертістің лебі ме? Ақ Есілдің желі ме? Ақ Еділдің лебі ме?
Кәрі Дунай сазы ма? Мұңлы Аралдың зары ма? Тоң, Днепр назы ма? Еседі жел еседі… Ескен желмен ілесіп, Судың дәмі жетеді, Жердің демі жетеді
Қасиетті Су – Жердің кіндігі бір кешегі
Еседі жел, еседі… Қызыл құмды төсеніп, Нарын құмды кешеді
Нар қамысты жапырып, Бал құраққа ақырын, сыр айтардай жасырын
Қылтиса қырда бәйшешек, бүртиіп баршын шешегі
Қауызына дем салып, уызына тамсанып кіндігін де кеседі, тұсауын да шешеді…
…Әлди, Желдің әлдиі жер астына жеткендей, Жер-дүние бақилық мәнді ұйқыға кеткендей
Уілдейді жел мәңгі қара жерді әлдилеп, Қара жердің астында тербеледі сәбилер… Еседі, жел еседі!
Жел гуілін қуалап бала уілі жетеді
Құрсақтан шығып – Жерге енген, Желден шығып жел кезген сәби үні шырқырап сай-сүйектен өтеді»
Бұл тебіреністе сонау «Сарайшық» қырғынында қырылған сәбилердің үні ғана емес, бүгінгі Арал, Семей апатынан тумай жатып шетінеген сәбилердің үні де бар
Бұл толқыныста – Жел әлдилеген бүкіл адам баласының қамшының сабындай қысқа ғұмыры, желге айналғаннан кейінгі ұзақ ғұмыры жатыр.
Осындай көркемдік деңгейі жоғары екпін көркем сөздің көк майсасын бойына сіңірген шұрайлылықты өз басым Жүсіпбек Аймауытовтың «Ақ білегінен» басқа да ірілі-ұсақты шығармаларынан кейін кездестірген емеспін
Бұл да Асқар Егеубаевтың шынайы талант екендігін дәлелдейтін бір ғана мысал болса керек.
«Астана» нұр дастаны да бір деммен, бір леппен төгіліп түскен өлең жолдары
Құйыла береді
Оқыла береді.
«Аламан» намыс дастанына аса көрнекті әдебиет сыншысы, марқұм Зейнолла Серікқалиев: «Ілияс дастанының арынды арнасында тұлпар тұяғымен төгілген жыр  – Асқар Егеубаевтың ақындық өмірбаянының да биік бір белесі», – деп баға берген екен
«Жыл басы» таным дастаны да өзіндік бояуларға бай.
Асқар жаны нәзік, өмірдің тылсым суреттерін, тұңғиық иірімдерін жан-жүрегімен сезіне білетін лирик ақын.
– Бесін ауып, ніл іңір болып қапты, жеңеше,
Көл бетіне көп жұлдыз толып қапты, жеңеше.
Қос шелекпен тездетіп барып келе қояйын,
Жұлдыздарды суыменен алып келе қояйын.
(Жеңеше).
Ақ лала гүлдер толады
Ақ айдындарға дір-дір етіп.
Ақ аспан ойға шомады
Ақ жауынын сіркіретіп.
Ақ шулан құс жолымен
Аққулар самғайды биік-биік.
Ақ қанат – қос қолымен
Ақ жұлдыздарға кетеді тиіп-тиіп.
(Көктемнің түсі – ақ түс).
Бір түс көрдік,
Сен де мен де ұялып.
Баурап алып жаратылыс күйі анық.
Өтті.
Кеттік.
Түс деген жәй елес қой…
Құлағымда үнің қалды ұялып,
Сөзің қалды ерінімді ұя қып…
(Өң мен түс).
Қызылшұбар жолбарысы Іленің…
Жамбыл қарттың құдіреті киелі!
Күнді күрең қызыл іңір буғанда,
Түнді таңғы қызыл арай жуғанда.
Қылаң беріп келіп-кетіп жүреді…
(Кие).
Жоғарыда келтірілген үзінділердің қай-қайсысы да Асқар ақындығының алуан қырын ашып көрсететіндей.
Арамызда жүрсе, осы күндері ой өрісі кең, жан-жақты талант иесі Асқар Егеубаев алпыс жасқа толар еді
Бірақ ақын-табиғат перзенті
Ол өзінің  өлеңдерімен, дастандарымен, басқа да  шығармаларымен  халық жадында қайта тіріліп отырады
 Сонау ертеректегі  бір өлеңінде Асекең:
Адам, егер көз жұмса,
АҚЫН болып тірілші…
АҚЫН болып тірілші … – деп жазыпты
Асқар ақын да  көктем  сайын  табиғатпен бірге оянып, бірге жаңғырып,  өз оқырмандарымен  қайта қауышып  отыратынына  сенім мол
 Бүгін Асекеңнің АҚЫН болып қайта  тірілген бір күні.
Бауыржан  Жақып,
филология ғылымдарының докторы, профессор
