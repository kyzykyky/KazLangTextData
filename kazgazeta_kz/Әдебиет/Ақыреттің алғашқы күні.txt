Азат  ӘКІМ
Қарағандыда тұратын ерлі-зайыпты достарының қоныстойына қатысқан екеуі туып-өскен, өмір сүріп жатқан ортасы Астана қаласына қайтты
Жеңіл көлікті айдап отырған Ғибадат, келіншегінің есімі Гүлсуы, үлкен-кіші, оның ішінде күйеуі айтатын үйреншікті аты Гүлімай
Кезінде шаңырақ құрмақшы болғандарында күтпеген қиыншылықтар кездескен, екі жастың кіршіксіз таза сүйіспеншіліктері сол кедергілерді бұзып-жарып өтті
Үйленгендеріне жеті жыл өткенімен бірі десе бірінің жаны жоқ.
– Кеше түнде Қарағандыда түс көрдім
Түсімде бір елес екеуіміздің иманымызды үйіріп қойғанын айтты
Қоңыр дауысы әліге дейін құлағымда.
– Тойдың у-шуынан шаршаған шығарсың
Далаға кетсін, – деді келіншегі
Жаңадан төселген жол жүріске жайлы, тақтайдай теп-тегіс.
Жас жұбайлар Ғибадаттың әке-шешесі бас-көз болып отырған қос құлынын сағынып келеді
Үлкені бес жасар ұл, кенжелері тілі былдырлаған қыз
Іңір түскен уақыт, Ғибадаттың бүкіл назары жолда
Көз ұшында жымыңдаған кешкі елорда оттары амандасу рәсімін жасап жатқан секілді, құстай ұшып келе жатқан көліктері жол тәртібін өрескел бұзған, кенет қарсы жолға шыға келген өңкиген жүк көлігіне соқтығысты
Ғибадат тіл тартпай кетті, Астанадағы қалалық аурухананың жансақтау бөліміне жеткізілген Гүлімай да бір аптадан соң көз жұмды.
Ақтық сапарға шығарып салуға ағайын-туыстары, Гүлімай сабақ беретін мектептен көптеген әріптестері, шәкірттері қатысты
Күйеуі қызмет істеген қалалық сәулет және құрылыс басқармасының ұжымы тағы топтасып кіріп шықты
Көз жасы құрғамаған жақындары бақилық болатыныналдын ала естіп-білгесін Гүлімайға Ғибадаттың жанынан орын дайындап қойыпты.
Кішігірім қалашықтай қорым, бейіті басында адам көп
Гүлімай өмірден озғалы бері қатты ұйқыдан оянып кетті де еркіндікті, кеңістікті аңсаған жас жаны табыттан көтеріліп шықты
Денесін арулап жер қойнына тапсырып жатқанында шаруасы жоқ, үлкен тойдың үстінен түскендей көңілді
Мектептің соңғы сыныбында оқып жүрген, бойжеткен кезі сияқты, үстінде тобығына түсетін ақ көйлек, түсі алқызыл мойыншарқаты ұзын, көкейіндегі бұрын беймәлім армандары әлдилеп, құс қалықтайтын биікте ұшып жүр
Бір қуанышты дауыс:
– Айналайын Гүлімай келіпті, – деді.
– Оның келетіні туралы жазбаша хабар екі күн бұрын алақанымда пайда болды, – дейді тағы біреуі
Жастары ұлғайғанда бақилық болған жақындары ма? Әлде ағайындығы бар басқа ұрпақ өкілдері ме? Дауыстары құлағының тап түбінен естілгенімен, кімдер айтып жатқаны жұмбақ.
Соңғы рет құран оқылған соң қаралы көпшілік қайтып кетті
Жүзінде күлкі ойнаған Гүлімай зиратының жанындағы көкжасыл шөпке жайғасқан бойы болатын, бір құлағы шұнақ ит жетіп келгені.
– Сәлеметсіз бе, – деп амандасты.
– Сәлемет пе.
– Кішкентай кезіңде қабаған иттен қатты үрейленгенсің
Асылық жасаған мен, бір қателік өтті
Ол кезде бәрінің жауабы болатынынан мақұрым едім.
– Қақпаңнан атып шығып абалағаның есімде
Қапқан жоқсың, бірақ бір бұрышқа қамап қойып жанымды көзіме көрсеттің
Көшеден өтіп бара жатқан екі жас әйел болмағанда жүрегім жарылып кететін еді.
– Әр кемелге бір зауал
Енді, міне, алдыңа келіп тұрмын.
– Бірінші сыныпта оқимын
Сол жолы мектепке бара жатқан бетімнен бұрылып үйге қайттым
Бір ай бойы тілім тұтығып жүргенін неге ұмытайын.
– Ендігі тағдырым жауабыңа байланысты
Күнәмді кеш.
Гүлімай көк шөптің үстінде табыттан ұшып шыққалы бері тұла-бойын кернеген шат-шадыман көңіл-күйіне елітіп отыр
Майысқан түймедағының, жатаған сарғалдақ гүлдерінің біреуі болмаса біреуі,Құдайым-ау, әне-міне тіл қататындай
Сондай-ақ аяғы тұсында жер бауырлап жатқан, бір құлағы шұнақ иттің қалың уайы­мын көзбен көріп, қолмен ұстағандай сезінуде.
– Атым адам, кешірдім, – деді
Назары салыңқы жаңағы ит мойнына арзан, жылтырақ моншақтардан алқа таққан ойын баласына айналып шыға келгені
Әлдеқайда бет алған баланы Гүлімай шақырып алды.
– Ризасың ба? – деп сұраған
Ойын баласының көздерінде екі түйір жас, басын изеп жауап берді
Ақырында сүйкімді бала қалың бұта-шілік өскен зираттар арасында бір-екі рет төбесі қылаң бергесін көрінбей кетті.
Көше-көше болып созылып жатқан қорым
Кейбір тұста еңселі ескерткіш бой көтерген, жас топырағы томпиған жаңа бейіттер шолақ көше бойында
Әлдекім ұмытып кеткен шығар, етектей гәзетті аяқ астынан ұйытқып соққан жел көтеріп әкетіп барады
Гүлімайдың уайым-қайғысы жоқтай, қайта көңілін қытықтаған әлдебір ізгі сезім байыз таптырмай орнынан тұрғанында шолақ көшенің бір басынан Ғибадат бой көрсетті
Жаратылысы кішіпейіл бозбала күлімсіреп келеді.
– Қайырлы күн! – деді әдеп сақтап
Гүлімай да амандасты.
– Қайырлы күн!
– Бүгін оныншы маусым
Алғашқы танысқан күніміз
Есіңде ме, Гүлімай?
– Есімде жоқ
Бірақ сені танимын
Ғибадат емессің бе? Сыртыңнан жақсы білемін.
– Бүгін «Береке» дәмханасында тұңғыш рет бір-бірімізге сырымызды ашамыз
Сол кездесудің басы-қасында болсақ, көп нәрсе есіңе түседі
Барғың келе ме?
– Мен саған сенемін
Қайда бару керек?
– Есіл жағалауына.
Көкмайса белдерді, сай-жыраларды, дала гүлдері көмкерген алқапты қызықтаған ұл мен қыз қаланы бетке алып самғап келе жатты
Төмендегі көл айдынында сәулеті таңғаларлық, түсі аппақ зәулім ғимарат тербетіліп тұр
Жеті қат көктегі мұнаралы мешіт көрінеді
Тап-таза, көкпеңбек аспанда ештеңе көрінбесе де бір құдіреттің күшімен су бетіне түсіп тұрған көлеңкесі ғажап!.
Жол-жөнекей ағытылып кеткен Гүлімайдың мойыншарқатын Ғибадат көз ілеспес қимылмен іліп әкетті, зулап ұшқан қарлығаштың жалт бұрылатынынан кем емес ептілігі.
Кенет күн көзі жұмыр жердің екінші бетіне сусып кетті де айналаны қою қараңғылық басты
Жаздың күні салқындап сала берді.
– Күн тұтылды ма? Не болды? – деді Гүлімай елеңдеп.
– Бір қолыңды бер, – деген Ғибадат тағы да түсіндіруде: – Түнде осы тұсқа шатырларын тіккен әзәзілдер қауымы жаңа бір әзірде көшкен болуы керек
Олардың жүрген-тұрған іздерін жуып-шаю үшін, әдетте, жауын жауады
Жаңбырдан соң табиғат бәз-баяғы қалпына түседі.
Сол сол екен тастай түнекте найзағай ойнап, бұлттар шартылдап ала жөнелгені
Қысқа нөсерден аспан мен жер астасып кетті, үсті-бастары малмандай су
Көңіл сәулесі ме? Әлде аян берілді ме? Гүлімайдың ойына келгені өлім – көпір, жаңа, бейтаныс өмірге жалғастыратын көпір.
– Ақ кіреукеден өттік, – деді Ғибадат.
– Ол не нәрсе?
– Шекара
Екі дүние шекарасы.
Орталық саябақ тұсы
Төмендегі жасыл бақ ішінде жас балалардың мәз-мәйрам дауыстары шығып жатты
Топтасып ұшқан көгершіндер, көк тіреген тұрғын үйлер, «Серуен» көпірі, Есіл өзені көзге түсті.
– Жерге түсейікші, – деді Гүлімай: – Жер басып жүргім келеді.
Жағалауда бала-шағасымен бірге қыдырыстаған жұрт, бір қызығы қалада бір тамшы жаңбыр жаумапты
Екі дүние, екі әлем
Үсті-бастары күн көзіне кепкесін екі жарты, бір бүтін «Береке» дәмханасына келді
Үнжазба құрылғыда бірінен соң бірі қосылатын жеңіл әуен баяу ойнап тұрған дәмханада адам қарасы аз.
– Азды-көпті уақыттан кейін осы дәмханада, осы үстелде алғашқы кездесуіміз өтеді
Соған куә боламыз, Гүлімай.
– Бізді сыртымыздан бақылап тұрғандар бар ма?
– Періштелер болмаса, адам баласы көре алмайды.
Бірінші болып Ғибадат бас сұқты
Кигені жұқа, бір түсті, жеңі қысқа көйлек пен шалбар
Екеуі отырған үстелге жайғасқан Ғибадат ара-тұра қол сағатына көз тастап қояды
Гүлімай келгенінде орнынан тұрған бозбала қарсы жүріп барып амандасты, орындықты да ыңғайлап, әспеттеп ұсынуда
Рақметін айтқан Гүлімай сұрақ қойды.
– Жағдай қалай?
– Жақсы, – деген Ғибадат ас мәзіріне қол жүгіртті, ойы Гүлімайдың қандай ыстық тамақ ішкісі келетінін білу.
– Тамаққа зауқым жоқ, – деді бойжеткен: – Екеумізге сусын мен бір-бір балмұздақ алдыршы.
Даяшыға Гүлімайдың қалауымен тапсырыс берген жастар ортақ таныстары туралы азды-көпті әңгімелесті
Ғибадат «Бір көргеннен ұнаттым!» деген жазуы бар алақандай қағазды ұсынғанында жас қыздың ажары жайнап сала берді
Гүлсуының шынайы, ықыласты жауабы дайын, Ғибадатқа хат жазып қойғанын тілге тиек етті.
– Берші оқиын, – деді жігіті.
– Енді оның керегі бар ма? Бір көргеннен ұнаттымға ұқсас сөздер ғой.
– Оқимын да қайтарып беремін, – деп Ғибадат қоятын емес
Гүлімай ол үшбу хатын үйге тастап кетіпті
Екі жас дәмханадан қол ұстасып шықты, бүгінгі кездесуге куә болу ниетімен келгендер де, алғашқы рет жақын танысқан жастар да толқулы.
Орталық саябаққа келген Ғибадат пен Гүлімай бақтағы ұзын отырғыштардың біріне жайғасты
Олардың о дүниелік құрдастары қатар отыр
Ғибадаттың өтініші ғашықтардың бәріне тән.
– Ерніңнен бір рет сүйгізші, бүкіл әлем қол шапалақтайды.
– Ешкіммен сүйіскенім жоқ, – деп алақандарымен бетін басып алған Гүлімай сүйісуді іштей қалайтын сыңайлы.
Бір заматта екі жас ұзақ сүйісті, бір-біріне тығыла түсіп тағы да сүйісуде
Ғашықтар өтіп бара жатқан, бір қолындағы көк шарды жібінен ұстаған бүлдіршін қыздың қызықтап қарап тұрғанына назар аударатын емес
Ақырет бақшасының тұрғындары орындарынан тұрды, сұлу, қоңыр көздері күлімсіреген Ғибадат алдында, Гүлімай ізінде
Бақтың жұрт көзінен таса тұсындағы бос отырғышқа екеуі тізе бүкті
Гүлімай таңғалысын білдірді.
– Жаңағы сүйісу үстінде тұла-бойым балқып, еріп кетті
Осы ұмытылмас сәттің қайта айналып келетінін білмеппін.
– Ләззат тылсымы мені де баурап әкетті.
– Енді есіме түсті
Біз мектеп бітіргесін үйленеміз
Бір ұл, бір қызымыз болады, – деді Гүлімай: – Балаларды көреміз бе?
– Бірнеше рет көреміз
Көзімізбен, көңілімізбен аймаласақ та сағынышымыз басылмай өтер
Гүлімай, алдымыздағы үш күн ішінде бірге өмір сүрген бүкіл жолымызды жүріп өтеміз
Осы үш күннің соңы сен үшін ақырет сынағымен аяқталады.
– Сосын не болады?
– Бәрі де уақыт еншісінде, – деп Ғибадат төмен қарады
Алда не күтіп тұрғаны белгісіз, Гүлімай алаңдаулы, екеуі де қалың ой үстінде.
Көлеңкесін саялап отырған ағаш бұтағына қонақтаған, қайдан ұшып келгені де білінбеген қанаттары аппақ екі періште жастардың назарын еріксіз аударған
Дауысы сүйкімді.
– Ертең таңертең Қорғалжын тас жолында қап-қап ұн тиеп бара жатқан жүк көлігі аударылады
Жүргізушінің жанында емізулі баласымен бірге келіншегі болмақшы
Үшеуін құтқарып қалуымыз керек
Сен барасың ба?
– Әрине, барамын
Төмендегі екі жас кім?
– Адал мүміндер.
– Болашақтары не болады?
– Жаратқан балғын, бекзат жаратылыстарын сыйлапты, мәңгі-бақи осы жастарында қалатыны жақсылықтың белгісі.
– Екеуі бізді тыңдап отыр ма?
– Тыңдағандарын қалағасын айтып отырмын, осы баққа келгендегі шаруам да сол
Өткен аптадағы жұмадан бері ұлдың жолы ашық, ана қыз баланың көңіліндегі уайым-күдік сейілсін
Жасағанның алды кең, жас жұбайлар мейірім мен шапағатқа бөленсін.
– Әумин! – деп Гүлімай екі алақанымен бетін сипағанында оның тілеу сөзі мен жоралғысын Ғибадат да қайталады.
Іле-шала періштелер ұшып кетті, ұшып кеткендері де білінбеген.
Ақ пен қызыл арасында Ғибадат пен Гүлімай қалың қорым ішінде жүрді
Бүгін алғашқы рет кездескен, жаңа бейіттердің жас топырақтары томпиған шолақ көше
Ғибадат ұсынысын айтты.
– Жаным, ертең сәскеде осы жерде жолығысайық.
– Қалада қызылды-жасылды өмір, күлкі мен думан
Ал мына қорымда жым-жырт, өлі тыныштық, – деді Гүлімай.
– Үш күн, үш түн өтсін
Ғажайып бақтар мен пейіш құстары жаныңды әлдилейтін, жаныңа ізгілік құятын уақыт келеді
Екінші ғұмырың ұнайтынын айтасың, – деген Ғибадат түсте келген тұсына беттеп бара жатты.
Гүлсуы өзін ескі жұртта қалғандай сезінгені.
– Мен қайда барамын?
– Уайымдама, түйсігіңе сен.
Сол арада мойнына арзан, жылтырақ моншақтардан алқа таққан бағанағы бала пайда бола кетті
Сөзі майда.
– Тәтей, мен Сізді кең, жарық, жайлы жерге апарайын
Күтіп отырған құрбыларың келетініңізді біледі, – деп тұр.
Ойын баласының ізінен еріп келе жатқан Гүлімай артына бұрылып қараса, жап-жас, көңілі таңғы шықтай таза Ғибадат оң қолын бұлғап тұр екен
Жан-дүниесі жадырап сала берген Гүлімай да қолын бұлғап жауап берді.
