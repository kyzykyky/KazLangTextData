Мәскеудегі жалғыз қазақтың киіз үйінің төрінде арлан қасқырдың терісі кереге басынан біршама биіктеу жерге ілінсе де құйрығы жерге тиіп, отауға ерекше паңдық беріп тұратын еді
Cол қасқырдың терісі жоғалып кетті, қолды болды

Жолсапарда ұзақ жүріп, үйге біраз уақыт бас сұқпағаныма өзімді кінәлаудан басқа амалым қалған жоқ
Ішім удай ашыды
Дүниеге қызыққандықтан емес
Бұл тері сонау балалық шақты еске салар ескерткіштей, осында оқыған студенттердің көзіндей болған өте бір қымбат дүние еді
Енді міне соның барлығын өткен шақпен ғана әңгімелеп отырғаным өкінішті.
Төр алдында, Қазақстан Республикасының туының қасында, даламның қасиетті рухын паш еткендей, ата-баба дәстүрінің бір салтанатындай болып тұратын
Есіктен  кірген бетте мені сонау алаңсыз балалық шағыма тірі қасқырды көзбе-көз көрген атына заты сай, Ақтоғай деген қарт Қаратаудың бөктеріндегі ауылыма бір апарып қайтаратын
Енді міне қасқырдың терісін емес өмірдің бір бөлшегін жоғалтқандаймын.
Бұдан бірнеше жыл бұрын жұмыс бөлмеме Мәскеудегі Халықтар Достығы унверситетінде оқитын  бір топ студенттер кіріп келді
Қолдарында қомақты  заттары бар
Оқу жылы басталғалы он күндей болған, елден келген беттері
Ел жаңалықтарын, шаруаларын айтып, мәз болып қалдық
Алдағы жұмыс жоспарларымен бөлісе отырып, әкелген заттарын көрсете бастады
Қазір Қазақстанда қызметте жүрген, ол кезде Халықтар Достығы университеті және бірнеше университеттерде оқитын қазақстандық студенттерді біріктіретін «Сана» атты жастар қоғамының басшысы Жанболат пен әлі де осы унверситет іргесінде жүрген Камшат: «Апай, мынау сізге сыйлық, Оралдан келді» деп, қасқырдың және сарғыш өңді дала түлкісінің терісін  ұсынды
Тағы бірнеше қазақтың ұлттық киімдерін сізде болсын деп қалдырды
Қасқыр терісін бөлме төріне ілдім
Ақсұр түсті, арқа жалынан құйрығының ұшына дейін қара жолағы бар, қалың жүнді  күлтеленген жуан құйрығы жерге сәл тимей тұрған қасқырдың терісі осы көрінісімен-ақ тірісінде қасқыр біткеннің сұлуы, арланы болғанын паш етіп тұрғандай
Сүйсіне қарадым, бұл қасқырды бұрын көргендеймін

Ол кезде әлі мектепке бармағанмын, шамасы алты-жетілерде болсам керек
Әкем марқұм құралайды көзге атқан мерген кісі болатын
Кеңес кезіндегі аңшылар қоғамының құрметті мүшесі
Мылтығы қашан да төрде ілулі тұратын
Біздің үй кез келген маусымда, тәуліктің кез келген уақытында облыстан келетін аңшылардың бекеті сияқты еді
Анам мектепте мұғалім болса да, ертеңгі сабағына дайындала жүріп, қонақ күтуге ренжімейтін
Әкемнің өзі де жиі-жиі аңға шығып, арқар (ол кезде Қаратау жоталарында арқар көп болатын), қоян, кеклік, қырғауыл алып келетін
Шарбақ іргесінде иректелген арқар құлжаларының мүйіздері жатушы еді
Қызыл қоңыр түсті, тұрқы ірі, аяқтары жуан аты мен құлақтары салпаңдаған жүйрік, қызыл тазысы бабында тұратын
Жеңгелері әкемді «Бұзақы» деп атаушы еді
Бір әулеттің ең кішісі, он жеті құрсақ көтерген әжемнің  кенжесі болғандықтан, ерке болып өссе де, жастайынан қанды қырғын соғысқа қатысқанынан ба, әлде алғырлығынан ба, кез келген шаруаға ыңғайлы, барлық істің көзін таба білетін әкем домбыра тартып әсем қоңыр дауыспен ән де салатын
Қиян шеттегі Қаратау бөктері арасындағы кішкене ауылда тұрса да көзі ашық, жаңалыққа құмар, қазақша-орысша сауатты сөйлеп, таза жазатын, жазуы маржандай болған
Техниканы да жетік меңгерген, моторды шашып тастап жиятын шеберлігі, жүргізушілік өнері қатарының арасында аңызға айналған еді
Малды сойып жіліктегенде, қолы-қолына жұқпайтын
Үйде сол заманда сирек кездесетін патефон, радио, мотоцикл, шаңғы, коньки, дойбы тастары бірнеше тақтасымен болатын
Өз арамызда  жарыстар ұйымдастыратын
Ауыл қарттары ренжісіп қалса, мал сойып, үйге шақырып татуластырып жүретін, сол кезде біздер өнерімізді көрсетіп біріміз билеп, біріміз ән айтып, біріміз әкеміз шығарған өлеңді жатқа оқитын едік
Ешқашан  таусылмайтын ауыл тірлігінде, жиі жолсапарға шыға жүріп, өзі жүргізуші, өзі сатушы еді
Соның бәріне уақыт тапқанына қазір таңғаламын.
Сол күні аңға шығуға жиналды ма, шағын ұялары бар қызыл кірпішке қорғасын құйып бытыралар  дайындады
Мұндай кездері қасынан қалмай жүретін әдетім
Әкем де менің жүргенімді қалайтындай көрініп тұратын
Ұлы  шетінеп кетіп, төрт қыз қатар туылып, менен кейін ұзақ күткен екі ұлы дүниеге келгеннен бе, бетімнен қақпай, мені «Қара қасқырым» деп еркелететін
«Әлі бәрің осы қызды күтіп алып, шығарып салып жүресіңдер» дейтін үнемі
«Алысқа кететінімді қайдан білді екен» деп ойлаймын кейде
Ауыл түні ерте келеді емес пе, шаруаны реттеп жатып қалдық, қай уақыт екенін білмеймін үйдің артқы жағындағы жалғыз терезені тарсылдата: «Шанго, Шанго тұр, қасқыр шапты, қырып барады, мылтығыңды ал, тез шық!» деген дауыстан ояндым
Жапон соғысына да қатысып, елдің соңынан қырық алтыншы жылы оралған әкемді құрдастары «Шанго» атайтын, бұл жапонша «Шығыс Батыры» деген сыйлы сөз деп қалжыңдайтын
Алдыңғы бөлмедегі, аңшыларға тән сергек жатып, шапшаң қимылдайтын әкемнің білте шамды жағып киініп жатқанын естіп жатырмын
Есік саңылауынан түскен шамның жарығымен мен де тұрып үстіме қолыма ілккенді киіп, онымен қоймай бауырларымды оятып, есікке қарай ұмтылдым
Әкем қабырғада ілулі тұрған мылтығын алып, анама «Балаларды далаға жіберме» деп, есікті нығырлай жауып, сыртқа шықты
Шапшаң қимылдап, терезенің алдына келдім
Ауыл иттерінің қыңсылап жылағандай жан дауыстары естіледі
Әкемнің: «Сырттан, Сырттан» деген айқайы алыстап барады
Тыста қызыл тазыдан басқа төбет иттің екі кішкене күшігі де қыңсылайды
Сол жылы қалың қар жауған, қазір ондай қар жоқ қой! Біздің тау жақтағы биік шарбақ қардан көрінбей қалатын
Сыртқы есік қысқы аяздан ісініп толық жабылмай тұр, мен қорқа басып, есікке жақындадым
Сол кезде «Қайда барасың?» деп артымнан қолында фонарь шамы бар анам да келді
Одан әрі батылданып, есікті жайлап итеріп қалдым
Аспан шайдай ашық
Айдың жарығы, қолдағы  шамның жарығы… Таң атып қалған сияқты
Қардың үстінде шуаққа бөленіп көзі оттай жанып, шамасы бұзаудай ақсұр түсті, басы дәу, күлтеленген жуан құйрығы  жерге қарай салбыраған үлкен қасқыр тұр
Ырылдай ма,  әйтеуір аузы ашылып, езуі ыржиып, ақ  тістері көрінеді
Ол  қорқатын емес, келсең-кел деп, кеудесін керіп бізге қарап маңғазданып тұр
Құдды шебер мүсінші жасаған ескерткіш секілді
Бүкіл әлемдегі қасқырлардың патшасы дерсің! Ерекше паңдық бар, шіркін! Мойынын болар-болмас қана еріне бұрып, әдейі аппақ ұзын тістерін көрсету үшін аузын ашып тұрғандай
Қорқыныштан ба, әлде әжемнің айтқан ертегісінен ғана білетін қасқырды өңімде көріп тұрғаныма түсінбегенім бе, бәрін ұмытып, арбалғандай қозғалмастан қанша тұрғаным есімде жоқ
Қасқырдың сол тұрысы суретке түсіргендей жадымда әлі күнге дейін сақталып қалды
Кейіннен қасқырдың талай ескерткішін көрдім
Бірақ олардың бірде-біреуі маған ұнаған емес
Әттең мүсінші емеспін! Керіліп тұрған арланның ауыл адамдарына тигізген зиянына қарамастан, сол бір сәттегі ескерткіштей сұлу бейнесі үшін жақсы көріп, көпке дейін ұмыта алмадым
Қасқыр жайлы әңгіме болса қалса, кеше ғана көргендей көз алдыма келеді де тұрады
Студенттердің сыйын алып тұрып, «мынау өзі сол қасқырдың тұқымы емес пе?» деген, сұрақ кеуде тұсымды бүлк еткізді…  
Есік тұтқасына ұмтылған анам мен мені тарс етіп атылған мылтық дауысы селк еткізді
Керіліп тұрған қасқыр қаңқ етіп, биік шарбақтан көршінің қорасына қарай секіріп жоқ болды
Бұзаулайын деп тұрған сиырының дауысын естіп, шал мен кемпірі шамын ұстап қораға қарай жүгіреді
Өзіне қарай атылған қасқырды көріп, атамыз есікпен қасқырдың басын қыса қояды
Бүкіл ауылды шулатқан қасқырды кемпір-шал он минут төңірегінде ұрып алады.Сол кезде сексенге келіп қалған атамыз, мықты-ау арлан қасқырды есікпен қысып ұстап тұрған деп ойлаймын қазір
Қайран ауылдың қарттары! «Тау баласы тауға қарап өседі» деген осы емес пе!?
Қасқырмен жекпе-жекке түскен талай түлкі-қасқыр алып жүрген әкемнің қызыл тазысы сол айқаста ажалы тура келіп тұр ма, әлде күші сәйкес келмеді ме, «жақсы ит өлігін көрсетпейді» деген рас екен, ауылдан кетіп, сүйегін таптырмады
Әкемнің аңшылықпен қоштасуының басы осылай басталды-ау деймін
Содан бері үйдің босағасына ит құтамайтын болды.
Арлан қасқыр менің кішкене ауылымды бір ай осылай әлекке салған еді.
Балалықпен қасқырды енді көрмейтін болдым деп, оны өлтіргендерге іштей  ренжіп мен жүрдім
Ал тон тіктірем деп жүргенде, ауру таратуы мүмкін деп дәрігерлер өртеп жіберген терісінен айырылғанына марқұм Сәрсен атам талайға дейін қиналып жүрді.
Теріні төрге ілгеннен кейін, осының бәрін еске түсіріп, «Мені Мәскеуге келтірген тағдыр, сені қалай келтірген?», деген сөзді  дауыстап айтқанымды  байқамай да қалдым
Жарты ғасырға жуық  уақыт өткенде сұлу қасқырмен қайта кездескендей болдым
Осылай тағдыр бұйрығымен келген теріні Елбасы сыйлаған киіз үйдің  төріне ырым етіп іліп едім
Сонау балалық кездегі бір сәттік көрністей тағы да, сұлу қасқыр көзден ғайып болды…    
Ол алыста қалған балалық шағымды, күндіз естен, ұйықтасам түсімнен кетпейтін ауылымды көз алдыма келтіріп тұрушы еді.
Кімнен болды екен? Қалай ғана батылы барды екен? Жазда бір мықты қазақ той өткізіпті осы киіз үйде, құдаға ма, құдағиға ма ілу етіп берді ме? Әйтеуір, осы қазақтың киіз үйіне зиянның бәрі тек өзімнің қазағымнан келеді де, тұрады
Онысы несі екен? 
Жарқын Өтешова, Мәскеу
