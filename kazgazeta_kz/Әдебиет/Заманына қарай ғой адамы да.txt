Ақтөбелік ақын Сағындық Ниянқұловтың өлеңдері  оқырмандарын тұнықтығымен, терең иірімдерімен, сезімталдығымен баурап алады
Ол арзан, жылтыр сөзден гөрі өз ойын белгілі бір оқиғаға құрып, соны поэзия тілімен өте шебер баяндайды
Сағындықтың жуырда ғана баспадан шыққан «Ауылға хат» жинағын оқи оты­рып,  біз осыны айқын аңғардық
Жаңа кітапқа енген әр өлеңі  сонылығымен, қазіргі заманның өзекті мәселелерін жыр тіліне айналдырып, оны  бас-аяғы жинақы, жұп-жұмыр етіп беруімен құнды
Сондықтан әріптесіміздің қай туындысы да оқырманға ой салып, жүрекке жылы тиеді.
ОЙЫЛҒА  БАРҒАНДА
Бұл өлкені нағашы жұрт санармын,
Жасқа аясы толып кетті жанардың.
Анам, сенің туып-өскен мекенің,
Кеше ғана  Берсиевтен оралдым.
…Салар едім бейнеңді мен мүсіндей,
Суретшідей еш көлеңке түсірмей.
Ерлан інің сары «Фиатпен» жеткізді,
Менің сары сағынышымның түсіндей.
Аптықпадық  шақырса да теңіз көк,
Тек адал ұл өз табысын жегізбек.
Табаныңа шым-шым батып ыстығы,
Барқын құмы жатқандай ма сені іздеп.
Мұндайда кім тебіренбей тұра алған,
Араладым шыққанымша құмардан.
Еске салды сенің жастық шағыңды,
Көкке оранып қайың, терек сыланған.
Табиғаттың жомарттығын білдім мен,
Сай-саланы қаулай өскен бүлдірген.
Діңгегіне құшақ жетпес, ал мынау,
Жиде терген ағашың ба, кім білген?!
Ықыласпен тыңдай қалар шынайы,
Ойыл жақты айтса кіріп шырайы.
Туған жерді бір сәт те естен шығармай,
Қаратал деп отырушы ең ұдайы.
Сағынышын қай ұл болсын шектепті,
Міне, өзіңсіз үш жыл дала көктепті.
Жеңісіңе өзің топырақ салып ең,
Жемісің де о дүниелік боп кетті.
Қолдарына су құйсам да жарайды,
Деп жас ұрпақ қарттарына қарайды.
Үміт артып, рахмет, біздерді,
Ақыл айтар ақсақалға балайды.
Тістері жоқ, қозы қарын сары шалды,
Ақкемерде Жиде сіңлің қарсы алды.
Күйеуі Алташ әзілқой бір жан екен,
«Адастың ба, ойпыр-ай» деп тамсанды.
Базарбай да тастап жаңа картасын,
Ал Түнекбай сойды семіз марқасын.
Қонақ бол деп қолқалайды жан-жақтан,
Пейілдерден аттауға да қорқасың.
Еркелетпес заңы қатал қала көп,
Тек сапарда  сезім жылып, жанады от.
Қара кемпір Шеркештердің ішіне,
Кірсем болды кетем ылғи бала боп.
Не сұраймын, қайда барам – жол ашық,
Ешқайсысы дау да айтпайды таласып.
Ұмытылмас сәтті бастан кешесің,
Екі жақтың әзілдері жарасып.
Мен ол жақта  зор беделге иемін,
Хан көтерер ақсаусақ бір жиенін.
«Сыйлағанның құлы болам» қашанда,
Мен оларды сондықтан да сүйемін!
АУЫЛ  ПОШТАСЫ
Өтіп кетті сол бір жылдар қас-қағым,
Сағыныш қой, дейсің, неге бастадың.
Адал досым,  есіңде ме, екеуміз,
Күтетінбіз машинасын поштаның.
Кішкене  ауыл өрге қанат қақтырған,
Біреу күліп, енді бірі жақтырған.
Қалам алып, кезіміз ғой қызығып,
Мақала, өлең  жазуға енді бет бұрған.
Ондайларға қарайлайтын жігіт пе ем,
Көңілімнің арнасы да тұнық, кең.
Жаңалықты түсіріп ап хатқа біз,
Жөнелтеміз аппақ, таза үмітпен.
Түк білмейміз туындылар жөнінде,
Тырысамыз сан күдікті жеңуге.
«Сотка» да жоқ хабарласа салатын,
Бір телефон – ол кездерде он үйде.
Мұндайда кім дегбір тауып тұра алған,
Жауап күтіп сарғаямыз Шұбардан.
«Районка» жария етсе мәзбіз біз,
Сан мәрте оқып, шыққанша әбден құмардан.
Жаңа саны жетсе-дағы кезекті,
Мәселе бар тағы да бір өзекті.
Әр саланың бұлжымайтын заңы бұл,
Бөліп болмай таратпайды газетті.
Біз қаймығып сыртқы есікте тұрғанда,
Құлақ керек өтінішті тыңдарға.
Келген затты алуға біз асықпыз,
Жалынамыз почтальон қыздарға.
Ол кездерде шынымен де баласың,
Сәл нәрсеге мұңайып та қаласың.
Гүлсім кейде жағдай айтса газетке,
Ақзия апай қолға ұстата салатын.
Сансызбайдай ағамыз да ардақты,
Басшы болды білімді де, жан-жақты.
Бір рет те бізге ескерту жасамай,
Шотын қағып, отыратын салмақты.
Сезімдерді селт еткізер заман-ай,
Өтіп кетті алды-артына қарамай.
«Сырдың суы келмейтін кез сирақтан»,
Ұяламыз сол қылыққа шалағай.
Санамызда ертегідей жатталған,
Дерек айтсам сол балалық шақтардан.
Алматыға менің үлкен сапарым,
Кішкене осы ауылымнан басталған.
СҮЙІКТІ  ЖАРЫМА
Сен және мен, ортақ мінген кемеміз,
Жанымыз бір, болса да оқшау денеміз.
Бірімізді демеуменен біріміз,
Қол ұстасып, алға ұмтылып келеміз.
Сен және мен – отыз бір жыл біргеміз,
Біздерге жат үлде менен бүлдеңіз.
Шаңырақты келе жатсақ шайқалтпай,
Сол болады ең бір мықты жүлдеміз.
Сен және мен – арман, ой ма қияда,
Бәрі бірдей бұл өлеңге сыя ма?!
Қос сөмкемен ораламыз кешкісін,
Қарлығаштай жем тасыған ұяға.
Сен және мен, бірге болсақ – сол бақыт,
Кездеспейді қиындықтар жолда түк.
«Барға – базар», шүкіршілік, қанағат,
Деп жүресің кеудеме күн орнатып.
Сен және мен, көңілімнің назын ұқ,
Меселіміз қалған емес шағылып.
Сен жадырап берген қара шайыңнан,
Кетер барлық құрыстарым жазылып.
Сен және мен, ақ махаббат – басты өлшем,
Алмас едім алтындаған тақ берсең.
Сен көңілді жүрсең, үйім базарлы,
Қиналамын жанарыңнан жас көрсем.
Сен және мен,  аман болшы, сүйіктім,
Сөздеріңмен баурап мені ұйыттың.
Сені біреу аласарам кемітсе,
Сен арқылы қол жетпестей биікпін.
Сен және мен, қайралған ақ алмаспын,
Өзің барда жасарармын, тозбаспын.
Түсінеміз түйсікпенен сөзсіз-ақ,
Сол қасиет ұрпақтарға жалғассын
ЖАСАНДЫ  ГҮЛ
Достар куә менің сыр бүкпесіме,
Тоқталамын үтір мен нүктесіне.
Қызмет бөлмемдегі жасанды гүл,
Сені көріп, жастық шақ түсті есіме.
…Адам кейде қиялға беріледі,
Бәрі де кешегідей көрінеді.
Студенті журфактың Алматыда,
Шалқып  жүрген  КазГУ-де  кезім еді.
Іңкәрлікті білмеймін жасыруды,
Осы жаққа шығардым асығуды.
Қарашада мен бірде келдім ұшып,
Ақтөбеге сағынып ғашығымды.
Костюмшең ем, тоңбады бірақ денем,
Бәрі маған қарайды сұрақпенен.
Үш  тал гүлі қолымда раушанның,
Түсіп келем жайлап мен траппенен.
Аэропортта сол күні түн де өтпеген,
Бәрін тастап мен оны іздеп келем.
Ол тұр екен жымиып бір бұрышта,
Күз айында бұл кім деп дірдектеген.
Біз сөз еттік күндерді түу алдағы,
Риза етті аз сыйлыққа жұбанғаны.
Қайта-қайта жұпарын жұтып гүлдің,
Алтын сыйлағандай боп қуанғаны.
Рас деді ол жасырмай сағынғанын,
Шын жүректен сыйыңды қабылдадым.
Адамға ұқсас гүлдердің ғұмыры да,
Жерден нәр ап, жаяды тамырларын.
Жаздың күні жайнайды бақтар әлі,
Тірі гүлдің көзінен жас тамады.
Олар жайлы жыр да көп, аңыз да көп,
Сүйіктімді отырмын қостағалы.
Тиіп кетсең буының сырқыраған,
Ойдан-қырдан жиып ап мың құраған.
Жасанды гүл, мен сені ұнатпаймын,
Сыртың ғана көзді арбап, жылтыраған.
Сен бүр жарып күтпейсің дала таңын,
Алар біреу кәдеге жаратамын.
Суармайды, сені  ешкім баптамайды,
Сезінбейсің бағбанның алақанын.
Саған ешкім түсірмес қырын да онша,
Таразы-ойға салмаппыз, құның қанша?
Сенен гөрі он есе бақыттырақ,
Қызғалдақтар жайнайды жұлынғанша.
Басқа да емес, су да емес қорегің де,
Дейсің үнсіз тағдырға төземін де.
Хош иіс те шашпайсың айналаңа,
Мейірбандық жоқ сенің өзегіңде.
Сені күтпес даланың қырқа, белі,
Жасанды гүл, өрісің тым тар еді.
«Бүйректен сирақ шығармас па» екен деп,
Күдіктенем жандардан сырты  әдемі.
БАҚЫТ
Осы екен деп сеніммен ұстанарға,
Бақыт жасап беретін ұста бар ма?
Әр адамның пікірі тарау-тарау,
Айтылады сан түрлі нұсқалар да.
Жөнсіздікке артамыз көп кінәні,
Тіпті олардың жоқ тілі, жоқ құлағы.
Бақыт деген байлық  деп өрекпіп бір,
Безбүйректер айқайлап, төске ұрады.
Уағда оқысын мешіттің бас имамы,
Дінсіздерге шын жаным ашиды әлі.
Бақыт десе ұялмай тартады алға,
Жалақы мен кресло, машинаны.
Кіргендер бар вахаббист ұйымына,
Шошытады жастардың күйі мына.
Жатыр біреу жұмыссыз, терезеден –
Бақыт келіп қонардай иығына.
Талайлар жүр сол үшін бола мазақ,
Сұрақ қойсаң үн де жоқ жанамалап.
Бағыт-бағдар, пікірі беймәлім де,
Осылар ма  жетілген «жаңа қазақ»?!
Намыс қайда бойдағы тұма, тұнық,
Салтын аттап, өзгеге бұра тұрып.
Ертегі өмір алда деп қиялдайды,
Шетелдікке кеткен қыз ұзатылып.
«Келіспеймін шикі бұл бастамаңа,
Кімге ұрындың кедей ғой, қасқа бала?».
Десе екінші ағамыз мақтанады,
Үлкен құдам бастық  деп астанада.
Қазынаға керемет жолығардай,
Мұндайлардан сақтай гөр, қайыр Алла-ай!
Қандай ақыл беремін тұрса бұлар,
Лауазым мен бақытты  айыра алмай.
Жаңа біреу жанымнан өтіп еді,
«Көзі ашық, ояу ма көкірегі?»
Қолындағы алтыны бақыт па оған,
Неге сонша мақтанып, секіреді?
Бақыт десе біреу шырт түкіреді,
Сала берер өзгеріп, пішін-өңі,
«Жүз адамда жүз пікір» дегендейін,
Міне, сені кім қалай түсінеді?!
Жасамаймыз бал ашып, болжам да түк,
Жан-жағымыз, байқасақ, толған бақыт.
Сондықтан да күні-түн  тақылдап біз –
Алдық па екен бағаңды арзандатып?
Шабыт құйып жазылар өлеңіңе,
Қайың тұрса бөленіп желегіне,
Аман болсын ошағың, айналаң да,
Одан басқа бақыттың керегі не?!
БІР  АҒАЙҒА
«Таумын!»  дейсің, тұрсаң да етекте сен,
Жетекке де жүрмейсің жетектесем.
Жүз алтынды берер ем бір өзіңе,
Ердің сөзін,
Ей, жаным, екі етпесең.
Көпен Әмір — Бек
Бәлсіну жоқ о бастан затымда шын,
Келдім жетіп сол ағам шақырғасын.
Жеңгей көрші бөлмеге кетті кіріп,
Желеу етіп басының сақинасын.
Шаршады да, демес ем,  қалжырады,
Әйелде ғой отбасы мән-мұрады.
«Салы суға кеткендей» отағасы,
Көк тер болып қысылып, абдырады.
«Інім отыр» дегендей, тұра қашпа,
Ұқсап кетті қураған түрі ағашқа.
Қаңырап тұр, жан-жағым толған кітап,
Келгендеймін  бейне бір мұрағатқа.
Кетем деуге ықыластан жасқанамын,
Көтеруге тырысам қас-қабағын.
Екеуара сөзіміз қабыспайды,
Әйел екен шуағы баспананың.
Лауазымы жоғары, ірі де еді,
Жапырылып талайлар бүгіледі.
Сол ағамыз алдында қосағының,
Қалай-қалай, міне, үйде жүгіреді.
Бастаса бір тақырып жаңылады,
Айтылмады әңгіме мағыналы.
Қапылып жүр дастарқан мәзіріне,
Білмеген соң, айтшы, не табылады?!
Таңдандым да дәрменсіз жағдайына,
Ыстық шайы  мұз болды таңдайыма.
Күтемін деп қонағын құрақ ұшып,
Күйе жағып алыпты маңдайына.
Қор қылғанын қарашы, мына кімді,
Кімге қоям ең басты сұрағымды?
Ұшып тұрып өшірдім қара дақты,
Күлерімді, білмедім, жыларымды.
Тәрбие айтар жастарға жақ талдырып,
Үйде біреу жүрсе де қақпан құрып.
Ағам жайлы тіс жармас сырым еді,
Інілерді отырмын сақтандырып.
Табылмаса адал жар пенделерге,
Бойға сіңген бұл қылық жөнделер ме?
Азаматтың жігерін құм қылатын,
Мен қарсымын осындай жеңгелерге.
Белгілі жан, атақты, сірә да, елге,
Қоштаса жар ер жігіт шығады өрге.
Маңдайдағы күйе емес, сор секілді,
Сөзін тыңдата алмаса бір әйелге.
Көп қой бізге өмірдің тосын жағы,
(Бұл ойыма біреулер қосылмады).
Он-он бес жыл өтсе де аралықта,
Осы оқиға суреті есімде әлі.
ҚАЛАДАҒЫ  ҰЛ
Еңкейтпеген дүлейі – дауылдары,
Қорқытпаған найзағай, жауындары.
Қаладағы үйленген кенжесіне,
Келді әкесі қыдырып ауылдағы.
Кез де болды талай от көсеуіне,
Осы емес пе төккен тер өтеуі де.
Босағадан елпілдеп киімін ап,
Құрақ  ұшып қарсы алды екеуі де.
Бойдақтықтың сөнгендей көрігі де,
Басылыпты ұлының желігі де.
Сусындаған ұлттық салт, дәстүрменен,
Инабатты жас екен келіні де.
Тырысты олар бұл шалды түсінуге,
Үйдің енді керемет іші мүлде.
Баяндады елдегі жаңалықты,
Қалдырмады итін де, күшігін де.
Ауыл емес, заңы бар қаланың да,
Бәрі түскен қыңқ  демей сол ағымға.
Келін-бала  кетті ерте жұмысына,
Демалсын деп оятпай қонағын да.
Алғашқы күн жүргені сапардағы,
Еске түсті, о, несі-ай, қатарлары.
Мұнда ит үріп, қораз да шақырмайды,
Тұрып кетті, қарт та ұзақ жата алмады.
Шалса да  ұл телефон жаңа мұнда,
Қалғандай ма жалғыздық аралында.
Кешке екеуі кіріп кеп тұрып қалды,
Бір мұң бар ғой әкенің қабағында.
…Жегілмеген  мұндай күн тертесіне,
Реніші бар екен еркесіне.
Арып-ашып сені іздеп келдім ғой деп,
Жайып салды бар ойын ертесіне.
Күндіз жұмыс, болмаспыз біз, алайда,
Тірлігіміз айтшы, әке, ұнамай ма?
Төрт қабырға баққаным, міне, екі күн,
Пәтерлерің ұқсайды мұражайға.
Бір нәрсесін жоғалтқан әбігердей,
Ол рас, жүр көңілімнің сәні келмей.
Мен қозғалсам үй бірге теңселеді,
Құлап  кетіп морт болар жәдігердей.
Жерді басып, демалып сауығарлық,
Лифтіңді білмеймін, қауіп анық.
Әрең іштім екі аяқ қара шайды.
Жарты бөлке столдан тауып алып.
Шетелдік кілең ашық-шашықтардың,
Киносы екен ғажайып ғашықтардың.
Әрі қарай қарауға дәтім бармай,
Теледидар түймесін басып қалдым.
Бар ма, жоқ па – көршілер білінбейді,
Бір сағыныш жүректі тілімдейді.
Міз бақпайды қап-қара темір есік,
Ар жағынан төбеті  гүрілдейді.
Жолың түспес тұрасың сен алыста,
Уақыт керек қайта енді оралысқа.
Көр қаланы, қазы жеп, шұбатын іш,
Сенбі менен жақын ғой демалыс та.
Қала мынау керемет десек-тегі,
Қысып бара жатыр ғой қос өкпені.
Болсын маған жасаған жақсылығың,
Еркіндікке шығарып, босат мені!
Болашақта жемісті жылдар әлі,
Демегін тек несіне бұлданады.
Бұғалықсыз асаудай  тарпаңдығы,
Осылай боп келеді қыр қазағы.
Тереңіне қарттың кім  үңіледі,
Сағынғаны ауылын білінеді.
Шығарып сап ұлының келе жатқан,
Кейде алдына түсіп ап жүгіреді.
Кінә бізден деп жіпке тізбедік пе,
Оны қатқан  тәртіптен іздедік те.
Қайта-қайта тапсырып шоферіне,
Отырғызды жолшыбай бір көлікке.
Өмірінің құдды бір бөлшектері,
Сияқтанып шақырды  жол шеттегі.
Қимастықпен қарады бір-біріне,
Екеуі де көз жасын көрсетпеді.
