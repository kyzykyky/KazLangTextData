Астанада С.Сейфуллин атындағы Қазақ ұлттық агротехникалық университетінде «Мәңгілік елдің – мәңгілік тілі» атты студент жастардың конференциясы болып өтті
Конференция аясында студенттердің Мемлекетттік сыйлықтың иегері, жазушы Әкім Таразимен кездесуі  ұйымдастырылды
Жиынды кіріспе сөзімен ашқан оқу орнының проректоры Жайнагүл Құсайынова қазақ тілінің ел өміріндегі маңыздылығына, мемлекеттік тіл ретіндегі рөліне тоқталды
Тілдің даму көкжиегі мен тарихи кезеңдерін саралай отырып, бүгінгі күндегі өзекті мәселелерді тілге тиек етті
Әрі қарайғы сөз кезегін белгілі жазушы Әкім Таразиге ұсынды
 
Жазушы әңгіме ауанын сұрақ-жауап негізінде өрбіте отырып, қазақ тілінің ұлттық қасиетіне тереңірек тоқталып, шығармашылығындағы жаңалықтарымен бөлісті.
– Бүгінгі таңда мемлекеттік тілді білу – мемлекеттік қызметкерлердің ең бас­ты біліктілік талабына айнала бастады
Қазір мұндай талап қойылатын лауазымдар саны күн өткен сайын артып келеді.Біз өзі намысшыл халықпыз
Тіл білетін қазақ – намысшыл
Тіл білмейтін қазақ одан да намысшыл
Оларды тіл білмедің деп шетке итермеу керек
Қайта бауырға тарту керек, – деді Ә.Тарази.
Өз ойын студенттерге осылайша жеткізген қаламгер тіл тарих тереңіне бойлататын, өнер мен мәдениеттің кәусар бұлағымен сусындататын рухани әлеміміздің сарқылмас қазынасы екенін, олай болса, оның қолданыс аясын кеңейте түсу қажеттігі – заңды құбылыс болып отырғанын атап өтті
Мемлекеттік тілді ғылым мен техниканың түрлі саласына енгізіп, сапасын арттыру уақыт талабы екенін айта келіп, оны орындау – баршамыздың парызымыз екеніне назар аударды.
Жазушының осылайша қазақ тілі жөнінде толғана сөйлеген сөзін студенттер зейін қойып тыңдады
Расында да, тіл – ұлттың ұлттық белгісі, нышаны
Тілсіз мемлекет болмайды
Қазақ тілі – «мемлекеттік тіл» болып Ата Заңда заңдастырылған
Демек, оны құрметтеу барша азаматтарға парыз
Қазіргі жастардың бір қатары ана тілін білмейтіні жасырын емес
Сол үшін біз қазақ тілінің мәртебесін әлі де биіктерге көтеруіміз керек, басқа ұлттарға үлгі көрсетуіміз керек.
«Мемлекеттік тілді меңгеру елдің бірлігін, ынтымағын білдіреді
Бір сөзбен айтқанда, мемлекетік тіл — татулық тірегі» деп өз ойын жеткізген студент Айжан Әбдірахманның айтқан сөзі жиналғандардың көңілінен шықты
Конференцияда пікір алмасқан өзге де студент жастар жазушы Әкім Таразидың ойына қосыла отырып, тілді меңгеріп қана қоймай, сол тілде білім алу, ғылымдарды игеру, жаңа технологияларды қалыптастыру өте маңызды екенін бірауыздан құптады
Университет ректоры Ж.Құсайынова жазушыға студенттермен келіп жүздескені үшін алғысын білдірді.
М.Алиманов
Астана
