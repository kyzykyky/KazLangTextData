Халық куә
Елбасы Нұрсұлтан Назарбаев елді жиі аралайды
Мұндай жүздесулердің жұртшылыққа да, мемлекет басшысына да пайдасы зор
Кездесулерде көпшілік өздерін толғандырған мәселелерді ортаға салады
Осыған орай Елбасы да өз көзқарасын білдіреді.Республикамыздың басқа жерлері сияқты Елбасы Жезқазған аймағына да жиі ат басын тіреді
Мәселен, тәуелсіздіктің алғашқы он жылында мысты өңірде жыл сайын болып тұрған екен
Бұл енді түсінікті
Жезқазған, Балқаш дегендеріңіз өндірісті өңір
Өндіріс – ел экономикасының өзекті саласы
Сол себепті де ол мемлекет тарапынан ерекше назар аударуды талап етеді.
Елбасы Жезқазғанға келгенде талай адамдармен кездесті
Жиі жүздескендіктен де олардың бірқатарын бұрыннан білетіндей іш тартып кетті
Мына төмендегі екі кейіпкер де сол санаттағы жергілікті азаматтар.
«Нұрсұлтан, қарағым…»
Дүниеде бір құдіреттің, тәңірдің барына сенген қазақ халқы сөздің шырайы, киесі саналған Батаға ерекше мән берген
Қазақтың қандай отбасы да шаңырағына келген құтты қонақтан Бата қабылдауды асыл парыз, айрықша борыш санаған
Сөздің қадыр-қасиетін ықылым заманнан ұғынған ұлтымыз бөгдеден жүрекке жағымды сөз естудің өзін мәртебе тұтқан, жақсы ниетке жорыған.
Елбасы Нұрсұлтан Назарбаев Жезқазған жерінде болғанда талай бата-тілек естіді
Ол мұны ықыластана қабылдайтын
Демек, ел басшысы батаның мән-мағынасын жақсы түсінетін болғаны ғой
Елбасының сапары кезінде журналист ретінде жанында жүргенде байқағаным: жезқазғандықтар, жергілікті халық атынан бір азамат, ардақты ағамыз көбірек сөз сөйлеп, жиірек ықылас-ниет танытатын
Ол кісінің аты-жөні – Қалкен Мәкенбаев.
Қалкен аға Жезқазған өңірінің мәдениеті өркендеуіне қомақты үлес қосты
Анау-мынау емес, табаны күректей он үш жыл облыстық мәдениет басқармасына басшылық етті
Осы қызметтен зейнеткерлікке шыққан 1986 жылдан бері «үлкейдік, жас ұлғайды» деп босаңдық танытпай, ардагер, ақсақал атанса да белсенділігін бәсеңдетпей туған еліне әлі де қалтқысыз қызмет көрсетіп келеді
Облыс әкімі жанындағы ақсақалдар алқасының, облыстық ардагерлер кеңесінің төрағасы секілді қызметтер аткарып зейнеткерліктен кейінгі өмірін адамдарды, әсіресе, жастарды адамгершілікке, имандылыққа, ізгі қасиеттерге тәрбиелеуге арнады.
Тоқсанға таянған Қалекең әлі де тың, қажырлы
Ғибратты сөздерін ортаға салып, айналасындағы үлкен-кішіні өнегелілікке, үлгілікке үндейді.
– Аға, менің болжауымша сіз Елбасына кем дегенде үш-төрт рет бата-тілек берген адамсыз
Мұның өзі атап өтерлік-ақ жағдай
Сол шақтарды еске түсірмес пе екенсіз? – дедім Қалағамен жолығысқан бір күні.
– Еске түсіруге болады
Тағдырдың бұл да болса шарапаты шығар
Мемлекет тұтқасына ие болып отырған аяулы азаматқа төрт рет бата-тілек арнауыма тура келген екен.
Қалаға қойнынан блокнотын алып, ақырын сөз бастады.
– 1991 жылдың 27 қарашасында Қазақстан Республикасының Президенттігіне кандидат болып сайланған Нұрсұлтан Әбішұлы Назарбаев облыс жұртшылығымен кездесуге Жезқазған қаласына келді
Қазіргі Достық және мәдениет үйінде Президенттікке кандидат халықпен кездесті
Кездесу алдында облыстың сол уақыттағы басшылары Шәріпбек Шардарбеков пен Қасымбек Медиев «Облыс халқы атынан Нұрекеңе өзіңіз бата-тілек арнағанды жөн санадық
Қарсылық білдірмессіз?» деді
«Жазбаша емес ауызша сөйлеу керек екен
Жүректегі сөзді Елбасының жүрегіне жеткізу де оңай емес
Шамам келгенше көрейін» деп беттерін қайтармадым.
Сөйтіп, мынадай мазмұнда сөз сөйледім: «Халқыңыздың жүрегі, тілегі сізге дегенде адал
Қазіргі қиын-қыстау кезеңде елдің бар сенгені Өзіңіз
Әрдайым биік тұғырдан көрініңіз
Еліміздің іргесі аман болсын
Халқымыздың даңқы әлемге әйгіленсін
Облыс халқы сізге қашан да оң сапар тілейді
Ел-жұртымыздың амандығы, бірлігі мен достығы нығая берсін
Әрқашан да айыңыз оңынан тусын
Жаңа үрдістердің бастаушысы болыңыз
Қадамыңызға құт дарысын!».
Нұрсұлтан Әбішұлын Алматыға шығарып саларда маған жауапты бір істі жүзеге асыру жүктелді
Қазақтың қамшысы да қастерлі
Жергілікті басшы азаматтар соны ескерткіш ретінде Елбасына тапсыруға шешім қабылдаған екен
Әрине, астына ат мінгізіп, иығына шапан жапса да ерсілігі жоқ
Қадірлі қонаққа құрмет көрсету қазақтың ежелгі дәстүрі
Алайда, бұл кісі әзірге Президенттіктен үміткер
Әлгі кәдені орындайтын да уақыт келер деген болу керек.
Қамшының сабы киіктің сүйегінен жасалған
Ол Жезқазған, Балқаш топырағының көздің жауын алар лағыл тастарымен көмкерілген
Құдды баяғының хан, билері ұстайтындай әсем де көрікті.
«Елдің осы қамшысы Сізді әлемді аралауға, сол әлемде әйгілі адамдар арасында ойлы да парасатты сөз сөйлеуге жетелесін
Бақ, жұлдызыңыз осы лағыл тастардай жарқырасын» деп қамшыны Нұрсұлтан Әбішұлына ұсындым.
– Рахмет, аға! – деді
Сосын бата беруге ыңғайланғанымды сезіп қолын жайды
«Нұрсұлтан, қарағым! Киелі, қасиетті жерге қонып шықтыңыз
Облыстың жұртшылығы, ағалары атынан тілейтінім: Бабалар аруағы желеп-жебеп жүрсін
Алған мақсатыңыз алдағы асқаралы істерге себеп болсын
Аллатағаланың нұры жаусын
Аллау әкбар!» деп ақ батамды бердім.
– Бұл Елбасымен бірінші кездесіп, алғашқы батаңызды арнауыңыз
Енді екінші болған жүздесуге оралсақ.
– Нұрсұлтан Әбішұлы 1993 жылдың 14 қыркүйегінде қаламызға келді
Мұнда да облыс басшылары қарсы алу кезінде құттықтау сөз сөйлеуді,
кетерде бата беруді маған жүктеді
Өтініш еткен соң келісімімді бердім.
Ұшақтан түскен бетте ол менімен қол беріп, құшақтасып амандасты.
– Аға, – деді – қасиетті елдеріңізге, аруақты жерлеріңізге келдік
Қыздарыңыз Сараның бірінші қадам басуы
Балаларды да алып келдім.
Осы кезде облыс әкімі Г.Юрченконың зайыбы мен облыс әкімінің орынбасары В.Сухорукова Сара Алпысқызына гүл шоқтарын тапсырды.
– Сара, айналайын! Еліңе, жеріңе келдің
Қасиетті Ұлытау жеріне келдің
Қадамың құтты болсын, – деп маңдайынан иіскедім
Сосын сөзімді Елбасына арнадым
Сөзімде Елбасының сыртқы, ішкі саясаттағы парасатты істерін облыс халқы қолдайтындығы, елде атқарылып жатқан оң
істермен қатар алда қиын да қиясы көп асулар бар екендігі айтылды
Сөз соңын былайша тәмамдадым: «Абылайдың ақ жолы, Есімханның ескі жолы, Қасымханның қасқа жолы секілді Нұрсұлтанның нұрлы жолы алдымызда ізгілікті қоғамға жеткізеді деген зор сенімдеміз».
Ұлытаудан оралған соң қонақтарымызды әуежайда шығарып салу рәсімі болды
Нұрсұлтан мен Сара екеуі қатар келе қалды
Шын жүректен ақ тілегімді ақтардым:
– Нұреке, аруақ қонған қасиетті жерде Сара қызымыз екеуіңіз халықпен кездестіңіздер
Халықтың батасын алдыңыздар
Қазақ халқының елдігі мен бірлігіне ұйтқы болған Ұлытаудан нәр алдыңыздар
Ондағы бабалар рухы сіздерді қолдап, қорғай берсін
Қыдыр дарып, қызыр қолдасын
Ел-жұртыңыз, Қазақстан халқы, қазақ халқы аман болсын
Халықтар бірлігі, берекесі арта берсін
Әумин.
– Рахмет, аға
Келесі кездескенше сау болыңыз, – деп құшақтап жатты.
– Енді үшінші рет кездесіп, тілек-бата бергеніңіз жөнінде айтсаңыз?
– 1996 жылы сәуірдің 10-ында Елбасының Жезқазған жеріне тағы да жолы түсті
Ол Өскеменнен ұшып келді
Облыстық әкімшілік ғимаратында облыс активімен жиналыс өткізді
Онда облыстың бұрынғы әкімі Қажымұрат Нағымановтың Шығыс Қазақстан облысының әкіміне тағайындалғанын айтты
Жезқазған облысының әкімдігіне Ерлан Смайловтың тағайындалғанын хабарлады.
Жиналысты Нұрсұлтан Әбішұлының өзі басқарып, жүргізіп отырады
Бір кезде «Кімде қандай пікір-ойлар бар?» деп сұрап еді
Жиналғандар үнсіз қалды.
– Әлі есімде, аға
Сонда Елбасы Меккеге барған сапары жөнінде айтқан
Сөзді де Сізге қарап тұрып бастаған.
– Иә, өзің де қатысқансың
Жаңағы сәл-пәл тыныштықтан соң «Қалкен аға, мұсылманның қасиетті үш жерінде болдым
Соны Сізге айтып берейін» деп мына әңгімені ортаға салған.
«Арабия королінің тек өзінің рұқсаты болмаса ешкімге кіруге рұқсат етілмейтін Меккедегі Қағбатолланың ішіне кіріп, қара тасты сипап сүйдім.
Екінші, Мәдинеде Мұхаммед пайғамбарымыздың мүбәрак мешітінде болып, қабірін сипап, дұға жасадым
Біз мешітке кіргенде аспан шайдай ашық, шөкімдей де бұлт жоқ еді
Негізі, бұл айларда жауын жауа қоймайды екен
Мынаған таңырқадық: ғибадат біткеннен кейін далаға шықсақ жаңбыр құйып тұр
Бұл оқиғаны Алла қазақ халқына бақыт нұрын сыйлайды екен, Қазақстан халқының келешегі жарқын болады екен деп жорыдым.
Үшінші, Құдысшәріптегі (Иерусалимде) Құббат ас-Сахрада болып Мұхаммед пайғамбарымыздың алғашқы рет аспанға көтеріліп, Аллаға жолығуға аттанған сапарында табаны тиген тасты сипап көрдім
Таста адамның екі табанының ізі бар.
Осы тарихи кездесулерімізді халқымыздың бақыты мен бірлігіне арнадым».
– Елбасының бұл сөзін отырғандар ұйып тыңдады
«Сірә, бұдан әрі үнсіздік танытқан жараспас» деп ойлаған болуыңыз керек, Қалаға
Орныңыздан көтеріліп мінбеге қарай беттедіңіз.
– Оның рас
Шыдай алмай ортаға шықтым
Алдымен Елбасының тындырып жатқан істеріне сүйініш білдірдім
Облыс жұртының қазіргі қимыл-қаракетіне оң баға бергеніне рахметімді айттым
Ары қарай сөзімді былайша жалғастырдым
«Құрметті Нұреке! Мен бұдан бұрын да сізге облыс халқы атынан екі мәрте бата-тілек жасап едім
Үшінші бата-тілек жасауға сәті түссе деп Алладан тілеп жүруші едім.
Сіз Мұхаммед пайғамбарымыздың мүбәрак мешітіне, жатқан жері-зиратына барып рухына дұға жасаған қазақ халқының тұңғыш асыл перзентісіз
Пайғамбарымыздың рухы қолдап Алланың нұры жауған екен
Қағбатолла мен пайғамбарымыздың алғашқы аспанға көтерілген жерінде болып, дұға жасапсыз
Бұл ғажап, ғанибет іс халқыңыз үшін
Сондықтан да Сізді киелі аруақ қонған жан деп есептейміз
Пайғамбарымыздың рухы сізді әрқашан да қолдап, қорғап жүрсін
Сізге зор денсаулық, отбасыңызға бақыт, халқыңызға береке-бірлік берсін! Әумин!» дегенде Нұрекеңнің өзі де, барлық қатысушылар да ризашылықпен қолдарын жайып, беттерін сипады.
Елбасы Нұрсұлтан Әбішұлымен 1996 жылы 4 желтоқсанда Қарағанды қаласында ол кісінің Президенттікке кандидат болуына орай болған сайлаушылар жиналысында кездестім
Жиналыс басталар алдында кездесіп, сөйлестік
Қатар орындықта отырдық
Оның кандидатурасын қолдау жөніндегі бастамашыл топтың мүшесі болып бекітілдім
Осы қабылдау кешінде облыс ардагерлері атынан Президент сайлауының табысты өтуіне және Нұрсұлтан Әбішұлының халық қолдауына ие болып, зор табысқа жетуіне тілектестік білдіріп бата бердім
Бұл Елбасына берген төртінші батам.
1996 жылы қараша айында Н.Назарбаев өзінің Алматыдағы резиденциясында облыстардағы ардагерлер кеңесінің төрағаларын қабылдады
Мен ол кезде Жезқазған облыстық соғыс жөне еңбек ардагерлер кеңесінің төрағасы едім
Қабылдау жылы шырайлы, әңгімелесу ретінде өтті
Президент «Ғасырлар тоғысында» атты кітабын сыйға берді және суретке түстік.
…Құдайға шүкір, қазіргі таңда Елбасының атақ-абыройы әлемдік деңгейде жоғары
«Жаңбырмен жер көгерер, батамен ел көгерер» деген
Мемлекет басшысының мерейлі, еңсесінің биік болуына Қалекеңдей ағалар берген ақ батаның шапағаты тиіп жүрмегеніне кім кепіл.
«Күлдір, күлдір кісінетіп…»
1993 жыл
Тамыз айы
Нұрсұлтан Назарбаев мысты өңірге келді
Ол Жезқазғанға қонып шықты
Бүгін Ұлытауға аттанбақ
Журналистердің бір тобы облыс әкімдігі ғимаратының жанында тұрғанбыз
Қасымызда белгілі әнші, сол кезде облыстық филармонияның директоры Серік Оспанов та жүрген
Асығып-үсігіп әкімшілік аппаратының жетекшісі Станислав Филипович жетті:
– Серік, жылдам «Байқоңырға» жет
Сені іздеп жатыр.
«Байқоңырда» кімдер бар екенін білеміз
«Байқоңыр» қонақ үйі сол уақытта облыс орталығындағы ең сәнді мейманхана болатын
Назарбаевтың осында жайғасқанынан хабардармыз.
Әлгі шақыруды есітіп бір жағынан Серікке қызықтық та
Мемлекет басшысы іздеп жатқан қандай бақытты жігіт!
Кейін Арқаның ақтаңгер өнерпазы мен Елбасы арасында жақсы байланыс қалыптасқанын есітіп жүрдік
Ел ішінде «Назарбаев Жезқазғанға келсе әнші Серікті іздейді екен» деген де сөз тарады
Әнші үшін бұдан артық мерей бола ма екен? Бойдағы қасиетті, өнерді көптің бірі емес – мемлекет басшысы мойындап жатса бақ жұлдызының жанғаны ғой
Жалғыз қазақ елінің ғана емес бүкіл әлемнің өнер дүниесінен, өнер дүлдүлдерінен жеткілікті хабардар республика жетекшісін сүйсіндіру, оның көңілінен шығу жеңіл болып па?
…Міне, саңлақ Серікпен, сырбаз да талантты өнерпазбен сұхбаттасып отырмын.
– Елбасының жүрек қалауынан шығу қай уақытта басталды?
– Нұрсұлтан Әбішұлы бір келгенде екі күн Жезқазған, Ұлытау төңірегін аралады
Алғашқы күні кәсіпорындарда болып, жұртшылықпен жүздесулер өткізген соң кешкілік облыс басшысы арнайы қонақасы берді
Облыс әкімі Григорий Юрченко екі-үш өнерпаздың басын құрап, мәртебелі мейман алдында өнер көрсетуді маған тапсырды
Жаныма облысқа танымал өнер иелері, әнші Мара Есмұханованы, күйші Ахат Байбосыновты ерітіп «Байқоңыр» қонақүйіне келдім
Қонақүйдің екінші қабатында шағын банкет залы бар екен
Оған көп болса он адам ғана сиятындай
Менің байқағаным залда бар-жоғы алты-жеті адам отырды
Нұрсұлтан Әбішұлы зайыбы Сара Алпысқызымен, Юрченко да зайыбымен болды
Ұмытпасам қызметі облыс әкімінің орынбасары ғой деймін Амантай аға (Әбсалықов) қызмет көрсетіп жүрді
Біз, өнерпаздар ішке бір-бірлеп еніп отырдық
Нашар өнер көрсеткен жоқпыз
Көңілдерінен шыққан секілдіміз
Сосын екі әріптесімді қайтарды да мені алып қалды
Өзім білетін біраз әндерді орындадым
Алғашқыда қобалжыдым
Елбасының аты Елбасы ғой
Қалай дегенмен мысы басады екен
Осыны сезді ме екен Нұрекең:
– Қысылма
Еркін отыр, – деп қояды.
Біруақытта:
– Сен демал
Тамақ іш, – деп қолымдағы домбыраға қолын созды.
Әжептәуір шертеді екен
Бірыңғай Шәмшінің әндерін айтты
Сара Алпысқызы екеуі екі дауысқа қосылады
Тіпті, керемет
Тыңдай түскің келеді.
– Гриша, сен мына әндерді білуге тиістісің ғой, – деп бір кезде орысша әндерді домбыраға салды.
Бағанағыдай емес мен өзімді еркін сезіндім
Нұрағаның домбыра шертіп, ән айтқаны маңайға қарапайымдылық, жанға жайлы жылы бір ахуал орнығуына себепкер болды.
Домбыраны қайтадан өзіме ұсынды:
– Шәмшінің мына әндерін… білесің бе? – дейді.
Білгенімше айтып жатырмын
Шәмші Қалдаяқовтың туындылары – ел ішіне барынша көп тараған әндер ғой
Алайда бір өкініштісі сөзін толық біле бермейміз
Алғашқы бір-екі шумақтан кейін бөгеліңкіреп қалып отырдым
Сол кезде қатты қысылам
Ондай кезде Нұрекең ары қарай жалғастырып алып кетеді
Таңқалдық
Қалай ұмытпай жүрген…
Жарасымды отырыстан тағы жадымда қалғаны – Нұрсұлтан Әбішұлы көбіне қазақша сөйлеп отырды
Осыған риза болдым.
Қоштасар сәтте Нұраға облыс әкіміне тапсырып жатты:
– Серікті таңертең осында жеткізіңдер
Бізбен бірге Ұлытауға барады.
Мұны естіп төбем көкке бір елі жетпеді десе де болады
Іштей шаттанып тұрдым.
Ертеңіне ұйымдастырушылардан болды, мен «Байқоңырға» кештеу жеттім
Дәм қайырайын деп жатыр екен.
– Неге кешіктің, – деді Нұрағаң.
– Жеткенім осы болды
Бізде машина жоқ қой, – дедім.
Осыны естіп жанындағы Юрченкаға жалт бұрылды.
– Облыстық филармонияның басшысы… Қалай көліксіз жүр?
Анау асып-сасып қалды:
– Болады
Машина болады.
Расында да бір-екі күннен кейін филармония көлікті болды
Президенттің арқасында «Волга» машинасына қол жеткіздік
Елбасының шапағаты менің тағы бір қуанышым – өнерде жоғары атақ иеленуіме де тиіп еді
Бұл жөнінде сәл кейінірек…
Сол жолы Елбасы Ұлытауда болды
Алашахан, Жошыхан мазарларына соқты
Хан ордасына аялдады
Бұл жерге киіз үй тігілді
Президент ауыл ақсақалдарымен, жастармен кездесті
Ауылдың дәмін татты
Осы жерде үш-төрт ән орындап бердім
Ұлытаудың төңірегінде болашақ ел тұтастығына арналып ашылар ескерткіш орнына белгі тас қоюға қатысты
Сол жерде бірлік пен ынтымақ туралы ғажайып сөз сөйледі
Ол жөнінде өзіңіз де талай жаздыңыз
Бұл жерде де Елбасының аузына іліктім
Назарбаев сөйлеп болғаннан кейін екі жүз-үш жүз метрлік жердегі белгі тасқа гүл шоғын қоюға беттеп бара жатқан
Халықты жалықтырар үзіліс болып қалмасын деді ме екен.
– Серік қайда? – деді жан-жағына қарап
Өзім де алдыңғы жақта, Президент шыққан биікке таяу тұрғам
Жанымдағылар итермелеп төрге бір-ақ озғызды.
– Аңыратып Ақтанбердінің жырын төкші, – деді Нұрекең.
Президенттің әлгіндегі елдікке, Отан сүйгіштікке шақырған жігерлі, жалынды сөзінен кейін Ақтанберді жыраудың адуынды, айбынды жыры орындалғанда Ұлытау баурайы ерекше күңіреніп кетті.
Күлдір-күлдір кісінетіп,
Күреңді мінер ме екенбіз…–
деп екпіндей төге жөнелдім.
Нұрекең мысты аймаққа тағы бір келгенде «Бизнес-орталықта» дәм берілді
Онда адамдар көп болды
Жүздесуді «Қазақмыс» корпорациясының қазіргі басшысы Владимир Ким жүргізіп отырды
Онда да қонақтар алдында ән айтуға тура келді
Марқұм, әнші Гүлбаршын Ақпанова апамыздың да көп алдында ән шырқағаны әлі есімде.
Әнімді айтып, орныма жайғасып жатқанмын
Облыс әкімі Қажымұрат Нағыманов пен Назарбаев арасындағы әңгімені естіп қалдым.
– Жақсы әнші
Сахнада көптен жүр
Бірақ, әлі күнге еңбегі ақталып атақ алған емес – деп жатыр екен Қажекең.
– Онысы қалай? Мен бұлай деп ойлаған жоқ едім, – деп елең етті Нұраға.
– Анық солай
Рас.
– Ұсыныстарыңды беріңдер жылдамдатып
Өзім де қадағалап жүрермін.
– Қағаздар дайын
Таңертең береміз, – деді қашанғы тез қимылдайтын дағдысынша Қ.Нағыманов.
Құжаттар жіберілгенімен бір-екі жылдай созылып кетті
Естуімше, біреулер «мамандығы келіңкіремейді, ол инженер-құрылысшы», «жеке әнші емес – басшы, филармония директоры» дегендей әр түрлі себеп-салдар тауып кедергі жасай берген
Ақырында 1996 жылдың желтоқсан айында зор қуанышқа кенелдім
Президент Жарлығымен өнердегі біраздан бергі еңбегім жоғары бағаланып «Қазақстанның еңбек сіңірген әртісі» атағына ие болдым.
1997 жылы Жезқазғанға келесі жолы түскенде Елбасы мені көріп, жағдайымды сұрады.
– Атағың құтты болсын, Сара апаң да құттықтап, сәлем айтып жатыр – деп жылы лебізін білдірді.
Апаң демекші, Сара Алпысқызы да өнерді түсінетін, қарапайым да кішіпейіл жан екен
Алғаш әнімді тыңдағанда ризашылығының белгісі шығар жүрекжарды лебізін білдіріп жатты.
– «Бөбек» қорының ұйымдастыруымен әр түрлі шаралар өтеді
Шақырсақ келе аласың ба? – деген сонда
Мен ондай шақыру болса міндетті түрде жететінімді айттым
Сара Алпысқызының арқасында Астанада, Өскеменде, Атырауда болған «Бөбек» қорының қайырымдылық концерттеріне қатыстым
Ол кісі шындығында да балалардың қамқоршысы, жанашыры
Әлі есімде, Өскемендегі Балалар үйін аралады
Жағдаймен танысты
Күтушілердің алатын жалақысын сұрап  еді, төрт-бес мыңның маңайы екен
Осыған қатты алаңдап, тәрбиешілердің еңбегі еленбей жүргеніне қапаланып, «Бұл дұрыс емес
Жетім балаларды туған ұл-қызындай күтіп жүрген адамдардың еңбегі лайықты бағалануы тиіс» деп еді
Кейін расында да әлгі Балалар үйі қызметкерлерінің жалақысы Сара Алпысқызы айтқан деңгейге көтерілді.
Елімізде соңғы Президент сайлауы өтті
Бұл оқиғаға орай Қарағанды қаласында жұртшылықпен кездесу болды
Соңынан өнер шеберлерінің концерті берілді
Олардың ішінде мен де болдым.
Кездесу бітіп, кешкі дәмді ішіп Жезқазғанға қайтуға жиналып жатқанмын
Облыстық мәдениет басқармасының бастығы бөлмеге кіріп келді.
– Серік, сен қайтпайсың
Арнайы нұсқау алдық
Ертең Теміртауда Президентпен болатын кездесуге қатысасың.
Нұсқауды орындау керек
Сол түнді Қарағандыда өткіздім.
Теміртауда Нұрсұлтан Әбішұлы осында кезінде бірге жұмыс істеген жолдасының үйінде қонақта болды
Үйге Назарбаевқа уақытында тәлімгер, ұстаз болған он шақты ардагер шақырылыпты
Бір-екеуі қазақ, калғандары өзге ұлт өкілдері
Осы басқосуда Нұрекеңнің қарапайымдылығына, адамгершілігіне, жалпы адам ретіндегі ізгі қасиеттеріне тағы да куә болдым
Ардагерлер де үлкен кісілер
Елге еңбек сіңірген жандар
Омырауларындағы орден-медальдары сыңғыр-сыңғыр етеді
Дастархандағы дәмнен ауыз тигеннен кейін өздерін тіпті еркін сезінді
«Мына отырыс ресмилеу секілді
Бөтен ешкім жоқ қой
Баяғыда біз сізді Нурик деуші едік жақсы көріп
Егер сіз қарсы болмасаңыз солай атасақ қайтеді» деп еді Нұраға салған жерден келісімін берді.
– Қайта маған сол сөздеріңіз жүрекке жақын естіледі
Сосын менің әзірге Президенттікке кандидат екенімді ескергендеріңіз жөн, – деп күлдіріп
жатыр.
Ақсақалдар бұл сөзге ризашылық танытты
Отырыс одан әрі жанданып сала берді.
Қайтар кезде Нұрекең «Ескерткіш болсын» деп отырғандарға «Қазақстан» деген түрлі-түсті қалың кітапты ұсынды
Әрқайсысына қолтаңба берді
Қолтаңба жазып отырып Теміртауда жұмыс істеген оқиғаларды еске түсіріп, арасында әзіл айтып, күлдіріп қояды
Тағы бір назар аудартқаны қолтаңба жазғанда отырған кісілердің аты-жөндерін, олардың үйлеріндегі бәйбішелерінің есімдерін айтып отырды.
– Владимир Васильевич, Эмилья Васильевнаның жағдайы қалай? – деген еді
Аты-жөні аталған кісі орнынан тұрып, көзіне жас алды
«Жұбайым о дүниелік болған
Алайда, Нұрсұлтан Әбішұлы сіздің оны ұмытпай, есте сақтап жүргеніңізге мәңгілік ризамын»
Осыны айтып Президенттің
бетінен сүйді.
Елбасы қазақ өнерінің жанашыры
Ол қазақ әндерін үлкен сүйіспеншілікпен тыңдайды
Менің репертуарымда Президент айрықша ұнатып, тыңдайтын төрт-бес ән бар
Ол – Ақтанберді жыраудың жоғарыдағы белгілі термесі
Қазір жиі орындалып жүр
«Дүние-ай» деген ән
Оны халық әні дейді, негізінен Ақан серінің әні.
Баспадым жардың шетін құлай ма деп,
Ішпедім арықтан су лай ма деп.
Қорқамын дос болудан жаманмен,
Тар жерде ертоқымын сұрай ма деп –
деп басталушы еді ғой
Осы әнге ықыластана құлақ түреді.
Енді бір сүйсіне тыңдайтыны Иманжүсіптің әні
Оның ұзақ жырында мынандай шумақ бар:
Жалпылдайды жапалақ жар басында,
Немене жоқтың күні бар қасында.
Дос болып қас болғаннан сақта құдай,
Қасқыр да қас қылмайды жолдасына –
деген өлең жолдарын айтқанда «Осы жерін тағы да қайталашы» деп отыратын.
…Мен өз ерекшелігі, өз үні бар әнші Серік Оспановты көптен білемін
Алғашқы рет онымен аудандық партия комитетінде нұсқаушы болып жүргенде кездесіп едім
Сонда да ән, өнер туралы жиі әңгіме ететін
Отырған жерде домбырасын алып шырқай жөнелетін
Оған бәрінен бұрын Ақтанберді жыраудың «Күлдір-күлдір кісінетіп» деп басталатын толғау-термесін айтқан жарасып тұратын
Өзінің тұлғасы да батырларға тән
Басына дулыға кигізіп, қолына найза ұстатып қойсаң нағыз Ақтамберді – ақберен бола қалар еді.
Серік осы уақытқа шейін талай байқау-конкурстарға қатысып, көп қошеметіне бөленген өрелі өнерпаз
1985 жылы Алматыда өткен республикалық «Жігер» фестивалінің лауреаты атануы қазақ өнерінің аспанында тағы бір жұлдыздың пайда болғанын паш еткендей болатын
1989 жылы ұйымдастырылған республикалық жыршы-термешілер жарысында да жеңімпаздар қатарынан көрінді
1996 жылы Иранда «Ғасырлар үні» тақырыбымен ұйымдастырылған халықаралық фольклор фестивалінде лауреат болуы да әншінің өнердегі іргелі жеңістерінің бірі
Ал, мәдениетті қолдау жылына байланысты «Қарағанды облысындағы халық әндерін үздік орындаушы» атағын иемденді.
Елбасы да жүйрік пен шабанды, жақсы мен жасықты ажырата біледі
Өнерпаз жігіт өнеріне ынтықтық та осы қасиеттен туған
Серік әнші қазір нағыз дер шағында.
Нұрперзент Домбай
