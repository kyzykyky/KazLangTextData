Соңғы кезде қазақ баспасөзінде салмағы саф алтындай, ішкі мағы­на­сының аумағы атан түйе­дей деп айтуға татырлық «Құндылықтар» деген сөз – бір тамаша ұлық ұғым пайда болды
Қазақстан ғы­лымы көшбас­шыларының бірі, абыз ақсақа­лы Төрегелді Шарманов ағамыз («Құн­дылықтар құл­дырауы», «Егемен Қазақстан», 13-наурыз, 2015 ж.) бастап айтып, қайта жаңғыртқан бұл көне сөз сонау зеңгір аспан әлемінен асқақтай көрінер асылымыз ретінде ой-санамызға ентелей кіріп, әр құлақ­тың дәл түбінен үн қатып, әр ауызбен қайта-қайта айтылып, әр қаламның жетегіне түсіп тасқа басқан сөз ретінде жазылып жататын болды
«Құндылық» деген ұғымның өзі сегіз әріптен тұратын бір ғана қысқа сөз болғанымен мән-мәнісі талай атқа жүк боларлық таудай тұлғасы, теңіз суындай тереңдігі, көздің жасындай мөлдірлігі бар асылдардың ішіндегі ең асылы екенін бағамдай да, бағалай алмай жүр екенбіз.
Еске түсіріп, салмақтай білсек, біздің арғы ата-бабаларымыз орынымен айтылған бір ғана жақсы сөздің өзін «жарым ырыс» деп бағалаған
Әлдеқалай ауызға оралған былапыт жаман сөзді айтқызбай тыйып тастап: «жамандық шақырмай немесе жамандық ойламай жайыңа отыр!» дейді екен бұрынғылар
Осы сияқты қостау сөздер мен тыйым сөздерді танып, бағалай білудің өзі түп-төркініне үңілсең, ертеден келе жатқан құндылықтарымызға жататынын кім теріс демек! Адамның бірін-бірі құрметтей білуі де құндылық, жасы үлкенге құрмет көрсетіліп, жасы кішіге ізет білдірілуі де арғы тегімізден келе жатқан құнды қасиет
Ұялатын кезде ұяла білу де тектіліктің, тәрбие көргендіктің бір белгісі
Мынадай бір жағдай болғаны бар
Алматының Мамыр-1, Мамыр-2… деп кете беретін шағын аудандары жағындағы тұсында «Спутник» деп аталатын аса ауқымды сауда-сауық орталағы бар
Сол орталықтың толып жатқан бөлімдерінің бірінде жұмыс істейтін сырт келбеті көзіме таныс болып кеткен қыз бала бір жолы үстіндегі арнайы киімін шешпеген қалпымен сыртқа шығып, темекі тартып тұр екен
Үлбіреген жап-жас қыздың шылым шегіп тұрғаны ерсі көрінгені сонша, жанына жақындап барып:
– Қызым, – дедім бас изесіп амандас­қан­нан кейін, – шыныңда айтшы, темекіні аузы сасық кісі тартады екен деп естіп едім, сол рас па?
Қыз бала от басып алғандай «Ойбай!» деп ыршып түсіп, аузына қыстырған шылымын лақтыра салды да:
– Кешіріңіз, ата, енді шылым тартсам ауы­зым күйсін! – деп жүгіре жөнелді
Тұратын үйіміз сол маңайда орналас­қан­дықтан «Спут­никтің» ішінде де, сыртында жиі болып тұрамын
Сауда жасап тұрған әлгі қыз баланы да көріп жүремін
Бірақ әлгі оқиғадан кейін оның темекі тартқанын байқаған емеспін
Мені көзі шалып қалса, риза көңілмен бас изеп, жылы шырай білдіретін болды.
Үстіміздегі ғасырдың бастапқы жылы болатын
Қазіргі тұрып жатқан үйге енді ғана көшіп келіп, орналасып жатқанбыз
Көршілеріміздің кім екенін де әлі онша біле бермейміз
Бір кіреберістен (подъезд) кіріп-шығып жататындықтан кездесе қалғандарына бас изеп қана өтетінбіз
Сөйтіп жүргенде, біздің кіреберістен шығып бара жатқан бір жас келіншек мені көріп оқыс тоқтай қалып:
– Сәлеметсіз бе, ата! – деп үлкен ізетпен иіле амандаса бастады
Сөзі қандай биязы, өңі қандай жылы
Мен де қауқылдай сөйлеп, мәз болып қалдым
Қалада тұратын кісілер әрқашан асығып жүретіндіктен бір-біріне тұйық, тікбақайлау келеді ғой
Бірін-бірі танитын адамдардың өзі кездескенде басын изеп өте шығады
«Үй-іші аман ба, мал-жан есен бе? – деп қазақы үрдіспен шүйіркелесе қалуға уақыт жоқ
Соның өзіне шүкіршілік қылып, риза болып жатамыз
Ал мына келіншек отбасының, бала-шағаның амандығын сұ­рап, кәдуілгі ауыл қазағының жайбасар міне­­­зін танытып тұр
«Бір тәрбиелі отбасынан шыққан ибалы, иманды жан екенсің!» деп іштей риза болып қалдым
Ертеңіне сол келіншекпен біздің үйдің маңайындағы Шаляпин көше­сінің бойында тағы кездестім
Ол осы көшенің бойымен тура келе жатыр екен, ал мен оның жолын көлденеңінен кесіп өтуге тиіспін
Сөйтіп, ұзын көше мен көлденең көшенің қиылысында жолығыса кеттік
Кешегі көрген келіншегімнің бүгін қабағы қату көрінді
Неге екенін білмейін, өңі сұп-сұр екен
Жолдың қиылысына менен жарты қадамдай бұрын жетті
Кешегі әдептілігіне қарағанда сәл бөгеліп маған жол беретін шығар деп ойлап едім
Бірақ өйткен жоқ, осы кісіден бұрын өтіп кетейінші деп асыққан сыңаймен жолымды алдымнан жанай кесіп өте шықты
Ол өтіп кеткеннен кейін өз көзіме өзім сенбей оның ту сыртынан тағы бір көз тастап едім, анық соның өзі – кешегі өзіме таныс келіншек
Бірақ бұл жолы оның кешегі «Сәлеметсіз бе, ата!» деген жан жылытатын ибалы қалпының жұрнағы да қалмағанын байқадым
Әлденеге асыққан кісіше тасыраңдай жортып барады
Туфлиінің биіктігі кере қарыс дерлік біз өкшесі асфальт жолды тесіп жібере жаздап тық-тық етеді
Екпінмен басқан аяқтарының тықылы құлақты жара біраз уақыт бойы естіліп тұрды
Осыны көріп, сезіне тұра мен іштей «бұл келіншекке ибалылық, инабаттылық» дегендер ана сүтімен бойға сіңген қасиет емес, бертін, жүре келе дарыған, кейде бар, кейде жоқ, кейде еске түсіп, кейде ұмытылып қалатын жасанды бірдеңе болды ғой деп ойладым
Адам мінезі дегеннің өзі арғы түбін тексере келсең, мәдени құндылыққа жатса керек
Өйткені ол да материалдық құндылық сияқты адам қолымен, адамның тікелей араласуымен жасалады, қалыптасады
Қажетіне қарай мінезді түзетуге, жақсартуға болады
Абай данышпанның адам мінезін түзетуге болмайды деген кісінің тілін кесер едім деген тұжырымы, міне, соған меңзейді.
Мінез – адамның көркі, адамның адамдық қалпын, адамдық болмысын ашып көрсететін басты қасиеті
Әр адамның өзіне ғана тән мінезі, өзіндік өзгешелігі болады
Адам өмір бойы қалыптасқан өз мінезіне қарай іс қылады
Осы орайда әлі күнге ұмытылмай жүрген мынадай бір оқиға еске түседі
1953 жыл болатын
Оныншы сыныпты бітіргеннен кейін оқу іздеп сол кездегі астанамыз Алматыға келген ауылдың қара домалақ баласымыз
Жолы болып оқуға түсу бақытына ие болған үш-төрт бала өзімізше соны тойлаймыз деп атақты 28 гвардияшы-панфиловшылар паркінің іші­не орналасқан «Қазақстан» (ол сол кезде солай аталатын) мейрамханасына келдік
Салтанат сарайы сияқты болып көрінетін мұндай орынға бойымыз әлі үйреніп болмаған біз қысыла-қымтырыла кіріп, жан-жағымызға жалтақтай қарап қоя­мыз
Қалтамызға қарай көсіліп дегендей, бағасы онша қымбат емес тағамның бірер түрін алдырып, окуға түскен қуанышымызды лимонад деп аталатын тәтті сусынмен жуған болдық
Онда арақты қойып сыра ішудің өзіне дағдыланбаған кезіміз
Дауысымызды да қатты шығармай бір-бірімізге ақырын ғана сыпайы үн қатамыз
Қойдан жуас, қозыдай марғау бола қалған мына түріміз ұнамады ма, кім білсін, көрші үстелде лепіріңкіреп отырған төрт жігіттің біреуі бізге қайта-қайта мойын бұрып қарай берді
Онымен де қоймай әлгі жігіт орнынан тұрып бізге келді
Жай келмей тепсіне, қорқыта келді
«Бұл сендер отыратын жер емес, бұл мейрамхана, кетіңдер бұл жерден» деген секілді сөздерді айтып, бізді келекелеп, кемсітіп тұр
Оның сөзіне қарай сөз айтып, жауап қайтаруға тіл жетпейді
Үн қата алмай іштен тынып біз отырмыз
Сол сәтте:
– Прекратить! – деп күндей күркіреген бір өктем дауыс естілді
Мейрамханада отырғандардың бәрі сілтідей тына қалды
Бірақ бізге тиіскен сотқар жігіт одан әрі ексімденіп, былапыт сөздерін жалғастыра түсті.
– Прекратить! – деп қайта шықты әлгі дауыс біздің дәл жанымыздан естіліп
Сонда көрдік – бұл сөзді айтып тұрған жасы қырықтан асса енді ғана асқан зор денелі кісі екен
Екі иығына екі кісі мінгендей келісті тұлға
Кеудесінде Ленин ордені жарқ-жұрқ етеді
Мейрамхананың кең залында масаның ызыңы естілгендей тыныштық орнай қалды
Бәрі «енді не болар екен?» деп оқиғаның соңын күтуде
Алайда әлгі сотқар жігіт әлі басылар емес
Керісінше оған:
– Какое твое дело?! – деп үдеп барады
Төңірегіне әлгінде бір дастарқанның басында бірге отырған басқа серіктері де жинала бас­тапты
Соны көрген біздің кейіпкеріміз сол оқиғаға себепкер болған жігітті жағасынан алып сілкіп-сілкіп жібе­ріп, мейрамхананың сыртқы есігіне қарай итере салды
Содан соң бастапқы орнына қайтып келіп:
– И вам туда дорога! Исчезните с глаз моих, – деп оның серіктеріне де есікті көрсетті
– Өздерінің қайда отырғанын білмейтін сендер сияқты кещелерге мұн­дай жерде орын жоқ
Табандарыңды жал­тыратыңдар!
«Қазақстан» ол кезде Алматыдағы бәсі жоғары мейрамханалардың бірі еді
Сондықтан оған келетіндердің көбі мәр­тебелі меймандар, лауазымды жандар болатын
Әлгі орденді азаматтың мына ісіне залда отырғандардың бірде-бірі араласып, бір ауыз тіл қатқан жоқ
Бәрі сіздікі жөн дегендей сыңай танытады
Біз де іштен тынып, үнсіз отырмыз
Бір уақытта орденді ағатайымыз біздің қасымызға келіп:
– Не бойтесь, ребята, вас никто не обидит! – деп ілтипат білдірді
Іштерінен тынып отырғандардың бәрі соны естіп дүр сілкініп:
– Правильно, правильно! – деп қай­талай үн қатты.
Біз Ленин орденін таққан мына кісінің өзімізге асқар Алатаудай қамқоршы бола білгенін сезініп, іштей өсіп, мың мәрте марқайып қалған едік.
Біле білген адамға орден дегеніңіздің өзі үлкен кұндылық қой
Біздің жас кезімізде орден таққан, әсіресе Ленин орденін, Еңбек Қызыл Ту орденін таққан кісі кездесе қалса, өтіп бара жатқандардың бәрі жолдың екі шетіне ығысып, тұра қалып оған басын ие құрмет көрсететін
Асығыс екеніне қарамай оған жол беріп, ол өтіп кеткенше тосып тұратын
Әсіресе Ленин орденін таққандардың көретін құрметі тіпті ала-бөтен болатын
Ондай кісі отырған жерде бәрі аузын бағып, тым-тырыс бола қалатын
Орденді азаматтың аузынан шыққан әр сөзді қағып алып, оны өнеге, ақыл-кеңес ретінде жырдай қылып қайталай айтып жүретін
Ондай сөздер кейін мақал-мәтелге де айналып, қысқа сөз, нұсқа сөз болып шыға келгенін де білеміз
Мәселен, «көп ішсең – шамырқанба, аз ішсең – азырқанба!» деп жататын
Сондай-ақ қазақтың әлдекімге ашуланғанда, көңілі толмай ыза болғанда айтатын «иттің баласы» дейтін сөзі бар
Бұл өзі бір жағынан зілсіз, кексіз айтылатын сөз
Ондай сөзді мұқату үшін емес, әзіл-қалжың сөз ретінде де ойнап айта салады
Мәселен, осы бертінде менің бір танысым бастауыш сыныпта оқитын ұл баласына қалжыңдап: «өй, иттің баласы!» деп қалыпты
Соны ұмытпаған әлгі бала келесі күні әкесінен:
– Осы мен шынында да сіздің бала­ңызбын ба? – деп сұрайды
Бұған таңыр­қаған әкесі:
– Иә, сен шынында да менің баламсың, – дейді ағынан жарылып.
– Ендеше сіз ит екенсіз ғой, – дейді баласы өзінің сәбиге тән аңғал әдетімен аңқылдай сөйлеп.
– Неге, неге, олай дейсің, – деп таңыр­қайды әкесі сасқалақтап қалып.
– Кеше өзіңіз маған «өй, иттің баласы!» деп едіңіз ғой
Мен иттің баласы болғанда сіз иттің өзі боласыз ғой.
Бұған сөз таба алай қиналған әкесі:
– Солай дедім бе? Онда менің өзім де нағыз ит екенмін, – деп мойындауға мәжбүр болыпты.
«Аңдамай сөйлеген ажалынан бұрын өледі»» деген сөз осындайда айтылса керек.
Алыстан ау тастап, тереңіне жеткізе қопара білсең, қазақтың орынды жерінде ойластыра айтылған әрі сөзі, салмағы саф алтындай, аумағы атан түйедей деуге татитын тұнып тұрған кұндылықтар екеніне ешкімнің күмәні болмаса керек
Сол кұндылықтарымызды тани білуіміз, сақтай білуіміз және көп болып қорғап, одан әрі дамыта білуіміз керек
Сонда құндылықтарымыздың құны да артып, салмағы еселене түспек.
Есмұхамбет АЙТМАҒАМБЕТОВ
