Сөз жоқ, бүгінді тақырып өзегі ету – әдебиет пен өнердің қай саласында болмасын күрделі һәм кінәмшіл
Әлдеқашан бағасы берілген тарихты өрнектеудің өзіне екі шұқып бір қарамайтын ба едік?! Оның қасында өзімсінген уақытты бейнелі безбендеу соншалықты жауапты
Көңіл тоғайтатыны – баяғыдай саясиланған қаһарман, таптаурын идея, типтендіру тәрізді қасаң қағидалар қаламгерді жасқап тұрған жоқ
Осыдан кейін оқырманның жазушыдан жанартаудай атқылаған рухани дүмпу күтуі әбден орынды
 Түйме ұшындағы технология сөз өнеріне де базыналық жасап, қалам ұшын кардиологиялық ажақ-бажақ сызбадай емес, шығармашылық шалымдылыққа бұруды қалайтындай
Әдебиеттегі аяқ алысынан дәл өмірдің нанымды суреті мен мұндалайтын қарымды қаламгер Қуаныш Жиенбайдың «Ән салуға әлі ерте» атты романын тәуелсіздік шапағына тосып, қайта парақтағанда, осындай ой легі еріксіз іркілтті
Астарлы атау автоинспектор қолындағы ала таяқтай ескерту екпінін сезінтеді
Әп дегеннен байқағанымыз – замана назы мен наласын желдіртпей не күңірентпей, қарапайым тағдыр-талайдан өрбітетін бұл туынды бүгежектеу бүлкілінен ада.
Ғарыш айлағына қанаттас шүйкедей қазақ ауылындағы қарадүрсін тірлік арқылы адами кілтипанның құлпын бұрап, әлеуметтік-экологиялық салдауыр сырына терең бойлатады
Қазіргі кезеңнің індегешті тұстарына абайлата қаратып, ақ қағазға көркемдік көгершінін қонақтата, пенделік пірәдарлықтың шымылдығын серпиді.
Романның мазмұндық қоржыны қым-қуыт оқиға, айқын тартыс, бірін-бірі кимелеген кейіпкерлер тізбегін іздетпейді
Байқоңыр ғарыш айлағы, Төретам станса­сы, Сұлутам бекеті, Қамбаш көлі тікелей нұс­қалатын іс-әрекет алаңындағы нақты­лық жазушыға қиялдау мен қиыстыруды кері ысыртып, әділет әміршісі, рух тамыршысы тұрпатында қалам сілтетеді
Қырық қыртысты қазақи кереғарлықтың бет пердесін ашуға ұмтылады.
Шығарма салғаннан зілді шындық тұтқа­сына қол создырады
Ауа қабатын жойқын жалын тілгілеген, запыран ағындылар көктен саумалаған, бағытынан жаңыл­ған зымырандар зиратына айналған ежелгі Тұран даласының аяқ астында тулақтай хал кешкені сормаңдай тағдырлармен өлшенетініне қашанғы көз жұма қараймыз?! Сюжеттік ұтымдылықтың нышаны ереуіл мен долы дауыл суретінің салмағына кітаптың қалың қатырма мұқабасы ғана шыдас бергендей
Басқа сөзбен айтқанда, кіріспе мен қорытынды тақылеттес әдеби шарттылық романның идеялық тұтастығын екшеп тұрғандай.
Туындының өне бойынан публицис­тикалық сарын атойлайды
Автор кейіпкер табиғатын ашуда монологқа көбірек иек артады
Там-тұм диалогтың да өз орны бар
Жергілікті говор, диалектілік ерекшелікті образды пішімдеуге сәтті пайдаланады
Жазушының тілі нәрлі, ой оралымы кейіпкерді тура және жанама мінездеуде аса үйлесімді
Өлеңдетіп тұрған романнан көркемдегіш құралдар – троп пен фигураның құбылған құйылыстары молынан ұшырасады
Стиль ұтқырлығы дара сөз, қанатты тіркес, ұшқыр сөйлемдердің бейнелеуіш бояуымен көмкерілгенін аңдатады
Бұл – қаламгердің басты артықшылығы
Әлбетте, шығарманың шырайын шығаратын кепілдік – сөздік қор мен сөздік құрамның кейіпкер болмысымен құрыштай қабысуында.
Алғашқы оқиға оқырманды бірден елең еткізеді
Көненің көзі пілтабан тепловозды тақымға басқан қарт машинистің жүрегін дір еткізген оқыс жағдай әскери басынуды айыптайды
Біртартар болат жол тәртібі де бейқамдықты кешірмейді
Құпия қамал секілді ғарыш айлағына туралайтын тепловозға төтен құбылыстан басқа бөгесін жоқ
Сөйткен темір тұсаулы шойын жол үстіне айдың-күннің аманында көзді бақырайтып қойып бір топ әйел кес-кестей шыға келсін! Мұның аты – ереуіл! Әлсіздің әлдіге саналы түрде сес көрсетуі!
Қаншама жылдан бері жорғалаған кесірткеге қиянат жасап көрмеген теміржол тарланының қаны басына тепті
Жылдамдықты баяулатқан күйі рацияға жармасты
Бекет бастығы Қаражан орнынан табылмады
Ғарыш айлағының Төретамдағы өкілі Әбдімәліктен аласұра теп­ловозды тоқтатуға рұқсат сұрады
Анау басын ала қашты
Тепловоз бен тосқауылшы топ арасы тіптен жақын қалды
Қарт машинист тәуекелге бел буды
Не қылса да адам езгілеп жер басып жүре алмас! Ойланып-толғануға уақыт тар
Алдында аң емес, мал емес – ақ жаулығы елші жалауындай желбіреп, шыбын жанын шүберекке түйген ашулы аналар тұр ғой! «Жаным – арымның садағасы» дейтін ата салтты пір тұтқан кәні­гі теміржолшы жеке шешім қабылдап, шо­лақ платформаны маңдайға ұрғандай кілт тоқтатты
Сенсацияға баланар шиыршық атқан ситуация шеберлікпен суреттелген романның композициялық колориті жан дүние қалтарысындағы ой қалдықтарын сүзгілеумен ерекшеленеді.
Роман көзқарастар тартысына құ­рылған
Жазушы әлі күнге қазақ әдебие­тінде ешкімнің тісі бата қоймаған Бай­қоңыр тақсіретін қазақы көнбістік пен тоғы­шарлық, көнтерілі бақастық жетегіндегі кісімсымақ кейіпкерлер шоғырымен сабақтастырады
Публицистикалық, пси­хологиялық тін соқталы прозаны бөтен­сімей жымдаса кетеді
Дәстүрлі қысқа қайырым монологты риторикалық тұрғыда сұхбат сипатына ойыстырып, кейіпкер болмысын әр тараптан сомдайды
Шегіністерге негізделген тараулар оқиғалық жалғастықты қуаламай, кейіпкер танымын теңіздің соқпа толқынындай ойнақтата жөнеледі.
Жазушы әсіре қызыл ұстанымға бой алдырмайды
Қозғап отырғаны тіптен де саяси не экологиялық проблема емес
Ол ұлттық рухтың жұтаңдануына алаңдаулы
Бұқараны көзсіз орындаушылық салдарынан сақтандырады
Атқамінерлердің омақаса құлағанға дейінгі құлқын құмар тойымсыздығын әшкерелейді
Қоғам мен қауым арасындағы имани өткелді айналып өтетіндерден жирентеді
Адамдық азғындаудың ақылмен істелетін ақымақтық аксиомасына уәлі уәж тосады.
Шығармадағы басты кейіпкер Әбдімәлік небір өткелектен өткен
Кеңес дәуірінде кеңшар басқарған
Егемендіктің өліара шағында ғарыш айлағындағылармен тіл табысып, сенімге кіреді
Адам алдар, не нәрсенің де ұтырын табар іскер жан қара бастың қамын күйттеуде ештеңеден тайынбайды
Ойламайтын пәлесі жоқ
Кеңшар тарағанда ешкім қызықпаған артезиан құдығын қызғыштай қорып меншіктейді
Сол тұстан үш қабат коттедж тұрғызып, аула ішінен рақатқа батырар әуіт жасатады
Шомылып шалықтаған сәтте артезиан құдығын Қамбаш көлімен жалғастыратын жер асты құбырын тартуды да қиялдайды
Ғарыш айлағындағыларды таңырқатып, құрғатылған шұбаттан жусан иісі бұрқырайды деген шерімбет жобасына қолдау табады
Қарақалпақ жағынан қырық аруана алдырып, айлақ іргесінен түйе фермасын аштырады
Ғарышкерлер мен ғарыштық туристердің қуат жинар құдіретті сусынын дайындайтын Әбдімәліктің шыт түкіріп әндетпеген несі қалды дейсіз?!
Жалаңқая жаңашылдық оған түбі абырой әпермейді
Өзін асыра бағалайтын мақтангершілік бауыр еті баласын да шетке қаққан
Мойын безі сырқатынан айықпаған тұңғышы Әнуарбегін Астрахандағы пансионатқа басы бүтін өткізіп жіберген себебін қараңыз – қызметтік өрлеуден дәмеліге ауру бала үлкен кедергі! Ақыр соңында әке мен ұл құрамында йоды мол Қамбаш көлін саудаға салған аукционда басты қарсыластарға айналады
Оларды мұндай текетіреске тағдырдың өзі қамшылаған
Әбдімәліктің коттеджін кепілдікке қойып, Қамбашты иемденуге ұрынудағы есіл-дерті – шексіз баюдың сәтін келтіру
Финляндияда бедел жинаған бизнесмен Әнуарбектің діттегені – Қамбаштан өзі сияқты йод жетіспеушілігінен зардап шеккен балаларды сауықтыратын санаторий салу
Ашық аукционда Әнуарбек жеңіске жетеді
Осылайша әкелік безбүйректік суынған ұрпағынан жеңіліс тауып, меселі қайтады.
Оқиға мен тартыс желісін басты кейіпкердің өмір сүру қалпы, дүние-таным стихиясынан өрбіту романды бір деммен оқылатын салиқалы шығармаға айналдырған
Қосалқы бейнелер бірін-бірі толықтыра Әбдімәлік образын пысықтай түседі
Мәселен, бекет бастығы Қаражан­ның еңбекқорлығы ешкімнен кем емес
Пайдакүнемдік жөнінен де Әбдімәлікті орағытып кеткен жайы бар
«Заманың түлкі болса, тазы болып шал!» дейтін медальон мәтел тура осыған арналғандай
Зеңбірек күркүрінің орнын басқан ғарыш зымырандарын аспанға атқылау жиілегені соншалық – енді айлақтағылар құлдилау аппаратының теңізге түсуі де мүмкін екендігіне алаңдаулы
Кіші Арал ауқымы кеңеюі өзен флоты деген жаңа кепілдікке қам жасатқан
Ит арқасы қияндағы Финляндиядан осы мақсатқа екі бірдей баржа әкелген бекет бастығы түптің түбінде төл айдынға күзет вахтасын ұйымдастырып, мұртын майламақ.
Қаражанның Әбдімәлікке баржада оңаша дастарқан жаю астарында құрғақ мақ­таннан гөрі мұқату басым
Шетелде Әнуарбекпен жолығысқанын масалаң күйдегі Әбдімәлікке осы жолы ғана сыздық­татқан
Жазушы ұлтымыздың ұятын оятатын өштесу атты рухани кесел қазаққа ғана тән сияқты көретіндей рай танытады
Жаңа заманның жалынан ұстаған Әнуарбектей өжет азаматтың туған әкемен жауласуы бауырлар мен ағайын арасындағы суысудың да алыс жатпаған азап екендігінен кіп алды.
Отбасылық үрдісте Әбдімәлік аяқ басқан сайын сүрінеді
Тар тамақ ауруынан көз жұмған әйелі Қалампырдың аналық зары, облыс орталығында тұратын ортаншысы Әділбектің ғарыш зардабын желеу етіп бала-шағасын Төретамға жолата бермеуі, «оқу өткен» Алматыдағы қызы Мейрамкүлдің шатасқан тағдыры, кейінгі әйелі Патшагүлдің отбасылық мехнаты күллі астамшылыққа лағынет айтқызып, «қайғысыз қара суға семіреді» дейтін адами тәубеге жүгіндіреді.
Романда ғарыш айлағына қатысты өктемдік өкілдерінен зерттеу орталығының меңгерушісі ұзынтұра полковник қана көлденеңдейді
Оны да асыра бағаламай, хал­қымыздың ежелден аузы үйренген та­мыр деген ұғым аясында қарастырады
Мұның Әбдімәлікке қолқасы – Мәскеудегі ұлын Төретамның экзотикалық ерекшелігімен таңырқату
Әбдімәлікті емексіткен ғарыштық байланыстан алынған тың мәлімет – осы ұзынтұраның құзырындағы шаруа
«Өзім дегенде өгіз қара күшім бар» деген ұранның адамы діттегеніне жетуде неден аянсын
Қорадағы ақ ботаны әуітке итермелеп, шайындырып тазалап әлек болған Әбдімәліктің сұрқын көрсеңіз! Тұп-тура Базаркүлді пойыздан күткендегі мүттәйім көріністің дамытыла қайталануы көркемдік үндестік тапқан
Ескі «УАЗ-дың» кабинасында бүкшиіп елден тасаланған, нілдей мөлдіреген «Мерседесте» мейманасы тасыған Әбдімәлік екі жүзді еті тірілердің біртұтас бейнесіндей сомдалған.
Қаламгер шеберханасына ізетпен зер салдыратын «Ән салуға әлі ерте» романының жазылып, баспа жүзін көргеніне бақандай бес жыл
Танымалдығы мен таланты таразы басында тең тұрған Қуаныш Жиенбайдың шығармашылық батылдығы һәм суреткерлік нақышына теңіз бен дария түйісетін өлкедегі барша оқырман әлдеқашан бәрекелді дес­кен
«Адам-ау» деп елжірете басталатын іштегі шер-шеменнің лықсуы, «Оу» деп өзімсіне сыр тосып, жан әлеміндегі жанталасты бөлісуі, кесіп алса қан шықпайтын беті безерген түгелерді, бергі жағымен күліп, арғы жағымен айқасатын пиғылы бұзылғандарды өткір тілмен шандыған жаңашыл жазушының шоқтығы биік туындысы енді жалпы халықтық бағасын алуға сынға түспек
Алыстағы ғарыштан тіршіліктің тіреу нүктесі байтақ жеріміздің әр пұшпағы алтынмен пара-пар құндылық екенін айғақтап, адами арзандаудың кез келген көрінісімен ымырасыз болуға тели­тін бұл романның жас ұрпақты жасандылық пен сұрқиялық дертіне шалдықтырмауда рухани қорғаныш боларына кәміл сенеміз
Болашақ үстемдік алған қай заманда болмасын «Ән салуға әлі ерте» дегенді айтатұғын дуалы ауыз табылары хақ
Пенделік пен парасат, аласат пен аманат туралы жазушы Қуаныш Жиенбайша ашық толғанатын кез жетті.
Жаңабай КЕМАЛ,
Халықаралық «Дарабоз» әдеби бәйгесінің екі мәрте жүлдегері
