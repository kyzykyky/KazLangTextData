Моңғол — ырымшыл халық
Біз бұған жол-жөнекей моңғолдар кие санайтын, тілек бағыштап, ақша салатын, көк матадан хадаг байлаған әулие ағашқа тоқтағанда куә болдық
Моңғолдардың “хадаг байлағаны” -қазақтардың әулие ағашқа ақтық байлағаны сияқты ырым
Тариат сұмынында Ұланбатырдан жеке көлігімен шыққан Құрметхан Мұхамедиұлымен кездестік
Досан Баймолда бізді Құрметханмен Ұланбатырда жүздестірмек болған
Моңғолиядағы төрүк ескерткіштеріне қатысты мол дерек жинаған және ғылыми еңбек жазып жүрген азаматпен танысуға біздің де ықыласымыз ауған еді
Алайда ол қызмет бабымен шұғыл түрде Баян-Өлгийге жүруіне тура келген
Құрметхан жанына жұбайы мен бойжеткен қызын ертіпті
Ол бұл кездесуді жақсылыққа жорып, дастархан жайып, Ұланбатырдан арнайы алып шыққан дәмнен бізге ауыз тигіздірді
Моңғолия Ғылым Академиясы Халықаралық қатынастар зерттеу институтының жетекші қызметкері, тарих ғылымының докторы, профессор Мұхамедиұлымен кеңірек кеңестік
“Моңғолиядағы археологиялық ескерткіштердің 80% төрүк ұлыстарына тән
Мұның ішінде 1-ші төрүк қағанатының Бумын қаған ордасы, 2-ші төрүк қағанаты, 3-ші төрүк қағанаты елордасының орындары бар
Мәселен, Күлтегін, Тонұқұқ, Күличор, т.б
Төрүк ұлысының тарихи 45 ғимарат орны бар
Әсіресе, мықтысы 3-ші көктөрүк қағанатының елордасы Ордабалық
Бұл Ордабалық IX ғасырда 45 шаршы шақырым жер көлемін алған
Ал, сол кезде Париж қаласының жер көлемі 9 шаршы шақырым болған
Еуропаның жүрегіне айналған Париж сән-салтанаты мен даңқы әлемге танымал, Ордабалық қаласының тағдыры тарих шаңына көміліп елеусіз қалды
Сондықтан археологиялық қазба жұмыстарын жүргізу керек
Зерттейтін көптеген құпия жайт бар
Екіншіден, 1-ші, 2-ші, 3-ші төрүк қағанатының 60-тай қағаны мемлекет басында отырған
Білге қаған, Елтеріс қаған, Қапаған, Бөгу, т.б
Олардың кейбіреуінің жерленген жері де қазір белгілі болып отыр
Сондықтан Орқұн қойнауындағы төрүк ескерткіштерін кешенді зерттеу мәселесі өте маңызды
Көктөрүктердің негізгі мұрагері қазақтар
Бәрін саралап келсек, қазақтан басқа ешкім таласа алмайды
Ендеше, тарихи сананы қалпына келтіру үшін бірсыпыра шаруа жасалуы тиіс
Айталық, Күлтегін, Тонұқұқ, Білге қаған туралы үш көркем фильм түсіру керек
Күлтегін — көктөрүктің көк семсері
Әлемдегі аса дарынды, өмірде ешбір жеңіліп көрмеген қолбасшы
Оның әскери жорығын, соғыс өнері мен стратегиясын көрсетсе… Тонұқұқ билікке ұмтылмайды, абыз, дана ғой! Ол — кеңесші, қағанаттың дұрыс бағытын, сара жолын нұсқап отырды
Білге қаған арқылы көктөрүк қағанаты қайраткерінің ақыл-ойы, рухани дүниетанымы, мемлекет басқарудағы стиль ерекшелігінің көркем бейнесін сомдауды көздеу” дейді профессор
Құрметханмен аз-маз пікірлесудің өзі — оның көктөрүк қағанаты тарихынан кәсіби дайындығы бар маман екенін аңғартты
Төрүктану ғылымындағы бағзы руникалық жазба ескерткіштер мәтінін оқыған В
Томсен, В.В
Радлов, С.Е
Малов сынды ғалымдар еңбектеріне түзету жасаған зерттеушілер туралы Құрметханның ойын сұрадым
Ол: “Томсен, Радловпен жағаласудың қажеті жоқ
Олар қыруар істі тындырып кетті
Күлтегін мен Білге қағанды мен өзімше оқыдым
Қаржаубай Сартқожаұлы мен Мырзатай Жолдасбеков мырзалардан мүлдем өзгеше
Бұл еңбек баспадан шыққан
Сәті түскенде өзіңе берермін”, — деп жауабын келте қайырды
Моңғолия Ғылым Академиясында қандастарымыз арасынан суырылып шыққан білікті зерттеуші азаматтар бар ма? — деген сауалға Құрметхан: “Ауданбек — Өсімдік генетикасы институтын, Жамбыл -Философия институтын басқарады, басқа да талантты қазақ жігіттері баршылық
Моңғолияда өмір сүретін 180 мың қазақ арасынан әлі талайды тамсандырар дарындылар шығары кәміл” деді
Тысқа шығып, себездеп жауған жаңбыр астында естелікке суретке түстік

Моңғолдар отбасының қуанышын, рудың тойын, ұлыстың ресми мейрамын атап өткенде көліктеріне мемлекеттің туын қадап, салтанатты шеру жасауды дәстүрге айналдырған
Олар үшін бұл ұлт мерейін өсірер оқиға, мемлекет мәртебесін асқақтатар жаңалық ретінде қабылданады
Сондай-ақ, мемлекеттік рәмізді қуаныш үстінде қастер тұту — отаншылдық, патриоттық сезімді оятып, көңілге мақтаныш ұялатады
Ал біздің елімізде мемлекеттік туды көлікке қадауға шектеу жасалған
Егер азамат көлігіне мемлекеттік туын іліп жүрсе, біздегі жол полициясы айыппұл төлеттіреді
Шыңғысханның ордасы Қарақорымға барар жолда Моңғол мемлекетінің туын қадаған көлік легі ерсілі-қарсылы ағылып өтіп жатты.
 
Әйгілі Қарақорымда
 
Шілденің 17-сі күні Шыңғысхан құрған Моңғол мемлекетінің елордасына жеттік
Жарты әлемге әмір жүргізген қаған резиденциясы буддалық архитектура мәнерінде тұрғызылған биік дуалмен қоршалған
Шет елден ағылған туристер қаһарлы билеушінің ордасын қызықтауға еш толастамайды екен
Бұл арада шартараптан келген ұлт өкілдерін кездестіресіз
Әлбетте, қорғанның іші-сыртындағы дүкендер мен киоскілерде, жаймаларда ұлттық кәдесыйлар, антиквар бұйымдар және моңғол тағамдары сатылады
Біз қаз-қатар тізілген көліктердің жанына тоқтап, әуелі жеңіл-желпі жүрек жалғап алуға моңғолдардың гуанзына (қытай тілінен енген, біздіңше тамақтанатын орын — А.Мек.) бас сұқтық
Бір-бір кофе мен моңғолдың хуушуурын алдық
“Хуушуур — біздің самсаның нағашы інісі, чебуректің жиені”, — дейді Досан Баймолда қулана жымиып
Қарақорымда туристерді қыран бүркітімен суретке түсіріп тұрған Бердімұрат есімді қазақ жігіті кездесті
Баян-Өлгийлік қандасымыз күніге 50-60 мың төгүрүк таза табыс табады, осы бизнесіне 2 мың төгүрүк салық төлейді екен
Бердімұрат туысқанын көргендей бізді іш тартып, қыран құсымен тегін суретке түсуімізге рұқсат берді
Оның жанында бәсекелес моңғол ұланы қолына қондырған тастүлек бүркітін жарнамалап тұр
Жасынан саят құрып, құс баптаған ортада өскен Бердімұраттың айтуынша, жанындағы моңғол ұланы қолындағы қыранын әдейі Баян-Өлгийде кәнігі құсбегі қазақтан 300 мың төгүрүкке сатып алыпты
Қазақ жігіті бүркітінің дене тұрқының ірілігі экзотикаға құмар туристердің таңдауына көбірек ілігеді екен

Қорған аумағында Будда дінінің бірнеше сүм хийді, яғни Құдай үйі ғимараты орналасқан
Шыңғысхан өз заманында діни сенімге кеңшілік жасап, христиан шіркеуін, мұсылман мешітін, будда сүм хийдін тұрғызуға қарсы болмаған-мыс
Қаған моңғол ұлысын құраған руларды бір тудың астына топтастырып, толерантты тәрбие қалыптастыру арқылы қалың бұқараның қолдауына ие болған
Шыңғысхан шатырының орнында үйіндісі мен сол дәуірден қалған тасмүсіндер, тасқа шекілген таңбалар жұрнағы сақталыпты
Қаған тағы орналасқан орда бекінісі құрылысы XVI ғасырда қайтадан жаңғыртылған екен
          
“ТЕҢРІ ТЕГ ТЕҢРІДЕ БОЛМЫШ ТӨРҮК
БІЛГЕ ҚАҒАН БУ ӨДКЕ ОЛУРТЫМ…”
Қарақорымнан Күлтегін мен Білге қаған ескерткіш кешеніне баратын 50 шақырым жолға Түркия Үкіметінің көмегімен асфальт төселген
Тақтайдай тегіс жолмен зырылдап ескерткіш кешеніне келгенімізді білмей қалдық
Біз Баян-Өлгийден Күлтегін, Білге қаған бабамыздың мәңгі дамылдаған мекеніне 1700 шақырым жол жүріп жеттік
Көліктен түсе Орқұн мұражайы орналасқан аумақтың көлеміне көзіміз тойып, сүйсіндік
Мұражай ғимаратының архитектуралық композициясы бір қарағанда буддалық стиль ерекшелігін еске салғандай еді
Көз үйренгеннен кейін анықтап қарағанда, ғимарат шатырының пішіні тау шыңына немесе пирамидаға егіздегені сәтті шешімін тапқан екен

Түркияның Премьер-министрі Реджеп Тайип Ердоған Моңғолия Президенті Намбарын Энхбаярмен бірге 2005 жылы Күлтегін және Білге қаған ескерткіш кешенінің жай-күйімен танысып, түрік елінің қаржысына мұражай ғимаратын тұрғызуға келісімге келген
Орқұн мұражайы 2008 жылы қазан айының 5-де ашылыпты
Ежелгі төрүк тас бітіктері мен мүсін өнерінің бүгінгі күнге жеткен баға жетпес ғажайып үлгілерін бұзылудан сақтап, ұлттық құндылық ретінде ғылыми қалпына келтіру, Түркия тарапынан жүйелі жүргізілген мемлекеттік қамқорлыққа алу шараларына шын көңілден риза болдық.
Біз келгенде мұражай есігі құлыптаулы екен
Мұражайдың сыртқы сән-сәулеті мен көркемдік дизайнын тамашалап, ой құшағында тұрғанбыз
Көлік даусы естілісімен мұражайға келушілерді күткендей есік ашуға аяңдаған моңғол әйелі көрінді
Тәңірдің Үйіне кіргендей табалдырықтан аттағанда айнадай таза, жап-жарық бөлмелер алыстан аңсаған баба рухының шапағы мен шуағына бөлегендей еңсемізді тіктеп, паңдық пен асқақтық сезім бойымызды биледі
Суретіне сырттай қанық Күлтегін мен Білге қағанға қойылған төрде орналасқан тасбітік ұстын бірден көзімізге оттай басылды
Бұл сапардың негізгі мақсаты о бастан төрүктің елдік есін жинатып, мемлекеттігін заңды түрде алыс-жақын көршілеріне мойындатқан, ұлыс иелігіне даналық ақыл-парасаты мен ерлік күш-қайратын аямаған білгелері мен алып қағандарының қара тасқа тіл бітірген жасампаздығына бас ию, мәңгі рухы алдында тағзым ету еді
Даналарымыздың ұрпағына мәңгі қалдырған төлтума рухани мұрасын өткен ғасырларда ат арытып, тон тоздырып, орыс, неміс, швед, фин, жойыт, т.т
ұлт өкілдері  таңданысын жасыра алмай төрткүл әлемге жария еткен
Олардың есімдері кеңестік төрүктану ғылымы тарихында құрметпен аталды
Алайда ол зерттеушілер төрүк қанды өкіл болмағандықтан ескерткіш мәтінін оқуда өрескел жаңсақтық жіберді
Әрине, ол үшін оларды жазғырудан аулақпыз
Сондай-ақ, дарынды ғалым ретінде оларды төрүк рухани мұрасын арнайы зерттеуге итермелеген – кеңестік саясаттың идеологиялық тапсырысы тұрғысынан қызығушылық екенін де ескерген абзал
Сонымен кеңестік дәуірде саяси мүдде төрүктану ғылымын догмаға айналдырды
Сол қалыптасқан көзқарастың шырмауынан шыға алмай, бағзы руникалық төл жазуының бір таңбасын білмей-ақ, өзін төрүктанушы санайтын адасқандар арамызда әлі де аз емес
        
“Үзе көк теңрі асра йағыз йер қылынтуқда екін ара кісі оғлы қылынмыс
Кісі оғлунта үзе ечүм апам Бумын қаған, Істемі қаған олурмыш
Олурпан төрүк будуның ілін төрүсін тута берміс іті берміс.
Төрт булың қоп йағы ерміс
Сү сүлепен төрт булуңдақы будунығ қоп алмыс, қоп баз қылмыс, башлығығ йүкүнтүрміс, тізлігіг сөкүрміс
Ілгерү Қадырқан йышқа тегі, керү Темір Қапығқа тегі қонтурмыс” (КТү., 1, 2.).
“Үстінде көк аспан, астында қоңыр жер жаратылғанда, екеуінің арасында кісі оғлы қылынған
Кісі оғылында [бұ дүниеде өмір сүрген адамдардың қатарынан] жоғары тұрған Бумын қаған мен Істемі қаған аталарым ғұмыр кешті
Төрт бұрыштың барлығы жау еді
Төрт бұрыштағы [жаумен] соғысып, басы барын жүгіндірген, тізесі барын бүктірген, ілгері Қадырқан үстіртіне дейін, кері Темір Қақпаға дейін қондырды”
 Бұл реалды дүние жаратылған дәуірден тікелей жүргізген тарихи репортаждай әсер қалдырады
Өкініштісі, С.Е.Малов аудармасында осы жолдардың мағыналық астарын жетік түсінбегендіктен сөйлемнің ақпараттық мазмұны ауытқыған
С.М.Малов аудармасына сүйенген Л.Н.Гумилев: “Төрүктер өздерін дүние жаратылғаннан бармыз деп санайды, бірақ олардың пайымдауынша, дүниенің жас мөлшері айтарлықтай тым егде емес
Күлтегін жазбасы тарихи экскурстан басталады: “Жоғарыда көк аспан төменде қара жер жаралғанда (немесе пайда болғанда), екеуінің арасында адам баласы жаратылған (немесе пайда болған)
Адам баласының үстіне менің ата-тегім Бумын қаған мен Істемі қаған отырған”
Сонымен дүниенің басы нақты біздің жыл санауымыздың VI ғасырынан есептеледі” (Древние тюрки
М., 1993
С
338), – дейді
Л.Н.Гумилев мәнмәтіндегі сөз мағынасын ұшқары түсінген
Сөйте тұра, ғалым төрүк абыздарын мұқатпақшы болады
Сергей Григорьевич Кляшторный әріптесінің бұл сорақы сөкеттігін одан әрі өрбітіп: “Дүниенің жаратылуы адамдардың пайда болу шағымен тұспа-тұс, ал “адам баласының” жаратылуы “дүниенің төрт бұрышындағы халықты” билеген бірінші төрүк қағандарының патшалық құрған уақытымен дөп келді (Казахстан: летопись трех тысячелетий
Алма-Ата, 1980, стр
75), – деп қағыта мысқылдады
Л.Н.Гумилев пен С.Г.Кляшторный келеке қылғандай “шынында, төрүк қағандары уақыт бағдарын анық айыра білмеді ме екен?” дейтін заңды сауал туады
Бірақ бұл мәселеге атақ-дәрежесі дардай төрүктанушы ғалымдар тарапынан тірі пенде назар аударған жоқ
Рунолог Т.Досанов қалыптасқан жалған түсінікке байланысты С.Е.Малов аударған “Күлтегін” ескерткішіндегі жіберілген елеулі кемшіліктерді жіпке тізгендей талдап көрсетіп, бұған бірінші рет ғылыми түзету жасады
Әсіресе Л.Н.Гумилев пен С.Г.Кляшторныйдың өздері білмегенімен қоймай, төрүк даналарын кемсітпек болған пиғылын Т.Досанов әділ сынға алды (Об ошибках в переводе памятника Куль-тегина
“Мегаполис”, №24 (134), 19 июня 2003 года)
 
Тасқа басылған таңбада төрүк ұлысының ақиқат тарихы сыр шертеді
“Бектерінің, халқының түзу еместігі үшін, табғаш халқының алдауына иланғаны үшін, өтірігіне көнгендігі үшін, інілі-ағалының дауласқанынан, бекті халықтың жауласқанынан төрүк халқы елдігінен айрылды
Қағандық қағандығынан айрылды, табғаш халқына бек ұлдары құл болды, сұлу қыздары күң болды
Төрүк бектері төрүк атын тастап, табғаш бектердің табғаш атын ұстап, табғаш қағанға бағынды
Елу жыл күш-жігерін жұмсады”
Міне, жер бетіндегі төрүк ұлты мен ұлысының өсуі мен дамуы, мемлекеттігін құруы мен сақтауы, қалыптасуы мен кемелденуі оп-оңай болмапты
Төрүктің данышпан білгелері мен алып қағандары Тәңір жарылқап, ұдайы күрес пен күш-қайрат жұмсаған, өлмешіні тірілте, жалаңашты тонды, жарлыны бай, аз халықты көп қылған ерлік істері мәңгі тасқа бәдізделген
Осы табиғи сұрыптау мен тарихтың қатал сынынан өткен де, өтпеген де бар
Бұл сынақтан өткеннің бәрі бірдей елдігін, дербес мемлекеттігін сақтай алмай, біреудің қанатының астында жетім баладай жәутеңдеген әлем тарихында мысалдар жетерлік
Демек, төрүктің тегі мықтылығын Еуразия құрлығына шашылған ұрпағының бүгінгі алты іргелі мемлекетке және Ресей Федерациясы мен ТМД құрамындағы оннан астам автономиялы субъектіге иелік еткен жержүзін мекендеген 200 миллион этникалық ұлт пен ұлысқа айналғандығы дәлелдейді
Сол төрүктің қара шаңырағын ұстап қалған басты мұрагері – қазақтар екені баршаға аян.
Даңқты Күлтегін мен дана Білге қаған құрметіне тұрғызған таудай тасбітікті алақанымызбен сипалай рухтанып, бағзы төрүк графикасынан уақыт пен кеңістікті байланыстыратын астары терең тылсым сыр ұғындық
Орқұн мұражайын көзбен көру, көңілді ерекше толқытты
Түркия Үкіметі Орқұн мұражай кешенін қысы-жазы күзету мен көрем деушілерге мәдени қызмет ету үшін моңғол азаматы Баточирге ай сайын 100 мың төгүрүктің үстінде жалақы төлейді екен
Бұл Моңғолия үшін аз ақша емес
“Құтты қонақ келсе, қой егіз табады” деген біз Баточирдің ұлы Бекбилік беске толған, бірінші рет шашын алған ғұрып тойы үстінен түсіппіз
Қазақ елінен екенімізді естіген шаңырақ иесі бізді дастарханға шақыруды өтініпті
Киіз үйдің төріне Баточирдің өзі, оң жағында – әкесі Гусим ақсақал, сол жағында – туысы Білгехан жайғасыпты
Ортадағы үстел үстіне ұлттық тоқаштар мен астауға салынған тұтас асылған қой еті қойылған
Қой етін бұлайша асуды моңғолша утц дейді екен
Бір келіншек қонақтардың қалауы бойынша тостағанға қымыз бен моңғол архийін кезек құйып ұсынады
Біз үйге кірген бетте оң қанаттағы екі қатар қойылған орындыққа орналастық
Отбасылық қуанышқа ортақтасып, кішкентай Бекбиліктің атына лайық азамат болуына тілек білдіріп, қолына “көрімдік” деп төгүрүк ұстаттық
Біздің мұнымызға бес жасар Бекбилік те, туыстары да дән риза болды
 
Күлтегін, Білге қаған басына түнеу, бабалар рухына құрбандық шалып, тағзым ету – менің көптен күткен арманым еді
Бұл ойымды жолға шығарда сапарлас серіктеріме әбден ескерткенмін
Баточирден өз есебімнен 45000 төгүрүкке қой сатып алдым
Дос Көшім: – Аманқос, сенің бір өзіңе бұл ауырлау тиер, біздер де қосылайық, – деп азаматтық жанашырлық білдірді

– Жоқ, – дедім
Бұл менің көптен бергі ниет еткен борышым еді
Сондықтан бұл бастаманың қаржылық шығынын өзім ғана көтеруге тиіспін, – дедім.
Ескі Орқұн (Хөгшийн Орхон) өзенінің жағасына кеп шатырымызды тіктік
Күлтегін, Білге қаған аталарымыз ішкен Ескі Орқұн өзені суымен шөлдеген мейірімізді қандырдық
Мен даңқты аталарымыздың қағанат ордасы орналасқан географиялық аумақты таңдау сырын ұғынғым кеп, көруге мүмкін төңіректің жер бедеріне көзбен шолу жасадым
Айналасы таумен қоршалған кең алқаптың қақ ортасынан Ескі Орқұн өзені ағады
Бұл табиғи ортаның ерекшелігі – шілденің аптап ыстығында шыбынсыз жаз екеніне тәнті болдық
XII ғасырда Шыңғысхан ордасын Қарақорымға тігуі, бұл араның стратегиялық маңыздылығын ескергендігі
Әне-міне дегенше, моңғолдар Ескі Орқұнның жағасына қой-ешкі аралас бір отарды айдап әкелді
– Кәне, таңдағандарыңды ұстаңдар! – деді бізге қарата дауыстаған моңғолдардың бірі
Бір қызығы, отардағы қойлар қарабас және ақсарбас екен
Мен ақсарбас қойды ұстауды өтіндім
Шопан жігіт әп-сәтте қалауымды орындады
Бізге ерлі-зайыпты Жарғылсайхын мен Норжинсүрен және Білгехан, Мягмарсүрен есімді жігіттер көмектесіп, қызмет етті
Сойылған қойдың төрттен бір бөлігінен моңғол ағайындар бодық дайындады, қалған үш бөлік етін біз моңғолдарға шикілей таратып бердік
Сөйтіп, Ескі Орқұнның жағасында Күлтегін, Білге қаған бабаларымыздың рухын еске алдық
Жарғылсайхын: “Қазақ деген ұлыстың барын, оның өкілдерінің ата-тегі біз тұрған мекенде екенін бұрын-соңды мүлдем білмеппін” – дейді
Мягмарсүрен: “Біз сіздер арқылы байырғы төрүктердің ұлы тұлғалары қағанат құрған жерде, ескерткіштері сақталған тарихи отанында өмір сүргенімізді алғаш рет естіп, соған бақытты екенімді, сол мәдени мұраны құрметтеу парызым екенін түсіндім”, – деді
Кеш көңілді өтті
Моңғолдар: “Ет қанды болса, жігіт сәнді болады” – дейді екен
Бодықтың еті сәл қаттылығына қарамай, сүйсіне соғып алдық
Күлтегін, Білге қаған аруағы риза болғандай түнімен нұр жауды, аспан шатыр-шұтыр күркіреп, жалт ойнады
Мен таң сыз бере оянып, сыртқа шықтым
Менің соңымнан Болатхан да ілесті
Жаңбырдан соңғы саф ауаны рахаттана жұтып, Орқұнды жағалай жүріп келем
Даңқты аталарымыздың көзіндей Ескі Орқұнның сылдыраған сырбаз ағысы – ұрпақ сабақтастығын байланыстырған мігірсіз қозғалыстағы уақыт ағысын еске түсірді
Өзеннің әр тұсынан шолп-шолп еткен дыбыстар естіледі
Моңғолдар балықты судың құрты деп, тимейді екен
Шолпыл естілген қайраңға жақынырақ келдім
Ұзындығы бір құлаш жайын балық бұлғақтаған құйрығымен су сабалап, өзеннің тайыз жеріне қайраңдап қалыпты
Таңғы тыныштықты бұзып, қолға жылп-жылп ұстатпаған жайынды Орқұн үстінде шалпылдата қуып жүргенімді әлгінде шатыр төңірегінде қалған Болатхан: “Аманқосқа жын көрінді ме?” – деп аң-таң болыпты
Маған ол ойын Болатхан кейінірек айтты
Бұл тосын оқиға менің көңіліме жақсылықтың нышанындай оңды әсер етті
Біздің даусымыздан тәтті ұйқыда жатқан Дос, Болат, Досан, Бекболат оянып, шатырдан атып-атып шықты
Көгал үстінде шоршыған балықты қызықтаған Дос сәлден соң: “Аманқос, бұл олжаны саған Күлтегін, Білге қаған аталарың әдейі жіберген ғой! Біз балық ұстағаныңа куә болдық, енді өзенге қайтадан жібер, сауап болсын!” – деді
Мен жайынды желбезегінен ұстап өзен ағысына қоя бердім
Ескі Орқұн суына түсісімен жайын балық қош айтысқандай құйрығын бұлғап көзден ғайып болды.
                       
     
   
(Жалғасы бар.)
Суреттерді түсірген автор.
Алматы–Бийск–Таулы Алтай–Қосағаш–Баян-Өлгий–
Қобда–Қарақорым–Ұланбатыр–Новосибирск–Алматы
Арнайы “Ана тілі” үшін
