Кеше еліміздің Ұлттық кітапханасында «Мереке» баспасынан жарық көрген «Жыр маржаны» атты 10 томдық қазақ поэзиясы антологиясының тұсаукесер рәсімі өтті
Оны Ұлттық кітапхана директоры Әлібек Асқаров ашып, жүргізіп отырды.

– «Бұл ән бұрынғы әннен өзгерек» деп Шәкәрім бабамыз айтқандай, бүгінгі басқосудың орны ерекше
Атырау облысы әкімдігінің тапсырысымен және қолдауымен «Жыр маржаны» атты 10 томдық қазақ поэзиясының антологиясы жарық көріп отыр
Қазақ кітап басу тарихында тұңғыш рет екі томдық қазақ кеңес поэзиясының антологиясы және белгілі әдебиетші Сауытбек Әбдірахманов құрас­тырған екі томдық антологиядан басқа бұрын-соңды қазақ халқының арғы тарихы­нан белгілі баба жыраудан бастап бүгінгі жас таланттарға дейін мейлінше толық қам­тылған, көлемді 10 томдық қазақ поэзиясы антологиясы оқыр­ман қолына тиген емес
Бұл рухани өмірі­міздегі айтулы оқиға
Әдебиеттің қуы­нышы, – деді ол.
Сөз сөйлеген осы антологияны басып шығарған баспа басшысы, жазушы Мереке Құлкенов қазақтың туабітті ақынжанды халық екендігін, «Өлеңге әр­кімнің­-ақ бар таласы» деп ұлы Абай айт­қандай, жыр тудырмайтын бауырларымыз сирек екенін, соның дәлелі мы­на 678 ақынның басын қосып, үш мың данамен жарық көрген жыр жә­ді­гері болып табылатынын тілге тиек ете келе антологияның өмірге келуіне ұй­ыт­қы болған Атырау облысының әкімі Бақтықожа Ізмұхамбетовтің атына жылы лебізін білдірді.
– Бірден мойындауымыз керек, өзінің бастау көзін күні кешеге дейін мүлдем ұмыт болып келген қаншама ғасырлар қойнауынан бері қарай тартып, бүгінгі өлең әлемімізді, мүмкіндігінше, түгелге дерлік қамтыған толыққанды дәл осындай антология шығып көрмепті
Бұл ан­тология сонысымен құнды, – деді кітап­қа алғысөз жазған ақын, ҚР Мем­ле­кеттік сыйлығының лауреаты Темірхан Медетбек.
Бұлардан басқа сөз сөйлеген ақындар Оразақын Асқар, Марфуға Айтқожина, Сейфолла Оспанов, Иран-Ғайып, Шөмішбай Сариев, Зейнолла Тілеужанов әдебиеттегі бұл жаңалыққа жоғары баға берді әрі үлкен жұмысты қолға алып, оны ойдағыдай іске асырған «Мереке» баспа­сының ұжымына ізгі тілектерін білдірді.
Кеш барысында жас ақындар өлең­дерін оқыды.
Антологияның тұсаукесер рәсімін белгілі ақындар Исраил Сапарбаев пен Темірхан Медетбек жасады.
«Жыр маржаны» жаныңызға шуақ құйып, жақсылыққа жетелесін, қадірлі оқырман!
Нұркен Жандәулетұлы
