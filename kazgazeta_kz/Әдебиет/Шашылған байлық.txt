Карим Юсупович өзі атышулы коммерциялық фирманың бастығы да, әйелі Маргарита Маратовна – оның тапқанын ұқыппен ұқсатып, бар шаруаға бас-көз болып, кең сарайдай үй-жайын, бау-бағын ұядай ғып ұстап отырған шаруақор, пысық, ұқыпты адам
Бұл үйдің аула сыпырушысы да, бағбаны да, үй қызметшілері мен аспаздары да – бергенді қанағат тұтатын, сабырлы да төзімді, өте бір момын адамдар
Бәрі де өз істерін жақсы біледі, бөтен әңгімемен ісі жоқ
Бір сөзбен айтқанда, Карим  оларға іштей риза
Әйелі мен қыздары да оларға артық-ауыс айғайлап, ұрысуды білмейді
Бәрі де – өте мәдениетті, сыпайы да сырбаз жандар
Күйіп-пісіп, күйгелектенетіндей оларға не жетпей жатыр? Адам жанынан басқаның бәрі табылады… Бір сөзбен айтқанда, Карим Юсупович төрт құбыласы түгел.
Жұмыста да беделі жақсы, барлық әріптестері одан қаймығып тұрады
Үлкендері сыйлап, кішілері алдынан кесіп өтпейді
Есік аузында отырған хатшы қыз Рита – үріп ауызға салғандай сүйкімді жас
Ол қыздың бұл дегенде тіпті шығарда жаны басқа
Түлкінің баласындай бұраңдап, қылмыңдап, езуінен күлкісі жиылмай, бастығының аузынан шыққан әрбір сөзін қағып алып, айтқанын екі еткізбейді
Тапсырма берген болып, бұл оның иығына қолын салса да, өзімсіне белінен қысса да “Ағай, қойыңыз!” демейді
Қайта бастығының жып-жылы, быртық қолдары жанына жағып бара жатқандай мысықтай мырылдай сүйкеніп, оның бауырына икемделе, қымбат әтірінің хош иісі аңқып, ып-ыстық демі денесін шарпып, ересек еркектің құшағына еміреніп кіре түседі
Сайтан қыздың бар қимыл-қозғалысы бір сәт басын шыр айналдырып жібергенде: “Бесіктен белі шықпай жатып, соның бәрін бұл пәлекет қайдан үйренген-ей?” – деп талайды көрген әккі ер адамның өзі баласынан да кіші қыздың қылымсыған қылықтарына кейде ішегін тартып, ішінен таңғалатын еді…
Бірде сақал-мұртын бипаздай қырып тұрып, қасының үстінде селкеулене өскен бір тал аппақ қылшықты көзі шалып қалды
Кәкең дереу әйелі Маргаританың анда-санда сағаттар бойы айнаға қарап отырып, қасын қылдай ғып жұлатын темір қысқашымен жұлқып қалып еді, жаны көзіне көрінді
Әншейінде қыздар мен әйелдер жұлса, еш қағынбайтын жалғыз тал қылшық сол күні қас қылғандай, көзін солқылдай сыздатып, бұның шыбын жанын бебеулетіп, моншақ-моншақ жас парлатып, әбден ақырет көрсетті
Ақыры шыдатпай бара жатқасын, қорылдап жатқан әйелін жұлқып оятып, ауырып тұрғанын айтып еді, обалы не керек, байғұс әйел бұның ауырған жеріне біресе йод жағып, біресе “қызыл май” жағып, біресе ыстық, біресе суық су басып, көрер таңды көзімен атырды
Таң ата жетіп келген шофер оны салдыр-күлдір жұмысына апарып тастағаны не керек, қара көзілдірік киіп офисіне баруын барғанмен, кең кабинетінде жанын қоярға жер таппай, аласұрып, дегбірі кетсін бір
Сіркесі су көтермей отырған.
“Қай жерің ауырса, жаның сол жерде” деген ып-рас екен… Ақыры солқылдай ауырып қояр болмаған соң, кейін қайтарып жіберген жүргізушісін күтпей, таксилетіп лауазымды қызметкерлерді емдейтін ақылы емханаға жетіп келді
Ақысы қымбат емхананың қызметі де қымбат қой
Аяғының ұшынан лыпылдай жүгіріп, клиенттерінің қас-қабағына қарап, жылмаңдаған дәрігерлер бұны әр кабинеттен бір кабинетке апарып, түрлі аппараттарға апарып түсіріп, қатты әбігерленді.
Бір жақсысы, мұнда ұзыннан-ұзақ кезек күтіп, әр кабинеттің аузында үңірейіп тосып отырмайсың
Жалпы, тобырмен бірге дәрі сасыған ескі емханада отырмағанына, олардан бір саты биік тұрғанына іштей масаттанып қалды
Тіпті өзінің бұл жерге ауырып келгенін естен шығарғандай еді
Алайда сәт санап ұлғайып, бір көзін тұтас жауып қалған ісік солқылдатуын қойған жоқ
Ғылымның түбіне жетеміз деп шаштары ағарған ақ бас профессорлар мен талайды көрген дәрігерлер бас қосып, консилиум өткізіп, жедел операция жасау керек деп ұйғарды
Оның көз үстіндегі бір жүйке тамырына зақым келіпті
Соны жансыздандырып, қияқтай қасы тұрған жерді тұтас кесіп алып тастап, сан етінен ет жамаудан басқа жол жоқ көрінеді
Келіссе де, келіспесе де сол.
“Қабырғаңызбен кеңесіңіз”, – деп бұны үйіне қайтарды
Қасында өсіп тұрған бір тал ақ қылшыққа бола, тұла бойын тілгілете пышаққа түсу оңай болып па? Өмірі тұмауратып, жұрт сияқты басы ауырып, балтыры сыздап көрмеген Кәкең қатты састы
Төсекке басын қойса, басына кірмейтін бәле жоқ
Сосын ішінен “Жаман айтпай, жақсы жоқ, операция алдында бала-шағамның бәрінің аты-жөнін атап тұрып, мұрамды бөліп бермедім-ау… Егер бұл төтенше келген тікелей ажалым болса, амал не?” деп ойлады ол ішінен.
Ойына алғанын іске асыру үшін үйге дереу нотариус шақыртып, бір көзін қолымен басып отырып, мұрагерлер туралы өсиетін жазды
Әйеліне – қала сыртындағы көкке малынған, жемістері төгілген кең дачасын, ұлына – қала орталығындағы зәулім үйін, үлкен қызына – су жаңа “Линкольн” машинасын, ортаншы қызына – банктегі бар жиған-терген ақшасын, бизнестегі серігі, студент кезінен жұптары жазылмай, қыздарға да бірге қырындаған, сүрбойдақ Артурға өзі басқарып отырған кәсіпорнын қалдырды
Бір сәт ол өзі жазып кеткен осы өсиет хатты ашып, қатты қайғырып, жылап-еңіреп жатқан азан-қазан бала-шағасын, жан досы Артурды елестетті
“Менсіз қалай өмір сүреді бұлар? Әлі күйеу балаларымды биліктегі үлкен креслоларға отырғызып та үлгермедім
Жалғыз ұлымды да текті бір әулеттің қызына үйлендіріп, ұлан-асыр той істеп беруім керек еді… Ертең әкесіз жетім деп, тәкаппар жұрт оған қызын бермей, бұлданып жүрмесе жарар еді-ау
Бәрінен бұрын бар шаруаны бұған сеніп тапсырып қойған, бизнестің иісі мұрнына бармайтын Артур досына қиын болатын болды-ау!” – деп ойы сан-саққа кетті.
Үйде ешкім жоқта жазған өсиет хатын әдейі әйелі көретін жерге ашық қалдырып, қайтадан ауруханаға машинасымен кетіп қалды
«Үйдегілерді әбігерлендірмей-ақ қояйын
Құдайдың басқа салғанын көріп алдым, шүкір, қалтамда ақшам бар, білікті де білімді дәрігерлер өлтірмес, не болыпты?!» деп өзін-өзі жұбатып, операцияға келісім берді
Операция ойдағыдай өткен соң, көзін ашса, күн сәулесі төгілген кең палатада жалғыз жатыр екен.
Үйінен тірі жан тырс етіп бұның есігін ашқан жоқ
Іштей таңғалды
Сосын қайда кетіп бара жатқанын шоферден басқа ешкімге айтпағаны түсті
Әйелі сонда бұның қайда кеткенін ешкімнен сұрамағаны қалай? Алдыңғы күні таң атқанша көрер таңды көзімен атырған топас болмаса, ол өз көзімен көрді ғой
Жұмысына телефон соғып сұраса, бәлкім, әлгі бетпақ хатшы қыз дұрыстап жөнін де айтпаған шығар
Ол байғұс не айтатын еді?  Ашуланып, ұрсып тастағаны енді есіне түсті
Бекер істеген екен, өзі де әке мейірімін көрмеген, жалғыз шешесінің қасында жылылыққа сусап өскен қыз бала сияқты еді
Бекер айғайлапты
Оның түк жазығы жоқ еді ғой… Несі бар, әркімнің де бақытты өмір сүруге, жақсы күйеулі болуға правосы бар, әркім өз бақыты үшін күреседі, тер төгеді
Ол бұның шаңырағын күл-талқан етуді мақсат етпей-ақ, бір отау үй болып, анда-санда келген бұның аунап-қунап кетуіне де қарсы болмайтын еді ғой
Қазір қаржылы жігіттердің көбі сөйтіп отырған жоқ па?! Қап, бекер істеген екен.
Дереу соткасына қол созып, оның телефон нөмірін тере бастады
Аузын ашып үлгерместен “Давай, старикаша! Енді мені мазалама
Мен қазір ақшасы көп, басқа бір крутой жұмысқа тұрып алдым! Хватит қанша жыл ойыншық қылғаның! Әйелінен аса алмайтын сорлы бейшара сол!” деп қыз шақ-шақ етіп, телефонын өшіріп тастады
“Оңбаған, сасық күзен құсап шақылдауын, әншейінде мысықтай мияулап, аяғыма оратылып жүретін еді!”  деп кіжінген ол сылқ етіп, төсегіне құлай кетті.
Сосын есеңгіреп біраз жатқан соң, әйеліне телефон соқты
“Алло, Маргарита, бұл мен ғой, жаман шалың
Бір ажалдан аман қалдым әйтеуір
Мені таппай уайымдап жатқан шығарсыңдар”, – деп майдалап амандығын айта бастап еді, ол жұлып алғандай қылып: “Қақбас, үндемей жүріп бар арамдығың ішіңде екен
Өлмек түгілі, өмірем қап! Қанша жыл сенің ыстығыңа күйіп, суығыңа тоңып, ұл десең ұл, қыз десең қыз туып, тұқымыңды көбейтіп, әкемнің арқасында қызметіңді өсіртіп, бар жағдайыңды жасап отырған мені жып-жылы үйімнен қуып, қартайғанда қаңғытып, қала сыртындағы ессіз қалғыр жаман дачаңды бергенің не сенің, а? Осыдан көзіме көрінші, бетіңді ет қылайын!” – деп зіркілдей айғайлап қоя берсін
Сасқанынан телефонын өшіре салды.
Ұлына телефон соғып еді: “Әншейінде единственный наследнигім деп еркелететініңіз өтірік екен
Баяғыда байға кеткен қыздарыңызға бар жақсыны таратып беріп, маған қалқиған құр үйді қалай көзіңіз қиды?” деп бұлқан-талқан ренжи жөнелгені
Шақшадай басы шарадай болған Кәкең миы қатты шаншып, басын көтере алмай жастығына құлай кетті
Біраздан соң  өзі жанындай жақсы көретін тұңғыш қызына телефон шалып еді, ол да тұтанарға от табылмай дымы құрып отыр екен, лау етіп лапылдай жөнелді:
“Бұрын мені жанымдай жақсы көремін дейтініңіз қайда? Өтірікші екенсіз
Банктегі бар ақшаны шешеміздің көңілдесінен туған кіші қызына бергеніңіз қалай? Мен мұныңызды екі дүниеде кешпеймін!” – деп долдана жылап жіберсін
“Қайдағы көңілдес? Не айтып тұрсың өзің?” – деп бұл сасқалақтап қалды
“Қойыңызшы аңқаусымай, өзіңіздің карьераңыздан қорқып, шешемізге аузыңызды аша алмайсыз
Сіз жұмысқа кеткенде де үйден шықпайтын, анау әлгі өзіңіздің бизнес партнеріңіз Артур Тимуровичке неге қарамайсыз, сіздің любимая Жанночкаңыз тура соның аузынан түскендей емес пе?! Даже көгілдір көзіне дейін тура соныкы ғой
Оны осы үйдегілердің бәрі жақсы біледі” деп қара-а-ап тұр.
Басынан біреу дәу балғамен ұрып жібергендей сілейіп қалған Кәкең қозғалмастан кешке дейін жатты
Әкелген аурухананың ас-суына да қарамады
Дүниеқұмар, шешесінен айнымай қалған үлкен қызынан көңілі қалғаны сонша, “Бұлар менің жаны нәзік Жаннамды көре алмайды, сосын оған түрлі жаланы жауып жатыр” деп ойлап, хабарласуға ниеттенді
Телефонына қанша соққанымен: “Телефон өшірулі немесе қызмет аясынан тыс жерде” деп қақылдап тұрып алды
Ол бұл кезде сүйген жары, туғалы қамқорлық жасап, үнемі қасында жүрген ақылшы көкесі Артур Тимуровичпен бірге үлкен “Боинг” ішінде сықылықтай күліп, коньяк жұтып, шетел асып бара жатыр еді.
Ауруханадан шыққанда қалтасында көк тиын ақшасы жоқ, көлігі де, үйі де, бала-шағасы да жоқ Карим Юсупович сенделіп көшеде жүрген
Бір қасы мүлде жоқ, тыртық беті сәл қисайған, ақ сары өңі бозарып, қарыны қабысып, шашы аз күнде аппақ қудай болған оны таныстары да танымайтын еді…
Өзі берген Құдай өзі алды
Онда бәрі: сәнді үй де, қымбат көліктер де, бала-шаға да, лауазымды қызмет те болған
Арам жолмен жиналған мол ақша қалай келсе, солай кетті
Бармын деп тасуға да, жоқпын деп сасуға да болмайтынын ол енді ұқты… Бірақ өкінді не, өкінбеді не, болар іс болды
“Өткен іске өкінбе” деген сөзді дана қазақ бекер айтпаған да шығар, сірә.
Жанын жегідей жеген жағымсыз ойлардан, өзінің естелікке айналған өткен өмірінен, бұның бұрынғысын бес саусақтай жақсы білетін тамыр-таныстарынан қашып, көз көрмес, құлақ естімес алыс бір жақтарға кетуге ойы кеткенімен, жалба-жұлба киімді жүдеу еркек аяғын әлтек-тәлтек басып, жүрек жалғайтын тамақ іздеп, жұрттың қоқыс төгетін темір жәшіктерінің маңында түртінектеп жүр еді.
Ал оның маңынан шетелдік машиналарына шірене мініп алған жаңа байлар  – кешегі өзінен айнымайтын бизнесмен жігіттер зу-зу етіп өтіп жатты
Кім біледі, оларды алдан не күтіп тұрғанын…
Мақсат РСАЛИН
