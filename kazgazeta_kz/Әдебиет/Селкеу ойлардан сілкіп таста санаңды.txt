Ұлмекен Лесбекова – 1995 жылы дүниеге келген
Қазір Қазақ мемлекеттік қыздар педагоги­калық университеті қазақ филологиясы және әлем тілдері факультетінің 
2-курс студенті.
Ғайып Ғалам
Сенер ме едің?
Сенбес пе едің ғайыпқа?
Көнер ме едің?
Көнбес пе едің айыпқа?
Селкеу ойлардан сілкіп таста санаңды
Сайтан құрықтан,
Жарау қылықтан айық та.
Ғайып пен кернеу – сену мен сенбеу секілді,
Кернеу – көмеске
Ғайып – елеске бекінді.
Түсінер түсінбей,
Көрген түсіңдей өтетін
Әу бастан балаң
Ғайыпқа Ғалам жегілді.
Қуанар едік мадақ айтылса лайықтап,
Қамығар едік жазықсыз жатса айыптап.
Бірақ та мықтап ғаламның заңын қарауда
Байқау да керек тылсымдылықты байыптап.
Ғалам, тіршілік көместен емес, ол – анық,
Ғалам, тіршілік өткінші, ғайып ол да нық.
Ғайыптың күші ұрлықшы, асау Уақытта
Уақытпен астас Ғайыптың мәні – жалғандық.
Тірлікте талай тұралап өткен айқастар,
Уақыт өткен соң санада ғана ойқастар.
Ойқас ойлардан
Оңбай ойланған жан сонда.
Ара тұрыста,
Жаратылысқа ой тастар.
Жаратылыс ше?
Ғаламшарлармен иінген.
Құдіреті күштің рақметі сонда түйінген.
Жаратылыс пен Ғаламның мәні және бар…
Ол сен бе, Уақыт?
Ғайыптың тонын киінген.
Ғаламның жаны –
Адамның бәрі жұмыр бас,
Бір-біріне әлдене үшін жуымас.
Ғаламды ерен
Ұққандай  әрең Адамдар
Бір-бірімен әлдене үшін жуырлас.
Өткеннен соң қысылтаяң аз күннен,
Болар Адам түк көрмеген, аз білген.
Ұмытады…
Ұмытып сол күндерін
Өзін бағлан сезінеді баз күннен.
Адам тағы ертеңгіге асығып,
Керексіз бен керектіге бас ұрып.
Аңдаусызда бір күн өтті тағы да
Ғайып болды болғандарын жасырып.
…Оқасы жоқ, түзететін ертең бар…
Ертең бар деп дүниеге ерген бар.
Ғалам сонда тұрақтап тұр не күшпен?
Тұрақтап тұр ақыл, сана өріспен.
Құмырсқадай қиқым Адам қалыбы
Рухпен биік
Ғалам оған келіскен.
PS: Жә, ғаламның тіршілігі..
Дүниеге сендіретін жанды нық,
Теориялар, Пифагорша сандылық.
Адам
Уақыт
Тылсым біткен үндестік
Ғалам
Ғайып – Жаратылыс.
…Заңдылық?!
Махаббаттың не екенін…
Біздер біле алмай жүрміз,
Махаббаттың не екенін.
Тіпті оның көре алмай жүрміз
Биік шыңды мекенін.
Қалай оны көре алсын?..
Жайлаған ел құзар таудың етегін.
Тыныстайтын махаббатпен, арменен
Жаны ерек бір бадауи осы күнде бар ма екен?
Бар болса, сірә, болуы қиын есі бүтін, жан бекем.
Табайық оны формуласымен.
Жүргізелік есебін.
Сонан оны жүректерге орнатып,
Жібітейік мұзданудың кеселін!
Қайтарайық өкпе артқан замананың меселін.
Бірақ оны таба алмады ешкім де,
Аты  құрғыр формула таптырмады ешкімге.
Қаншама ұлы Сократтар таба алмады өлшемін,
Таба алмады Ибн Сина еш емін.
Түсіне алмаудамыз ЕҢ ШЫНЫ.
Бұл заманның қоштаспай жүрген кемшіні.
Түсіне алмаудамыз махаббаттың не екенін.
Бірақ түсіне алмай жүріп-ақ
Махаббат дейді, сезім дейді… не теңім?!
Жекелесумен, некелесумен шектеліп,
Былғап жатады таза келбетін махаббат
дейтін өлкенің.
Айта алман, бірақ мен-дағы махаббаттың
не екенін,
Айта алам, бірақ өлшемі биік екенін.
Кез келгенге кезіге бермейтін тағылау киік екенін,
Мекенжайы белгісіздеу тастанды қалған мекенін.
…Замана жүк артқан, жүйкені жұқартқан
түсіну керек…
Ертеңгі күн еңкейіңкіреген ұғымды
Айта алам бірақ болашақ ұрпақ қайтадан
биік етерін!
