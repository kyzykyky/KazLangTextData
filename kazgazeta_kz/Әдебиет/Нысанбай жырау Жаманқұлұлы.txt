Менін атым Нысанбай, 
Ат жібердім тұсамай

Өзім жырау болыппын, 
Ата-анама ұсамай…
Бісімілла, әулие себепкер,
Ауыздағы отыз тіс,
Қызыл тілге көмек бер.
Ал қолымды сермедім,
Керейттен шыққан жеті ер,
Жас балаңа медет бер!
Нәсіл затым сұрасаң,
Ашамайлы Керейтпін.
Он жасыма келгенде,
Қарыма қобыз ілгенмін.
Он бір жасқа келгенде, 
Сөз мәнісін білгенмін

Он екіге келгенде, 
Жақсының алдын көргенмін

Он үш жасқа келгенде, 
Жақсының соңына ергенмін

Он төрт жасқа келгенде, 
Өз елімде жүргенмін

Он бес жасқа келген соң, 
Кенесары, Наурызбай 
Төрені іздеп келгенмін.
 
Сол кездегі төренің 
Сойдақ қожа ақыны

Қобыз алған балаға 
Толмады қожа тақымы

Хан алдында сөйледім,
Ханның болып жақыны

Керейттен шыққан жеті ер – 
Жар болған соң беглерім, 
Қожаны жеңдім ақыры

Бақыт қонды басыма: 
Мұрадың қасыл болады, 
Жолдас болсаң асылға

Ханның болып баласы, 
Бірге жаттым ордада 
Ахмет, Тайшық қасында.
 
Әркімнің Алла панасы, 
Дарияның аққан саласы, 
Кешегі өткен Кенекем 
Дүрри-гауһар данасы! 
Арқадан ауып кеткені –
Бұ жақтағы жұртының 
Ауызының аласы.
Әуелгі мекен қонысы –
Көкшетаудың даласы.
Жазғы жайлау өрісі –
Ұлытаудың саласы.
Өет залым болмаңдар,
Мұсылманның баласы!
