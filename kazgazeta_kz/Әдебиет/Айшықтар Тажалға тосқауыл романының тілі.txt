
29 тамыз – Семей ядролық полигоны жабылған күн
Қазақ елінің тарихы үшін ерекше күн
ҚР Президенті Н.Ә.Назарбаев 1991 жылдың 28 тамызында Семей полигонын жабу туралы Жарлыққа қол қойған болатын
«Ядролық қаруға жол жоқ!», «Сынақтар тоқтатылсын!» деп көп жылдан бері наразылық білдіріп келген қазақ халқы ақырында өз мақсатына жетті

Жақында белгілі жазушы Тұрсынәлі Рыскелдиевтің «Тажалға тосқауыл» атты кітабы жарық көрді
Онда автор шығармасына полигонның адам баласына салған қасіретін, ажал «оқпанын» жабудағы Елбасының ерен еңбегін арқау етеді

Оқырман қауымға ақын, әдебиеттанушы Аян Нысаналиннің аталған туынды жөніндегі ойтолғамы ұсынылып отыр.
Көркем шығарманың шаңырақ көтеретін тірегі, қаңқасын қалыптастырып, тұтас бітімін сомдайтын, роман жанрының сарайын сәніне келтіріп, іші-сыртын әсемдеп, көздің жауын алатындай етіп, көңілге тоқ көрікті ететін – тіл
Тілі төгіліп тұратын, шұрайлы, халықтық тілге бай қаламгер – суреткерліктің де заңғар биік шыңына шыға алады
Сондықтан «Өнер алды – қызыл тіл» дейді
«Тілге жарымаған жазушы – бізге жарымаған етікші сияқты» депті әйгілі жазушы Ғабит Мүсірепов
­Толстойды, Шолоховты, өзіміздің М.Әуезовті, тағы басқа әдебиет алыптарын ұлы жазушы еткен – ең әуелі тілдің құдіреті
Төле, Қазыбек, Әйтеке бастаған билер, Жиренше сияқты шешендер тауып айтқан тапқыр сөздерін, терең ойларын тілмен жеткізген.
Ал «Тажалға тосқауыл» романының тіліне аздап аялдап көрсек, романның алғашқы беттерінде, Нұрсұлтанның әкесі Әбіш пен шешесі Әлжаннің көңіл қосуы былай басталады: «Әлжан Әбішпен дидарласқан күні ұяң жүзбен сыпайы ғана жымиып, бетіндегі нәзік қызылы арайлы таңдай болып көрінген
Сыпайылықпен қырын қарап, амандасқан
Қызыл реңіне шұғыл толқын кіріп, бет ұшындағы жұқалаң қызыл тұтасып, бар жүзіне ду етіп, толқын кіріп, тез тарады
Үлбіреген жастықтың аса қатты қысымсынған белгісі білінді
Жібекталды, жұқалаң шашын аппақ алақанымен сипап қойып, алқызыл ернінде кінәсіздік лебіндей ыстық, әсерлі демі дірілдеп, қысқа тыныс алып, сәл деміккені байқалады
Сыңғырлы нәзік күлкіден тосын қуаныш самалы еседі
Кілең сезім құштарлықтың жұмбақ мұнарына батып бара жатты
Жас жүректің көкірегінде алай-дүлей құйыны тұрып, уыздай таза сезімтал күйде жүрек толқынымен, дірілімен байқатты Әлжан қыз көңілін Әбішке
Аспаннан тағдыр жұлдызын көргендей, көрікті ажарға үнсіз сиыну бар
Әбіштің жүрек түкпірінде ынта-пейілімен көңілі ауып құлаған еді сонда Әлжанға
Сезімтал сұлу өзіне қадалған көзді тани қойды да, қысылып амандасып, қымсына қызарды.
– Амансың ба, Әбіш сері? – деп Әлжан сөзін әзілмен бастады.
– Сал-серіліктің ауылы алыс қой Әлжан кедей жігітке, – деді Әбіш әзілге әзілмен жауап беріп…»
Сауатты жазушының тіліндегі суреткерлікті сауатты оқырман ғана түйсіне алады
Мен «Тажалға тосқауыл» романынан Тұрсынәлінің тілі туралы бұл шағын үзіндіні сараптап, талдап, тарата айтып шаршамай-ақ қояйын
Әбіш пен Әлжанның алғашқы махаббатын жазушы қалай бастап, не деп жеткізгеніне баға беруді оқырманның еншісіне қалдырайын.
«Бір күні Нұрсұлтан әкесімен бірге бидай орып жүр еді
Аспанда айналсоқтап, қалықтаған қыранға шалқая қарап:
– Әке, анау төбеміздегі бүркіт қайдан келді? Ол нағып біздің төбемізде қалықтайды? – деп сұрады Әбіштен.
– Қайдан келді дейсің? Өзіміздің Алтайдың ақиығы шығар, колхоз құрылғалы бері, ұябасар бүркітке де маза бермеді ғой адамдар…
– Колхоз құрылғалы адамдар оның мазасын неге алды, әке?
– Колхоз дейтін пәле, әсіресе біздің жұртқа жаудай тиді
Қазақтың жанбағысы болып тұрған қолындағы төрт түлік малын орталыққа жинап алды
Жеті ағайынды жұттың ең салмақтысы сол болды
Сөйтіп, іргелі елдің ырғын байлығы шайқалып, бақ тайды
Қалың ел қазағымызды ашаршылық жайлады
Қуғын-сүргін көргендер шілдей тозып, шетелге тарыдай шашылды
­Сонымен халқымыздың тең жартысына жуығынан айрылып қалдық, балам
Ал мына төбемізде қалықтап жүрген ұябасар бүркіт ұлы даламыздың ну орманын мекендеп, нән қарағайдың басына ұя салып, балапанын басып шығарушы еді
Орман-тоғай оталып, кен ашылған кезде ұябасар балапанын басқан жасыл қарағай да кесілді
Ұядағы қызылшақа балапан қарағаймен бірге құлап, шиқылдап, жан тапсырды ғой, балам! – деп Әбіш өксік атып, көкірегін кеулеген улы өкінішті ақтара күрсінді
– Қазақ елінің басынан өткен ауыр қасіретті, қилы тағдырын біліп қойғаның жақсы, Нұрсұлтан…»
Ойға бай, сөзге сараң жазушы бір оқпен неше қоян атып отыр осы шағын үзіндіде? Қазақ елінің басынан өткен қилы кешулерінің бір саласын ұтымдап, аз сөзбен ойын жеткізеді қарымды қаламгер
Халқымыздың жартысынан неге айырылдық? Ашаршылық неден туындады? Қызыл империя қазақ халқына не істеді? Адам ғана емес, ұлы даланың көгінде еркін қалықтап, ну орманын мекендеген қыранның басына не күн туды? Экологиялық орта не үшін бұзылды? Осындай қыруар сұрақтарға қып-қысқа үзінді жан-жақты жауап береді
Қазақ елінің ауыр қасіреті мен қилы тағдырын Әбіш баласына ерте бастан ұғындырғысы келеді
Өкініші – улы! Балапандарынан қызылшақа кезінде айырылған ақиық қыранның да қайғысы ауыр
Мекенін ойрандағандарға оның да өкпесі қара қазандай
Жазушы «Бұл бала қайдан шығар екен?» деген бірінші тарауда-ақ жүйрік ойлы екенін байқатады.
«Нұрсұлтан жетекші ұстазы Дмитрийдің махаббат және әйел туралы көзқарастарын естіп қайтқан күні түнде төсегінде жатып, ол туралы қатты ойланады
Сезімдегі шек қою дегенді білмеу өзіңді тек ғана бір жанға арнау» деп Нұрсұлтан ойын ары қарай жалғастыра берді: Жалғыз сол жанның бақыты үшін өмір сүру, ойлау, қорлықтың өзін ұлылық деп білу, мұңның өзінен ләззат, ләзаттың өзінен мұң таба білу, махаббат пен өшпенділіктен басқасының бәрінде әралуан қарама-қарсылықтарға берілу деген сөз
Сүюдің мәні – арманды мұратқа жеткізген әлемде өмір сүру емес пе?..» деп бір ойлады
Дмитрийдің тағы бір оңаша сөйлескенде, айтқан мынадай бір сөздерін есіне алды Нұрсұлтан: «Жарқылымен, әсемдігімен, әрбір жарқыл, әсемдік атаулыдан асып түсетін мінсіз әлемде аспан анағұрлым таза, табиғат әлде қайда сәулетті көрінеді
Өмір мен уақытты екі ұдайға – бар мен жоққа бөлуге болады
Жылдың екі маусымына, көктем мен қыс мезгіліне бөлу керек
Бар деген ұғым – көктемге, жоқ деген ұғым – қыс мезгіліне сәйкес келеді
Себебі: гүл қандай көрікті, аспан қандай таза болғанымен, жоқ деген сөз жүрген жерде, мұның екеуі де тұнжырап сала береді
Бүкіл дүние жүзінде тек бір ғана жанды көру және бүкіл әлемді тек осы жанға сиғызу керек деген сөз
Ең ақырда сүюдің мәнісі – ыстық күн аптабынан кезерген еріндерін жібіту үшін шық суының әр тамшысын аңдыған бәдәуидей, сүйікті жанның әрбір көзқарасын аңду, ол жоқта толып жатқан ой тұңғиығына шомып, толғана толқу
Ал ол барында сол ойлардың бәрін де айта білмеу, құрбандық келтіру жөнінде бірінен бірің асып түсу деген сөз еді ғой…» – Ол кісі мұндай пәлсапаға бай, үйленетін қызға қандай мәміле жасау, қалай сөйлесу, үйленген соң, әйелді қандай айла-тәсілмен өзіне баурау тәжірибесі мол екен ол кісінің
Менің басымнан махаббат, әйел туралы ащы, қышқыл кешулер өткен жоқ
Енді қалай болады? Оны қайдан білейін… Наташа маған шын ғашық екеніне көзім жетпейді
Ғашық болса қайтуім керек? Демек, менің басыма да махаббаттың шырғалаңы иектеді деген сөз
Наташа тамаша көрікті, сұлу, ақылды, мейірімді қыз екені түсінікті
Бірақ ол маған мәңгі адал жар бола ма? Ол жағы әзірше күңгірт
Жетекшімнің айтқанына қарағанда, махаббаттың тұңғиығының түбіне жету мүмкін емес екен… Қалайда Наташамен ашық сөйлесіп, түсінісуді бастауым керек…» деген ойға келді Нұрсұлтан.
«Тажалға тосқауыл» романының «Жас дәурен» атты үшінші тарауында жазушы ­махаббат туралы пәлсапаны терең толғайды
Оны Нұрсұлтанның құрыш қорытуда істеген кезіндегі ұстазына айтқызады
Ұстаздың махаббат, өмірлік сүйген жар таңдау жайлы пәлсапасы Нұрсұлтанның монологінде ойға сабақтасады
«Үйлену – оңай, үй болу – қиын» деп жүрміз
Үй болудың қиындығын Нұрсұлтан үйленбей тұрғанда ұстазынан терең түсінген
Психолог Дмитрий отбасылық өмірді шәкіртіне өз тәжірибесінен ұғындырады
Наташамен үйлене жаздап, белгілі себептермен тұрмыс құрмаған туралы дерек Елбасының өзінің өмірбаяндық кітабында бар
Жазушы сол дерекке сүйеніп, Наташа мен Нұрсұлтан арасындағы сезімнің нәзік қылын дірілдетіп, көңілдің толқындарын махаббаттың жағажарына соқтырып, оқырманды ойға батырады
Наташаны Нұрсұлтан әрі қимайды, әрі оған сын көзбен қарайды
Сезім мен ақыл тайталасып, «менің басыма да махаббаттың шырғалаңы иектеді» дейді ішінен
Ол Сарамен үйлену кезінде де Наташа сияқты оны да ақылға салып, сынап, кейде сезімнің телегей теңізінде қалқиды
Кейіпкер образын жасаудағы шынайылық дегеніміз, міне, осы емес пе? Әсіресе махаббат туралы жазғандаТұрсынәлінің қаламы жорғалай жөнеледі.
Жапониялық дәрігер Батри досы Шарапатпен махаббат туралы сырласады
«Жүрегімді жаншыған, сезімімді таптаған кім десеңші?! Жексұрын, аздырғыш, қылымсыған бір сұлу бұрып кетті менен оны… Шыныменен-ақ, тағдыр мені бұл жалғанға өз бойымдағы ең жоғары қасиеттерімнің бәрін қайдағы бір болмашыға құрбан еткізгелі жібергені ме?» деп іштей елжіреді Батри
Бірақ өзінің өтіп кеткен махаббаттағы сәтсіздіктерін уайымдап, Шарапатқа ондай елжірегіш болмауды өтінгісі келді
«Арамдық үшін еркек әйелге, әйел ерге әсте кешірім етпейді
Алайда жынысы бөлек екі жас бір-біріне нені кешірмес? Ғашығын шамасы келгенше жұбатуға тырысып бағады
Ғашығының қалайда өз жүрегіне де тілеулестік тапқан болуға тиіс
Оның махаббат жөніндегі зарынан өз құсасына да жат емес бір үн естілетін болуға тиіс» деп Батри бикеш Шарапаттың көзіне күлімсіреп қарады…»
«Шарапат пен Батри» атты тарауда жазушы махаббат жайлы пәлсапаны құнарлы тілдің құдіретімен Батри қыздың махаббат әлеміндегі күдері мол, бұраң кешулерді әсерлі, иірімді ырғағымен жеткізеді
.
«Қаралы күндер, күрделі өзгерістер» атты тараудан үзінді: «Биылғы көктемнен бері ашық күн аз болған
Бүгін де ауыр сұр бұлттар біресе Алатауды бөктерлеп барып биіктеп, бірде таудан аунап жазық жақты, Алматыны басады
Әбіш ауырғалы жүдеу, сұрғылт күндер өткен оның отбасында
Үшқоңырдың дымқыл, сызды ауасы, ауыр мезгілі, әлсіз демді ауруды асқындырып жібергендей болған…
Кенет қыртысы көтерілген қара жер қойнын аша бастағандай, сан ұрпақты артына тастап, ұзаққа созылған қиыршық жол дүниені түгелдей талақ етіп, ол да артына қалдырып барады
Көлденеңдеген қаратүнек қаптап келіп, айдаһар ажал Әбішті қылғи салды
Әлжан бастап аңырап жылап, «алғаным-оу!…» деп қаралы отбасы әп-сәтте у-шуға тұншықты…»
Әсерлі мұң-наланы туған жердің топыра­ғымен, табиғатының мұңымен тұ­тас­ты­рып, қаралы отбасын өкініштің елжі­ре­ген жүрек, күңіренген көңілдің жа­ра­қа­тын ушықтыра, тілдің кереметімен оқыр­манын ойлантып, мұңайтады жазушы.
Семейде 40 жыл ойран салған поли­гонның зардабынан бір қолы, бір аяғы жоқ болып туған баланың тағдыры туралы мына үзіндіге назар аударсақ: «Мүге­дек болып туған Арман атты бала күй орындаудың алдында қатты ыңғайсызданып, жыламсырған көзінен жасты да, қасіретті де жасырып, жарқын сәуле нұрландырған елесті аңғартуға тырысты
Соны байқап қалған Сұңғат ғалым:
– Ұлы ақын, кемеңгер Абай қара сөзімен де, өлеңімен де жабыққан көңілді жадыратып, түйілген қабақты селт еткізіп тастар еді, – деп Арманды жұбатқысы келді
«Саналы адамға қуаныштан қайғының көп болғаны жақсы » деген сөз де бар-ау!» деп ойлады…
Арман жалғыз аяғындағы бай­пағын жалғыз қолымен шешіп, бақай­ларын жалаңаштап алды да, сау қолы­ның саусақтарымен пернені басып, бақай­ла­рымен шерткенде, Құрманғазының «Қай­ран шешем», «Кісен ашқан» күйлерін күңі­рен­тіп жіберді… Арман сәл ойланды да:
Түсінер екен кім біліп
Ажарымды жуса жас?!
Құлаған жасты шұбырып,
Тосып алса қара тас!
Қайғы мен шер көңілге,
Кеудемді кернеп долы бұлт.
Талпынар жүрек өмірге,
Кемірмесе жегі құрт! – деп оқиды өзі жазған өлеңін
Полигонының адам баласына салған қасіретін, аянышты тағдырын Т.Рыскелдиев осылай да жеткізеді оқырманға
Романның тілі туралы мұндай үзінділерді келтіре берсе, бір кітап жазуға тура келетіндей.
Аян НЫСАНАЛИН
