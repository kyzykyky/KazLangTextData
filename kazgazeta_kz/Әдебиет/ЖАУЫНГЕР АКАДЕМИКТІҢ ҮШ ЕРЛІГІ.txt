Ғарифолла ӘНЕС,
филология ғылымдарының кандидаты 
  Ертең Алматыдағы Ғалымдар үйінде ҚР Ұлттық Ғылым академиясының академигі, Қазақстанның еңбек сіңірген ғылым қайраткері Әбдуәли Туғанбайұлы Қайдардың туғанына 85 жыл толу мерейтойы салтанатпен атап өтіліп, оның соңы тіліміздің жай-күйін сөз ететін ғылыми-теориялық конференцияға ұласпақ.
 Әуелгі сөз
  Осыдан аттай отыз жыл бұрын Алматы желтоқсанының ерекше бір қысында, суық қытымыр күні мен Әбекеңді алғаш көріп, алдына жұмыс сұрай барған едім
Жалғыз университет – КазГУ-ді бітірген талабы зор қарадомалақтардың біразы жыл сайын ауылына қайтпай астанада қалмақ болып, ойға-қырға шапқылайтын, бір тесікке тұмсығын сұқса бірде «биографиясы», енді бірде «географиясы» қиыспай, мекемеден мекеме, пәтерден пәтер ауыстырып, басын тауға, тасқа ұрып жүретін бір кез еді ғой ол заман… Менің қос курстасым Сейсенбай мен марқұм Шамалған бұл кезде Академия қабырғасында екі-үш ай жұмыс істеп, кімнің кім екенін біліп қалған «лаборанттар», мені итергендей қылып ішке енгізіп жіберіп, өздері сыртта қалды
Атшаптырым бөлменің төріне жайғасқан қалың көзәйнекті бастық, шынын айтсам, шаршаңкы, шынашақтай шал болып көрінді
Көргеніміз аз, білмегеніміз көп балаң шақта жұмыс сұрай келіп тұрған мекемем үлкен қара шаңырақ, қазақ тілін зерттейтін бірден-бір ғылыми институт, ал мен көріп тұрған «шал» осы Тіл білімі институтының директоры, Қазақ КСР Ғылым академиясының мүше-корреспонденті Әбдуәли Қайдаров екенін қайдан білейін
Бес жыл қарқ болған студент ботқасының өзі көзден бұл-бұл ұшып, қабырғамнан күн көрініп, мойным ырғайдай болып тұрған соң аяды ма кім білсін – «прописка» мәселесін шеше алсам, лаборант болып қызметке тұратын болдым
Одан кейінгі «дәреже-баспалдақ» кіші ғылыми қызметкер екенін, бірақ оған бір ай бұрын «Соц
Қазақстан» бетінде конкурс жарияланып, сонан соң үлкен іріктеу болатынын мен сол күні шала-пұла ұқтым…
 Міне, содан бері талай су ақты, қаншама өзгеріс-төңкерістер болды: мәңгілік  көрінген кеңес өкіметі де құлады, мызғымас Одақ та тарады… Кей-кейде бәрінен итжандысы адам ба деп қаласың
Бүгінде бар атақты бір басына жинаған академик Әбекең де, оған ұқсауға тырысқан жадау шәкірті  де сол баяғы бір ағынмен, бір бағыт-сораппен жүзіп келеміз
Өйткені «тіл шаруашылығы» деп айқайлап айдар тағылмаса да мехнат-бейнеті басқа шаруашылық түрлерінен бір кем емес тіл білімі мен тіл саясатының қазаны ешқашан оттан түскен емес, «ұлттың тілі – соңғы қамал» болғандықтын да тіл үшін күрес бірде күшейіп, бірде саябырсып, әйтеуір бір сәт тоқтаған емес
Тіл білімі институты демекші, Әбекең де осы Академия қабырғасына университет бітіре салып, 1951 жылы келген екен, міне, табан аудармастан алпыс жылға жуық бір есіктен кіріп, бір есіктен шығып келеді
Жас түлекті одақтық академик, Академия президенті Қаныш Сәтбаевтың өзі қамқорлап, жаңадан ашылған «ұйғыр тілі» мамандығына бейім көріп, аспирантураға жібереді
Данагөй ғалым қателеспеген еді, о баста-ақ Әбекеңнің кең салалы түркітанушы болуына жаратқанның өзі жар болған сияқты: көшіп-қонып екі ауданның ауылдарын түгел адақтаған милиционер әкенің ізімен әуелі «Әліппені» татар мектебінде таныды, үш-төрт жыл бастауыш сыныптарда ұйғырша оқыды, қалған бес класты қазақша оқып бітірді
Соғыс жылдарында ана тіліндей болған орыс тілі тағы бар, міне, Әбекең үш тілде – қазақша, ұйғырша һәм орысша көсіле сөйлеп, келістіре жаза береді… Академияның іргетасын қалаған Қ.Сәтбаев, М.Әуезов, Ә.Марғұлан, Н.Сауранбаев, І.Кеңесбаев және басқа да ғұламалармен әріптес болған Әбекеңнің жөні бір басқа әрине, сол кісінің шапағатымен жұмысқа қабылданып, ғылыми қызметкер санатына қосылған біздің өзіміз  академик І.Кеңесбаев, мүше-корреспонденттер М.Балақаев пен Ғ.Мұсабаев, профессор А.Ысқақов ағаларымызды көре алдық
Өрімдей жастарға үлгі-өнеге болған, ғұмыр жастарын қысқа жаратқан ағаларымыз (жатқан жерлері жарық болсын!): Ж.Аралбаев, Ғ.Айдаров, М.Томанов, К.Аханов,  Қ.Өмірәлиев, Е.Жұбанов, Ә.Ибатов, Ә.Құрышжанов, С.Исаев, Ә.Абдрахманов, С.Омарбеков, Ә.Нұрмағамбетов, А.Махмудов, Қ.Есенов, Т.Арынов және басқа арыстай азаматтар, оқымысты ғалымдар, ұлағатты ұстаздар қандай жайсаң жандар еді… Бүгінде бәрінің соңында жандарын жеп жазған ғылыми мұрасы, ашқан азды-көпті жаңалық-іздері қалды… Көзкөргендердің көкейінде күлкілі күндері мен күрсіністі түндері сайрап тұр
Ана тілінің абырой-беделі үшін, тіл білімінің тұғырлылығы үшін тер төккен олардың көбі туған тілдің бағы жанып, мерейлі мәртебеге ие болғанын көре де алмай кетті
Зерттеу әдісі мен ғылыми сапасы алтын сақадай қолға ілкімді болғанымен, өктем саясат, ұлттық кемсітушілік ноқтаға басы симайтын таланты зор ағаларымыздың біразын құса мен қамығудың, шарасыздық пен шамасыздықтың заманауи кермесіне жолықтырды…
  Бүгінде ұлт ұстазы Ахаңның атына ие Тіл білімі институтының тарихи жолы  толқын-толқын, буын-буын тілші-ғалымдардың тағдырлы керуен-көші болса, институтты ұзақ жылдар басқарған Әбекеңнің тұлғалық өмірбаяны да осы тұстан қоса өріліп, онымен егіз тұтасып кеткен шежіре-кітап десек болғандай
Осы шежіре бетінен бүгінде өзі де Ана тіліміздің Абызына айналған ақсақалымыздың алар орны қандай? Сөйлеп бір кетсе қиып түсер семсер емес, көпті ықтырып қол бастай қоятындай көсем де емес, мынау бояма-жылтырағы көп дүнияуи өмірде жарқылдап  жиі-жиі көзге түсе бермейтін ғалымды неге біз әулие тұтамыз?!
 Академиктігі – дәл қазір екінің бірі қол созса бойы жетер атақ-дәрежесі үшін бе? Осындай бір ой ұшқындары қазақ тіл білімінің көркем шежіресін кестелесем деп жүрген мені де жиі мазалаушы еді
Соның түйіні тарқатылар бұйрықты сәт бүгін туғандай… 
 Сонымен, хош, мен академик ұстазымның азаматтық түр-тұлғасынан үш ерліктің, үш өрліктің жөн-жосығын айқын көргендей болдым…
 
 
 Әбекең 1942 жылы мамырда, 9 класты бітірген бойда өз еркімен майданға аттанады
Бұл кезде бір шаңырақтан тағы үш адам – әкесі Қайдар Туғанбайұлы (Әбекеңнің құжатында керісінше, Туғанбайұлы Қайдаров деп жазылып кеткен), әкесінің інілері Майлыбай мен Сексен де әскерге алынып, үшеуі де сол соғыстан қайтпай, хабар-ошарсыз кетеді

 1943 жыл
Балтық бойына, Ленинград қоршауын бұзуға бағытталған кеңес  армиясы шабуылы жаудың жантәсілім қарсылығына тап болады
Әрбір сай, әрбір биіктік үшін қиян-кескі шайқас
Осындай жан алып, жан беріскен ұрыс үстінде командирдің айқайы естіледі: «Оқ-дәрі азайып келеді
Біз бен немістер арасындағы «нейтральный жердегі» пулеметті жеткізу керек
Кім барады?» Ұрыста тұрыс бар ма? Өз қалауларымен Конаненко деген украин жігіті екеуі алға ұмсынады
Бауырын жерден көтермей мысықтабандап жылжып келеді
Бір кезде аралықта қалып қойған өз пулеметіне де жетеді
Иесіне оқ тиген, өліп жатыр
Қос оқшантайымен қоса пулеметті сүйретіп, жер бауырлап қайта қайтады
Сол маңдағы «61 сопка» атанатын биіктік үшін талас-тайталас тіптен ерекше болады
Немістер араққа тойып алған, мас, әндетіп шабуылға шығады
Алды-арттарында танкілер, қаптап келеді, әрең-әрең беттерін қайтарады
 Осындай арпалыс шайқас үстінде дәл жанынан снаряд жарылып, бір метрдей топырақ жалы басып қалады
Өзі жарақат, контузия алып, ес-түссіз жатып қалады… Кейінірек топырақтан аршып алған жолдастары «салазка» деп аталатын бірнеше ит жегілген арбаға мықтап байлап, тылда орналасқан медбөлімге бағыттап жібереді
Иттер алуын алып келгенмен ес-түсссіз Әбекеңді «нежилец» деп өліктер жатқан салқын жерге аттандырады… Көрер жарығы таусылмаса керек, бір сәттерде есі кіріп, ыңқылдап дыбыс берген соң ғана алғашқы көмек көрсетіледі
Екі күннен кейін келген кішкентай ұшаққа тиеп, жақын маңдағы қалалардың біріне жеткізіледі
Екі ай қалалық госпиталда емделіп, қайтадан… майданға жіберіледі
Міне, осы ерлігі – жау мен жасақ аралығындағы бос жерден қосымша пулемет, оқ-дәрі жеткізгені үшін алғашқы әскери орден – ІІІ дәрежелі «Даңқ» орденімен марапатталады

 1945 жылы алған қос Қызыл Жұлдыз орденінің тарихы да ұмытылмақ емес
Біздің әскер атақты Одер өзеніне келіп жетеді
Арғы бет жау бекінісі
Кіші сержант Ә.Қайдар түн жамылып екі мәрте жападан жалғыз  жау жағына қайықпен бассауғалап жетеді
Күндізгі жарықта айнала төңіректі, жау бекінген тұсты сызбаға, картаға белгілеп алады, болашақ өткел жол мен плацдармның ау-жайын байқастайды
Осы екі сапар, екі  жолғы із кесу, жер жағдайын шолудың құпия деректері кейін негізгі күш өзеннен өткен кезде кәдеге асады
Осы барлау материалдарының құндылығы үшін екі рет Қызыл Жұлдыз орденімен марапатталады.
 Міне, мұндай майдан эпизодтары, елге төрт бірдей әскери орденмен, бірнеше медальмен оралу – туа бітті момын Әбекеңнің алғашқы ерлігіне куәлік етеді деп ойлаймыз.
 
2
Тіл майданы (1987-1990 жылдардың басы) 
 
 1985 жыл
Советтер Одағы атты алып империяның жұлын-өзегіне айналған  КПСС-тің Сәуір пленумы
Тоқырауда, тыныш ұйқыда жатқан мұхит бетін астан-кестен қылған Қайта құру… Кезінде мектепте жүргенде оқушы едік: Африкадағы ұлт-азаттық қозғалыстың арқасында әлем картасы қайта бір әдіптеліп, қаншама су жаңа мемлекеттер пайда болды деп… Тылсымы көп жаһандық тарихтың  жер асты дүмпулері, жойқын сілкіністері енді біздің басымызға түскендей
Одан бассауғалау, қашып құтылу тірі пендеге мүмкін емес
Алапат дауылдың алдындағы аз-кем тыныста әркімге өз таңдауын жасау қажеттілігі туды
 Өз арыңның, өз болмысыңның алдындағы таңдау ғана әрі қарайғы өмір-тіршілігіңнің мәнін айқындайтындай күн туды… Желтоқсан, Қанды Желтоқсан… Ескі мен жаңа, өткен күн мен келер таң бітіспес ашық майданға шықты
Қару-сайманы жоқ жалаңтөс көптің басты байрағы –   Қазақ тілі болатын
Ғасырлар, мыңжылдықтар тоғысындағы өліара сәтте бауырын бір  көтеріп, бойын тіктемесе, енді ешқашан ондай мүмкіндіктің тумайтынын есті азаматтың бәрі түйсінді
Төрінен көрі жақын тілші академигіміз, әлемдік деңгейге шығып кеткен ақынымыз қазақ тілінің (яки қазақ жұртының, қазақ елінің) болашағы орыс тілінсіз (қалың орыссыз, орыс елінің көмегінсіз)  бұлдыр деді
Олардың сөзі, ой-пікірі ұшқары, қате деп те, ұлт мүддесіне кереғар деп  күстаналау да дұрыс болмас еді.
 Сол аумалы-төкпелі, барар жерің бұлыңғыр замандағы алағай-бұлағай пікірлерге бүгінде сараптама жасау, әрине, оңайдың оңайы
Шындығында да шырқыраған өмірлік шындық сондай болатын
Десек те қабырғасы тұтаса бітіп, кірігіп кеткен сиам егіздерін ажыратсаңыз бірінің тірі қалуы мүмкін, бірақ сол сәтте екіншісінің дәм-тұзы таусылары тағы анық
Сол іспеттес ана тіліміздің болашағы туралы екіұдай пікір, қостүйінді көзқарас, мойындайық, не мойындамайық, бойында қазақ қаны бар әрбір пенденің басында барлығы, ондай күмән-күдіктің күні бүгінде де екінің бірінің бойында сақталғандығы сөзсіз
Сол үрей-көзқарасты жеңу – ең алдымен өзіңді жеңу, түн бітпеймін десе де, күн шықпай қоймайтынына сену, сол бір күндерде үлкен ерлікке парапар қадам болатұғын
Міне, осы бір буырқанған күндерде Әбекең өз таңдауын жасай білді
Қазақтың болашағы дүбәралығында емес, бір тілділігінде, қазақ тілінде деп биік мінберлерден қасқайып айта білді
Шегінуге мәжбүр болған кездерінде, мәжбүрлеген кездерінде де қасқайып осы пікірінен қайтпады
Тіл майданында солқылдақтық танытпай, жалынды жиырмадағы қан майдандағы ерлігін қайталағанына сол кездерде қаумалаған елі куә («Қазақ тілі» қоғамы), қасында жүрген біз куә…        
 Ақ-адалын айтсақ, Әбекеңнің өзі сол кезде ескінің адамы еді-тін
Заман солай деп өзі құралыптас, серіктес әріптестеріндей бала-шағасының бәрін орысша оқытты, артынан ерген құлындарын жат жұрттың жосық-дәстүрімен тәрбиеледі
Үкімет пен партияға адал қызмет істеп, өзіне бұйырған ризық-нәсібесінен құр қалмады
Лениндік ұлт саясатының жасампаздығы, орыс тілінің қазақ тіліне игі әсері деп бума-бума ақ қағазды шимайлады…  Десек те, жүрегі дауалап, соңғы сәтте өз таңдауын жасады, өмір көшінің соңғы вагонына қазақи қалыппен, қазақ болып өмір кешу үшін секіріп мініп үлгерді…
 Бүгінде не көп, қазақ тіліне жанашырлық танытқан гәп көп, тау жығардай ұсыныс-тілек көп, даңғаза айқай-шу көп
Неге екенін қайдам, сол сансыз шулығанның көпшілігінде жоғарыда сөз болған таңдау жоқ сияқты болып көрінеді, қазақ тілінің болашағына, жеке-дара дамып, кемелденіп кетеріне сенім-тұғырлары жоқ сияқты болып көрінеді
Әйтпесе тәуелсіз азат елде жиырма жылға жуық тірлік кешіп жатқан бөрікті азаматтар бала-шағасы болмаса да, өз немере-шөбересін қазақ мектебіне бермес пе еді, ел адақтап, мойнына бұршақ салып қалған жұртты сол жолға үгіттемес пе еді… Ондай азамат-арыстардың атын атап, түсін түстеп (марқұм Шона Смаханұлы сияқты), кейінгі буын олардың бұл қадамдарының бәсіресіне оларды өз заманының ерлеріне баламас па еді…
 
3
Ғалымның хаты мен заты (1974 жылдан бастап)
 
 Әбекең ер жасы елуге толып, докторлық атағын алып көңілі бір жайланған соң қазақ тілінің сөз байлығын түгендеу ісіне біржолата ден қойды
Әрбір түйір сөзді қастерлі дүниедей көріп, оның жеке-жеке мағыналық қырларын ашып көрсететін мысалдарды әртүрлі дерек көздерінен жинай бастады
Ғалым-ұстазымызбен талай рет сапарлас болудың сәті түсті
Сонда ұдайы  байқайтыным, айнымайтын бір көрініс: Әбекеңнің қолынан кітап түспейді
Қолы қалт етсе бас бармағы шошайып (суретшілігінен қалған әдет пе деймін), көненің көзіндей қара сиялы қаламымен, маржандай қолтаңбасымен жарты бет-жарты бет болып қиылған ақ қағазға мысал-сөздерді көшіріп отырады
«Қанша сөз, мағына жинадыңыз?» – деп сұраймын риясыз көңілмен
«Миллион жарымдай шығар» – деп жауап береді ұстазым
Ол карточкалары үшін арнайы жасатқан жәшіктерін де көргенмін, арнаулы үстел үстінде айналып тұрады
Міне, осылайша тынымсыз тірлікпен жағаласа жүріп жинаған ұшан-теңіз сөз байлығын ғалым үш томдық «Қазақтар: ана тілі әлемінде» атты ерекше бір сөздік кітапқа топтастырып отыр
Күш-қуаты жетіп, «Адам», «Табиғат» және «Қоғам» атты бұл томдарды аяқтап, жарыққа шығара алса Әбекеңнің қазақ тіл білімі ғана емес, жалпы тіліміздің қоржынына салар олжасы  салмақты болмақ
«Қазақтың басқалардан сөзі ұзын» деп бекер айтылмаған ғой, аталмыш еңбек, жаңадан жасақталып, шығып жатқан 15 томдық «Қазақ әдеби тілінің сөздігі», жаңадан жасалу қолға алынған мақал-мәтел, фразеология, аймақтық лексика, қос сөз, теңеулер сөздігі, синонимдер сөздігі және басқалар жарық көрген кезде еңбегі еш, тұзы сор тілші қауымның тірлігі жаңаша бағаланып қана қоймай,  қазақ тілінің әлеует-құдіреті артып, кеңістік-көкжиегі кеңейіп, ана тілінен жерінген кейбіреулердің көкейіндегі күмән-күдік те сейіліп, болашақ асыл тіліміз басынан құсы ұшып, жығасы қисайған жиырманшы ғасырдағы ауылдың тілі емес, тамырын тереңге жіберіп, болашаққа құлашын кеңге жаяр заманауи өркениет тілі деген түсінік қалыпты құбылысқа айналар еді

 Әбекең бүгінде 10 ғылым докторының, 60 ғылым кандидат-шәкіртінің томағасын сыпырып, үлкен ғылым жолына ұшырған алды кең ұстаз
Олардың дені жоғарыда аталған үш томдық сөздіктің сүйегін құрайтын, қазақ топырағындағы бір кезде жаңа сала атанған, қазір өзіндік мектеп болып қалыптасқан этнолингвистика тақырыбына жазылған еңбектер

Тақырыпқа тақырып қосылып, ғалымның шәкірттерінің өзі шәкірт дайындап, осы тілдік жұмыстардың негізінде халқымыздың өзі хақындағы («Адам»), қоршаған орта туралы («Табиғат») түсінік-танымдары, дүниетанымы («Қоғам») жаңа қырынан ашылып, толығып, толыса түспек
Өзге де қоғамтану ғылымдарын алға сүйрер осы бір бағыт, идея жалпыхалықтық мұрат-мақсат, ұлттық идеяға арқау болса, уақыт өте келе ғаламдық деңгейдегі адамзаттық идеялардың ықпалдастығына да араласып, ұлтымыздың бәсекеге қабілеттігін ширата түсудің бір тетігіне айнала алар еді.
 1980 жылдардың басында Әбекең негізін қалай бастаған «бір түбіршілер» теориясы, осы жолдағы ізденушілердің өзіндік мектебі туралы әңгіме қаулап, артынан саябырсып қалған болатын
Бұл берісі түркологиялық, әрісі алтаистикамен байланысты қызықты да қиын сала-тақырып
Түбі бір түркі тілін жер жүзінде қаншама ғұлама ғалымдар зерттеп, зерделеп жатыр
Түптің түбінде түркі тілдерінің түпкі тарихы жекелеген сөздеріміздің түп-төркіні (этимологиясы), шығу тегі айқындалған кезде ғана түпкілікті шешімін таппақ
Осы мәселені шешуге Әбекең ғылым жолындағы барлық саналы ғұмырын арнап келеді десек те болады
Қаншама жылдардан бері «Қазақ тілінің этимологиялық сөздігін» түзуде
Бірақ, әлемдік лингвистикадағы тәжірибе көрсеткендей, бір ғалымның толыққанды бір тілдің этимологиялық сөздігін түзіп шығаруға ғұмыры жете бермейді
Э.Севортянның өзі «Түркі тілінің этимологиялық сөздігінің» алғашқы томдарын ғана көріп кетті, соңғыларын шәкірттері оның атынан әупірімдеп шығарып келеді
Және бір байқайтынымыз, әлемдік тәжірибенің көрсеткеніндей, жалқыдан жалпыға ұласқан ғылым саласы да, жалпыдан жалқыға айналған тармақтанған жекелеген салалар да бір кездерде тоқырауға ұшырап, аз-кем тыныс алады
Бүгінгі таңда әлемдік түркология (оның ең мықтысы кеңестік түркология еді ғой) да, оның ішінде тарихи, салыстырмалы, этимологиялық зертттеулер де уақытша тығырыққа тірелгендей… Зерттеу, ізденістер жоқ емес, бар, бірақ нақты нәтижелерді көре алмай отырмыз
Мұны енді, ғылыми талас, болашақтың әңгімесі десек те болады…
 
Түйін
 
Сонымен ұстаз туралы аз-кем сөзімізді түйіндер де кез келді
Сені жарық дүниеге әкелген ата-анаңды талғап-таңдамайтының сияқты көп жағдайда ғылыми жетекшіні де бір бұйрықты күш бұйыртады
Бірақ Әбекең тек менің жетекші ұстазым емес, бүгінде барша халықтың тілін тербеткен ұлт ұстазы
Жиырмасында Отан үшін отқа түскені үшін де, ел басына таңдаулы сын сағат туғанда да бірсөзді ер мінезінен қайтпай, сол кездегі ел басшысы Г.Колбинге қарсы сөйлей алғаны үшін де, қазақ тіл білімін сапалық деңгейге көтерген ерен ғылыми еңбегі үшін де оны тек біз емес, күллі ел-жұрты әулиедей сыйлап, құрметтейді
Бұл жалған дүниеде ел құрметінен, ел тілегінен артық не болуы мүмкін?!

Ер туғызбай тұра алмайтын Еліміз аман болсын, оның алтын діңгегі Тіліміздің болашағы жарқын болсын!..
