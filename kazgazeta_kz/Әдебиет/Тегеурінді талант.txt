Күнделікті күйкі тірлікпен қоңырайып жүрген көңіліңді кенет шайдай ашатын бір шұ­ғы­лалы сәттер болады
Сондай сәттердің бірі – «Таң-Шолпан» журналының проза бөлімінде меңгеруші болып қызмет істеп жүрген кезімде қолыма түскен «Көгілдір көйлекті келіншек» дейтін әңгімені оқып шыққан кезім еді.
Мұндай рақаттанбаспын!!!
Баспасөзде қызмет істеген қаламдастардың бәрі біледі… Редакция атаулының қай-қайсысына да келіп жататын қаптаған қолжазбалардың дені – орташа деңгейде ғана болады да, соларды оқи-оқи миың суға айналып кетпегенмен, мезі боп, ерқашты күйге түсеріңіз сөзсіз
Ал, енді… ілуде бір жарқ еткен жақсы туынды оқи қалсаңыз, тау-төбе, құм арасынан асықтай ғана алтын тауып алғандай, баяғыдан бергі еңбегің бекер кетпегеніне қуанасың; тіпті осындай бір ғана сәт үшін редакцияның тау-төбе «қоқысын» әлі де қопара беруге қайыл боласың
Несіпбек Дәутайұлы дейтін жігіттің «Көгілдір көйлекті келіншек» атты әлгі әңгімесін оқып шыққан соң, соншама рақаттанғанымның себебі сол еді.
«Ал, сонда ол әңгіме несімен баурады?» дейсіз ғой…
…«Ақ жамылғының астында жұмсақ, жас тәні күйіп-жанып жатқан келіншек көзін есік жаққа салды
Манадан бергі құшағындағы еркегі енді жарығы көмескі шағын дәлізде, шалбарының ауымен алысып, құнжыңдап тұр
Сыдырғысы бұзылып қалған ба, онысы жоғары көтерілмей, анау қайта-қайта екі қолын одан ала алмай, ылди-төмен жұлқылап, әуре» деп басталатын алғашқы сөйлемдерінен, соңғы нүктесіне дейін бір жалған сөз жоқтығымен баурады! Және… суреттеген кейіпкерлері – жанды бейнедей, көз алдыңда тұрып қалар көркемдік қуатымен еріксіз риза етті.
Әңгіме жанрының әлем әдебиетіндегі айтулы өкілдерінің бірі Антон Павлович Чехов: – «Менің ойымша, әңгімені жазып болған соң, оның басы мен аяғындағы бірқатар баяндауларды сызып тастау керек
Өйткені біздер, беллетристер, әсіресе осы екі тұста өтірікті көбірек қосып жібереміз» дейді екен (Қараңыз: И.Бунин
«Чехов туралы»)
Екінші томның аяғындағы «Оқырманға сыр»-ға қарағанда, өзге түгілі, өзін аямайтын Несіпбек те осы қағиданы берік ұстанатын секілді
Оның әңгімесінде басы артық бір ауыз сөздің жоқтығы, сондықтан шығар деп ойлаймын
Олай болса, бұл енді тек қана үлкен жауапкершіліктің, һәм шынайы шеберліктің белгісі деу керек.
Осы әңгімесінен кейін-ақ, мен «Дәутайұлы» деген фамилия тұрған кез келген жарияланымды оқымай жібермейтін болдым
Несіпбек те өзінің қолынан шыққан шығармаларды күтіп отырған қалың қауым бар екенін жіті ұқты ма, «Батыр», «Айғыркісі», «Мәкеңдер, Малсекеңдер, заман», «Бір қияр, екі жұмыртқа, Ботабай», «Өнеш, комбинатор, алжапқыш» секілді, бірінен-бірі өткен, удай ащы, алмастай өткір әңгімелерді бұрқыратты-ай дейсің!
Бұрын-соңды аралас-құраластығым жоқ осынау қаламдас жігітті бір күні Жазушылар одағының алдында ұшырастырғанымда, оны шын көңілмен құшақтап, ризалық сезімімді өзіне ашық айттым да (Асылы, жұрт жақсылардың жақсылығын дүниеден өтіп кеткен соң, ауыз жаппай айтып жатады
Сол сөздерін әлгі жақсымыздың көзі тірісінде, дер кезінде айтса ғой… бір-біріміздің жақсылығымызға қуана білсек қой… Мұны Құдай да құп көріп, періштелер де қосыла шаттанбас па еді!?)
«Жақсының жақсылығын айт, нұры тасысын!» дейді ғой халық.
Жә, сонымен… біраз жылдан бері ел құлағын елеңдетіп жүрген осы жазушы – Несіпбек Дәутайұлының шығармалары биыл Мемлекеттік сыйлыққа ұсынылып жатыр екен
Және… ұсынып отырған еңбегі – анау-мынау емес, тура екі том! Бір роман («Құдірет пен қасірет»), үш хикаят («Ақкүшік», «Жол», «Ақ көгершін»), он алты әңгіме! Өзім өте жақсы көретін қаламдастың осы екі томға енген шығармаларының бірде-біреуін қалдырмай, түгелімен қайта оқып шыққанымда, оған кеткен уақытыма түк өкінбегенім өз алдына, қайыра оқығанда да қасиетін жоғалтпаған; қайта бірінші оқығанда байқамаған терең қатпарларына үңіле түсуге мәжбүр еткен мұндай туындыларға тәнті бола түскенімді айта кеткенімнің еш артықтығы бола қоймас деп ойлаймын.
Әрине, әрбіреуі туралы бір-бір мақала жазуға тұрарлық әңгімелерін былай қойғанда, хикаяттары туралы бір бөлек; ал «Құдірет пен қасірет» секілді трагедиялық романы жайлы дербес зерттеу еңбек жазса да артық болмайтын Несіпбек Дәутайұлының екі томдығы жөнінде толымды әңгіме айту – шағын мақалада мүмкін емес
Ол – алдағы уақыттың ісі
Кең отырып, кеңесер шаруа
Әйтсе де, жазушы творчествосына тән, ортақ белгілер жөнінде айтар болсақ, біріншіден, оның қай-қай шығармасы болса да, ең биік өнер туындысына қойылар көркемдік талаптардың үдесінен шыға алатындығын баса көрсету керек
Ал, біз, өкінішке қарай, соңғы жылдары көркемөнер туындыларына қойылатын ондай биік критерийлерді ұмыта бастадық
«Бір шығарманың ана жері жақсы; екінші біреуінің мына жері жақсы»… деген сықылды көлгір, жалған, көңілжықпастыққа әуес болып кеттік
Сөйтіп, жақсы шығарма деген – «бес қаруы бойында» тұрған тұтас туынды екенін естен шығарып бара жатқандаймыз
Біз сөз қылып отырған Н.Дәутайұлы шығармаларының ондайлардан өзгешелігі сол – көркемдік компоненттерінің түп-түгелдігінде
Сондықтан да олар көркем шығарма атаулыға қойылар талаптардың қай-қайсысына да толық жауап бере алады.
Екіншіден, жазушы Н.Дәутайұлы – (аңдап қараған адамға) жай талант қана емес, тегеурінді талант
Сондықтан да болар, оның кейіпкерлерінің бойында ылғи бұрқыраған бұла күш, қанасына сыймай ақтарылған сезімдер буырқанып жатады
Дәлел керек пе?! «Батыр» деген әңгімесінен бастап, «Құдірет пен қасірет» дейтін романына дейін қарап шығыңыз… Несіпбектің батыры («Батыр») – нағыз батыр секілді болса, қатыны да (мәселен: «Құдірет пен қасіреттегі» Қызбалтай) – нағыз қатын секілді! Батырды да, қатынды да суреттеу кезінде Несіпбек ештеңеден жалтақтамайды, өзіне тән тегеурінділікпен, керек десеңіз, тіпті ерлікпен қылқаламды майлы бояуға малып алады да, сүйкеп жібереді
Сүйкеген жерінен жанды, тірі бейнелер тізбектеліп шыға келеді
Бұл да – тек шынайы суреткерлердің пешенесіне бұйырар бақыт болса керек.
Үшіншіден, Несіпбек Дәутайұлы кешегі күнді жазса да, бүгінгі күннің қитұрқы сұмдықтарын сөз етсе де, біліп, тереңнен қазып, оқырманның жүрегін шымырлатып жазады
Бұл не деген сөз?! Бұл – қоғам мен адамның жанды жарасын айқын көріп отырған қаламгерлердің бүкіл дертті тамыршыдай тап басып, дәл біліп отырғаны деген сөз! Біздің әдебиетіміздің сыншылары: «Бүгінгі күннің кейіпкерлерін бейнелеуде жазушылар әлі кенжелеп келе жатыр»… дегенді жиі айтады
Солар Н.Дәутайұлы секілді қаламгерлердің «Өнеш, комбинатор, алжапқыш» секілді, екі көзіңе мөлдіретіп жас әкелер әңгімесін; немесе «көздің құрты» – дүниені қуғандардың түбінде «бұлаңдаған қызыл түлкінің» соңында, із-тозсыз кетерін меңзейтін аллегориялық әңгіме – «Қанқызыл жалқын»-ды оқыды ма екен?! Сірә, ондайды оқи ма екен өздері?! Оқыса, осы уақытқа дейін неге үндемейді солар?!
Ал тоқырау заманының кейіп­керлеріне келер болсақ, ой баққаннан, қой баққандарды артық санаған көр заманда, Абайдан гөрі, жүз саулықтан жүз бірдеңе қозы алған қойшыны аспанға шығарған қоғамды өлтіре сынаған «Мәкеңдер, Малсекеңдер, заман» секілді әңгімені; ал сол заманның ең адал, ең таза деп жүрген адамдары – коммунис­тер болса, сол коммунистердің басшысы, аупарткомға бірінші хатшы боп келген Тұтқабай Бошаев секілділердің істеген іс­терін көзінен тізіп көрсететін; бүгінде сол ұятсыз, адамгершіліктен жұрдай адамға ауданда ескерткіш қойылып жатқанына жаны күйзеліп отырған куәгер жөніндегі «Жүрекке тиген оқ» секілді әңгімелердің қадірін қашан жеткізе айтып береді олар оқырманға?! Ал ондай-ондай шығармалар Н.Дәутайұлында жалғыз-жарым емес, оның бүкіл шығарма­шылығына тән құбылыс.
Ендеше, мұндай құбылысты лайықты бағалаған жөн болмақ.
Сыйлық деген – ананың да, мынаның да бетіне күле қарап жүріп, бір күні ебін тапқанның етегінен ұстап кете барар, тәжірибесіз жас сұлу қыздың тағдырын кешпеуі керек; тек қана өзіне лайық, ерлігі мен өрлігі сай азаматқа бұйырғаны ләзім.
Илаһим, солай болар деп үміт етеміз.
Қажығали МҰХАНБЕТҚАЛИҰЛЫ,
жазушы, Қазақстанның
еңбек сіңірген қайраткері
