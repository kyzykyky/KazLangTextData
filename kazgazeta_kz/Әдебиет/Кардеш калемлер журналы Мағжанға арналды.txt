Еуразия Жазушылар қауымдастығына қарасты «Кардеш калемлер» журналы қазақ әдебиеті мен мәдениетіне ұдайы көңіл бөліп, екі елдің арасындағы ынтымақ, береке-бірліктің артуына өз үлесін қосып келе жатқаны көзі қарақты оқырманға жақсы таныс
Аталған журнал  Қазақстан Республикасы Мәдениет саласының үздігі, Жамбыл атындағы Халықаралық сыйлықтың және «Қазақстанның дипломатиялық қарым-қатынастарына – 25 жыл» мерейтойлық медалінің иегері, жазушы Якуп Омароғлы басқаруымен шығатыны белгілі.
Анкара қаласында жарық көретін басылым осыған дейін Сүйінбай, Жамбыл, Бердібек Соқбақбаев, Шерхан Мұртаза, Олжас Сүлейменов, Рахымжан Отарбаев, Нұрлан Оразалин, Есенқұл Жақыпбектің шығармашылығын насихаттау мақсатында арнайы нөмір шығарса, кезекті санын Алаш қозғалысының қайраткері, көрнекті ақын, публицист Мағжан Жұмабаевтың 125 жылдығына арнап отыр.
Редакция алқасы Халықаралық Түркі Академиясы мен ТҮРКСОЙ ұйымы жариялаған «Мағжан Жұмабаев жылына» өз үлестерін осылайша қосуды жөн санапты
Сондай-ақ «Түркістан – екі дүние есігі ғой, Түркістан – ер түріктің бесігі ғой» деп өз  өлеңдерінде түркі тақырыбын ту еткен  ақынның ату жазасына кесілгеніне 80 жыл толғанын да еске ала кетіпті.
Алғашқы беттерге «Кардеш калемлер» журналының бас редакторы, түрік жұртының танымал ақыны Әли Акбаш аударған Мағжан Жұмабаевтың өлеңдер топтамасы берілген
Ақынның ғылыми мұралары мен мақалаларына, сондай-ақ әр жылдары табылған қолжазбалары мен өзі тұтынған жәдігерлері орын алған.
Ұлыстың ұлы күніне орайластырылған Мағжан Жұмабаевтың «Әр халықтың өзінше жаңа жылы, жыл басы болады
Қай уақытта, қай халықта болса да жаңа жыл сол халықтың, сол уақыттың шаруа жағдайына қарай белгіленген
Еуропа жұрттарының бір жерінде жаңа жыл 1 январь, бір жерінде – 1 сентябрь, тағы осындайлар
Азияда жаңа жыл – жазғытұрым, қазақ елінде – марттың 22-сі
Қай елдің жаңа жылын алсақ та, негізінде шаруашылық жағдай болады
Дін әсері жаңа жылдарда аз, жоқтың қасы болса, қу молдалардың мал табу үшін жалған қондырмасы
Қазақ жаңа жылы дін әсерінен таза
Бұл күні ешбір құлшылық, дін әдеттері жасалмайды
Бар болғаны ел бір-бірімен көрісіп: «Жасың құтты болсын!» дейді.Жаңа жыл күні қазақ күн райына қарай алдағы жазды рақатты, рақатсыз болады деп болжау жасайды
Қар тез кете ме, жаз жылдам бола ма деп болжау жасайды
Жаңа жыл күні қазақ əдетінше əр үйде қазан-қазан көже пісіріледі» деген тағлымдық мақаласы да енген
Орыс жазушысы Мамин-Сибиряктан аударған «Ақбоз ат» əңгімесін де көруге болады.
Сонымен қатар, Еуразия Жазушылар қауымдастығының төрағасы Якуп Омароғлының, ТҮРКСОЙ ұйымының бас хатшысы Дүйсен Қасейіновтің, әдебиеттанушы-ғалымдар Кемел Оспанов, Ферхат Тамир, Айгүл Ісмақова, Жарасбай Сүлейменов, Орхан Сөйлемез, Сәуле Мәлікова, Серікқазы Қорабай, Зарқын Тайшыбай, Қайырбек Кемеңгер, Ербол Тілешов, Гүлжанат Құрманғали және т.б
зерттеу еңбектері топтастырылған.
Анкара қаласында Мағжан Жұмабаевтың 125 жасқа толуына орай Гази университетінде өткен халықаралық конференция барысынан да мәліметтер келтірілген
Онда Қазақстанның Түркиядағы елшісі Абзал Сапарбекұлы, Түркия Республикасы президентінің бас кеңесшісі Ялчын Топчу, Түркия мәдениет және туризм министрінің орынбасары Хүсейін Яайман, Гази университетінің ректоры Ибрахим Услан, Кечиөрен муниципалитетінің мэрі Мұстафа Ак, Ахмет Яссауи университетінің Өкілетті кеңес төрағасы Мұса Йылдыз, ТҮРКИЯТ институтының директоры Хулия Касапоғлу Ченгел және басқа зиялы қауым өкілдерінің ақын шығармашылығы жайлы ортаға салған орамды ойлары оқырман назарына ұсынылған.
Басылым Түркияның барлық аймақтарымен қатар, түркітілдес елдердің шығармашылық орталықтарына тарайтындығын да еске сала кеткен жөн.
Бағдагүл Мұратқызы
 
