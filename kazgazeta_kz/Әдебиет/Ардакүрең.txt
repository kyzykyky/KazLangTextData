Орыс зерттеушісі ­Григорий Потаниннің көбімізге жақсы таныс: «Маған бүкіл қазақ даласы ән салып тұрғандай көрінеді» деген әйгілі сөзі бар емес пе? Қазақтың көрнекті ақыны, халықаралық «Алаш» әдеби сыйлығының, Ресей Жазушылар ұйымының Сергей  Есенин атындағы алтын медалінің иегері Ғалым Жайлыбайдың өлеңдерін  оқығанда орыс ғалымының әлгі сөзі еске оралатыны бар
Бейнебір өзіңді ән құшағында отырғандай сезінесің
Мұны мына өлең жолдарын оқып өзіңіз  де байқар едіңіз.
Шөлейттеу жердің шөбі едім,
Шөліркеп әлі келемін.
Ақ жаңбыр мінез өлеңім,
кезертпей еріндерімді,
құйып бір өтсе деп едім.
Сүмбіле соңы сары тамыз,
Сары тамыз, тілден бал тамыз.
Сарғайған шығар алқаңыз,
Сарғайтып мені сәуірде,
Сағым боп кеткен қалқа қыз…
***
Есіл ағады,
Есіл ағады,
Ақбұйра толқын жарды ұрып.
Есіл аққанда есіп ағады,
Жағада жартас жаңғырып.
Есіл ағады,
Есіл ағады,
Мағжанның жүйрік жырындай.
Мені де бір қыз есіне алады,
Тарқатып өрген бұрымдай…
Төгіліп тұрған жыр жолдарын ары қарай жалғастыра беруге болады
Бірақ оны газет беті көтермейді.
Байқайсыз ба, жоғарыда тізіп өткен шумақ­тардан ырғақ, саз байқалады
Бір сөз екіншісімен ілесіп отырады
Ілеспеске амалы жоқтай
Өйткені алдыңғысы магнит секілді «жабыспасыңа», ермесіңе көнбейді
Сөздер бір-бірін сыртқа теппейді, «далада» қалдырмайды
Жетектеп ала жөнеледі
Неге бұлай болып тұр? Осының барлығы сөздердің бір-бірімен үйлесім, жарасым тапқандығы
Үйлесім, жарасым боған соң да ол оқырманға немесе тыңдаушыға әуез, әуен секілді әсер етеді
Осының өзі ақынның шеберлігі, талантты ақынның тегеуріні.
Ақын демекші, Ғалым Жайлыбай поэзия ауылына тосыннан тап болған әлдекім емес
Осы ауылда кіндік қаны тамып, құнарлы топырағынан түлеп ұшты десек артық айтқандық болмас
Өзі айтатындай: «Жазылған ұл ем бесікте өлеңім» дейтіні бар
Демек, ол ес біліп, етек жапқаннан үлкендерден естіген жыр-дастандарды бойына сіңіре білген
Жастай қазақтың құнарлы тілінің уызына жарыған.
Ғалым – ауыл баласы
Қазақтың келісті жерлерінің бірі – Жаңаарқаның көз тартар кең жазығы өмірге талпына қанат қаққан баланың жан дүниесін тебірентпеуі мүмкін емес еді
Біз білетіндей бұл жақтың жазы да, қысы да көркем
Ең бастысы, «кір-қоңнан» ада, тыныштық құшағында мүлгіген табиғаттың тазалығы, тұнықтығы көкірек са­райыңды айқара ашып, өмірге деген құш­тар­лығыңды еселей түседі
Әлгіндей сезімнің нәти­жесі шығар Ғалым өлеңдерінде тұнықтыққа, арлы­лыққа, ақтыққа, адалдыққа іңкәрлік сезіліп тұрады.
…Көк аспан жерге жақындар,
Ақ боран – ардың өлеңі.
Ақпанда туған ақындар,
Ақ түсті жақсы көреді.
***
Аққу арлы жігітпін,
бесік көрген,
Өміріме өлеңді несіп көргем.
Жырларымның жұлдызын жандырам деп,
Алматыға Арқадан көшіп келгем.
***
Әулетімнің ар емізген арманы ем,
Таңғы шықтан тамшы болып тамған ем…
***
…Өліараның алдында жел тұрған-ды,
Отың болса үрлет те,
серпіл мәңгі.
Бойға сіңген ақ сүтпен Адалдықтан
Өтем деген айнымай сертім бар-ды…
Адалдықты, арлылықты мұрат еткен жаннан поэзияға, тіпті өмірге құштар қауымды сүйсіндірген сұлу да көркем жырдың тууы заңдылық деп есептейміз.
«Өлең шіркін өсекшіл» дегендей, Ғалым жылқышының баласы екендігін де жасырмайды
«Тоғызымда тобылғы сап қамшы ұстап, тайға мінгенмін» дейді
Содан да шығармаларынан ауыл өмірін, тұлпар мініп, аламан бәйгеге қатысқан жылқышының жай-күйін жақсы білетіндігі аңғарылады
Дәл осылай болмаса мынандай «жылқы мінез» жыр өмірге келмес те еді:
Қаз мойынды ер салып,
Күлігіме күміс жүген таққаным.
Берен күнге бер шабыт,
Ақын туған ақпаным.
Үзеңгіде үзілмейтін сапарым,
Таралғысы қайыстан.
Түсінемін түнек күннің батарын,
Түннің аты – Айстан.
Арғымаққа алтын таға кигіздім,
Көкалалы көп жылқының ішінен.
Жарық күнге жал-құйрығын түйгіздім,
Түн дегенің – тылсым әлем түсінем…
Жануардың жарқ-жұрқ етіп жанары,
Ана белден мына белге әрі асып.
Ауыздығын қарш-қарш шайнап барады,
Ақ дүниемен алысып…
Ғалым жырларын оқып отырғанда өлең тудыру аса қиын еместей көрінеді
Себебі бұл өлеңдер «Тілге жеңіл, жүрекке жылы, айналасы теп-тегіс жұмыр келген» (Абай)
Содан да жеңіл оқылады
Бір бастасаң ілезде аяғына шыға келесің
Бір қарағанда осылай болатыны анық
Алайда өмірге көпке жаққан, жұртын тебірентер, толғандырар жыр әкелу қайдан оңай болсын! Мұны: «Қандай қиын туғанға болып ақын…» деп Ғалымның өзі де мойындайды
Жаңағы айтқан өлеңдерінің қарапайым, ұғынықты, жаныңа жақын болып келетіні – автордың талантынан, дарындылығынан, өлең талаптарын жан-жақты меңгергендігінен деп ұққанымыз жөн.
Қазіргі күні бірқатар ақындарға оқырман тарапынан орынды сын да айтылып жүр
«Өлеңдер публицистиканың тіліне айналып кетті
Қарадүрсін
Қазақтың бай, көркем сөзінің бір ұшқынын да кездестіре алмаймыз» дейді олар
Мұндай кемшіліктің бары рас
Ал Ғалым туындыларына мұндай сын айта алмайсыз
Қайта ұлтымыздың байырғы, ұмтыла бастаған сирек сөздері мен ұғымдарын ақын өлеңдерінен жиі ұшыратуға болады
Мұны өлеңнің өн бойына барлау жасамай-ақ тақырыптарынан да бірден аңғарамыз
Мысалы: «Тобылғыжарған», «Бөрісырғақ», «Құсқанаты», «Сәуірдің сұлусарысы», «Арда туған айбозым», «Кербетегелер», «Ардакүрең»…
Қандай да орынды теңеу сөзге бояу қосып, оны одан әрі әрлендіре, сәндендіре түсетіні даусыз
Ғалым ақын бұл жағынан да есе жібермейді
Мәселен, «Қара шашын жайғанда қара түндер» дейді
Өзі түн болса, ол қара шашын жайып тұрса – түннің көкесі осы шығар
Мұндай түні жүру де оңай болмас
Тасқаранғы түн демей-ақ, қара түнге қара шашын жайғызып қоюы бұл түннің жай түндердің бірі еместігін аңғартқандай
Тағы бір өлеңінде мынандай жолдар бар: «Кеткенде қырдан асып құландай күн, ішімде шулап қалды ұлар – қайғым…»
Бұл – сурет
Батып бара жатқан күн қырдан асып бара жатқан құланға теңеліп отыр
Әдемі теңеу
Немесе ұлардай шулаған қайғыны алыңыз
Демек, ақын тілге тиек етіп отырған қайғы жай қайғы емес, жүрекке салмақ салатын, сүйекке бататын қайғы.
Ғалым өлеңдерінен келісті теңеуге қатысты мысалдар келтірер болсақ былайша жалғаса берер еді
«Найзағай – тағдыр шатырламашы…», «Үкідей үркіп қашқан жылдар ағып», «Саған үрген қандені пенделіктің», «Жамырап жеткен жан-жақтан бұлтыңды көрдім, Бұланды!», «Сайдан аққан жылғадай осы ма өмір?..», «Түнгі аспанда барады аяңдап Ай», «Тегене – көктің тесілді түбі», «Сексеуілдей тектінің сөнбей қалған шоғы едің», « Тағдыр – қамшы арқамнан осқылады» және т.б
Ақын өмірдің ащы-тұщысын сезінбесе ойлы жыр тудыра алмайды
Ақынның ең жақын серігі, мұңдасы, сырласы – ой
Ой кешіп жүрген ақыннан келе-келе өмір, адам, пенделік, орта, қасиет… туралы өзіндік тұжырымдар пайда болатыны белгілі 
Ойлы ақынды көп нәрсе толғандырады
Қағазға қондырған кейбір сөз тіркестері бара-бара нақылға, мақал-мәтелге, даналық иірімдеріне ұласып жатады
Оны сөз иесінің өзі де байқамай қалуы мүмкін
Ал сырт көз сезгіш
Ғалымның жүрекжарды жырларынан санаға түйіп, қаперге алып жүрер толғақты ойларды көптен кездестіре аласыз
Мысалғы жүгінейік: «Ұлы болуға ұмтылғандар бар, ұл болып алмай алдымен», «Үміт жібі үзілсе – үгілер ең», «Атақ үшін ерліктер жасалмайды», «Дүлдүлдің дүбір шықса бағы ашылар», «Тобықтыда Құнанбай тумаса егер, Құнанбайдан Абай да тумас еді», «Қай заманда да тұлпардан тұғыр озбаған», «Адамның адамдығы арда ғана», «Сәкен деген халқымның рухы ғой, Рухтарды көмбейді қара жерге»…
Ақын көкірегіндегісін айдай әлемге ашық, батыл айтқанымен оның жүрегі нәзік
Төңіре­гінде болып жатқан жайттар оған әсер етпей қоймайды
Әсіресе елдің басына түскен қиындық, ауыртпалық ең алдымен ақын жүрегіне салмақ түсіреді
Ресейдің зымыран тасығыштары қазақ жеріне құлағанда мұның жерге де, адамға да, жануарға да залалы орасан екендігіне куә болып жүрміз
Осының өзі ақынды бейжай қалдырмай, «Сарыарқа
«Протон» құлаған жыл» деген өлеңнің ­тууына себепкер болды
«Қызылағаштағы» су тасқынының зардабы да ақын жүрегіне шаншудай қадалды
Ақырында ішкі күйзелісі мен наласы өлең тіліне айналды:
Шағылса шаңырағы шыңғырады ел,
Қайғыдан шашын жұлып тұр құба бел…
Ағынды Ілиястың Ақсуында,
Құлады құстай ұшқан Жыр – Құлагер.., – деп бір ауылдың мұң зары – тұтас елдің қайғы-қасіреті екендігін меңзейді.
Ғалым – лирик ақын
Оны ақын өлеңдерін оқып отырып өзіңіз де байқайсыз
Ғалымның жылқышының баласы екенін, өзі де бала кезінде атқа мініп, талай бәйгеге қатысқанын жоғарыда айттық
Қазақ қашан да жылқы малын қадір тұтқан
Бұл жануардың өзгелерден ерекшелігі тазалыққа, мөлдірлікке құмарлығы
Судың да кіршіксізін, тұнығын таңдап ішеді
Жастайынан жылқы малы серігі болған Ғалымның қалауы да – тұнықтық
Ақын жырларында да осы тұнықтық, мөлдірлік менмұндалап тұрады
Осы қасиеттерді бойға сіңірген қандай ақын да нұрлы ойларымен ерекшеленіп тұратыны ақиқат жайт
Олай болса ол лириктігімен қоса ойшылдығымен де оқырман жүрегін баураған ақын
«Ұлы болуға ұмтылмас бұрын, алдымен ұлтыңның ұлы екеніңді көрсет» деген ойды өмірден көргені де, түйгені де мол ақын ғана айта алады.
Ақын деген қасиетті атқа ие болуы үшін оның туындыларынан жұрт хабардар ­болуы тиіс
Ең болмаса бір-екі өлеңі елдің ­аузында жүргені абзал
Біздің қуанатынымыз Ғалымның жырлары елге жақсы таныс
Оның «Күршімнің қызы», «Есіл ағады», «Құнанбай», «Жынды» Әбен», «Алматыға Арқадан көшіп келгем», «Сәкенмен сырласу», «Қап арқалап бара жатыр қыз бала»… деген өлеңдері поэзияны бағалайтын жандарға әбден мәлім
Осының өзі ақынның бақыты
Бірқатар өлеңдеріне ән де жазылып, танымал әншілердің репертуарынан берік орын алған
Бұл жақсылықтардың бәрі ақын мәртебесін арттырып, оның шабытының тасқындауына ықпал ететіндігі даусыз.
Ғалым соңғы жылдары поэзияның күрделі жанры – поэмаға қалам тербеп жүр
Бұл өте құптарлық
Ол поэманың арқалаған жүгі ауыр екендігін біледі
Бұл «ауылға» ену үшін мол дайындық, тәжірибе керек
Тәуекел деп тартып кетуге болмайды
Сол дайындық Ғалымда бар еді
Сол себепті де «білек сыбана» кірісті
Әйгілі Жаяу Мұсаның шерлі өмірі өзек болған «Ақ сиса» поэмасы «Біссімілә» сөзінен бас­талады
Мұны да жанрдың жауапкершілігін түсінгендік деп қабылдағанымыз жөн.
Ақынның қолынан шыққан «Қара орамал», «Тамакөшкен», «Киік қашқан» поэмаларында ірі, ауқымды тақырыптар қамтылды
37-і жылғы қуғын-сүргін, ашаршылық, табиғат ­апаты – жыр-дастандардың арқауы
Тақырыптар күрделілігіне қарамастан жан-жақты ашылған
Бұларда құрғақ баяндау жоқ, ел басына түскен нәубатты ақын жүрегі езіле, зор тебіреніспен, толғаныспен жырлау бар
Поэмалардың жұрт көңілінен шыққандығының дәлелі – баспасөз беттерінде жылы лебіздердің айтылуы
Мәселен, бір ғана «Қара орамал» поэмасы әлемнің бірнеше тілдеріне аударылып, халықаралық конкурстарда әлденеше рет жүлдеге ие болды
Бұл – Ғалым ақынның табысы ғана емес, қазақ поэзиясының жетістігі
Аталған поэмалардың әрқайсысы арнайы тоқталып, кеңірек, тереңірек талдауға, саралауға жүк болады
Сәті түссе оның да бір реті келер.
Ғалым Жайлыбай – қазақ поэзиясында өзіндік үні, өзіндік жолы бар ақын
Ол өмірге өлең деп келді
Сол адалдығынан, сол берілгендігінен бір де танған емес.
Оның жүрегі жыр деп соғады
Өмір оған өлеңдей көрінеді
Өлең дегеніміз сұлулық, әдемілік
Ғалым болса сол сұлулыққа, әдемі­лікке ғашық
Оның жырларының оқырман жүрегін жаулап алу сыры да осында.
Ғалымның бір өлеңі былай аяқталады: «Аламанға қосқаным – Ардакүрең, Қала көрме көз жазып, ал, ағайын!».
Көз жазу қайда! Ол бүгінде ел білетін Ардакүреңге айналды
Жыр бәйгесінде әр­дайым оза «шауып», талай жүлдені қан­жы­ғасына байлап жүрген танымал Ардакүрең ғой бұл.
Нұрперзент ДОМБАЙ
