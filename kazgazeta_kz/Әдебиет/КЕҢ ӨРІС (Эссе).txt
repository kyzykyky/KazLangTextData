Олжай кетті қыдырып…
Алтын бесік — ұяға,
Арманшыл жас сыя ма?
Қой бағам деп, ой бағып,
Кетіп қалған қияға…
Бүгінде есімі елге танымал қаламгер Қайнар Олжайды ол кезде ешкім білмейтін
Оның есесіне іргедегі шұбартаулықтардың бастамасы бойынша құрылған «Кең өріс» комсомол-жастар бригадасында жұмыс істейтін Қайнар деген елгезек жас шопанды ауыл-аймақ, көрші-көлем, тіпті қозы-лаққа дейін түгел танитын
Өйткені, жұмысына тиянақты, шаруасына ұсынақты, мал-жанға мейірімді еді
Қолынан ертелі-кеш кітабы түспейтін бота тірсек бозбала өрістегі қойға қосып ой бағатын
Кішкене ғана қағілез қойшы «Кең өрісте» жүріп, өмірдегі өз өрісін кеңейтуге ұмтылды.* * *
О бастан бұл әулет өлең-жырға бейім-ді
Атасы Олжайдың екі баласы бар еді
Үлкені — Қалиақпар, кішісі — Қоңырғазы
Қалиақпар —  Қайнардың әкесі
Олжай ақсақал сонау Курск түбіндегі шайқаста бір қолын қалдырып, елге жараланып қайтқан
Ауруханада есін жиған ол бір қолы жоқ екенін көріп, екінші қолымен ауылға өлеңмен хат жазады
Олжай соғыстан келген соң колхоздың қойын бағыпты
Бір күні оған мектепте оқитын баласы Қоңырғазы: «Әке, бүгін сенің қойыңды мен бағайыншы», — депті
Сөйтіп, ол сол күні сабаққа бармай, әкесінің қойын жайып кетіпті
Бала кешке үйге келіп, шешесі Ханымияға: «Апа, апа, мен өлең шығардым», — дейтін көрінеді
Шешесі: «Кәне, қандай өлең, балам?», — десе:
Олжай кетті қыдырып,
Қойлар кетті шұбырып.
Сол қойларды бағам деп,
Сабақтан қалдым жын ұрып, —
деп жырлап қоя беріпті.
Қайнардың әжесі Ханымия көне заманнан жеткен өлең-жырларды көп білетін кісі болыпты
Әжесінен үйренген мынадай өлеңі бала кезінен құлағында қалыпты.
Қалба — біздің тауымыз,
Қалмақ — біздің жауымыз.
Сол қалмақты жеңген күн,
Атқа толар ауымыз.
Әжесі осы секілді өлеңдерді көп айтатын
Кейін Қайнар «Егемен Қазақстанда» қызмет істеп жүргенде Моңғолиядан Ислам Қабышұлы деген ғалым ғылыми еңбек қорғауға келді
Ислам — «Керейлер керуені» деген кітап жазған, Шыңғысхан әулетін зерттеген кісі
Бас редактор Шерхан Мұртаза сол кісі туралы мақала жазуды Қайнарға тапсырады
Журналист өз кейіпкерімен жолығып, Тарбағатай өңірін, Ертістің бойын жайлаған қазақ көшінің мән-жайына әбден қаныққаннан кейін әжесінен үйренген баяғы өлеңді ретін тауып сол мақалаға пайдаланады
Бас редактордың орынбасары, ақын Әбіраш Жәмішев мақаланың басқа жеріне қол тигізбейді
Бірақ сол өлеңге келгенде қайтты шүйлігіп: «Қалмақ ханы — жауымыз» деп тап күресіне қарай бейімдеп жібереді
Сөйтіп, талай заманнан мұрты бұзылмай қапысыз жеткен тарихи өлең лезде өзгеріп шыға келеді
Қайнар осындай жыр қонған, өлең өрген әулетте өсті
Өзі де жастайынан жазуға бейім болды
Қай нәрсені де шығармашылық көзқараспен бағалауға машықтанды.
Шығысым батыс боп кетті…
Жүрек сырын ұға алған,
Жылы сөзге жұбанған.
Қыз-қырқынға жазған хат,
Қаламгер ғып шығарған.
Қазақстанның қиыр шығысындағы ауылда өсті
Шынын айту керек, оқуға журналист болам деп емес, Қазақстанның батысынан журфакка аттанған бір қызды көрем деп келді
Сол қызға сырттай кәдімгідей ғашық еді
Бір жыл бойы екеуі хат алысып тұрды
Ақыры ақ жаңбырлы Алматыға сол бойжеткенді іздеп, жол тартты.
Сол жылы ең соңғы екі орынға алты талапкер жинаған балы бойынша таласты
Сол екеудің бірі болу Қайнардың маңдайына жазылды
 Қалғандары да әр жылдарда оқуға түсті
Бәрі де шетінен қаламы жүйрік мықты журналист болып, елге танылды
Бір қызығы, емтихандардан жинаған балы бойынша жасалған тізімнің басында тұрғандардың біразы журналистикадан іргесін аулақ салды
Тіпті, кейбіреуі оқи алмай, университетті тастап кетті
Керісінше, тізімнің соңындағылар, яғни оқуға қиналып түскендер тәуір журналист болды
Қазір белгілі журналистердің тізімін солар бастап тұрады.
Сонымен жаңағы қыз… Қайнар мектеп бітіргеннен кейін комсомол-жастар бригадасында екі жыл қой бақты
Күнұзаққа қой соңында жүріп, бірсыдырғы тіршіліктен зерігетін бозбала газет-журналға суреті шыққан әдемі қыздарға жатып алып хат жазады
Сол тұста ол «Жүз қызға ғашық болдым мен» деп жырлаған Расул Гамзатовтың кейпіне енгендей еді
Ал әлгі қыздың суреті газетке шыққан жоқ-ты
Оның есесіне, күллі жұрт үтір-нүктесіне дейін қалдырмай оқитын «Лениншіл жас» газетінде «Бір шоқ гүл» деген новелласы жарық көрді
Газеттің екінші бетіне басылған
Қазіргі тілмен  айтқанда, алпыс жол материал
Өзі бар болғаны тоғызыншы кластың оқушысы екен
Жазған дүниесінің соңына Гурьев облысы, Теңіз ауданы, «Сүйіндік» совхозы деп мекен-жайын көрсетіпті
Содан бұл танысу хатын жазып келіп жіберсін
«Осылай да осылай, қарындас, танысайық, білісейік, хабарласып тұрайық
Сәлеммен, Қайнар
Семей облысы, Ақсуат ауданы, «Ленин жолы» совхозы, «Кең өріс» комсомол-жастар бригадасы».
Хат пен сәлемдемелерді орталыққа тракторшы жігіт алып кетеді
«Кең өріс» қой өсіруші комсомол-жастар бригадасының тұрағы орталықтан елу-алыс шақырым жерде
Екі ортаға тек трактор ғана қатынайды
Оның өзі аптасына бір рет барып келеді
Ұн, тұз, қант әкеледі
Азық-түлік жеткізеді
Қысқасы, бригадаға керекті нәрсенің бәрін тасиды
Ол жаққа да құр бармайды
Өлім-жітімге ұшыраған қойды салып әкетеді, теріні, жүнді орталыққа апарып өткізеді
Сөйтіп жүрген тракторшының Қайнардың қызға жазған хатын поштаға салуға уақыты болмапты
Бозбаланың бойжеткенге жазған хаты үш ай бойы трактордың кабинасында май-май болып жатыпты
Үш айдан кейін тракторшының есіне түсіп, жас шопанның аманатын орындапты.
Негізі, бұл хат тракторшыға тапсырардан үш ай бұрын жазылған еді
Жас қойшы өріске барып, қойды жайып қойып, күн ұзаққа кітап оқитын
Тумысынан зерек-ті
Құнығып оқыған соң, күндіз оқыған кітабы тұтастай зердесінде жатталып қалады
Сағи, Тұманбай, Қадыр, Фариза, Мұқағали, Жұмекеннің атағы аспандап тұрған кезі
Жырлары жаппай оқылады
Жылына бір өлеңдер жинағы шығады
Ол кезде кітапхана жүйесі мүлтіксіз жұмыс істейді
Сол жаңа кітаптардың бәрі алдымен совхоздың кітапханасына, содан соң бригадаға келеді
Одан кейін басқа бригадаға жөнелтіледі
Алматыдан шыққан жаңа кітап бір айдың ішінде осы аймақтағы бүкіл шопан ауылдарын түгел аралап шығатын
Алдымен бір үйге әкеледі
Ол үйдегі шопан оқып болған соң басқа үйге әкетеді
Кітап оқымайтын шопан жоқ
Сөйтіп, кітаптың таралымы керемет болды
Бұл Оралхан Бөкеевтің, Қалихан Ысқақовтың, Әкім Таразидың кітаптарын өріске алып кетеді
Өлеңің не, Оралханның кейбір керемет әңгімелері тұтастай миында жатталып қалатын
Соны судыратып айтып береді
Әсіресе, Жүсіп Қыдыровтың өлеңдерін айрықша жақсы көретін.
Жазған хаттарын конвертке салып, оның сыртын өмірі қазақша толтырады
Тіпті Моңғолияда әскери борышын өтеп жатқан  ағасына жолдаған хаттың сыртындағы мекен-жайын да қазақша жазатын
Жаңағы қызға жазылған хат алдымен өрісте жүріп оқыған кітабының арасында үш ай бойы жатыпты
Жайлауда жазылған ғой
Содан күз өтіп, бригададағы төрт ұл, төрт қыз қыстауға көшеді
Сол кезде шкафтың шаңын сүртіп, кітаптарды тазалап жатқан ұқыпты қыздар Қайнардың шығыстан батысқа жолдаған үшбу хатын тауып алады
Конверт бір кітаптың арасында жатыр екен
Соны қыз-жігіттер дереу тракторшыға береді
Сөйтіп, Ақсуаттан Атырауға жол тартқан бұл хат сағынышты сәлем арқалап «Сүйіндік» совхозына жеткенше алты-жеті ай өтіпті.
Күндердің күнінде бойжеткеннен жауап хат келіп тұр
«Қайнар аға! Сіздің хатыңызды алдым
Танысуға қарсылығым жоқ
Бірақ сіз хат жазғанда мен тоғызыншы класта оқитын едім, қазір оныншы класта абыроймен оқып жатырмын»
Әйтеуір бойжеткен оныншы класты бітіріп кетпей тұрғанда хаттың барып үлгергені қандай жақсы болған
Содан бұл дүрілдетіп тұрып хат жазды
Жазатын нәрсе жетіп артылады
Бригадада не жаңалық болып жатқанын айтады
Төрт жігіт, төрт қыздың жемісті жұмысын баяндайды
Осыларға тәлімгер болып жүрген шопан кісі мен оның әйелін де атап өтеді
 Ал енді өрісті келістіріп сипаттайды
Одан малды суреттейді
Астындағы атын бейнелейді
Қасына еріп жүретін итін де ұмытпайды
Енді қайтсін, көз ашқалы өзі көрген әлемі туралы жазады ғой.
Әлгі қыздан апта құрғатпай жауап келді
«Сіздің хатыңызды алдымен жеке өзім оқитынмын
Кейін бір топ құрбыммен бірігіп оқи бастадық
Одан класс болып оқитынды шығардық
Қазір мектептің директоры апта сайын бәрімізді сапқа тұрғызып, хаттарыңызды бүкіл мектептің алдында оқытатын болды» дейді
Сосын Атыраудың қызы Ақсуаттың бозбаласын былайша қанаттандырады: «Қайнар аға, мен білсем, сізден керемет жазушы шығады
Сіздің әрбір хатыңызды ұқыптап сақтап жинап жүрмін
Өзіңіз кейін үлкен жазушы болғанда хаттарыңызды мақтанышпен музейге тапсыратын боламын»
Бұған одан артық не керек? Одан сайын құтыртып хат жазады
Бұрын екі бет жазса, бірте-бірте төрт бетке жеткізді
Кейін алты бетке ұластырды
Сосын сегіз бет те бұйым болмай қалды
Күн сайын, апта сайын хат жазады
Әлгі тракторшының негізгі жұмысы Қайнардың хаттарын поштаға апарып салу және  жаңағы бойжеткеннің бұған жазған жауабын жеткізу болды
Ол орталыққа әрбір қатынаған сайын жас шопан төрт-бес хат беріп жібереді
Қайтарда бұрынғы хаттарының төрт-бес жауабын алып келеді.
Қысқасы, Қайнар жазу әлеміне бұрқыратып жазған хаттарымен келді
Шығыстан батысқа қарай сәлем жолдаған конверттер дамылсыз ағылып жатты
Сөйтіп, ол сол тұста «Шығысым Батыс боп кетті» деп жырлаған Абай атамның күйін кешті.
Журфакқа жетелеген жол
Қара үзіп қатардан,
Қара жорға атанған.
Қайнар Олжай олжасыз,
Қайтқан емес сапардан.
Сол титімдей қыз бұған журналист болуға кеңес берді
«Алматыда журфакта жолығайық» деді
Қайнар қыздан бір-ақ жас үлкен еді
Мектепке алты жасында барған-ды.
Әйтеуір, сол қызды көруге сырттай керемет ынтазар болды
Оқушы қыз «Алматыға келгенде мені таппай қалмаңыз» деп өзінің керемет суретін салып жіберген
Оның суретін көріп, одан сайын ықыластана түсті
Енді өзінің суретін салайын десе, ешқандай фотосы жоқ
Қойлы ауылда оны суретке кім түсіруші еді? Сол тұста туған ағасы Моңғолияда әскери қызметін өтеп жатқан
Ағасы әскери ант қабылдаған кезде түскен суретін бұған салып жіберген-ді
Әрі-ойланып, бері ойланып, «Мынау — менің туған ағам, шашы сары, әрі бұйра демесең, сосын көзі көк демесең, былай… қалған бет-келбеті маған келеді» деп солдаттың суретін алыстағы бойжеткенге жолдап жіберді.
Әкесіне журфакқа оқуға барғысы келетінін айтқанда ол кісі әрі қуанды, әрі ойланды
Өйткені баласы ауылдан шығып көрмеген
Алматы түгілі аудан орталығын да жөнді білмейді
Оқуға өзі ертіп баруға мүмкіндік жоқ
Әкей совхоз директорының жемшөпке жауапты орынбасары еді
Шөп шабатын кезең тақалып қалды
Сөйтіп, ол Қайнарды Алматыға апарып, оқуға түсіріп келу мәселесін өзінің бөлесі әрі бажасы Жұмағалиға тапсырды
Өздері бір үйдің екі қызынан туған
Кейін басқа бір шаңырақтан екі қыз алған
Сондай тату кісілер еді
Жұмағали ұзақ жыл мектеп директоры болып, содан зейнетке шыққан-ды
Екеуі Қайнарды ертіп, Аягөздің вокзалына келді
Әкесі мен Жұмағали аға билет алған соң, баланың жолын жуып, таңдай жібітті
Біраз сілтеген соң маңдайы жіпсіген Жұмағали аға пойызға мінгеннен кейін: «Бала, қорықпа, мен Алматыны жақсы білем, 1941 жылы тура Талғардың түбінде окоп қазғанбыз», — деді
Сөйтіп, Алматыны «жақсы білетін» ағасы екеуі алысқа жол тартты.
Қызға жолығуын жолықты
Бірақ осыншама уақыт бойы әр кірпішін өз қолымен ұқыптап қалаған сезім сарайы бір сәтте қирап қалғандай күй кешті
Өйткені, өзі көрмеген қызға іңкәр болғандықтан күн сайын оның образын мүсіндеп, қырнап, әдемілей беріпті
Ал көргені кәдімгі ауылда күнде кездесіп жүрген қыздардан көп айырмашылығы жоқ бойжеткен еді
Қысқасы, өзі жасаған образбен арада екі орта жер мен көктей айырма жатыр
Сірә, қыз да бұған соншалықты елпілдей қоймаған сияқты.
Сол жылы Қайнардың жолы болып, оқуға түсті
Екі орынға таласқан алтаудың арасында жалғыз қыз — батыстан келген бойжеткен сырттай оқуға ілінді
Кейін бірер жылдан соң ол да күндізгі бөлімге ауысты
Бойжеткен Алматыдан аттанарда бұған мынаны аманаттады
«Қайнар, сен лекцияларды жинап жүр
Мен сессияға келгенде сенің конспектілеріңді пайдаланатын болайын»
Сабақ басталып кетті
Лекция жазайын десе, қолы жүрмейді
Сөйтсе, бұл өзінің сезімін, ойын қағазға керемет түсіреді  екен де, біреудің айтып тұрғанын жаза алмайды екен
Профессорлардың оқыған лекцияларын қорытып жаза алмай қор болды
Әйтсе де, бірте-бірте конспект жазуға көндікті
Құрбы қыз қиылып тапсырып еді ғой деп, өзін-өзі қинап, лекция жазуға әбден машықтанды
Жазуы өне бастады
Бірақ оның терлеп-тепшіп, сонша еңбектеніп жазған конспектілері қызға мүлде керек болмай қалды…
Сол 1976 жылғы күзде «Лениншіл жас» газетінде «Бақыт деген не?» деген тақырыппен ауқымды диспут жүріп жатты
Апта сайын көпшіліктің хаттары, әркімнің ой-пікірлері тұтас бір бет болып шығып жатады
Жұрт ол кезде газет десе ішкен асын жерге қояды
Оқырман өте белсенді
Қайнар да осы диспутқа қатысып көргісі келді
Өзінің бақыт туралы ойларын әрлеп-әдіптеп, басынан өткен жайларын қоса баяндап, оқушы дәптерінің төрт бетін толтырып, мақаласын редакцияға апарып берді
Шамамен газеттің үш жүз – төрт жүз жолындай болып қалар
Содан үміттеніп күнде қарайды
Ақыры шықты-ау бір күні
Бірақ бүйтіп шыққаны бар болсын
Мақаласының тақырыбы жоқ
Тек қана бас жағына үш нүкте қойылыпты
«Мен ауылда қой бағып жүр едім, Каз ГУ-ге оқуға түстім
Бақыттымын
Қайнар Олжаев, Каз ГУ-дің 1 курс студенті»
Бар болғаны осы екі ауыз сөз
Оңбай қысқарған
Әріптестері шаш ал десе бас алған
Не істесін, іштен тынды
Бір аптадан соң Гурьевтен хат келді
«Сенің бақыт туралы түсінігің белгілі болды
Қош бол!»
Және әлгі қыздың аты-жөні
Сонымен олардың жолы екі айырылды
Шындығында, айырылды дейтіндей дәнеңе де жоқ-ты
Тіпті, бір-бірімен қолтықтасып жүрген емес.
Бірақ бәрібір қазақ журналистикасындағы Қайнар Олжай деген есімнің кең танылуына сол қыздың себеп болғаны рас.
Миға жазылған мақалалар
Тіркес тауып не түрлі,
Теңеу тауып өтімді.
Гуілдетті ел-жұртты,
Голованов секілді
Журфакта тәуір оқытушылар дәріс берді
Бірақ ол өзін-өзі тәрбиелеуге тырысты
«Комсомольская правда» газетін көп оқитын
О бастан өзіндік пайымдамалары қалыптасты
Біріншіден, жазылатын мақала дөңгелек сипатында болуы керек
Яғни, оның басы мен аяғы түйісуі шарт
Екіншіден, мақаланың өн бойында пойыздың дөңгелегінің дүрсілдегені секілді бір дыбыс болғаны жөн
Адамның жүрегі сияқты әр жері дүрсілдеп тұрмаса, мақала қарабайыр дүние болып кетеді
Үшіншіден, әлбетте тамаша тақырып қоя білу қажет
«Лениншіл жасқа» қызметке келген Қайнар өзінің барлық мақалаларын осы талаптарға бейімдеп жазды.
Әрқашан өз мақаласының бірінші, екінші және үшінші оқырманы болды
Алдымен мақаланы жазып алып, оны бір оқып шығады
Сосын машинистканың жанына барып, айқайлап тұрып, «диктовка» жасайды
Жазған дүниесі бөлім меңгерушісінен шыққаннан кейін бір қарайды
Бас редактор оқыған соң, бір шолып өтеді
Секретариатқа түскенде кім қай жерін өзгертті екен деп тағы да зер салады
Содан мақала нөмірге жөнелтіледі
Басқа жұрт мақаласы сол нөмірде жарияланатынын білген соң, жайбарақат кете береді
Ал бұл кезекші болмаса да басқалармен жағаласып типографияға барады
Кезекшілермен қабаттасып тағы оқиды
Ертеңіне басылып шыққан газетті редакцияға әкелгенше шыдамай, киоскіден сатып алып, тағы бір көз жүгіртеді
Сөйтіп, өз мақалаларын жазып қана қоймайды, оны сан мәрте оқып шығады
Оған ерінбейді
Кей жеріне сүйсінеді
Кей тұсына «әттеген-ай» дейді
Өзің жазған дүние қайта оқығанда өзгеше әсер береді
Бас редактордың орынбасары Ержұман Смайыл қалай өзгертті, бас редактор Сейдахмет Бердіқұлов не қосты екен деген әуестікпен қарайды.
Жалпы, Сейдағаң мақаланы көп өзгертуге құмар емес-ті
Ол көбіне тақырыпты ғана ауыстыратын
Бірақ сол тақырыпты жайнатып жіберетін
Бірде Мұзафар Әлімбаевтың шығармашылығына арналған мақала әзірленді
Мақалаға қол тигізбепті
Тек тақырыбын Мұзағаның мақалада келтірілген өз өлеңінен алып, «Тәуекел танкісіне мініп едің» деп өзгертіпті
Мақала лезде құлпырып шыға келді
Тағы бірде көктемгі егіс туралы «Қырға шығар күн жақын» деген суреттеме ұсынылды
Қайнар онда «Лениншіл жастың» шаруа жастар бөлімінде істейтін
Бір автордың мақаласы еді
Шаруашылық туралы науқандық дүниелерге  тақырып табу қиынның қиыны
Сол тұрғыдан қарасаң, бұл да жаман емес
Кешке қарай газет беттері бас редактордың алдына жөнелтіледі
Жөнделген нұсқасын қараса, Сейдағаң жаңағы әп-әдемі тақырыпты сызып, «Екі көзі — қырда» деп одан сайын әрлей түсіпті.
Тағы бір тағылымды мысал
Қарағанды облысы Қарқаралы ауданынан Мақсым Омарбеков деген журналист үнемі жазып тұрды
Сірә, мінезі қыңырлау, қисықтау кісі болса керек
Мақалалары өткір, уытты
Оның кейбір дүниелерінің шығар-шықпасы беймәлімдеу болып тұрады
Өйткені жүйе мен билікке кәдімгідей наласы бар адамша ашынып жазады
Мақаласын ащы тұжырымдармен тұздықтайды
Сондықтан ол кездегі байсалды деп есептелетін газеттер Мақсымға түсін жылыта бермейді
Бірақ оның жазғандары «Лениншіл жаста» анда-санда басылып тұрады
Сондықтан Мақсым Омарбеков қаламынан шыққан дүниелерді көбіне осы басылымға жолдайды
Бір күні тағы бір көлемді мақаласы келді
Ұзын-ырғасы мынадай
Бір шопанның қызы бірінші класқа оқуға баратын болады
Бөлімшеде мектеп жоқ
Ал совхоз орталығындағы мектептің реті келмесе керек, оны Қарқаралыда оқытуға ұйғарым жасалады
Өйткені, кішкене қыздың әжесі сол қалада тұрады екен
Бұған дейін жайлау мен қыстаудан өзге ештеңе көрмеген қыз бала қала мектебіне келеді
Әжесі бірінші күні ғана өзі ертіп апарады
Оқу жылы басталған соң бір-екі күн өтпей-ақ, әлгі қыз бала аяқ астынан жоғалып кетеді
Әжесі әрі жүгіріп, бері жүгіріп, іздейді
Бірақ қыз табылмайды
Жанығып аудандық партия комитетіне келеді
Кемпірді ешкім қабылдамайды, сөзін де тыңдамайды
Ол кезде аудандық газеттің жанында радио торабы болады
Содан «қызым жоғалып кетті» деп хабарлаймын десе, «рұқсатсыз ондай нәрсені айта алмаймыз» деп  ешкім құлақ аспайды
Сол қыз баланың жансыз денесі Қарқаралыдан екі-үш шақырым жердегі бір қарағайдың түбінен табылыпты
Не әлденеден қорыққан, не ашыққан, не болмаса шөлден титықтаған… Мақала осы туралы жазылған
Жүрегіңді ауыртып, сай-сүйегіңді сырқыратады
Мән-жай кейіннен белгілі болады
Кішкене қызды сол маңда демалып жүрген орыстар көріпті
Егер радио арқылы дер кезінде хабарласа, табылғандай екен
Қыз бір ауыз орысша білмейді
Өмірінде орыс көрмеген бейбақ олардан қашып, алысқа ұзап кетіпті
Ал көшедегі кісілер оны жөнімен жүрген бала шығар деп ойлаған
Сол мақаланың тақырыбы «Орманда адасқан қыз» болатын
Сейдағаң әдеттегідей қол тигізбепті
Тек тақырыбын «Адасқан кім?» деп өзгертіпті
Содан мақаланың мән-мазмұны төңкеріліп түсті
Бүкіл жүйенің сипаты, қой бағу тек қазақтың ғана маңдайына жазылған кәсіп екені, биліктегі келеңсіздіктердің себеп-салдарлары тұспалданып шыға келді
Күллі қоғамның адасқаны астарлап айтылды
Тақырып табудың теңдессіз шебері Сейдахмет ағадан тәрбие алған Қайнар барлық жарияланымдарына жұрттың назарын аударуға тырысты
«Достықтың до-ре-ми-фасы», «Қайраңдаған қайық», «Бегазының бір тасы», «Арқадағы аdidas», «Қарқаралыдағы қалтқы», «Шырақ соңындағы сұрақ» деген тақырыптары елді елең еткізетін мақалалар «Лениншіл жастың» оқырмандарына рухани азық болды.
Осы үрдіспен «Лениншіл жастан» «Егемен Қазақстанға» ауысып келгеннен кейінгі алғашқы мақаласының тақырыбын «Кеудедегі конвертер» деп қойды
Сол кездегі бас редактордың бірінші орынбасары Сарбас Ақтаев: «Қайнар, бұл жастар газеті емес, біздің басылымда мұндай ұғым болмайды, нақты түсінікпен, нақты сөзбен жазамыз», — деп ескертті
Бірақ тақырыбына тимей, сол күйі қол қойып жіберді
Газеттің талабына сай келмесе де бетінен қақпады
Жүйрік журналистің «Лениншіл жастағы» дағдысы «Егеменде» де жалғасты
Шетелге шыққан сапарларынан оралған соң «Пәранжасыз Пәкістан», «Лондонның қаймағы мен қаспағы», «Тас орманның тасасында» деген әсерлі жолсапар очерктерін жазды
Бірде оған бас редактор Көрік Дүйсеев Алматының мекемелердегі қазақ тілінің қолданылу аясы туралы мақала жазуға тапсырма берді
Тіл мәселесі жаңа қолға алынып жатқан кез
Алдымен поштаға барды
Одан соң бірінші Алматы вокзалына келіп,  билет сұрады
Көшедегі дүңгіршектерге бас сұқты
Тұрмыс қажетін өтеу комбинатына кіріп, қызметкерлермен тілдесті
Соның бәрін қорытып, мақаласына «Қаламы бар, қағазы жоқ» деген тақырып қойды
Өйткені ниет бар, бірақ орындалмайды
Бірнеше жылдан кейін Америкаға барып қайтқан екі тілші ғалымның мақаласын оқыды
АҚШ-тағылар біздегі газет мақалаларының тақырыптарына ден қояды екен
Мұндай ойнақы тақырыптар олар үшін жаңалық болып саналса керек
Олар тілшілер мен журналистердің ойлау еркіндігін көрсететін мысал ретінде Қайнардың екі-үш тақырыбын тілге етіпті
Соның ішінде «Қаламы бар, қағазы жоқ» деген тақырыпқа америкалықтар қатты қызығыпты.
Ол «Лениншіл жастың» Қарағанды, Жезқазған, Целиноград облыстарындағы меншікті тілшісі болып қызмет істеп жүргенде мақаласын жазар алдында Қарағанды мен Теміртаудың арасына бес минут сайын қатынайтын автобусқа мінетін
Автостанцияға келіп, жиналған адамның соңына кезекке тұрады
Теміртауда ешқандай шаруасы жоқ
Алдымен бір нәрсені көріп, көңілге түйіп алады
Қойын дәптерде бәрі де жазулы
Автобусқа тек ойлану үшін ғана мінеді
Артқы орындықтардың біріне жайғасады
Өйткені, көліктің артқы бөлігі жылы болады
Теміртауға барғанша, жаңағы мақаланың тақырыбын да табады, құрылымын да жобалайды
Тағы да кезекке тұрып, автобусқа мініп, кері қайтады
Мақаласын жол бойы миына жазып келеді
Енді тек қағазға түсірсе болғаны
Ол кезде жазу машинкасы жоқ
Қолмен жазады
Сөйтіп, оның көптеген мақалалары Қарағанды — Теміртау жолында сұлбаланды.
Сол үрдісті күні бүгінге дейін ұстанып келеді
Мақалалары мен тележобалары миында әбден түзіліп біткен соң ғана жарыққа шығарады
Ең сенімді ой сақтағыш қоймасы — өзінің миы
Адамның ми құрылысына қарап, компьютер бағдарламасын ойлап тапқандардың ұлылығына бас иеді.
Сауабы мол сапарлар
Қағып қойсаң арқадан —
Қайнар ағам — мәрт адам.
Тимеген жер табаны,
Таба алмайсың картадан.
Бір күні «Егемен Қазақстанның» редакциясына топырлап бір топ сарбаз кіріп келді
«Әлімжеттікке шыдамай, әскерден қашып келдік» дейді
Бұл әскерден қашу үрдіс бола бастаған кез еді
Журналистер оларды қарсы алды, тіпті редакцияның ішінен жатын орын сайлады
 Қайнар алдымен бұлардың мәселесін көтеріп, «Қор емес, қорған болсын!» деген мақала жазды
Сол мақаладан соң Президент пен Үкімет аппараты арнайы комиссия құрды
Комиссияның төрағалығына сол кездегі мемлекеттік кеңесші Юрий Хитрин бекітілді
 Мақала авторы ретінде Қайнар да комиссияға мүше болды
 Топ арнайы ұшақпен Мәскеуге ұшты
Іргесі шайқалып тұрған одақ әлі тарқай қоймаған кез
Армия ортақ
Бұлар Мәскеудің әуе шабуылынан қорғаныс әскери округы штабына келді
Комиссия мүшелерін сол округтың бас қолбасшысы қабылдады
Амандық-саулықтан кейін ол кісі биылғы жаздың жаңбырлы екенін, соның салдарынан жер-жерде ылғал көп екенін айтты
Бұлар бас изеп қана отыр
Әрі қарай орманда саңырауқұлақтың қалың өскенін баяндады
Сосын сол орманда жеміс-жидектің көп екенін, сондықтан биыл қант табылса, жап-жақсы тосап жасауға болатынын тілге тиек етті
 Осы кезде Юрий Хитрин шыдамай кеткен болуы керек, «Жолдас бас қолбасшы, біз жеміс-жидек, қант мәселесімен емес, әскерден қашып келген қазақстандық солдаттардың жағдайымен келіп отырмыз» деп, он-он бес минуттай айдалаға лаққан ана кісіні қайырып әкеп, негізгі әңгімеге тартты.
Содан соң комиссия Курск түбіне аттанды
Қайнардың атасы Олжай Курск маңында соғысқан еді
Жау танкісынан атылған оқ зеңбірекші атасының бір қолын осы маңда жұлып кеткен-ді
Сол сапарда тағы бір олжаға жолықты
Мәскеудің әуе шабуылынан қорғаныс округының басшысы қабылдаған жан-жағы бітеу ғимараттың ішінде арнайы бункер бар екен
1954 жылы Берия сол бункерге қамалыпты
Сөйтіп, журналист кейін «Берия атылған бункер» деген мақаласын жазды
Ал негізгі шаруасы бойынша жиған-терген материалдары «Курск иініндегі бұл қай шайқас?» деген жер-көкті шулатқан мақалаға өзек болды
Осыған орай «Егемен Қазақстанның» атынан ресми хат жазылып, КСРО Қорғаныс министрі Дмитрий Язовқа жіберілді
Арада көп уақыт өтпей Д.Язовтан хат келді
Онда қолданылған шаралар туралы айтылған
КСРО Қорғаныс министрінің қазақ журналисінің мақаласына жауап беруі аса сирек болатын оқиға.
1987 жылы Арменияда алапат жер сілкінісі болған кезде ойланбастан өзі сұранып, апат аймағына тартып кетті
Ол кезде Төтенше жағдайлар министрлігі жоқ
Бірақ оның міндетін атқаратын мекемелер бар
Солар көмек ретінде арнайы ұшақ аттандырмақ екен
Соған рұқсат алды
Әскери көлікке алдымен салдыраған темір пештер тиелді
Пештің үстіне киіз үйдің шаңырақтары, бума-бума уық, керегелері мен тең-тең туырлық, үзіктері  артылды
Оның төбесіне палаткалар үйілді
Міне, сол палаткалардың үстіне төрт-бес адам — дәрігерлер мен шұғыл қызмет мамандары, Қайнар және бір орыс журналисі жайғасты
Ұшақ жерден ышқына көтерілгенде темір-терсек бір-біріне соғылып, қаңғырлап, көліктің іші азан-қазан болды да кетті
Оның үстіне әскери ұшақ қатты зымырап алып, арынын тежейтін сәйгүлік сияқты әуеде ауық-ауық іркіліп ұшады екен
Бірден апат аймағына қонды
Бұлар ұшақтан  естері ауып түсті
 Төңірек түгел қирап қалған
Жайрап жатыр
Тек он екі қабатты бір ғана ірі панелді үй құламай, Пизан мұнарасы секілді қисайып тұр
 Сол көрініс көз алдынан әлі күнге дейін кетпейді
Спитак пен Ленинакан сапарында күн сайын телефон арқылы «Айтып келмеген апат» деген репортаж жолдап жатты.
Тәжікстанда жер сілкініп, көшкін болып, үш ауылды басып қалған тұста да Қайнар оқиға орнына жедел аттанды
Айналада сұмдық жантүршігерлік көріністер
Үйіндіден үйлер көрінбейді, тек шынарлардың басы ғана қылтияды
«Таулар теңселгенде» деген репортаж осы сапардан соң жазылды
«Зілзала» деген ұғым сөздік қорымызға сол тұста енгізілді
Түркінің осы сөзін өзбектер де қолданып жүр екен
 Оны өз ортамызға орнықтыруға Қайнар үлес қосты
 Бұл тұста кеңес әскерлері Ауғанстаннан шығарылып жатты
Солардың ортасында болды
Шекарадағы Термез қаласының атауын мақаланың бас-аяғына сәтті пайдаланды
Деректен дерек қуалап отырып, қисынын келтірді
Көпірі жоқ ежелгі заманда керуеншілер тәуекел етіп ағынды Амударияға түсіп, бергі бетке өтіп алғаннан кейін арғы бетте қарап тұрғандарға бұрылып, «Тіріміз!» деп айғайлайды екен
Содан бұл жер «Термез» болып кеткен көрінеді
Сол ұғымды Ауған соғысынан аман шыққандармен байланыстырған Қайнар «Тіріміз!» деген бір сөзден бірегей дүние туындатты.
Талай жыл құпиясын ашпаған Байқоңырға алғашқылардың бірі болып табан іліктірді
Зымыран көкке ұшар кезде оны жан-жағынан зәулім қаусырмалар ұстап тұрады
Ұшуға рұқсат беріліп, зымыран от алғаннан кейін жаңағы қаусырмалар біртіндеп ашыла бастайды
Сол кезде Қайнардың көз алдына кәдімгі көктемгі бәйшешек елестесін
Қалың қаусырмалар тура бәйшешектің қауызы сияқты
Сонау жылы Юрий Гагарин де қазақ даласында бәйшешек гүлдеген шақта ғарышқа аттанған еді
Сол күні «Байқоңыр бәйшешегі» деп тақырып қойып, кезекті репортажын редакцияға жолдады
Бір түнде жазып тастаған дүниесі  газеттің үш нөміріне басылды
Барған жерінен түртінектеп бір нәрсе іздеп жүретін дағдысымен басқа да қызықты деректерге кезікті
Маршал Неделиннің қаза тапқан жеріне барып, «Маршалды жұтқан жалын» деген мақаланы қоса жазып ала келді
Сөйтіп, ғарыш ақтаңдақтарының тағы бір бетін ашты.
Ғарыш ақтаңдақтарын ғана емес, соғыс ақтаңдақтарын да қалыс қалдырған жоқ
Ұзақ жыл бойы ел назарына ілікпеген қазақтың батыр ұшқышы Бақтораз Бейсекбаев туралы алғашқы мақала да Кеңес Одағы тарқамай тұрған тұста  Қайнардың қаламынан туды.
Әлемнің талай елінің топырағына табаны тиді
Қазақ жұртының түкпір-түкпірін түгел шарлап шықты
Қайнар Олжай әр сапарынан олжасыз қайтып көрген емес
«Даланың соңғы диуанасы» деп Шығыстағы Арқарбай диуана атын айғақтады
«Еліне өкпелеген етікші» деп батыстағы әнші Қайып атын қайтарды
Балқантау, Қарабұғаз, Омбы қазақтары өмірінен ойып тұрып очерктер жариялады
 Хакас, ноғай сынды теперіш көрген түркі халықтары туралы «Енесайды емген ел», «Он сан ноғай
Ол қайда» деген мақалалары қолдан қолға өтті
Елеусіз қалған ерлерді елге таныстырды
Тарихи-танымдық жәдігерлерді жұртына оралтты
Күшті мен тістінің тепкісін көрген талай жанның тағдырына араша түсті
Биліктің биік мұнарасына дауысы жетпей қиналғандарға қол үшін берді
Сондықтан Қайнардың жолқапшығын арқалап аттанған әр сапарының сауабы мол демей, не дейік?!
Жазу дегеніміз — тазару
Талантына табынар,
Талай пенде табылар.
Көрінбей-ақ эфирден,
Көрерменге танымал.
Телеарнада қызмет істеймін деп ешқашан ойлап көрмепті
Журналистік өмірін газетсіз мүлде елестете алмайтын
Тіпті «Егеменнен» «Қазақстан» телерадио компаниясына басшы болып ауысқан Шерхан Мұртаза қызметке шақырғанда да «Бұл менің қолым емес қой» деп бас тартқан
Бәрібір телеарнадан несібе бұйырып тұр екен
«Түркістан» апталық газеті бас редакторының орынбасары болып қызмет істеп жүрген еді
Газет бар-жоғы төрт бет болып шығады
Шындаса, бір аптадағы сол  төрт бетті жалғыз өзі-ақ жазып тастауға шамасы жетеді
Бас редактордың үш бірдей орынбасары бар
Журналистер өріп жүр
Оның үстіне Қалтай Мұхамеджановпен бірге жұмыс істеудің өзі бір рахат
Ол сонда өзінің артық екенін сезіне бастады
Сол кезде Махат Садық «Қазақстаннан» еншісін алып, шаңырақ көтерген «Хабарға» шақырды
Құланның қасуына мылтықтың басуы
«Жеті күн» ақпараттық-сараптамалық бағдарламасы ашылып жатыр екен
Соған мәтін жазатын кәнігі журналист керек
Көп ойланған жоқ
Комментатор болып орналасты
Кейін Жаңалықтар қызметі басшысының орынбасары болды
Басшының міндетін де атқарды.
Сәті түскенде «Қырық өтірік», «Мың бір мақал» атты телеойын жобаларына жан бітірді
«Мың бір мақал» деген телеойынның нобайын сонау «Егеменде» жүргенде миына түгел жазып қойған-ды
«Поле чудесті» жұрт жаппай көреді
Елді елең етікізетін қазақша телеойын жоқ
Ойша пісіріп қойғанымен ол ойын туралы біреуге бір ауыз бірдеңе айтқан емес
Тек «Хабар-2» ашылғанда қағазға түсіріп бере қойды
Сол «Хабар-2» деп аталған қазақтың төл телеарнасының директоры болып тағайындалды
«Хабар» агенттігі «Қазақстанды» сенімді басқаруға алғанда Астанаға келіп, Жаңалықтар қызметіне жетекшілік етті
Жұмыс бір жүйеге түскен кезде қайтадан «Хабарға» бас продюсерлікке жіберілді
Кейін қапысыз пісірілген  «Тіл» бағдарламасын ойлап тапты
Әдепкіде Бекболат Тілеухан жүргізген бұл бағдарламаны кейін Бейбіт Құсанбек қолына алды
Бұл оның қайғылы қазаға ұшырағанға дейін жүргізген ең сүбелі бағдарламасы болды
Қайнардың Қазақ елін басқарған тұлғалар туралы «Бірінші» деп аталатын көп сериялы деректі фильмдері танымдық сипатымен ерекшеленді
Ал ол идеясын ұсынған шағын бағдарламаларда есеп жоқ
«Бір сәт және бүкіл ғұмыр», «Деген екен…», «Жәдігер», «Солай болған», «Көзкөрген», «Қалам мен қарым», «Тарих пен таным», «Дін мен діл», «Даму дөңгелегі», «Ел ағалары», «Ілік септігі», «Сөзмерген» тағы басқа телеөнімдер ұлттық рухты көтеруге өлшеусіз үлес қосты
Жазу өнерінде өз қолтаңбасын берік қалыптастырған журналист телеарнада да өз бағдарламаларының бет-бейнесін таныта алды
Теледидарды үзбей қарайтын көрермен Қайнардың мәнер-машығын бірден-ақ аңғарады
Елдің басты телеарналары — «Хабарда» да, «Қазақстанда» да жақсы журналист қана емес, жақсы басшы бола білетінін елге мойындатты.
Өмірде алға қойған бар мақсатына тынымсыз еңбектеніп, тер төгу арқылы жетті
Қазақтың ғана пешенесіне жазылған жалғыз кәсіпті еншілеп, екі жыл қой соңында салпақтады
Оқу бітірген соң «Лениншіл жастың» тілшісі атану да оған оңайға түскен жоқ
Тоғыз ай бойы корректор болып, газеттен қате терді
«Кімсің?»
«Директормын»
«Онда берірек тұр»
«Кімсің?» «Корректормын»
«Онда әрірек тұр», — деп әзілдейтін талантты сатирик Бейсебай Кірісбаевтың өлеңінде айтылғандай, корректор — басылымдағы ең қарапайым қызметкер
Телеарнаға келгенде де қатардағы қызметтен бастап, сатылап өсті.
Студент кезімізде өндірістік тәжірибеде жүргенімізде «Лениншіл жастың» бөлім меңгерушілері: «Ана Қайнардай болмайсыңдар ма, тіпті әлі айтпаған, бірақ көмейіңде тұрған нәрсеңе дейін біліп тұрады», — деп тілшілерін іреп сойып жататын
Кейін ол «Лениншіл жастың» Орталық Қазақстан аймағындағы меншікті тілшісі болып Қарағандыға ауысқанда мен оның орнына келдім
Комсомол тұрмысы бөлімі
Сіресіп тұрған саяси құрылым
Бірақ Қайнар сол ұстайтын жері жоқ жып-жылмағай комсомол тақырыбының өзін ойнатып жіберетін
Біз тек сол желіні әрі қарай жалғадық
«Жас алашта» не көп, қызық дәстүр көп
Сондай шаралардың бірінде сол кездегі секретариаттың бас ақыны, бүгінгі филология ғылымдарының докторы, профессор Әнуар Тарақ екеуміз айтысқанымызда кейіпкерімізді былайша арқа тұтқанымыз бар:
Әр шыққан сапарынан, айналадан,
Кезі жоқ қанжығасын майламаған.
Комсомол бөлімінен түлеп ұшқан,
«СҚ» -да істейтұғын Қайнар ағам.
Қайнардың пайымдауынша, журналист жиі-жиі жазуы керек
Өйткені  жазған адамның жан-дүниесі тазарады
Жазу барысында тазалыққа үндейтін бір нәрсе оқисың, соны қаламыңа іліктерісің
Өз тұжырымың өз санаңа сәуле түсіреді
Баяғыда «Лениншіл жаста» істеп жүрген кезінде хат көп келетін
Редколлегия мүшелері әр күнгі поштаны оқып, хаттарды бөлімдерге бөліп береді
Кімнің қандай адам екені хатынан-ақ белгілі
Үнемі бір адамның: «Біздің ауданның басшысы сексен пайыз былыққан», «шаруашылық басшысы жетпіс бес пайыз былыққан» деп жазған хаттары қолға тиетін
Жазуы түп-түзу болғанмен, мазмұны есі дұрыс емес адамның сөзі
Бірақ Қайнарға сол ағысқа қарсы жүзген, тіпті ақыл-есі кеміс ауру жалғыз кісі қоғамдағы жемқорлықтың өлшемін көрсетіп тұрған барометр секілді көрінетін
«Жиырма пайызы қоғамға, ал қалғаны пайдакүнемдердің өзіне тиесілі» дегенді аңғартқысы келгендей
Міне, осындай деректер те жан-дүниеңді кірлетпей ұстау қажеттігін еске салып тұрады.
Кейіпкеріміз «Артқа қарама, тек алға зер сал» деген қағиданы берік ұстанады
Үнемі алға ұмтылған ол биіктердің бірінен соң бірін бағындырып келеді
ТМД Журналистер конфедерациясы сыйлығын иеленді
Бұл бұрынғы одақтың журналистеріне берілетін ең жоғары марапат
Оған ие болған қазақ журналистері санаулы ғана
Елбасының шет елдерге ресми сапарларына бірге барып, «Президент пырағы» атты репортаждар кітабын жазды
БАҚ саласындағы Президент грантын алды
Қазақстанның еңбек сіңірген қайраткері атанды
Егер сол баяғы бригадасында қала берсе, есімі жалпақ жұртқа кең танымал, кеудесінде орден-медальдары сылдыраған атақты қойшы боларына дау жоқ еді…
Бәрібір еңбек жолын «Кең өріс» бригадасынан бекерден-бекер бастамапты
Қай істі қолға алса да кеңінен өрістетуге тырысатын болды
Сөйтіп, ол өмірдегі өз өрісін де, шығармашылық өрісін де кеңейте алды.
* * *
…Айтпақшы, Қайнарды журфакқа шақырып, баспасөздің кең өрісіне қарай бағыттап жіберген баяғы қыз да бүгінде есімі елге белгілі қаламгерге айналды.
Бауыржан ОМАРҰЛЫ
