Қазақ жауынгерлерінің аз қолмен жаудың сан мыңдаған әскерін соғыстың керемет әдіс-тәсілін қолдану арқылы жеңіліске ұшыратқан тарихтағы ең шешуші шайқастардың бірі қазіргі Алматы облысының Панфилов ауданы Орбұлақ түбінде болғандығы тарих беттерінде жазылған.
Қазақ хандығының 550 жылдығының аясында осынау тарихи естелікті жаңғырту мақсатында Талдықорған қаласының ипподромында 100 атты және 500 жаяу әскер кейпіндегі кәсіби қазақстандық каскадерлердің қатысуымен 3 бөлімнен тұратын тарихи қойылым көрсетілді

Осынау ауқымды шара барысында қонақтар мен көрермендер назарына сан алуан көріністер ұсынылды
Бірінен-бірі өткен алуан түрлі бағдарламаны жұртшылық қызыға тамашалады
Осы күні қазақ тарихының қайта құрылуынан, салт-дәстүрінен түрлі қойылымдар көрсетіліп, садақ ату мен жамбы атудан «Алтын жебе» турнирі, ұлттық спорт түрлерінен (қазақша күрес, бұқа тартыс, асық ату, қол күрестен) жарыстар, кәуап және күріш, бауырсақ және қымыз фестивальдері, ұлттық әшекей бұйымдар мен қолөнер шеберлерінің, Қазақстан Республикасы Қарулы Күштерінің қару-жарақтары мен техникалар көрмесі, интерактивті аулалар, қолданбалы өнерден шеберлік сабақтары және басқа да түрлі шаралар ұйымдастырылды
Осы күні ежелгі батырлардың киімдерін киген жігіттердің сән көрсетілімі де көпшіліктің назарын өзіне аударды.
Мақсат – осы шараны өткізу арқы­лы Ұлт көшбасшысы Н.Назарбаев­тың «Мәдени мұра», «Халық тарих ағымында», «Қа­зақстан – 2050», «Мәңгілік Ел» Стратегиясын іске асыру, қазақ тарихы мен салт-дәстүрін еске түсіру арқылы өскелең ұрпақтың бойында патриоттық рухын көтеру, азаматтардың рухани және адамгершілік құндылықтарын, ұлттық мәдени дәстүрлерін насихаттау, мәдениетаралық, этникаралық және конфессияаралық қарым-қаты­настарды үйлестіру болып табылады.
Шараға қатысқан Алматы облысының әкімі Амандық Баталов өз сөзінде былай деді:
– Еліміз үшін 2015 жыл саяси маңызды мерекелер мен мерейтой­ларға толы болды.
Соның ішіндегі ең маңыздысы – Қазақ хандығының 550 жылдығы.
Ғасырлар қойнауынан ата тарихымыз үн қатып, ұлттық, елдік, азаматтық санамызды, рухымызды көтеруде.
Елбасы Нұрсұлтан Әбішұлы Назарбаев Астана төрінде өткен тарихи шарада:
«Бүгінгі той – ең алдымен, Қазақ хандығының 550 жылдық тойы
Бұл – біздің елдігіміздің тамыры тереңде жатқанын танытатын аса маңызды ­тарихи дерек
Қазақ хандығы кезеңі – ат жалында күн кешкен Алаш жұртының қа­һар­мандық дәуірі
Бізге бабалар тұлпарының тұяғымен жазылған ата тарихының әр парағы – ерекше қымбат
Қазақтың бүгінгі және болашақ буыны оны әрдайым орынды мақтан ететін болады» деп ерекше атап өтті.
Бетегелі белімізге, жусанды дарқан даламызға көршілеріміз қашанда көз тіккен.
Оның басты себебі жазы – жайлау, ойы – қыстау, құтты қонысымыз арқылы стратегиялық маңызы бар – Ұлы Жібек жолының өтуі

Елдің шетінде, желдің өтінде орна­ласқан Жетісу жерінде де сан шайқастар өтті.
Елім, жерім, халқым деп жаны күйзеліп, елінің ертеңіне алаңдап, бабаларымыз бірлікке ұмтылды, намысқа шапты
Ұлтының ұйытқысы болған хандар, қол бастаған батырлар, дуалы ауыз шешендер, билер тарих сахнасына шықты
Бұланты, Білеуті, Шұбартеңіз, Аягөз, Түркістан, Аңырақайда өткен шайқастарда қазақ халқы шынығып, шыңдалды, бірлігі нығайды
Сондай ерекше оқиғаның бірі, елдік пен ерлік сынға түскен – «Орбұлақ шайқасы»
«Орбұлақ шайқасы» жайлы мәліметті алғаш айтқан тарихшы Иоганн Эбергард Фишер болатын
Сонымен қатар орыс тарихшылары Алексей Левшин, Илья Златкин, қазақ ғалымдары Мұхамеджан Тынышбаев, Халел Досмұхамедов, Санжар Асфендияров, Сәкен Сейфуллин де жазған.
Бұл соғыс 1643 жылдың жазында қазақ қолын басқарған Жәңгір сұлтан мен жоңғар қолын басқарған Батыр қонтайшы арасында болды.
Әлемдік соғыс өнерінің жылнамасына енуге лайық «Орбұлақ шайқасында» 600 қазақ сарбазы 50 мың жоңғар әскеріне лайықты тойтарыс берді
Аз ғана қолдың 50 мың адамды жеңуі бізге аңыз секілді көрінгенімен, шындық солай.
Жеңіске жету үшін Жәңгір хан қолданған тактиканың бірі – соғыс жағдайында түтінмен улау, улы жебемен ату амалдары да қолданылған
Шайқаста Самарқаннан Жалаңтөс батырдың 20 мың сарбазы көмекке келген соң, басқыншылар толығымен жойылды.
Жәңгір ханның қасында Жалаңтөс батырмен бірге қазақтың ержүрек, дарабоз батырлары болды
Атап айтар болсақ, Қарасай, Ағынтай, Қомпай, Көксерек, Бөдес, Жиембет, Сарбұқа, Елтінді, Жақсығұл, т.б
Батырлар есімі – болашақ ұрпаққа үлгі.
Бүгінгі шараның негізгі мақсаты – Қазақ хандығының құрылу тарихын жас ұрпаққа жеткізу, олардың патриоттық сезімін қалыптастыру.
«Алтау ала болса – ауыздағы кетеді, төртеу түгел болса – төбедегі келеді» де­ген дана халқымыздың дәстүріне адал болсақ, сонда ғана халқымыз өркениет көшінен қалмай, әлемдік қауымдастықтан өзінің лайықты орнын алары хақ.
Сонау 2000 жылдары «Аңырақай» шайқасының 270 жылдығын, респуб­ликада «Рух» мерекесінің өтуіне және «Мың бала» қозғалысының өмірге келуіне Алматы облысы арқау болғанын айта кету керек.
Міне, бүгін рухымызды асқақтатар тағы бір жоба іске асырылуда.
Бүгінгі шайқасты тарихи қалпына келтіру шарасына Голливудтың көптеген жобаларына қатысқан, Бауыржан Әбішев бастаған еліміздің ең мықты деген 50 кас­кадері қатысуда
Қанша ғасыр өтсе де тарихты ұмытпай, тағзым жасау – ұрпақ парызы
Атадан – өсиет, анадан – қасиет алған адам ұрпағымен мың жасайды
Ежелгі Ер Түріктің тасқа жазып кеткен рухты сөзі қандай мәңгілік болса, сол рух жастардың жүрегінде мәңгілікке орнығуы тиіс.
Ұлы Даламыздың ұрпақтары, мұра­герлері – жастарымыз жігерлі, намысты болсын! Ел-жұртымыз аман, береке-бірлігіміз мықты, тәуелсіздігіміз баянды болсын!
Ашық аспан астында өткен осы басқосу – адамдардың тарихты еске түсірулеріне, бойындағы ел сүйгіштік рухын көтеруге мүмкіндік туғызды.
Көрермендердің ыстық ықыла­сына бөленген жиын «Тиграхауд» этникалық әуен тобы мен өнер­паз­дардың концерттік бағдарламасына жалғасты.
Бұл шараның көпке дейін қала тұрғын­дары мен қонақтарының есінде қалары сөзсіз
Осылайша Талдықорғанда Қазақ хандығының 550 жылдығына арналған шара өзінің ауқымдылығымен, алуан түрлілігімен және танымдылығымен ерекшеленді.
С.БАЗАРБАЙ
Алматы облысы
