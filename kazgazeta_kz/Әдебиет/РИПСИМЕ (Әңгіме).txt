Азат ӘКІМ
Ерік Еревандағы қазақстандық-армяндық БТА банктің орталық кеңсесінде қызмет істейді
Жұмысы көп
Күні кеше келген сияқты еді, бір жылдан астам уақыт зымырап өте шығыпты
Әйелі Ғайни Астанада, мектеппен қоштасу кешінен кейін қосылғандарына қарамастан, жын-шайтан салқынын түсіргендей екеуі былтырдан бері тілдеспейді, тұңғышы мен ортаншы қыздары жұмыс істейді, солардың кішкентайларына күндіз бас-көз болып отыр
Қыздарының бәрі бойжетті, қай жылы кенжесі, ерке қызы Алуа тұрмыс құрды
Той жасап ұзатты, сол тойдың үстінде туған бөлесі ­Кенжеболат:
– Бұйырған уақыт жұмыс істеп қай­тыңыз, кейін шау тартқаныңызда ешкімге жалтақтамайтындай жиған-тергеніңіз болғаны дұрыс шығар
Оның үстіне жаңа ел, жаңа жер көресіз дегесін келісімін берген
Жұмысында беделді, Кенжекең ұсынған басқарма бастығы қызметін абыроймен атқарып жүр

Еріктің жалақысы бір мың сегіз жүз доллар, Қазақстаннан келген төрт маманның түу десе түкірігі жерге түспейді
Еревандағы БТА банктің Бас директоры Кенжеболат ай сайын конвертке салынған ақша ұстататын қолдарына
Айлығына барабар сома
Қайдан шыққан ақша екенін бір-екі рет сұраған, бөлесі санаулы қызметкерлерге берілетін сыйақы сипатында түсіндірді, осындай мүмкіндік Жарғыда қарастырылыпты.
Пенде бала кезінде әкесі мен шешесі туралы ойлайтыны құпия емес, жастық шағында ғашығын уайымдап таңды атырып, кешті батырады, шаңырақ көтергесін пәни дүниеден өткенше бала-шағасының қамымен күн кешетін көрінеді, ал енді өзі туралы ойлануға ешқашан уақыты болмайтынын айтыпты тәмсілде
Осы тәмсіл қаншалықты дұрыс?.
Оның байыбына барған емес
Бірақ балаларына алаңдайтындай ештеңе жоқ болғасын жеке басына көңіл аударудан бастады жаңа тірлігін
Шалғынды мұрт қойды
Көктем, жаз айларында және күзде алғашқы қар жауғанша пәлендей қашық емес орталық бақта денешынықтыратын жаттығулар жасайды, барғанша, қайтқанша ара-тұра жылдамдық ырғағын өзгертіп жүгіреді
Станиславский атындағы орыс драма театрындағы жаңа қойылымдарға барып жүрді
Сенбі, жексенбі күндері қаланың көрікті жерлерін қызықтайтын, соңғы уақытта Севан көліне, табиғаты ерекше Дилижанға немесе қаладан тыс жатқан басқа да ежелгі тарихи орындарға қыдырыстап қайтатын болды
Алғашқы жылғы еңбек демалысында Грузия елінің Қара теңіз жағалауында тынығып қайтты, ендігі демалысында мойны қашық Касабланка қаласына сапарлап қайтуды жоспарлап отыр
Кейде БТА банк демеушілік жасаған, жұртшылықтың ықыласын оятқан көрнекті тұлғалармен кездесулерде құрметті орындарда отырады, бірақ әлдене жетіспейтіндей көңілі қоңылтақсып жүретін, оның әйел баласы екенін көп ұзамай түсінді.
Бұрынғы үй қызметкері, зейнет жасындағы Гаяне Краснодар өлкесіне, үлкен қызының қолына көшіп баратын болды да өзінің орнына жас әйелді ұсынды
Жаңа үй қызметкерінің есімі Рипсиме
Үйге жиі келіп тұрады, ыстық тамақ істейді, кір жуғышта төсек сейсептерін, киім-кешегін жуып береді
Бір қиқым қалдырмастан үйді мұқият тазалайтын, ыдыс-аяққа дейін жарқыратып қоятыны ұнады Ерікке
Төрт жасар қызы бар.
Демалыс күндері қызын ертіп келетін, бүлдіршін қыздың сұрақтары таусылмайды, сұрақ үшін жаратылған баладай
Кейде Ерекең үйге алған жұмыстарын тап-тұйнақтай етіп бітіруі үшін сылтау айтатын.
– Мамаңнан сұрашы Асмикжан, Рипсиме Ереван мемлекеттік университетін бітірген, оқымысты қыз, – деп асүйге шығарып салады.
Жақсы көршілердің орны бөлек, көрші-қолаңмен, жұмыс барысында таныс-бейтаныс адамдармен араласады, совет заманында өмір сүрген, егде жастағы бірқатар армяндар сол уақыттарды сағынышпен еске алатындай
Өзі тұратын үш қабатты тұрғын үйдің есігі аузында күзетшілік қызмет атқаратын Теван ақсақал:
– Осындай ұлы мемлекетті бір күнде жоқ қылдық, – деп таусылып сөйлейтін
Тағы бір күзетші-студент, жас жігіт Самвел қарама-қарсы пікір айтады.
– Қаны сұйылған, құлдық қамытты мәртебе көретін кейбір шалдар бар
Жастардың ұраны тәуелсіздік!
Арменияда тоқсаныншы жылдары барлық зауыттар мен фабрикалар бірінен соң бірі жабылыпты, оның үстіне Таулы Қарабах үшін соғыс елді титықтатып біткен
Жұмыс жоқ
ХХ ғасырдың аяғына дейін халықтың үштен бірі күнкөріс қамымен АҚШ-қа, Латын Америкасына, Ресейге, Украинаға, оның сыртында Европа елдеріне қоныс аударуға мәжбүр болыпты
Көші-қон бәсеңдегенімен әлі жалғасып жатыр.
Ерік ай сайын Рипсименің қолына үш жүз доллар ақша ұстататын, ешқандай құжатқа қол қоймайтындықтан салық органдарына бір тиын төлемейтіні түсінікті.
– Ерік аға, соңғы жылдары қатты қиналып қалып едім, Құдайға шүкір, қызым екеуіміздің күнкөрісімізге, бірсыпыра киім-кешек алуымызға жетіп жатыр, – деп ризашылығын білдіріп жүрді
Түрлі мерекелерде өзіне, қызына сыйлықтарын ұсынатын Ерік.
Рипсиме мінезі ашық, жақсы тәлім-тәрбиесі жүріс-тұрысынан да көрініп тұратын әйел
Көр­кіне көз тояды
Біреудің өмірін тергеп-тексеріп несі бар? Күйеуі туралы өмірі сұрамайтын, бір күні шай үстінде өзі сыр қылып айтты
Жерлестерімен бірге Ресейде жұмыс істеп жүрген күйеуі үш жыл бұрын күйлі-қуатты тұратын армян әйеліне үйленіпті
Байлық көзге шел бітіреді, өзі туып-өскен Гарни өңірін ғана емес, бала-шағасын ұмытқандай ат ізін салмайтын көрінеді
Рипсиме шарасыздық танытқандай мұңайып сөйледі.
– Қызымның әкесі ғой, аман болсын, бірақ естуімше ортақ балалары бар көрінеді.
– Қызың балабақшаға бара ма? – деді Ерік әңгіме ауанын өзгерткісі келіп.
Рипсиме қатарлас көшеде тұратын ше­шесінің үйіне қажет болғанда қызын апарып тастайтынын айтты
Әжесі Асмикке бауыр басып кетіпті және екі-үш күн көрінбей кетсе немересін іздеп отыратындай.
Үйдің шаруасын ұршықша үйіріп әкетті Рипсиме
Таныс-біліс болғандарына екінші ай толғанында әлденеге қиналатындай, әлденені айта алмайтындай сыңай танытатын, кейде терең ойға түсіп кеткенінде атын атаса селк ете түседі
Ақырында бір күні ашылып сөйлесті.
– Бір сұрағым бар еді, – деді Рипсиме күлімсіреп.
– Айта бер.
– Алдағы сенбіде осы үйге қонсам бола ма?
– Әрине, болады, қыстың түні ұзақ, әңгімелесетін адам болғаны маған да жақсы.
Рипсименің бойы жеңілдеп сала бергендей көрінді
Сол сенбі күні бұзаудың жас етінен сұйық тамақ істеді, бала күнгі алаңсыз күндерін, марқұм болған әкесін сағынышпен есіне түсірді
Армяндар сүйікті адамының атына джан сөзін қосып айтады, Алмат-жан, Арман-жан сияқты, әкетайы өле-өлгенше жалғыз қызын «Джан им!..» (мағынасы – Жаным) деп әлпештеп өткен көрінеді.
Жастық шағында адам бүкіл әлемді өзі үшін жаратылғандай көретіні рас
Рипсиме Ереван мемлекеттік университетінің бірінші курсында оқып жүргенінде тағдырдың сүйіктісі санапты өзін, жастықтың желігі ғой, кейінірек осы пікірін өзгертуге тура келіпті
Иә, өмір әлдеқайда күрделі екен.
– Тәңірі алды кең, мейірім-шапағаты түсер бір күні, – деді Ерекең.
Кешкісін екеуіне бір төсек салынды, екінші рет тар төсек қызығынан кейін Рипсиме Ерікті құшағынан босатпастан шашынан сипап ризашылығын білдіріп жатты.
Ереванда ауа райы Алматыға ұқсас, нау­рыз айында күн жылынып сала береді
Үшінші қабаттағы пәтерінің балконынан қарағанда қыраттың баурайын өрлеп, текшелеп салынған сәулетті жеке үйлер көзге түседі, аулаларындағы түрлі сұрыптағы өрік ағаштарының сүттей аппақ немесе қып-қызыл гүлдері көздің жауын алатын
Арарат тауымен қатар сары өрік те армяндардың ұлттық рәмізі
Көрші үйде тұратын, сурет салуды ұнататын Армен атты бозбала көбінесе Арарат тауының, сондай-ақ өрік ағашының немесе жемісінің суреттерін дәптер парағындай ақ қағазға түсіреді
Суреттері жақсы
Әйгілі қонақүйлер маңында Айастан елінің нышанындай ұсынатын туындыларын шетелдіктерге тиын-тебенге сатып жүреді
Туысқан інісі, үшінші класс оқитын Мико адал, батыл нөкері сияқты жанынан қалмайтын, Армен жүрген жерде Мико да табылады.
– Ноутбукке 35 доллар жеткізе алмай жүрмін
Ескерткіш ретінде алыңыз, қанша берсеңіз де риза боламын, тіпті тегін алыңыз, – деп қиылып тұратын Армен
Ерік «Марриот» қонақүйінің тұман күнгі нобайы бейнеленген суретті, сондай-ақ тағы бірде көзін енді ашқан сүйкімді күшіктің суретін алды, азды-көпті ақша ұсынды
Көшеде Арменмен әрдайым көңілді жүретін Микомен жиі кездеседі
Бірде ноутбукке жететіндей қаражат жиған-жинамағанын сұраған, көңіліне ізетті, жаратылысы көркем Арменнің тілемсектеніп жүргені ұнамайтын.
– Ноутбуктен басқа да адамға керек нәрсе таусылмайды, мектеп бітіргенше суреттерімді сататын шығармын
Солай ма, Мико бауырым? – деп жанындағы жас жеткіншекті арқасынан қақты.
– Екінші Ван Гог дұрыс айтады, – деп жатыр Мико жымиып күліп.
Бір есептен жүргенге жөргем ілінетіні, жатқанға жуымайтыны бекер айтылмаса керек, үйде әке-шешесіне масыл болып уақыт өлтіргеннен гөрі қолынан келетін, қалтапұлын айыратын іспен айналысқаны дұрыс сияқты.
Ерік тұратын Құс жолы көшесі жасыл желекке бөленген, көліктердің у-шуынан жырақ, шағын, тұйық көше
Жексенбі күні балконында тұрғанында көшеде аппақ көйлек киген бойжеткен өтіп бара жатты, сірә, жоғары класс оқушысы болса керек
Көктем құлпырып тұрған уақыт, ақ жүзі нарттай жанған бойжеткен жалғыз өзі көшені толтырып бара жатты
Сұңғақ бойлы сұлу қыз жан-жағына жан шуағын шашып бара жатқандай әсер қалдыратын, қарсы жолыққан егде жастағы қайыршы бас киімін шешіп амандасып жатыр
Бойжеткен де күлімсіреп сәлемдесті
Еріктің есіне армян халқының ақыны Егише Чаренцтің бір шумақ өлеңі түсті
Төгіліп тұрған өлеңнің:
– Жүрегімде қанша жақсы үміт пен от болса,
бәрі сен үшін,
Жанымда қанша ізгілік пен қуаныш болса,
бәрі сен үшін… – деп келетін жолдары болатын
Әйгілі ақын осы бір шумақ жырын Құс жолы көшесінде кетіп бара жатқан періштеге ұқсас, көңілінде ұмытылмастай із қалдырған бойжеткен аруға арнап жазған сияқты.
Рипсиме кем дегенде аптасына екі күн пәтеріне қонып жүрді, кейде шағын құмыраға құйылған жас шарап алып келеді
Шарап қызуы алпыс екі тамырды түгел иітетіндей, осындай күндері жас әйел тоят алу қызығы алдында ваннада жуынып-шайынуды, әспеттеп төсек салуды ұнататын.
Сенбі күні қоңырау шалды Рипсиме.
– Франция президенті Николя Саркозидің баласы Гийом Саркози орталық бақта концерт қоятын көрінеді
Бірге қызықтауға қалай қарайсыз? – деп тұр
Ерік келісімін берді, кешкі сағат сегізде бақта жолығысуға уағдаласты.
Баққа бара жатқанында ешқашан жабыр­қауды білмейтін Мико кездескен, амандасқаннан кейін Арменді көрген-көрмегенін сұрады.
– Маңызды шаруа бар еді, – дейді желкесін қасып
Армен екі күннен бері көзіне түспегенін айтты Ерік.
Бақта адам қаптап жүр
Көпшілігі кішкентай балаларына дейін ертіп келіпті, армяндар түнгі мейрамханаларына бүлдіршіндерін бірге алып баратыны қызық, үлкендері мектеп жасына дейінгі құлыншақтарын пайғамбардай сыйлайды.
Құқық қорғау органдарының қызметкерлері әдеттегіден көп көрінді
Ара-тұра киімдері өздеріне құйып қойғандай жарасатын жас әйел-полицейлер ұшырасты, жалпы армян полицейлері басы артық мінез көрсетіп қалуға әрекеттенбейді, қақ-соқпен жұмыстары жоқ, өздерін қарапайым көпшілік сияқты ұстайды.
– Ерік, – деген Рипсименің дауысын есітті
Анадайда адамдардың арасымен асығып келе жатқанын көрді.
– Күтіп қалдыңыз ба? – деді амандас­қаннан кейін.
– Келгеніме көп болған жоқ, – деп жауап берген Ерік Рипсименің ине-жіптен шыққандай көйлегіне, тағасы биік судай жаңа сүйретпесіне қарап тұрды және жарасатынын, құтты ­болсынын айтты
Ажарын ашып тұрған шашын да жаңа сән үлгісімен алдыртыпты.
Ақыры жұрт тағатсызданып күткен Франция президентінің үлкен баласы Гийом Саркози бой көрсетті
Ақсары шашы желкесіне түскен жап-жас жігіт өз елінде белгілі диджей көрінеді
Музыкалық аппаратта сазды іріктеуді, рет-ретімен қосуды, әуеннің ұзақтығын, қай тұсына екпін түсіруді қадағалайтындай
Сондай-ақ мақсаты көпшілікке қозғау салу, жақсы көңіл күй ояту сияқты
Келте ырғағы әуезді, шапшаң орындалатын алғашқы әуенге жастар жапа-тармағай билеп ала жөнелді, балалар да биге қосылды, классикалық ұғымдағы концерт болмағасын жұрттың бәрі бірдей елп ете қалған жоқ.
– Рипсиме, концерті бар болсын, онан да сенің керемет көйлегіңді жуайық
Бүгін бейтаныс сұлу қызбен кездескендей көңіл күйдемін.
– Ілтипатыңызға рахмет, аға, – деді ­Рипсиме
– Ойлап қарасам, Жаратқан Иеге сенемін
Шешемнің тілеуін тілеп дұғама қосып жүремін
Қызымды жақсы көремін
Ереван түсіме кіреді
Бұлардың бәрі бір адамның бақыты үшін аз емес сияқты.
Ерекең төмен қарап ойланып тұр
Бір адамдар барды ұқсата алмай жүр, енді бір адамдар жоқтан бар жасайды
Жаңа киім-кешегінің байғазысы ретінде жүз долларлық көк қағазды көйлегінің қалтасына салды және ықыласы оянып сөйледі.
– Жақсы адамсыз.
Ерік бақ ішіндегі көп кафелердің бірінде бір шөлмек сыраны асықпай ішті, Рипсиме тұрқы биік ыдысқа салынған балмұздақтың дәмін алып отыр.
– «Севан» кафесінің меңгерушісі Артушты танимын, оңаша бөлмесінде диваны бар, – деді Ерік
Оны не себепті айтып отырғанын іштей түсінген Рипсиме мақұлдап жауап берді.
– Мейлі, бүгін бейнебір мереке күнін тойлап жатқандай.
Көп ұзамай екеуі әлгі кафені бетке алды, ара-тұра кездесіп тұратын Артуш амандық-саулық сұрасып жатыр
Артуш келісімін бергенімен, сыртта күтіп тұрған Рипсиме ұнатпай қалыпты.
– Келім-кетім адам көп екен, – деді.
Бала-шағасымен қыдырып жүрген ерлі-зайыптылар жетіп артылады, Ереванның жартысы осы баққа көшіп келгендей, жан жадыратар музыка бақтың кез келген тұсынан естіліп тұр
Мико тағы да ұшырасты, Армен туралы баяғы сұрағын қайталады.
– Жоғары Мәртебелі Мико, оны неге іздеп жүрсің? – деп сұраған Ерік
Мико құпия хабар айтатындай сыбырлап сөйледі.
– Бір қызға хат жазып берген, сол қыз ке­лі­сімін берді
Арменді көрсеңіз осыны айтыңызшы.
– Жарайды, – деген Ерік ілгеріден танитын ойын баласына сусын мен балмұздаққа молынан жететін ақша ұсынды, рахметін айтқан Мико концерт алаңына қарай жүгіріп бара жатты.
Ақырында бақтың адам аяғы аз тұсына келді екеуі
Қызылды-жасылды гүлдері көз тартатын бақта сыртқы қабығы болмайтын зәулім ағаштар өсетін, ұятсыз ағаш аталады
Сондай жуан ағаштың біріне сүйенген екеуі бірінің демін бірі жұтып, бір мүсінге айналып кетті
Қайтып келе жатқандарында Ерік көңілденіп сөйледі.
– Қалай, ұятсыз ағаш ұнады ма?
– Бұрын-соңды бақта ойнап-күлмеппін, бірінші рет, оның үстіне ағаштың бір бұдыры құйрығыма батып кетті, – деді Рипсиме Ерікті қолтықтап жатып.
Бақтың шығар аузында Армен жолықты.
– Інішегің Миконы көрдің бе? – деп сұраған Ерік
Түстен бері Миконы көрмепті.
– Сен бір қызға хат жазып па едің?
– Иә.
– Сол қыз кездесуге келісіпті, Мико айтты.
– Құдай бар!.
Мен бақытты адаммын, – деген Армен орасан зор қуанышы тұла-бойына сыймай кеткендей көйлегін шешіп тастап, сол арада қайта киіп алды.
* * *
Ерік күнде кешкісін жұмыстан келгесін балконда шай ішіп отыратын әдеті
Түрлі ой түседі, балалық шағында қалашық шетінде өзі тұратын көшедегі тас дүкенмен айдай әлем аяқталатын, оның аржағында да көшелер бар екені, тіпті көлікпен баратын басқа қалашық болуы мүмкін екені ойына кіріп шықпайды
Осындай аңқау қылықтары есіне түскенде езу тартып күлетін.
– Сәлеметсіз бе, Ерік аға! – деген дауыстан ойы бөлініп кетті
Қараса көшеде қай күні егде жастағы қайыршы тоқтап амандасатын, ақ көйлек киген сұлу қызбен қол ұстасып Армен өтіп бара жатыр
Көзіне ыстық таныстарын көргендей көңілі жадырап сала берген Ерекең дауыстап сөйледі.
– Жақсы, жол болсын, жас ұрпақ!..
Жасөспірім қыз бен көршісі Армен бақытқа, қуанышқа кенеліп қалғандай-ақ жарысып ризашылықтарын білдірді.
– Миконың айтып жүргені осы бойжеткен болды ғой, – деп ойлады Ерекең қол шапалақтап тұрып.
Ара-тұра Рипсиме екеуі пәтеріне жақын «Москва» кинотеатрында мерзімді баспасөзде жиі сөз болатын шетелдік кинофильмдерді көреді
Күні кеше Рипсимемен бірге Әйелдер мерекесі күнін жақсы бір үмітпен, салтанатты көңіл күймен қарсы алған сияқты еді
Одан бері тағы бір көктем келді, жарқырап жаз шықты
Бірде Кенжеболат інісі қабылдау бөлмесіне шақырды
Екеуі ара-тұра оңаша әңгіме-дүкен құрады, хатшы қыз дайындап әкелетін кофе немесе шай ішеді, ел туралы, ел хабарлары туралы жаңалықтарын бөліседі
Бұл жолғы әңгіме төтенше сипатымен көзге түсті, Кенжеболаттың орнына жаңа бас директор тағайындалыпты, жалғыз келмейді, сыннан өткен адамдарын ертіп келетіні түсінікті
Екі аптадан кейін жұмыстан өз еркімен шығуды ұсынды бөлесі.
– Мені тағы бір апта күт, елге бірге қайта­мыз, – деп жатыр
Орталық кеңсе Кенжеболатқа Астанадағы БТА банк бөлімшелерінің біріндегі басшылық қызметті ұсынатын болыпты.
Ерекең осы жаңалықты шыбын шаққан құрлы көрген жоқ
Елді сағынғаны рас, қайта тұла-бойында құстың қауырсынындай жеңіл, ойнақы көңіл күй оянып сала берді
Бірақ Рипсимені есіне алғанында ойланып қалған, осы жас келіншекке бауыр басып кеткендей сезімдер бой көтерді
Рипсиме де оңаша әңгіме-дүкен үстінде:
– Сенсіз өмірімді елестете алмаймын, – деп айтып отыратын.
Бір күні кенже қызы Алуа хабарласты, мамасының жағдайын білгенін сұрап тұр
Әйелінің жаратылысы бірбеткей, Ерекеңнің де мінезі ешкімнен кем түспейтін
Дегенмен, әлдене болып қалғандай жүрегі шәукілдеп сала берді, Ғайнимен телефон арқылы сөйлесті.
– Бізді ұмыттың ба? – деп бастады әңгімесін әйелі.
– Неге ұмытуым керек?
– Елге бір келмедің ғой.
– Жақында біржолата барамын, – деп жауап берді
Әңгіме ұзаққа созылып кетті, өткен-кеткенді жіпке тізбейтінін, кейде сағынатынын айтқан әйелі қыстығып жылап тұрды
Бала-шағасын, кішкентайынан қолдарында өскен сүйікті немересі Айшуақты Ерекең де сағыныпты, әңгімені түйіндегендей қысқа қайырып сөйлеген.
– Бәрі орнына келеді.
Өмір кездесу мен қоштасудан тұратындай
Ерекең сүйінші сұрап жүргендей алдын ала Рипсимеге ештеңе айтқан жоқ, өзі де, ол да түсіністік табатын бәтуа жолын іздейтін
Оңаша ой кешкенінде Дилижанда немесе Джермукта Рипсименің қызы Асмик үшеуі бір апта демалып қайтқанын жоспарлайды
Қызы Асмиктің асыр салып ойнағанын, Рипсименің де алаңсыз демалғанын ұнататындай.
Енді бір оншақты жылдан кейін Ерік зейнетке шығады
Демеу болатын қандай сөз айтса екен? Рипсименің қызына қамқор қолын созатын, өзіне тірек болатын қатарын тапқаны, болашағын ойлағаны дұрыс сияқты
Уайым қаншама етекке жармасқанымен осы тұйықтан алып шығатын мүмкіндік қоса жаратылады
Бір тиянақты шешім болмауы мүмкін емес.
Ертеңіне таңмен таласып орталық бақта жүрді, түрлі жаттығулар жасады, уақыт ерте, бақта адам ілуде бір кездеседі
Сол арада кафелердің бірінен тосын, қуатты әуен естілді
Әлгі кафенің жанынан өтіп бара жатқанында шеткі үстелде отырған жас жігіт көзіне түсті
Алдында бір шөлмек шарап, ешкімге, ештеңеге назар аудармастан ән салып отыр
Ереванда бірқатар кафелердің бармені соңғы қонағы қайтқанша қалтқысыз қызмет істейді
Айас­танда екі жыл, алты ай жүргенінде ішімдікке еліріп жүрген бір армянды көрмепті, армяндар қалай ішуді білетін сияқты
Бейтаныс жігіт те дені сау, бірақ қалың ой құшағына батып кеткендей
Тәңірі алдында мінәжат етіп жатқандай иірімдері терең, мұңды әуен таңғы тыныштықта анық естіліп тұр
Ерекеңе осы ән инабаттылығы, сонымен бірге бекзаттылығы тал бойына жарасып тұратын Рипсиме туралы сыр шертіп жатқандай көрінді.
