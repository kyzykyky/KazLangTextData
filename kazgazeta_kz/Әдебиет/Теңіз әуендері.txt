Жуырда Қазақстан Жазушылар одағының Әдебиетшілер үйінде көрнекті ақын, Қазақстанның халық жазушысы Әбу Сәрсенбайдың туғанына 110 жыл толуына орай салтанатты еске алу кеші өтті

Аталған жиынға ақынның туып-өскен то­пырағы – Атыраудан делегация ат ары­тып жетті
Ақынның қызы Райхан Әбу­ға­лиқызы қатысты

Кешті жазушы, ҚР Жазушылар одағының мүшесі Бейбіт Сарыбай жүргізді

Алғашқы болып сөз алған Қазақстан Жазушылар одағы басқармасы төрағасының бірінші орынбасары Ғалым Жайлыбай көрнекті ақынның шығармашылығына кеңінен тоқталды
«Сәлем саған, жалғыз қызым, Жалғыз қызым, жан кесегім
Сенсің менің бақ жұлдызым, Күндей көркем келешегім» деп жырлаған ақын өлеңінен үзінді оқып, ақын шығармаларының қамқоршысы болып жүрген Райхан апайға алғыс айтып, деніне саулық тіледі.
Негізгі баяндаманы Атыраудан Алма­тыға арнайы келген ақын, филология ғылы­мының кандидаты Гүлзада Ниетқалиева жасады.
Белгілі ақын, Мемлекеттік сыйлықтың лауреаты Темірхан Медетбек Әбу ағамен алғаш танысқанын еске алды
«Ауылда жүргенде газетті үзбей оқитынбыз, содан бір күні Әбу ағадан бата алайын деп, қалың дәптерімді көтеріп ағаның үйіне келдім
Есікті Әбу ағаның өзі ашты

– Кім керек?
– Сіз керексіз.
– Мен кіммін?
– Әбу Сәрсенбаевсыз.
– Кір онда, – деп, үйге кіргізді
Менің әде­биет­тегі жолымның бірден-бір бастауы, жолымды ашқан адам еді
Қолымнан же­тектеп жүрді
Рухани әкем болды» – дей келе, арнау өлеңін оқыды

Белгілі жазушы Софы ­Сматаев: «Ол кісі мені рухани балам» дейтін, «Елім-ай» шыққанда іздеп келіп, «Сен классик жазушысың» деп арқамнан қағып, мені бір көтеріп тастап еді» десе, белгілі ақын Есенғали Раушанов «Үш арнаның бірігер жері, Үш қиянның кірігер жері Әбекең еді» деп, ақын бойындағы адамдықпен астасып жататын асыл қасиеттеріне тоқталды

Жұмекен Нәжімеденовтің жары Нәсіп апа: «Бүкіл адамзатты кең құшағына сыйдырған азамат еді, қазақтың даласы қандай кең болса, Әбу ақынның кеңпейілдігі одан да асып түсетін
Райханның сөйлеген сөзінен, жүріс-тұрысынан ағаны көргендей боламын» деп Райхан Әбуғалиқызына орамал сыйлады

Экономика ғылымының докторы, академик Бақыт Оспанов Әбу Сәрсенбаев әдебиеттің барлық жанрына қалам тербегенін, оның шығармалары оқырманға ой салатынын тілге тиек етсе, ҚР Парламенті Сенатының депутаты Сәрсенбай Еңсегенов халықтың құрметіне бөленген жазушының қазақтың нар тұлғалы азаматтарының бірі болғандығын мақтанышпен еске алды.
Қазақстан Жазушылар одағының Атырау облыстық филиалының директоры Қойшығұл Жылқышиев, Атырау облыстық мәдениет, мұрағаттар және құжаттама басқармасының басшысы Алтынбек Нысанғалиев, «Әбу Сәрсенбаев» қоғамдық қорының төрағасы Өмірзақ Қажымғалиев, Құрманғазы ауданы әкімінің орынбасары Әбдірахман Мұса, «Атырау» газетінің бас редакторы Исатай Балмағамбетов, т.б
ақынның кіндік қаны тамған Атырау өңірінен келген делегация мүшелері сөз сөйлеп, жылы лебіздерін жеткізді
Олар Әбу Сәрсенбаев 70-ке келгенде Қиғаш өзеніндегі үлкен аралға Әбу есімі беріліп, Әбу аралы картаға түскендігін, 90-ға келгенде есімі мектептің атын иемденгендігін, 100-ге келгенде ескерткіші тұғырға орна­тылғандығын атап өтіп, 110 жылды­ғында шығарылған «Ақ Әбу, Пәк Әбу, Абыз Әбуге – 110 жыл» фотоальбомын Райхан Әбуғалиқызына тарту етті


Кеш барысында ақынның өмірі мен шығармашылығына арналған деректі фильмнен үзінді көрсетілді
Т.Жүргенов атындағы Қазақ ұлттық өнер академиясының (Дариға Тұранқұлованың шәкірттері) және Қазақ мемлекеттік қыздар педагогикалық университетінің студенттері (көркемдік жетекшісі Тұрсынбай Дәуітов) дайындаған композиция өте сәтті шыққан дүниелердің бірі болды.
Жиын соңында белгілі ақын Зейнолла Тілеужанов «Барлығымыз да Әбуғалидың баласы едік» атты өлеңін оқып, Әбу ағаның алдында талай күй орындаған Талап Қараш ақынның сүйікті күйінің бірі Құрманғазының «Кішкентай» атты күйін тарту етті

Райхан Әбуғалиқызы сөз алып, жиналған қауымға ризашылығын білдірді.
Бағдагүл Балаубаева
