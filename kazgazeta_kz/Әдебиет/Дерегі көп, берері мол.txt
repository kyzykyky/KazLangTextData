Жақында ғана жарық көрген белгілі ғалым Сабри Хизметлидің «Орта ғасырлар тарихы және өркениеті» деп аталатын оқулық кітабы қолымызға тиді
Әрине, оқулық жазу оңай шаруа емес, соның ішінде әлемдік тарихтың маңызды кезеңі – Орта ғасырлар тарихы мен өркениеті жайлы жазу асқан біліктілік пен қажырлы еңбекті, сонымен қатар үлкен ғылыми ізденісті талап ететін шаруа екені сөзсіз
Демек, автордың бұл оқулықты жазу барысында көп ізденіс жасағандығын, әлемдік деңгейдегі осы кезеңді зерттеуші ғалымдардың ғылыми жұмыстары, тарихи деректерді шебер пайдаланып, орта ғасырлар тарихы мен өркениеті жайлы ой-тұжырымдар жасағандығын әбден құптауға болады. 
«Білімі көп, пайдасы жоқ адам – мал ішпейтін сормен тең, іске жаратқан көпке таратқан адам – жан-жағы суат көлмен тең» деген Мәшһүр Жүсіп Көпеевтің сөзі бар емес пе? Сол ғұлама айтқандай, бүгін біз оқулық кітабына пікір айтып отырған доктор, профессор Сабри Хизметли мырза білім-ғылымын көпке таратқан үлкен ғалым
Ол қазақ, түрік, орыс, ағылшын, француз, араб, парсы тілдерін еркін меңгерген
С
Хизметлидің аталған тілдерде 37 оқулығы, 300-ден астам ғылыми мақаласы жарық көрген, сонымен қатар ол 50 магистратура, 23 PhD докторантура диссертация жұмысына жетекші болған, түрік, қазақ, араб, қырғыз ұлттарынан 20 шақты шәкірт тәрбиелеген түркі-ислам әлеміне танымал тұлға.
«Орта ғасырлар тарихы және өркениеті» деп аталатын оқулық 8 тараудан тұрады
Ғылым, оқу-ағарту саласында еңбек еткен, білімі терең ғалымның орта ғасырлар мен өркениеттер жайлы көлемді деректерге сүйеніп, жазылып, осы кезең жайлы жаңа ғылыми ойлар мен тұжырымдар беретін бұл кітабының әр тарауының өзі айшықты үлкен дүние
Оқырманының басым көпшілігі университет студенттері болғандықтан, оқулық жоғары оқу орындарына арналған типтік бағдарламаның талаптарына сай негізделіп жазылған.
Оқулықтың жазылу сапасының жоғары болуы, ғылыми деректерді дұрыс пайдалануы, әр тарауының орынды аталуы, сонымен қатар қазақ тілінде өте шебер жазылуы еңбектің мазмұнының сапасын көрсетеді, әрі осының бәрі кітапқа деген қызығушылықты және сұранысты арттырады
Бұл аталған оқулықтың екінші басылымы.
Көп ғасырлар Шығыс пен Батыс бір-біріне қарама-қарсы дүние ретінде көр­сетілді
Ежелгі дәуірлерден ХVІІІ ғасырға дейін Шығыс-ғылым мен мәдениеттің қайнар көзі болса, ғылым мен білім өзені Шығыстан шығып, Батысқа ағып, Батыс Еуропа мәдениеті мен өркениетінің қайнар көздерінің маңызды бөлігін құрса, ХVІІІ ғасырдан бастап Батыс оянып, ғылым мен мәдениетті дамытып, дүние жүзілік егемен философия өрке­ниет­ке, білім мен технологияларға ие болды.
Автор аталған еңбекте қазіргі Батыс мәдениеті мен өркениетінің қайнар көздерінің бәрі: шығыс халықтарының мәдениеті мен өркениетінің болуы күмәнсіз екендігін ғылыми дәлелдейді
Яғни мәдениет пен өркениеттер өзенінің ұзақ ғасыр бойы Шығыстан Батысқа қарай ағып келгенін айтады.
Орта ғасырлық Шығыс халықта­рының, яғни Қытай, Үндістан, Парсы, Араб, түркі халықтарының тарихы мен мәдениеті кітаптың алты тарауын қамтиды
Сонымен қатар, бұл кітап тегі түркі қазақ жастарына арналған оқулық болғандықтан, түркі халықтары тарихы мен мәдениеттеріне жеке, әрі кең көлемде қамтылған
Мәселен, оқулықтың «Қытай тарихы және өркениеті» деп аталатын бірінші тарауында – орта ғасырдағы Қытай мен Түркі қағанаттары арасындағы қарым-қатынас, Қытайдағы ислам мәселелеріне терең тоқталады
«Қытай императорлары Түркі қағанатына жібек маталарды салық ретінде сыйға тартып отырған
Қытай империясының шекаралық аудандары мен Орталық Азия арқылы солтүстік-батыс аудандарға апаратын керуен жолдарын және Ұлы Жібек жолы сияқты ежелгі сауда жолдары Түрік қағанатының қол астына қарады» деп тұжырымдайды автор.
Еңбектің «Түрік тарихы және өр­кениеті» деп аталатын алтыншы тарауында түрік текті халықтардың ел болып қалыптасу және даму кезеңдері, тұрмыс-салты, орналасқан мекендері, құрған мемлекеттері туралы кеңінен баян­дайды
Түрік қауымдарының тарихи-мәдени туыстығы, олардың жалпы адамзат өркениетінің дамуына қосқан үлесі жайлы айтады.
Автор кітаптың «Түркілердің Исламды қабылдауы» деп аталатын жетінші тарауында түркілердің мұсылмандықты қабылдауы мен ислам құндылықтарына аса жоғары үлкен баға береді және оқырманды баурап алатындай қызықты фактілермен өрнектелген.
Кітаптың тағы да бір ауыз толтырып айтатын ең мағыналы да мәнді тұсы – адамзаттың асыл тәжі, пайғам­барлардың сардары болған Мұхаммедтің (с.ғ.с.) өмірі мен балалық шағы, пайғамбарлықтың уаһи етілген кезеңі мен адамзаттың пайғамбарымызға мұқтаждығы, ерекше мұқшизалары туралы құнарлы ой мен құнды пікірлері кімді де болса қызықтырары сөзсіз
Одан берідегі Халифалар дәуірінің де ерекшеліктері мен саяси жүйесі, сот жүйесі әлеуметтік жүйе мен ішкі қарама-қайшылықтары туралы құнды деректер – болашақ тарихшылар, дінтанушылар үшін баға жетпес дүние.
Бұл оқулық библиографиялық көрсеткіштермен толықтырылып, ғылыми терең әдебиеттерге жақсы сілтеме жасауымен құнды.
320 беттен тұратын оқулықтың ішіндегі құндылықтарды, орта ғасырлар тарихы мен Шығыс өркениеті туралы шағын рецензиямызда атап шығу мүмкін емес
Қорыта келгенде, доктор, профессор Сабри Хизметлидің бұл оқулық кітабы орта ғасырлар тарихы мен өркениетінің жаңа беттерін ашуға үлкен ғылыми ізденіс жасаған және автор өз мақсатына жете білген тамаша ғылыми еңбек
Кітап студенттерге, болашақ тарихшыларға арналған дерегі көп, берері мол құнды жазба дүние.
Ұ
ҚАДЫРБЕКҰЛЫ,
Халықаралық Ақпараттандыру академиясының академигі
Ж
Симтиков, 
саясаттану ғылымының докторы
