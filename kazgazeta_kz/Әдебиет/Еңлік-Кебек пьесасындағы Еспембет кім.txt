 Алдымен атап өтер жайт, аталмыш оқиға әдебиет тарихында мүлде белгісіз дүние емес
Еңлік-Кебек оқиғасы туралы алғаш мағлұмат мерзімді баспасөз бетінде 1892 жылы «Дала уалаяты газетінің» 29, 31, 32, 34-40 сандарында «Қазақтардың естерінен кетпей жүрген бір сөз» деген атпен жарияланды
Соңына «Ұмытылған» деген бүркеншік ат қойылыпты
Мұны жазған Абай Құнанбаев деген болжам бар
Бұл пікірді алға тартушы ғалым-жазушы Мұхтар Мағауин
Ал «Ұмытылған» деген бүркеншік атты ІІІәкәрім Құдайбердіұлы да пайдаланғаны аян
Кейіннен 1900 жылы тағы да сол «Дала уалаяты газетінің» 45-50 сандарында «Қазақ турасынан хикая» деген тақырыппен жарық көрді.
 Еңлік-Кебек оқиғасына арнап Абай тапсырмасы бойынша кезінде Мағауия Абайұлы Құнанбаев «Еңлік-Кебек», Шәкәрім Құдайбердіұлы «Жолсыз жаза» атты дастандар жазған
Соңғы дастан 1912 жылы Семей қаласындағы «Жәрдем» баспаханасынан жеке кітапша болып жарық көрген.
«Дала уалаяты газетінің» беттерінде басылған әңгімеде Матайқызы Еңліктің айттырып қойған жері – Керей елі деп келтірілген
Еңлікті алып қашқан Кебек екенін білген матайлар тобықты жағына сұрау салса да, кейінгі жақ бәтуаласудан бас тартады
Үш ай олар ешқандай мәмле ұсынбайды
Тауы шағылған матайлар керейге барады
Олар: «Еңлікті қашырған қыздың әкесі, бұл шаруаны өздерің шешіңдер» дегенді айтады.
Тағы да екі-үш ай өтеді
Тобық­тылар жоңғарлар шайқаста жүрген Кебектің немере ағасы Тоқтамыс батырдың келуін күтейік деп тайсақтай береді
Тобықтылардың мұндай енжарлығына намыстанған матайлар өре түрегеледі
Оларға сыбандар косылады
Сөйтіп, матайлар жағы Еңлік-Кебекті ұстап беруін, екеуіне де өлім жазасы кесілуін талап етеді.
Заманымыздың заңғар жазушысы Мұхтар Омарханұлы Әуезов 1917 жылы жазып, сол жылы Ералы жазығының Ойқұдығында қойған «Еңлік-Кебек» пьесасының негізіне Шәкәрімнің жоғарыда аталған дастанындағы үлгіні арқау етіп алған
Бұл туралы сол кездегі мерзімді баспасөз беттерінің бірінде «Игілікті іс» деген тақырыппен мынадай қысқаша хабар-мақала басылыпты:
«Өткен мамыр айының аяғында бір жерде отырған Абайдың он шақты ұлының он төрт, он бес жасы игілік мақсатпен бір ұйым ашты.
Ұйым аты «Талап» болды
Ұйымға кірген талапты жігіттердің алды жүз, арты он, он бес теңгеден ықтиярлы жарна салып, бес жүз теңге ақша жинады
Бұдан басқа ұйым мүшелері ай басы үш теңгеден беріп, ұйым қазынасын толтыра беруге міндетті болды.
Бұл ұйымның ашылғандағы әзіргі көздеген мақсаты әлдері келгенше кітап бастыра бермек, онан соң бұл ұйым жігіттері Шәкәрім кажының «Еңлік-Кебек» дастанын театр түріне айналдырып, Тұрағұл Құнанбаев мырзаның бір бала ұзатқан тойында представление жасап, ойын көрсетті
Мұны істегендегі парызы жиналған ақшасын Құлжадағы аш-жалаңаштарға жібермек еді.
Екі үй қатарластырып тігілді
Билет 50 тиын болды
Ойын басталар алдында семинарист Мұхтар Әуезов пьеса представлениесінің мақсаты жайынан сөз сөйлеп, болар іспен таныстырды» («Сарарқа» газеті, №2, 1917 жылы, 19 шілдеде).
Өнердің өз қисыны мен шындығы бар
Матайлар жағының өктемдігін өсіре көрсету үшін М.Әуезов сахараның Кеңгірбай сынды кесек сөз иесіне қарсы оған дәрежелес өз ортасының көк­жалы Еспембет биді ойдан қосып кө­рермен алдына шығарады
Дәл осындай мақсатпен еш қатысы жоқ батыр Есенді Еңлікке «әмеңгер» етіп, оны Кебекке «өлтіртеді»
Анығында, жоғарыда келтірілген «Дала уалаяты газетінің» екі басылымында да, Мағауия мен Шәкә­рім дастандарында да Есеннің де, Еспембеттің де есімдері кездеспейді
Бұларда Еңлік пен Кебектен басқа төрт адамның аттары ғана аталады
Олар: Тоқтамыс – Кебектің аталас ағасы, Қабанбай батыр – Еңліктің туған наға­шысы, Нысан абыз және Тобықты биі – Кеңгірбай.
Пьесадағы оқиғаның үдеп барып, барынша асқынған шарықтау шегі найман мен тобықты билерінің тоқайласуын бейнелейтін сахналық көрініс
Бұл тартыс, әсіресе, Көбей мен Еспембет арасында қатты ширығады
Екі би де ағып тұр
Сөздері жаттанды, көк жасық емес
Керісінше, қорғасын оқтай тиген жерін ойып, тесіп кетіп жатқан сөздер
Аспанға шапшыған ашу да, қапияда жол тапқан тапқырлық та, өресі биік ой да, бұлтартпас қисын да, кежегеден тартқан кесірлік те – бәрі бар
Қысқасы, қиыр-қыртысты характерлерді дәл бейнелеген тамаша драмалық тіл.
Амал не, сөздің майын тамыз­ғанмен кеселді түйін шешіліп, кердің мойыны кесілерге келгенде Көбей табан тіреп тұра алмайды
Еспембет салмағымен басып, ақыры Кебек пен Еңлік құрбандыққа шалынады
Драманың жанр ерекшелігі, сахна шарты соны талап етті
Көркемдік тұспал әсерлі шығуы үшін Кеңгірбай мен Көбей секілді тобықтының тұлғалы билерін дегеніне көндіретін өктем сөйлеп, қос ғашықты қатыгез жазаға тартатындай қатал да беделді қарсылас жағымсыз кейіпкер керек.
Дәл осындай тәуекелге Әуезов еріксіз барған
Онсыз пьеса толыққанды болып шықпай, тартыс та солғындап, тек аңыз жаңғырық ретінде қалады
Міне, осы арада драматург ойына Еспембет есімі оралады
Шындығында Еңлік-Кебек оқиғасының алды-артында, қалың найман ішінде Еспембет атты би болмаған
Керісінше, дәл осы аттас батыр сол кезде өмір кешкенін тарихи деректер дәлелдейді.
Ендеше, Әуезов пьесасындағы Еспембет кім? Қай дәуірде өмір кешкен?
«Сахнадағы билердің айтысын, олардың келеге түскен кезіндегі іс- әрекеттерін, ортаға қамшы тастай барып кезек алатынын, ара бидің өзін қалай ұстау керектігін, тіпті, олардың сөздері мен психологиялық дайындығын Мұхтарға айтып жаздырған Тұрағұл екенін ескерсек, Еспембет есімін атаған да сол деп күмәнсіз сенуге болады».
Бұл деректі тұңғыш іздеп табушы және әдеби айналымға түсіруші- мұхтартану саласында аянбай тер төгіп жүрген жас сыншы Тұрсын Жұртбаев
(М.Әуезов шығармаларының 50 томдығы, 1 том, Алматы, «Ғылым» бас­пасы, 1997, 420-421 беттер).
Ендеше, алдымен Тұрағұлдың кім екенін атап өткен жөн
Тұрағұл Абайұлы Құнанбаев (1876-1934) – Абайдың екінші әйелі Әйгерімнен туған ұлы
Ақылбай, Мағауия, Әбдірахман сынды ағаларына ұқсаған бұл да кезінде сауаты басым, әдебиет сүйгіш болған жан
Ол М.Горькийдің «Челкаш», А.Неверовтың «Мен өмірге жерікпін», Джек Лондонның «Балалар туралы ертегі» атты әңгімелерін орысшадан қазақшаға аударып, бас­тыртып шығартқан
Әкесі, ағалары дүниеден өткеннен кейінгі уақытта ел ортасының сөзіне араласқан Тұрағұл жас Мұхтарға әкесі Абай жайында, алыс-жақын ел тарихы туралы бірталай танымдық әңгімелер айта жүрсе керек.Кейбір деректерге қарағанда, М.Әуезов «Еңлік-Кебек» пьесасын жазған кезде оған келісті кеңесші болғандардың бірі – осы Тұрағұл екен.
Әділінде, Еспембет – халық арасында аңызға айналған Абылай ханның батырларының бірі болған
Асқан мерген садақшы болып, ханның барлау тобын басқарған, бар өмірін ат үстінде өткізген ержүрек адам
Кезінде тапқырлығы мен өжеттілігі үшін Абылай мен Қазыбек би оған «Адақ» деген ат берген
Сондықтан да болар, ХІХ ғасырдағы қазақ ауыз әдебиетінің көрнекті өкілдерінің бірі, Еспембетке бір табан жақын ақын Дулат Бабатай­ұлы (1802-1871) «Еспембет» атты ұзақ дастан жазып кеткен
Бұл дастан:
Ер Еспембет кешегі,
Ерекше еді деседі.
Тіл біткеннің шешені,
Үлгі айтса көшелі.
Жауға шапса көсемі, – деп басталса,
Өле-өлгенше ел болды.
Еспембеттің арманы,
Еспембеттей ел қайда.
Ер күтетін ел қайда, – деп аяқталатын бұл ұзақ жырда басынан аяғына дейін батыр Еспембет ерлігі асқан шабытпен келісті кестеленеді.
Дулаттың Еспембетке бір табан жақын деуіміздің де салмақты себебі бар
Өйткені дастанның бас кейіпкері Еспембет те, оны жырға қосушы Дулат та Аякөз өңірінің төл тумалары
Егер мұны тереңдете таратсақ, екеуі де Орта жүздегі найман руының Қаракерей деген табынан тарайтын Сыбан әулетінен шыққандар
Бұдан бергісін біліктесек, батыр Еспембет те, ақын Дулат та осы Сыбанның Жарасқұл деген ұлының ұрпақтары
Еспембет Жарасқұлға немере болса, Дулат оған шөбере
Өйткені Дулаттың үлкен әкесі Досым мен Еспембет бір кісі – Қойбас балалары
(«Ақтайлақ би», Журналист студиясы, Алматы, 1991 жыл, 89 бет)
Қысқаша қайырып айтқанда, Еспембет осы әулеттің XVIII ғасырдағы тұлғалы тумасы болса, Дулат оның XIX ғасырдағы парасатты перзенті.
Өзінен 60-70 жылдай ғана бұрын туып, бар саналы өмірін ел корғауға арнаған Еспембеттің сол өмірін Дулат өтімді өлең өрнегіне арқау өткен
Дастанда баяндалғандай, Еспембеттің әкесі Қойбас жоңғар басқыншылығында қаза табуына байланысты ол жеті жасынан бастап туған нағашысы, Уақ руының белгілі батыры Ер Қосайдың тәрбиесінде болады
Нағашысы оған соғыс өнерінің сан алуан тәсілін үйретуден жалықпайды
Соның нәтижесінде Еспембет он төрт жасында-ақ ат үстінде шауып келе жатқанда тартқан садақ оғы мүлт кетпес мерген, жекпе-жекке шыққанда ұрған жерін сындыратын, қимылына көз ілеспес найзагер де, жойқын күш иесі бола бастайды.
Он төрт жастан асқанда Еспембет қартайған нағашысы Ер Қосайға өзінің туған жұртына қайтқысы келетінін айтады
Нағашысы жиенінің бұл тілегіне қарсы болмай шын қабыл алып, өзі құлынынан таңдап өсірген Ақбөрте құнанды мінгізіп, ер қаруын асындырып, батасын беріп аттандырды
Бұл қазақ пен қалмақ жаугершілігінің әлі де толастамай тұрған кезі болса керек.
Туыстарының бәрі жаумен шайқасып жүргенде өзінің ауылдағы бала-шаға ортасында болуын намыс санаған Еспембет те жорыққа аттанады
Аз уақыт ішінде-ақ оның ұрыстағы ұшқыр кимылына тез қаныққан аталас туысы картайыңқырап қалған Ақтамберді батыр оған өз орны – Абылай әскеріндегі найман жасағын басқаруды сеніп тапсырады.
Жаугершілік кезінде туған Еспембет бар өмірін жорықта аяқтайды
Ол «ақтабан шұбырынды» аяқталған соң да Абылай қасында жасақ басы болып қалады да, хан сарайымен қоса Түркістанға келеді
Ал Ақтамберді бастаған өз жерлестері Арқа жаққа Аякөзге қайтады.
Еспембет ұзақ жасамаған деседі
Анығы ұрыста қаза тапқан
Зираты Ташкент жақта деген аңыз да бар
Еспембеттің кейбір ұрпақтары Шығыс Қазақстан облысының бүгінгі Аякөз өңірінің Ақшатау, Мыңбұлақ жерлерінен кездесіп қалады.
Еспембет туралы тағы бір әдеби дерек – ақын Сәкен Сейфуллиннің «Көкшетау» поэмасындағы Адақ батыр – осы Еспембет
(М.Әуезов шығармаларының елу томдығы, 1 том, Алматы, «Ғылым» баспасы, 1997, 422 бет)
Осы «Көкшетау» поэмасының «Адақ» деген тарауында:
Күресте қалың қолды адақтаған,
Майданда бетіне жау қаратпаған.
Сондықтан Адақ деген есім алып,
Ер еді атына кір жолатпаған, – деп Сәкен Сейфуллин де Еспембетті Абылай хан батырларының ішіндегі ең мергені, ақ берені екенін мадақтай жырға қосқан
Өйткені осы поэмадағы Абылай ханның қасындағы барлық батырларының ішінде анық аталып, тұтқынға түскен қалмақ қызының шартымен Оқжетпестің басына ілінген ақ орамалға «оқ жеткізіп» атып түсірген де, қыз жұмбақтарының бәрін дерлік дұрыс шешіп азаттық бергізіп, астына ат мінгіздіріп еліне қайтарылуына себепкер болған да жалғыз осы Адақ – Еспембет.
Көркем шығармадағы шындық қанша құнды болғанымен өмірлік шындықтың қасиеті барынша басым
«Платон менің досым, бірақ шындық одан да қымбат» дейді емес пе
Сондықтан да Еңлік-Кебек оқиғасы кезінде Кеңгірбай мен Еспембеттің арасындағы көрініс болуы мүмкін емес
Еспембет жау жағадан алғанда ауылда қалған батагөй билердің қатарына жатқызуға келмейтін тұлға.
Ендеше, М
Әуезовтің қалыбындағы Еспембетті сол заманның салтына сай билердің жиынтық шартты тұлғасы, жазушы қиялының жемісі деуіміз керек
Дәл осындай пікірді С
Сейфуллиннің «Көкше­тау» поэмасындағы батыр Адаққа да арнап айтуға болады
Бұл әрине, суреткердің жазып кеткен шығар­маларының маңызы мен олар­дың қазақ әдебиетіндегі орнына ешбір зияны тимейтін анық мәселе.
Ғабит Зұлхаров,
бұрынғы мұрағат қызметкері,
Қазақстан Журналистер
одағының мүшесі
