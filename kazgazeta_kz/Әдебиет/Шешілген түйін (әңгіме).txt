Жұмабай ЖАҚЫП
Ертеңгісін жұмысқа кеткен Темеш үйге келсе, көптен соқпаған біраз ағайындар жиналып қалыпты
Олармен құшақтаса амандасып, мамасы жатқан кішкене бөлмеге беттеді
Пеш түбіндегі қалың төсекте ақшөлмек болып, бір уыс қамыстай ұзыннан жатқан анасын көрді
Басында екі кемпір отыр
«Мама, қалайсың?» деп Темеш жанына жайлап жайғасты
Ол «жатырмын ғой» дегендей басын изеп, тарамыс қолымен Темештің алақанын, сосын саусақтарын ұстап сипалады

Ана жүрегі әлсіз соғып жатса да, баласының жан дүниесін жанарынан оқымай тануда
Іштей сезінгенімен сыртқа шығарған жоқ
Өйткені айтар сөзі, ағытар әңгімесі басқа еді
Мүмкін бұл соңғы тілдесуі шығар
Бірақ санаулы өмірі соның бәрін айтып жеткізуге мұрша берсе
Бұрыш шешесі жан-жағына жаймен көз тас­тап, әлдекімдерді іздегендей болды
Сөйтті де Темешке: «Жеңешең қайда, балдар қайда, келсінші бәрі?» деп әзер сөйледі
Тірі өліктің тілге келгеніне қуанып кеткен басында отырған екі кемпір: «Әй, балдар, қайда жүрсіңдер, мамаларың шақырып жатыр
Тез келіңдер» деп етегіне сүрініп-қабына дауыстай шақырды.
Бәрі аң-таң
Сәлден соң:
– Су беріңдерші,– деді даусы қарлығып
Тарамыс қолдары кесеге жабысып, салқын судан бірер жұтты да «уһ» деп бір демалып, жастыққа басын қайта тигізді
«Бәрің де барсыңдар ма?» дегендей, шүңірейген көзімен маңайдағыларды бір шолып өтті.
– Шырақтарым, сендерге ризамын
Өмірдің ащысын да, тәттісін де таттық
Соның бәрінде бір-бірімізге қабақ шытып, ищалас­қанымыз жоқ
Мен қазір не айтайын? Мендегі сыр бәріңе белгілі ғой
Бірақ мына кеудеде жылдар бойы сақталып келген бір жай бар
Сол құрғыр алқымыма тіреліп, айтқызбай тыншытар емес
Сендерге соны айтып, Темешімді өздеріңе тапсырып кетпей, мен о дүниеде де жайлы жата алмаспын…
Айналасындағылар Бұрыш шешей не дер екен дегендей бір-біріне қарасып, үнсіз қалды
Ол көзін тарс жұмып алып, терең ойға кетіп, бір уақтан кейін қайта тілге келді.
– Ой, Темешжан-ай, сен жарық дүниеге келгенше біз не көрмедік
Әкең екеуміз қол ұстасып біз бармаған ел, баспаған жер қалмады ғой
Бұл дүниеден тұл өтеміз бе деп тентіреп жүргенде сен келіп, тіршілігімізді қайта түлеттің ғой, жаным.
Басында отырған кемпірлер: «шаршап қаласың ғой, шамалы дем алсайшы» деп еді:
–Жоқ, шаршамаймын
Қайта осы шерді тарқатсам, үстімнен біраз жүкті түсіріп, жеңілденетіндеймін бе, қалай,– деп әңгімесін қайта сабақтады
– Әйтеуір, бір нәрсе айтқым келіп жатыр
Бұл да құдайдың бастауы шығар
Иә, тыңдап отыр, Темешжан
Мен сенің әкеңе он үш жасымда тұрмысқа шыққан жанмын
Ол кезде баламыз ғой
Ненің не екенін аңғара бермейміз
Жастық шақтың қызығы жан-жағына қарата ма? Бірде аш, бірде тоқ, бірде бүтін, бірде жалаңаш дегендей жүре бердік
Қазір бір нәрсе жоқ болса соған қорланып, ақырзаман келіп қалғандай боламыз ғой
Ол кезде жоқ болса да бардай жүретінбіз
Әйтеуір елде болса ерніңе тиеді, ол уақыт адам пейілінің дұрыс кезі еді ғой
Үйіміз анау Сөлпәтте болатын
Елдің тіршілігі тұз қазу
Ал әкең болса, он саусағынан өнері төгілген жан еді
Сөлпәтте ұста дүкенін ашып, сонда істеді
Ол кісі ағаштан да, темірден де түйін түйген, аймаққа аты әйгілі шебер адам еді
Соның арқасында көп қиындық көре қойғанымыз жоқ
Ол маңдағы жалғыз ұста – біздің шал
Ол болмаса өкіметтің де жұмысы тоқтап қалады
Содан оны соғысқа жібермей, бронмен ауылға алып қалды ғой
Осылайша күн кеше бердік
Айналдырған екеуміз
Бәрі бар
Бірақ бізге құдайым бір нәрестені қимады
Мен өзім алты құрсақ көтердім, соның бірде-бірі тұрмады
Бір жасқа жетпей шетіней берді
Құдайға не жазғанымды білмеймін, емделмеген тәуібім, көрінбеген емшім қалған жоқ
Сөйтсе де олардан еш көмек болмады ғой
Ал әкеңнің қайғысы менен де жаман
Қатар-құрбыларының бәрі бала сүйіп, ақар-шақар болып жүргенде қу тізесін құшақтап отырған біздің тіршілігімізге нали ма, үйден гөрі дүкенінде көп болатын
Бара-бара картаға салынып, апталап үй көрмеуді шығарды
Мен бейшара қайтейін, тамағымды асып, есіктен телміріп жолға қараумен күнді батырам
Түнімен келер деп, демімді ішімнен алып, тың тыңдап, таңды кірпік ілмей атырған талай күндерім болды
Картаның қызығын қуып, оралмағанына бес-алты күн болған
Бір күні таң ата әкең келді
Түсі түтігіп кетіпті
Атсоқты болып шаршаған шығар деп ойладым.
– Сен інгенді өріске жіберме, желіге байлап қой
Қазір бір атты кісі келіп, алып кетеді
Қолын қақпа, – деп атының басын бұрып, жөніне жүре берді.
Менде қарсы келер күш бар ма
Таңдайы­мызға татып жүрген жалғыз інгеннен айрылу оңай емес
Ішім күйіп барады
Қолыңда өскен малды ішпей-жемей өз қолыңнан біреуге тегін беру қиын екен
Толғатқан жандай бір үйге бір өзім сыймай теңселіп жүрмін
Сыртқа шықсам бейтаныс кісі келіп тұр екен
Салқын амандасты да: – «Мына түйе ме?» деді
Мен «иә» дедім
Әлгі адам аттан түсіп, бұйдасын шешіп, жетегіне алды да, ләм деместен жөніне жүре берді
Ернімді тістеп мен қалдым
Қара су мен қара наннан басқа тамақ жоқ
Мына қорлық байдың да, баланың да қорлығынан қатты батты жаныма.
Сол кеткеннен әкең он шақты күн жүріп, үйге тағы оралды
Жоқ, бұл жолы ондай емес
Аман-саулық сұрап, тілге келді
Мені аяған сыңайы бар
Шай ішіп отырмыз.
– Қазір бір кісі боталы нар әкеледі, – деді.­ – Соны алып қал.
Мен «біреудің маңдайындағы малын алып, құдайға күпір бола алмаймын
Нарын қайтып бер» деп едім, әкең кейіп тастады
«Жалғыз інгеніңді алғанда олар сені аяп па еді
Ол соның орнына келіп тұрған мал
Сөзді қой, алып қал»,– деді
Мен тағы да міш болдым
Ішім жек көрмейді, мал да керек
Содан әкең тағы да атқа қонып, жол жүріп кетті
Мен артынан қарап қала бердім
Көп кешікпей боталы нар жетелеген аттылы келді
«Мына боталы нарды әкеліп едім, алып қалыңыз» деп бұйдасын қолымен ұстатты да өзі нан да ауыз тиместен келген жолымен қайта тартты.
Осылайша бір мал келіп, бір мал кетіп жатты
Бірде аш, бірде тоқ болдық
Әкеңе мынауың бұрыс деп айтар менде дәрмен жоқ
Бауырымда бала болса мен мұндай бейшара болар ма едім, ол сері болар ма
Ақыры әкеңнің серілігінен де ешнәрсе шықпады
Сонысын өзі де сезді ме деймін, бәрін де қойып тәубеге келді
Мен бұған да қуандым
Сөйтіп жүргенде бір күні әкең:
– Осы біз жер жаңартып, қоныс ауыстырсақ қайтеді
Өткендерден осындай да ырым бар еді
Мүмкін бір нәрсеге қолымыз жетер,– деді
Мен:
– Сонда қайда барамыз? – дедім
Әкең беті бүлк етпестен:
– Ресейге, – деді
Соны естігенде есім ауып: «Өй, Ресейі несі» деппін
Әкең марқұм бір айтса болды, соның шегіне жетпей тыншымайтын
Әйтеуір мені көндірді
Үй-жайды, дүние-малды тастадық та, қолға көтеретін шағын төсек пен киімімізді буып-түйіп, осы Аралға келдік
Сөлпәттағылардың бірі күліп жатыр, бірі аяп жатыр
Онда біздің шаруамыз жоқ
«Қош деп жолға шығып, Аралдан тауарниге міндік
Шамалы тиын-тебеніміз, нанымыз бар
Соны талшық етіп, Мәскеуге бет алдық».
Қазіргі жастарға мына тұрған Қызылордаға барайық деші, төркініне жабысып, жалаңдап шыға келеді
Біз болсақ еріміз айтса болды, ботадай еріп жүре беретінбіз
Ол да сыйластықтың бір түрі ғой
Бірін айтып, біріне кетемін-ау
Ой, жалған-ай! Қайран, жастық-ай! Содан Мәскеудің жанындағы бір елді мекенге келдік
«Үлкен шаһар міне тиіп тұр» дейді, бірақ оған барған емеспін
Қайдан барайын, тіл білмейсің, жол білмейсің
Әкең құрылысқа кірді
Ағаш кеседі, үй тұрғызады
Бізге жұмысшылар барағынан орын тиіп, сонда жайғастық
Мен үйде қарап отырамын ба, бір ешкі сатып алдым
Соны күтіп, ермек қылам
Сүтін сауып, шайға қатамыз
Сөйтіп жүргенде құрсақ көтердім
Әкеңнің қуанышында шек жоқ
Нәрестеміздің дүниеге келер күнін санап болдыра алмаймыз
Тумай жатып, сол нәрестенің денсаулығын тілеп, күндіз-түні құдайдың жағасынан алып жатамыз
«Әй, осыдан ауылға баламызды қолынан жетектеп барғызатын күн болса» деп те армандаймыз
Айтқанымыздай ер балалы болдық, бірақ үмітіміз ұзаққа бармады, бір аптаға жетпей нәрестеміз шетінеп, тағы да таз қалпымызға түстік
Әкеңді аяймын
Қатты қайғырып, жүдеп кетті
Жұмысты ермек етіп, үйге ылғи кеш келеді.
Бір күні Иван деген орыс қайтыс болды
Бұлар өлікті қалай жерлер екен деп байқап жүрмін
Орыстың әйелдері де біз сияқты өлікті үйден шығарар кезде өкіріп жылап жатыр
Содан қарасам, марқұм Иван ағаш жәшіктің ішінде беті ашық, ұзынынан жатыр
Жылап болған соң, әлгі жәшіктің қақпағын жауып, шегелеп жерлеуге алып кетті
Осыдан кейін тұла бойым түршігіп, шалыма келіп: «Әй, Мәскеуің құрысын, елге қайтайық
Бұл арада өле қалсақ, бізді мұсылманша жерлейтін ешкім жоқ екен
Жәшікке шегеленіп, айдалада атаусыз қалармыз» деп мазалай бердім
Сөйтіп жүргенде ауылда Әбдірахман деген досы бар еді, содан бір хат келді
Бізге шын жаны ашыған ғой, «әй, Дәрібай, туған жерден таппағаныңды жат жерден табам деп жүрсің бе? Тағдырдың жазғанын, құдайдың бұйыртқанын елмен бірдей көрсейші
Аман-саулықтарыңның барында ауылға келіңдер» депті
Достың мына хаты үйімізге өзі келгендей екеуміз ақар-шақар болып қуанып қалдық
Сол түні ауылдағыларды әңгімеледік, өткендегілерімізді еске алдық, ортамызға бір үшінші адам келгендей шүйіркелесіп қалдық
Көңілдің де, сөздің де қайымын тауып, «Дәке, елге қайтайықшы, ауылды сағындым» деп едім, әкең үнсіз қалды
Сөйтті де «ертең көрерміз» деп өзінің салмақтылығына басты.
Бір күні жұмыстан ерте келді
«Не болып қалды?» деп едім, «құрысын бәрі, кеттік ауылға» демесі бар ма?! Ой, сондағы қуанғаным-ай! Талай жыл іздегенім табылғандай, жүрегім жарылып кете жаздады
Әзер шыдап жүр екенмін
Ананы бір, мынаны бір ұстай берем
Өзімнің не істеп жүргенімді білмеймін.
– Содан ауылға қайттық қой, балам,– деп Темешке қол созып, әлсіз саусақтарын тізесінің үстіне қойды
– Әкең баяғы ұсталық кәсібіне қайта кірісті
Әңгімені бастаған соң аяқтау керек қой, – деп терең дем алып, тағы да тыныстады
Жылағысы келіп еді, көзінен жас шықпады
Неше күннен бері нәр татпаған дененің күн қақтаған тулақтай құрғап қалғаны қашан
Бірақ оған қарап жатқан жоқ
Өзінше көз жасын көл қылып жылап жатыр, егіліп, төгіліп жатыр
Бір тамшы тамбаса да аузын сүртіп отырған орамалын көзіне апарды
–Қайтейін, содан бір күні әкең үйге ерте келді
Өзі көңілді
Маған қарап күле береді
Бір нәрсе айтқысы бар
«Ерте келдің ғой, не болып қалды?» деп едім, жұдырықтай бір нәрсені аударыстыра қарап, ойланып қалды
Біраз үнсіздіктен кейін: «Қатын»,–деді маған тіктей қарап,–бір қыз маған мына ағаш түйінді сыйлап еді
«Егер де осы ағаш түйінді шешсең сенің шын шебер болғаның, онда мен сендікпін»,–деп уәдесін берді
Мен қайткенде де осы түйінді шешуім керек»,–деп төргі бөлмеге кетіп қалды
Ішім алай-дүлей
Бір бала үшін бұрында да «ұнатқаның болса үйлен, менен рұқсат» деп айтқаным бар
Ол айтуға оңай да, жеме-жемге келгенде жегі құрттай жейді екен
Отырған орнымнан тұра алмадым
Сөйтіп отырып ұйықтап кетіппін
Бір кезде: «қатын, қатын» деген әкеңнің қатты дауысынан шошып ояндым
«Қатын, сүйінші!» деп, мен жаққа жетіп келді
«Иә, не болды?» деп едім, тау қопарғандай екі иығынан дем алып, «ақыры ағаш түйінді шештім
Мә, сен өз қолыңмен апарып бер
Сосын жауабын ала кел» деп жұдырықтай әлгі нәрсені қолыма ұстата салды
Ол кезде ердің бетіне екі келу қайда, бұл да болса құдайдың жазғаны шығар деп сыртқа шықтым
Таң атып, ел ұйқыдан оянған шақ екен
Ол қыздың әкесі де ағаштан түйін түйетін шебер болатын
Түйіннің не екенін сонда білдім ғой мен бейбақ
Сөйтіп қыздың үйіне келдім
Ол да тағдырын талайына байлап, көз ілмей таңды тағатсыз атырған болуы керек, мен келе жатқаннан алдымнан шығып: «не болды, апа?» деді
Мен де соны күткендей, «міне, түйінің, ағаң шештім деді және бір жауабын берсін деп жатыр» деп едім, «қазір өзім барамын» деп қыз үйіне кіріп кетті
Өзі бармай қызға мені жібергені несі деп кейін ойласам, шешулі түйінді өзің апарып, жауабын өзің алғаның, бізге келісіміңді өзің бергенің деген әкеңнің қулығы екен ғой
Содан кешікпей қыз да келді
Әкең екеуі төргі бөлмеде күбір-күбір сөйлесіп жатыр
Ол да уәдесіне берік екен, келген қыз кетсін бе, сол қалғаннан біздің үйде мол қалды ғой
Бір жақсысы «апалап» алдымнан кесе өтпейді
Келу бойына үйдің шаруасын дөңгелетіп алып кетті
Маған ешнәрсе ауыспайтын болды
Кәдімгідей екеуміз апалы-сіңлідей сырласып кеттік
Әдепкіде қызғаныштан күйініп жүрсем де кейін жалғыздықтың талай зарын тартқан маған ол жан бауырымдай болып кетті
Көп ұзамай құрсақ көтерді
Енді құдайға құлшылық етіп, соның тілеуін тіледік
Бір күні толғағы оңынан келіп, ұл туды
Дереу бір жігітті әкеңді қуантуға жібердік
Сүйінші сұрап барған жігіттен «не туыпты?» депті
«Ұл туды» дегенде жүрегі жарыла қуанған әкең байғұс, «қалағаныңды ал» депті
Әлгі жігіт ойланбастан, «қалағаныңды ал десең, үйдегі кебежеңді бер» депті
Ондайға әкең де шыдай ма, «бар тапқаным баламның жолына, ал, ал» депті.
Бәлденбайдың үйінде сол кебеже әлі бар деп есітем
Одан кейін ешнәрсе істей алмады
Екі жылдан кейін әкең марқұм қайтыс болды ғой.
Сол әкеңе ағаштан түйін сыйлап, сынаған қыз сен «жеңеше» деп жүрген мына Қарлығаш болатын, ал одан туған ұл Темешжан сен болатынсың
Отыз жыл тісімнен шықпаған сөзді бүгін айтып, көзімнің тірісінде, ақырет сапарымның алдында, мойныма қарыз болмасын деп екеуіңді табыстырып кетейін деп жатқаным ғой.
Бұрыш шешей тағы бір тыныстап, маңайына көз салды
Басында отырғандар сыбырласып күбірлесіп, бірі оңтайлап жатқызып, бірі аузына су тамызып бәйек болды
Екі қолын кеудесіне қойып, көзін жұмып жатқан ес-түссіз денеге қайтадан жан еніп, кірпігі қимылдады
Сосын тағы да сөйлегісі келіп, бір нәрсе айтуға бейімделді.
– Темешжан, отырсың ба?
– Қасыңдамын ғой, мама.
– Қарлығаш, барсың ба?
– Мен жаныңдамын ғой, апа,-деп ол да жақындай түсті.
– Темешімді саған тапсырдым
Мұнан былай ол сенікі… Темешжан,-деді тағы да.
– Тыңдап отырмын, мама.
– Қарлығашты саған тапсырдым… Ол сенің туған анаң, балам
Ренжітпе
Бәрінің, осы шаңырақтың иесі сенсің
Ұқтың ба…
Бұрыш шешейдің даусы үзік-үзік шыға берді
Бейне қалың ұйқыда түс көріп, сандырақтап жатқандай
Бір кезде сөйлеуге де тілі келмей күрмеліп, тарамыс қолын әзер көтере «ұқтың ба» дегендей сермей берді
Бір-екі сермегеннен кейін қолы да талды ма, сылқ етіп кеуде тұсына қайта құлап түсті.
Сол-ақ екен, ертеден әзер шыдап тұрған көмейлер ағытылып, үйдің іші азан-қазан болды да кетті.
Мамасының денесін екі күн қондырып, ағайындарға садақасын берген Темеш үшінші күні әкесі жатқан бейіттің жанына апарып жерледі.
Өлікті жерлеп келгендерге әлгінде дауыс шығарып, бәсеңсіп қалған әйелдер Темеш үйге кіргенде жоқтауларын қайта жаңғыртты
Темешті алдымен құшақтап көріскен жеңешесі Қарлығаш болды
«Мамаңды қара жердің қойнына тапсырып келдің бе, жаным» деп әндете аңырап, Темешті бауырына басты
­Те­меш те мойнынан құшақтап ботадай боздады
Анығын айтсақ, бұл – ана мен баланың отыз бес жылдан кейінгі табысып, алғаш құшақтасуы еді.
Қызылорда облысы 
Арал ауданы
