Көптеген елдерде еңбектері, ерлік өнегелері қалың елге, тіпті бүкіл әлемге танылған әйгілі адамдардың есімдері көшелерге, елді мекендер мен оқу орындарына беріледі
Мұндай дәстүр біздің елімізде де бар.
Жуықта ақсақалдар алқасының ұсынысы мен Шайыр орта мектебінің педагогикалық ұжымының шешімі Маңғыстау аудандық мәслихатында толық қолдау тауып, аудан әкімі мен аудандық мәслихаттың Шайыр орта мектебіне Тұрар Жалғасбаевтың атын беру туралы қаулысы облыстық онамастикалық комиссияда қаралған соң оң шешім алынды
Сөйтіп, барлық тиісті құжаттар республикалық құзырлы органдарға жіберілді

Қалай болғанда да мұндай игі шаралардың өскелең жас ұрпақты белгілі бір дәрежеде отансүйгіштікке, адалдыққа, әділеттілікке, еңбекқорлыққа баулуда, ғылым-білім қууға ықпалы болмақ
Өмір жолы мен еңбегі өнеге болатындай адамның бірі Тұрар Жалғасбаев.
Тұрар Жалғасбаев 1914 жылы 17-желтоқсанда Маңғыстау ауданының 15-ші ауылында (сол кездегі 3-Бозашы болысында) дүниеге келген
Балалық шақтың қызығы мен қиындығы Бозашының шалғай түкпіріндегі Жанұзақ-Қалнияз суларын қоныс еткен шағын ауылда өтеді
Ол 1925 жылы А.Байтұрсыновтың төте жазуын үйрететін мұсылмандық мектепті бітіреді
1928 жылы немере ағасы, Адай округтік халық сотының бірінші судьясы Қалым Қожықұлы Кетіктегі «Көк школда» бастауыш білім алуына мүмкіндік жасайды
1930 жылдың басында мектеп латын әліпбиіне көшеді
Сол жылдың жазында он бес жастағы Жанұзақ ауылында ашылған латынша сауат­тандыру мектебінде 40 адамды оқытып шығарады
Осыдан бастап оның саналы ғұмыры тұтасымен Маңғыстау өңіріндегі білім беру жүйесін ұйымдастыру, құру және оны дамытуға арналды.
1930 жылғы 14-тамызда үкімет жалпыға бірдей міндетті бастауыш оқуды енгізу туралы қаулы алды
Осыған сәйкес Кетік (Форт-Шевченко) қаласында мұғалімдер даярлайтын бес айлық курс ұйымдастырылады
Оны бітіргендер 8-15 жастағыларды оқыту және халықты сауаттандыру үшін елді мекендерге жіберілген болатын
Бастауыш білім берудің алғашқы қарлығаштарының бірі болған Тұрар Жалғасбайұлының 60 жылдан астам ұстаздық еңбек эпопея­сы осылай басталған еді
Осы жылдары Маңғыстау түбегінің елді мекендеріндегі білім ошақтарын ашып әрі ұйымдастырушы, әрі басшы, әрі мұғалімі болды
1935-37 жылдары сол кездегі Маңғыстау ауданының орталығы Форт-Шевченко қаласындағы С.М.Киров атындағы орта мектепте оқытушы болды
Сонан кейін ол 1937-39 жылдары Маңғыстау ауданы бойынша алғашқы Ауыздыбас орталау (жеті жылдық) мектебін ашып өзі директоры қызметін атқарды
1939-42 жылдары Шевченко аудандық оқу бөлімінде мектеп инспекторы болған
Тұрекең өзінің табанды қызметі мен өз бетімен білімін көтеруінің нәтижесінде мектеп басқару жұмыстарына жоға­рылатылады
1942-46 жылдары бүкіл өлкедегі ең ірі оқу ордасы С.М.Киров атындағы орта мектептің директорлығы қызметін атқарады.
Оның бұдан кейінгі еңбек және қоғамдық қызмет жолы жаңадан енші алған Маңғыстау ауданының білім жүйесімен тығыз байланысты
1946-50 жылдары осы ауданның Тұщықұдық мектебінің директоры, 1950 жылы Шайыр мектебінің басшысы болды
Барлық қиыншылықтарға қарамастан Шайыр ауылында орталау мектеп пен қоғамдық интернат ашылуына, кейін 1969 жылдан бастап 10 жылдық мектеп ашуға көп еңбек сіңірген
Сондай-ақ өндірістен қол үзбей жүріп 1948 жылы Гурьев педагогикалық институтының физика-математика факультетін бітіреді.
Еңбек ардагері Қойлыбай ­Қара­жанұлы ол туралы былай деп еске алады: «Аудан көлемінде Тұрекеңнен оқып, тәрбие алмаған азаматтар аз емес
Мен ауданның 4-5 мектебінде 20 жылдан астам үзіліссіз мектеп директоры болып жұмыс жасадым
Сол барған мектептерімнің көпшілігінде Тұрекең басшылық жасаған болып шықты
Қандай басшы болмасын, әуелі сол мектептің ісқағаздарымен танысады
Менен бұрын Тұрекең басшылық еткен мектептердегі ісқағаздары – педагогикалық кеңес хаттамалары, өндірістік жоспар, жоғары халық ағарту органдарына жолданған әртүрлі ақпарлар, мұғалімдер мен оқушылардың жеке істерін жүргізу, т.б
құжаттар өте сауатты, тұжырымды дайындалғаны бірден көзге шалынатын
Сондықтан мен көбінесе сол Тұрекең жүргізген ісқағаздарын қараушы едім
Одан беріде 1971 жылдың тамыз айынан бастап 1974 жылдың аяғына дейін енді осы ағамен Шайыр орта мектебінде жұмыстас болуды тағдыр жазды
Тұрекең маған оқушылардың білім сапасына мықты бақылау орнату, олардың білімін бағалағанда пайыз қумау, ұстаздардың жұртшы­лық алдындағы беделін көтеру, олар­дың материалдық-тұрмыстық жағ­дайларына үнемі назар аударып, жергілікті шаруашылық орындары арқылы көмек етуді ұйымдастыру, қандай істе де мектеп басшысының үлгі болуы, т.б
жөнінде ақыл-кеңестерін айтты
Мен Шайыр орта мектебіне директор болып келгенде Тұрекең математика пәнінен сабақ береді екен
Сонда байқағаным, ол кісі үнемі сабаққа үлкен дайын­дықпен келетіндігімен, қандай болсын бар көрнекілікті (әртүрлі сызбалар, күрделі есептерді құрастыруға бағытталған нұсқаулықтар, білімін карточкамен тексеру, жылжымалы тақтаны пайдалану, т.б.) іске асыру арқылы замана ағымына орай жұмыс жасайтындығымен, са­баққа үнемі ерте келіп, сабақ аяқталғаннан кейін де мектептен кеш кететіндігімен, сыпайы мінезімен, балаға да, мұғалімдерге де дауыс көтермейтіндігімен, өзге де озық қырларымен үлгі болды».
Өңірдегі ауыл шаруашылығын шебер ұйымдастырушылардың бірі, соғыс ардагері, республикалық деңгейдегі зейнеткер Бисенбі Әріпов өзінің естелігінде былай деп жазыпты: «Мен Тұрар ағаны 1949 жылдан бері білемін
Тұщықұдық мектебін оқып бітіргендердің ішінде үлкен ғалым болған, ел басқарған азаматтар жеткілікті
Облысқа, ауданға есімі белгілі Тұрар аға осы мектептің негізін қалаған басты ұйымдастырушысы да, ұстазы да болды».
Ол кездердегі аға буын ұстаз­дардың барлығы да жан-жақты болатын
Сонау мұғалімдердің жетіспеген кездерінде мұғалім математикадан да, қоғамдық пәндерден де, тіпті орыс тілінен де сабақ беретін
Сондықтан олар өз білімдерін осыған сәйкес үнемі көтеріп отыруға мәжбүр болатын-ды
Сол сияқты Тұрар аға да жан-жақты, әмбебап ұстаз болғанын былай әңгімелейді.
«Тұрекең – салмақты, ақылына парасаты сай жан еді
Жас ұрпақты оқыту, тәрбиелеу ісімен қатар халықтың тәрбиешісі, ақылгөйі бола алды
Топ ортасында, той-жиын­дарда да салиқалы пікір айтып, замандастары алдында ақса­қалдық өнеге көрсетіп, абыздық беделін аңғартатын
Әділдік пен турашылдықты айтып, «ешкімге қиянат жасамай, ешкімнің ала жібін аттамаңдар» дейтін
Әділеттілігі мен парасатына, көп білетіндігіне қарай «Тұрекең – ауылымыздың университеті» деп, ауылдастары одан ақыл-кеңес сұрайтын».
Тұрекеңмен қызметтес болған ұстаздардың айтқанына қарағанда, Шайыр мектебінде алғашқы «Халық ағарту ісінің озаты» мәртебелі атағын Тұрар Жалғасбайұлы алған екен.
Ол Шайыр ауылындағы «Правда» атындағы колхозда бастауыш партия ұйымының хатшысы, Маңғыстау аудандық партия комитетінің конференцияларына делегат болып сайланған
Ауылдастары оны ауылдық кеңес депутаты және халық сотының заседателі етіп бірнеше мәрте сайлады
Екі рет Қазақстан Компартиясы Орталық Комитетінің «Құрмет» грамотасымен, «Еңбектегі ерлігі үшін» медалімен мараптталып, «Еңбек ардагері» мәртебесіне ие болды.
Еліміздің тәуелсіздік алған алғашқы жылдарында 80 жасқа қараған ардагер ұстаз өз бетімен мектеп оқушыларына араб әліпбиін үйрету мақсатымен ақысыз үйірме ұйымдастырып, олардың бойында имандылық, адамгершілік, отансүйгіштік қасиет қалыптасуына айрықша көңіл бөлді
Әуесқой шәкірттер арабша аты-жөндерін жазумен қатар мақалаларды оқи алатын дәрежеге жетті.
Сөйтіп, Тұрар аға зейнеткерлікке шыққанмен, үйде жатып, күнде­лікті күйбеңмен күн кешкен жоқ
Республикалық, облыстық және аудандық баспасөзде тарихи, танымдық, өмірлік тәжірибе тақырыптарында мақалалары жарияланып тұрды
Сол арқылы өлкеміздің тарихы, жер-су аттары, білім беру жүйесінің даму кезеңдері, алғашқы сауат ашу кезіндегі ұстаздардың өмір деректері туралы, 1930-37 жылдардағы қуғын-сүргін зобалаңының өлкеміздегі қасіреті және жастар тәрбиесі туралы терең ойлы мақалалар жазды.
Өмір сүрген ортасына, еңбегі мен атақ-абыройына қарай әркімнен әртүрлі із-белгі қалмақ
Алпыс жылдан астам ұстаздық етіп бойындағы барын, асыл нәрін шәкірттеріне дарыта білген Қазақстан Республикасының халық ағарту ісінің үздігі болған Тұрар Жолдасбаевтың атымен мектептің аталуы жастар үшін, әсіресе мұ­ғалімдер қауымы үшін зор өнеге болатыны сөзсіз.
Сонау сауатсыздық жайлаған заманда Маңғыстау өңіріндегі елдің еңсесін көтеріп, сауат ашу мектептерінен бастап қызмет еткен Тұрекең сияқты абыз ағалардың, ұстаздардың ұстазы болған еңбегін болашақ ұрпақ ешқашанда ұмытуға тиісті емес
Мектепке оның есімінің берілуі осындай игі шараның бірі болмақ.
Нұржігіт АРЫҚБАЕВ, 
Қазақстан Республикасы халық ағарту ісінің үздігі, ардагер ұстаз
Маңғыстау облысы
Маңғыстау ауданы
