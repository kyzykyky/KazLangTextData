Екі елдің дау-жанжалы, «Ердің құны – нардың пұлы» – сияқтыларды Қаракесек, Төртуылдың билері бас қосып, бітім, тыным қылып, ел арасын тыйыштандырып, жайландырады екен
Сонда Қаракесектің биі – Тіленші, Төртуыл биі – Шоң би – екеуі бас қоспақшы болып, Шоң би Қаракесекке бет алып жүрмекші болып: «Айдабол Тайкелтір бидің Өрік деген тоқалынан туған Өтеп сақауды ала жүрейік!» –  деп, барса, Өтеп кедейлікте қара қасқаның өзі екен.
–                   Атым, тоным жоқ – деген соң, Тайкелтірдегі Манкен байдың торы жорғасын алдырып, мінгізіп, шұға шекпенін алғызып кигізіп, алып жөнелді
Сонда Өтеп сақау айтыпты:
–                   Алдынан буа сөйлейін бе, артынан қуа сөйлейін бе? – дегенде, Құдай рахмат қылсын, Шоң би айтқан екен:
–                   Артынан қуамын деп жүргенде, жеткізсе жақсы, шалдырмай, шығып кетсе, қапы соғып қаларсың
Не болса да, алдынан буа сөйле! – депті.
Билер бас қосып, сөзді бастағанна-ақ Өтеп сақау ешкімге сөз бермеді, Тіленшінің аузын ашырмады
Сонда Тіленші  не дерін білмей:
–                   Мынау өзі жағасы кір-кір немең кім өзі? – депті.
Сонда Өтеп сақау айтқан екен:
–                   Көйлек кірі жуса, кетер; көңіл кірі айтса, кетер; сүйек кірі қайтсе, кетер? – дегенде, Тіленші:
–                   Менің сүйегімде не кір бар? Әкем – Бекболат, бабам – Қазыбек, – Бошанға, Болатқожаға шейін шұбыртып сөйлегенде, сонда Өтеп сақау айтқан екен:
–                   Әкең айсыз қараңғы түн еді, жерошақтың басында, көгеннің қасында жататын шеше – сол Мықыра күң еді, – дегенде, Тіленші сөз таба алмай, Шоңға айтқан екен:
–                   Ай, Шоң-ай, мына сөзді биті  быжынаған, құрты құжынаған жаманыңнан есіттірмей, өзің-ақ айтып тынсаң, не етеді?! – дегеннен басқа дәнеме айта алмапты.
–                   Сол Қазыбектің ұрпағына: «Кімсің?» – дегенге «Кішікпіз!» – дейтіндері бар
Онысы: «Біз Сұлымқарадан емеспіз,» – дегені
Кішік – қатынның аты болса керек
Сұлымқарадан жирендіріп қойған Өтеп сақаудың сөзі болмаса, кімнен туғанын кім біледі?
(Мәшһүр-Жүсіп Көпейұлы

Көп томдық шығармалар жинағы
6-том)
