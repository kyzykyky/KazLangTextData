Көпен Әмір-Бек
Кәнігі кәсіпкер, меценат, өнер жанашыры Өмірзақ Сәрсеновке арналған «Жұма сәлем» кітабынан үзінді
№4
Жұма сәлем
Әскерден оралған баласына әкесі:
– Қалың орыстың ортасында жүріп, орысша үйренген шығарсың
Қамшының орысшасы не? – деп сұрапты
Баласы бүлк етпей:
– Аттин жанин шигаргиш! – депті.
– Дұры-е-ес
Ал бір орысты өзіме шақыру үшін не деймін?
– «Иди сюда!» дейсіз.
– Ал «Кет!» дегенді қалай айтам?
– Ар жағына барып, «Иди сюда!» дейсіз
Болды
И все!
Орысшалап айтқанда, «отпуск» алдым
Бір ай бойы не істеймін? Қайда барарымды білмедім
Қарап отырам ба, еріккен сарттай екі қолымды ысқылап, Өмекеңе жұма сәлем жолдадым
«Иди сюданы» қай жағыма шығып айтар екен?
«Әлһамдуллаһ!» дедім де Алла атынан,
Жұма сәлем жолдадым Алматыдан.
Көңіл-күйді, көкетай,
Сезінерсіз
Ініңіздің жолдаған әр хатынан.
Тараздан Алматыға аялдадым,
Сырымды сыртқа шашып жая алмадым.
Атқа демеу болады «Әйт, шу!» деген,
Келіп тұр бір әңгіме баяндағым.
…Бір адам тәлімінен қате кетті,
Баласын жалқау қылып мәпелепті.
Сол ұлы армияға бара жатып:
– Хат жазуға ерінем, әке! – депті.
Сөз боратып хат жазу қалған бүгін,
Жек көремін сәлемнің жалғандығын.
Хат келмесе аман-сау деп біліңдер,
«А» деп жазсам– ауырып қалғандығым.
Ай артынан ай туып, жыл өтеді,
Ата-анасын хат салмай жүдетеді.
Бір күні жалқау ұлдан хат алғанда,
Әкесінің жүрегі дір етеді.
Әуелі ебіл-дебіл жылап алып,
Конвертті ашыпты тұра қалып.
Ой, масқара-ай,
Парақтың бір бетіне
«Ө» депті де қойыпты бір-ақ әріп.
Хабарласып хат келді, тәуір бәрі,
«А» деп жазса – баланың ауырғаны.
– «Ө» дегені – өлгеннің белгісі ғой! –
Деп жылапты шетінен бауырлары.
Қамығып жүрсе бәрі сол хатына,
Армиядан келіпті «солдаты» да.
– «Ө» дегенің немене? – депті әкесі, –
«Қара қағаз» салғандай сонда атыма.
Баласының бұтына шоқ түсті ме,
Атып тұрып ақылын төкті үстіне:
– Сіз немене орысша білмейсіз бе,
Шықтым деп жазғаным ғой «өтпіскіге».
Ағын судай ойымды бөгейін бе,
Көп сөзім лықсып тұр-ау көмейімде.
«Өтпіскіге» таяуда шығып едім,
Өмеке, «Ө» дейін бе, «О» дейін бе?
№ 9
Жұма сәлем
Әлқисса, әлдеқайда асыққан жолаушы таксиге мініпті де, есігін тарс еткізіп қатты жапса керек
Соған налыған жүргізуші:
– Үйіңізде «Холодильник» бар ма еді? – депті сыбайлап.
– Бары бар ғой, – депті жолаушы, – бірақ оны өмірі іштен жауып көрмеппін.
(Қазіргі заманның қалжыңы)
Езу тартсам, Өмеке, кешіріңіз,
Ел-жұрттың аузында жүр есіміңіз.
Сол жолаушы секілді
Тым қаттырақ
Жабылып кеткен жоқ па есігіңіз?
Сағынғандай өнерді мынау халық,
Жүруші еңіз ақын мен жырауды алып.
«Морозильникке» салынған ет секілді
Біз жатырмыз ішінде қырауланып.
Бапкерге жарасады атты баптау,
Сіздің қолда шапқызу, шапқылатпау.
Таксидің есігінде шаруамыз жоқ,
«Холодильник» есігі қатты кетті-ау?!
№13
Жұма сәлем
Баяғыда бір өнерпаз жігіт он қадам жерден жіп лақтырып, иненің көзінен өткізеді екен
Патша сол жігітті алдыртып:
– Осы өнерді үйренуге қанша жылың кетті? – деп сұрайды
Қошемет дәметіп тұрған жігіт:
– Жиырма жылым кетті! – дейді масайрап.
– Мынаған жиырма алтын беріңдер
Сонан соң жиырма дүре соғыңдар! – депті патша нөкерлеріне.
– Жазығым не? – дейді өнерпаз жігіт үрейленіп.
– Алла Тағаланың өлшеп берген өмірінің бақандай жиырма жылын пайдасыз іске жұмсағаның үшін! – депті ашулы патша.
(Ел аузындағы әфсана)
Өткен өмір!
Өзіңе өкпеледім,
Жеткізсең де төбемді көкке менің.
Алла берген алтындай көп жылдарым
Бос кетті деп өзімді жек көремін.
Сиқыршыдай бір амал жасай қалып,
Сұлуларға сұқтандық бас айналып.
«Жіп өткіздім иненің көзінен!» деп
Жігіттікпен қырық жыл масайрадық.
Уақыт – тұлпар құйғытты шапшаң алға,
Ілесе алмай келемін бәтшағарға.
Қырық алтын бермей-ақ,
Осы маған
Қырық дүре соғатын патша бар ма?
№14
Жұма сәлем
Кәнігі кәсіпкер, әйгілі меценат Өмірзақ Сәрсенов демеушілер жөнінде күй шығарған өнерпаздарға бәйге жарияласа, қай өнерпаз қайтер еді? Бәлкім, қоңыр домбырасын қолына ұстап Қоразбайдың Алтынбегі елден бұрын жетер ме еді? Алда-жалда қара көрсетсе:
– Өмеке, өзіңізге мәлім, алты Алаштың аузында жүрген «Үшқоңыр», «Сарыарқа» деген әндерімнің сөзін жазған – Елбасының өзі! – дейді Алтекең арқаланып
– Одан бұрынырақ Заманбек Нұрқаділовтің «Өмір де өмір, өмір-ай!» деген өлеңіне ән шығардым
Мақпал орындады
Енді сіз туралы «Демеуқожа» деген күй шығарам, Өмеке!
– Қанша сұрайсың?
– Бес мың доллар! Бір мыңын өзім алам, бір мыңын бала-шағама берем, үш мыңын есеп-шотыма салып қоям.
Серілердің соңғы тұяғындай Секен Тұрысбеков:
– Өмеке, – дейді алыстан орағыта, – баяғыда біреу аққулардың қанатын қырқып жатса, «Әй, мұның не?» дейді көршісі көріп
Сөйтсе, әлгі әпенді айтыпты:
– Ұшып кетпесін деп қырқып жатырмын!
Сонда көршісі:
– Айналайын-ау, қанатын қайшыламай-ақ, аққудың алдына жем шашып тұрсаң, өзі-ақ ұшпайды ғой! – деген екен.
Сол айтқандай, Өмеке, сіз қаншама аққуға қанат қақтырдыңыз
Анаңызға арнап «Ақжүніс» деген күй шығарсам, енді сізге «Демеу толқыны» деген күй арнаймын.
– Қанша сұрайсың?
– Он мың доллар! Бес мыңын өзім алам, үш мыңын бала-шағама ұстатам
Екі мыңы – есеп-шотыма
Бітті!
Домбырасын шертпей, жүйріктерін ертпей Жүрсін Ерман келеді де:
– Өмеке, – дейді келтесінен кесіп сөйлеп, – сіздің туған жеріңізге арнап «Бақанас – елдің байтағы» деген әнге сөз жазғанымды білесіз
Дегеніме көнсеңіз, сізге шаш-етектен пайда әкелем, күйді де күмбірлетем.
– Қанша сұрайсың?
– Жүз мың доллар! Елу мыңын өзім алам! Маған демеуші болғаныңыз үшін қырық бес мыңын өзіңізге берем
Бес мыңы – Қоразбаевқа! Күйді сол-ақ шығарсын!
Өмеке, өзіңізге жұма күні
Жұма сәлем беретін бір-ақ іні.
Бір сәлемге жүз сауап алып жүрсем,
Айыпқа бұйырмаңыз, сірә, мұны.
Азаматсыз, ат мініп, бақ қараған,
Ала жібін ешкімнің аттамаған.
Бір сәлемін кісінің алған жанға
Жазады екен он сауап Хақ-Тағалам.
Мұсылмандық әдет пен ғұрып қандай!
Жалғасуда ұрпаққа, тұрып қалмай.
Алмасаңыз Алланың он сауабын,
Қос қанатын аққудың қырыққандай…
Ата-баба сіңірген салтын маған,
Кері тартпас керуенін нар тұлға ағам.
Құлақ қойып, Қожеке, тыңдасаңыз,
Жүрегімде бір күй бар тартылмаған…
№19
Жұма сәлем
Бір құмырсқа балықшының қайығына жармасып, өзеннің арғы бетіне барса, ондағылар:
– Сен біздің жақтың құмырсқасы емессің! – деп жабыла талапты
Қайықпен қайта қашып өз жағына өтсе, мұндағылар:
– Сен бізді тастап кеткен құмырсқасың! – деп шат-шәлекейін шығарыпты.
(Мысал әңгіме)
Алпыс деген – ата жас, байыпты шақ,
Қарсы алатын жақсыны жайып құшақ.
Өмір – өзен,
Ескекті есіп келем
Құмырсқаны тасыған қайық құсап…
№24
Жұма сәлем
Біреу құс сататын «Зоомагазинге» келіп:
– Мына тотыңыз қанша тұрады? – деп сұрады.
– Жүз доллар!
– Неге?
– Өйткені ол жүз сөз біледі.
– Мына біреу ше?
– Жүз елу доллар!
– Сонша сөз біле ме?
– Иә!
– Ал анау жоғарыда биіктеу отырған попугайың қанша?
– Мың доллар!
– О-о, мың сөзді жаңылмай жатқа айта ма?
– Жоқ, ол бірде-бір сөз білмейді.
– Онда неге қымбат?
– Өйткені ол – анау екеуінің тікелей бастығы.
(Қазіргі заманның қалжыңы)
Өмір деген шахмат тақтасы ма,
Бөлінетін қара мен ақ тасыңа?
Пешкі болып әуелі «ход» жасадым,
Орнатар деп Королім бақ басыма.
Ферзі, слон, офицер, ат та болды,
Бәрі-бәрі Корольді жақтап өлді.
Біздің Король
Бір емес, бірнеше рет
Шаршы топта, масқара-ай, «мат» та болды.
Өз басына жұмсаумен қара күшін,
Неше түрлі айлаға барады шын.
Шахматтың тастары тым-тырақай
Қарсыласқа жем болды Король үшін.
Құрығы ұзын бәрінен болғасын ба,
Жалғыз өзі жетердей он ғасырға.
Айқайы көп Корольдің шай-пайы көп,
Тек қорғанып отыр ол төр басында.
№28
Жұма сәлем
Үйіндегі қонақтармен бірге ішімдік ішіп масайған мамасы төсекте жатқан төрт жасар ұлының маңдайынан иіскеп:
– Ұйықтай ғой, құлыным! Ұйықтай ғой! – деп еміреніпті
Сөйтсе, баласы:
– Мама-а-а, – депті таңырқай қарап, – сіз папамның әтірін жағып алғансыз ба?
(Қазіргі заманның қалжыңы)
Жанына ерткен ақын мен батырыңды,
Жайсаңдардың жолында жатыр үлгі.
Бұрқыратып жылына бір себетін
Беу, Өмеке, сағындым «әтіріңді».
№31
Жұма сәлем
Қарға келіп қарқ етіп,
Қалқып ішіп – ол кетті.
Көбелек кеп күмп етіп,
Көлкіп ішіп – ол кетті.
Сауысқан кеп саңқ етіп,
Сарқып ішіп – ол кетті.
(Ауыз әдебиетінен)
«Ұйымдасқан қылмыс пен сыбайлас жемқорлыққа қарсы күресті күшейту керек».
(Нұрсұлтан Назарбаев)
Есейген ұлы әкесінен:
– Папа, – депті, – филиал деген не?
– Бала кезіңде отырған горшок есіңде ме?
– Иә, иә…
– Ендеше, былай: сол горшок – біздің үйдегі унитаздың филиалы.
(Қазіргі заманның қалжыңы)
Қарқылдаса бүгінде Қарғаларың,
Қол соғатын қауымға таң қаламын.
Бәйге алатын Сәйгүлік, Арғымақтар
Байбатшаның сүйреді арбаларын.
Көлдің суын көбелек тауысқанда,
«Зам» болып жүр Самұрық Сауысқанға.
«Әй!» дейтұғын әже жоқ,
Әмпейлерің
Жәмпейлердің орнына ауысқанда.
Қырнап жейді қазанды қаспағымен,
Қоса жұтар сиырды баспағымен.
Ым-жымы бір
Ындыны құрығандар
Пойызды да жалмайды «составымен».
Обыр, жемқор обалға қарасын ба,
Бармақ басты, көз қысты – санасында.
Менің елім мешкей боп бара жатыр
Унитаз бен горшоктың арасында.
№32
Жұма сәлем
«Жақсы сөз – жарым ырыс».
(Қазақ мақалы)
«…Қайнар Олжайға «Қазақстан Респуб­ликасының еңбек сіңірген қайраткері» атағы берілсін.
(Нұрсұлтан Назарбаевтың Жарлығынан)
Бәйгеге қосқан жүйрігі төртінші боп келген біреу:
– Қап, әттеген-ай! – деп қатты қынжылыпты
– Алдыңғы үш ат болмағанда, біздің ат, сөз жоқ, бірінші орын алатын еді.
(Қазіргі заманның қалжыңы)
Бәрі дұрыс, Өмеке, бәрі дұрыс,
Барыс жылы күтіп тұр тағы бір іс.
Жаңа жылда жанымды жадыратып,
Жақсы тілек тілесем – жарым ырыс.
Айхай, өмір,
Аламан бәйге ме едің,
Құстай ұшсаң – құшағын жайған елің!
Арғымақтай болуды армандай ма,
Тапырақтап шабатын тай, дөненің?!
Шабандозға бұйырар қай несібе,
Әулиедей боламын, әй, несіне?
Қасқа құнан секілді Қайнар Олжай
Елбасының қатысты бәйгесіне.
Топты жарып үйренген жас шағынан,
Бас бәйгені алыпты қасқа құнан.
«Қасқа құнан, шіркін-ай, болмағанда…» –
Деп күйіпті біраз жұрт сасқанынан.
Сөзімізді іспенен дәлелделік,
Сонда сәлем береді әлем келіп.
Алдымызда елу ел болмағанда,
Ең бірінші ел болып қалар ма едік?!
№35
Жұма сәлем
Дәрігер бір кісіден:
– Сіз түс көргенде тісіңізді қайрайсыз ба? – деп сұрапты.
– Жоқ!
– Шын айтасыз ба?
– Әрине!
– Шырт ұйқыда жатып оны қайдан білесіз?
– Қарағым-ау, мен түнде тісімді стақанға салып қоям.
(Қазіргі заманның қалжыңы)
Баласымын қаны бар байрақты елдің,
Сатираның «сартісін» қайрап келдім.
Стақанға салулы
Азу тісі
Біз жақтағы бірталай қайраткердің.
№37
Жұма сәлем
Бірде «Запорожец» «Мерседеске» мақта­ныпты
Не деп?
– Бе-бе-еп! Сигналым күшті
Моторым мықты
Көлемі 1197 куб.см., 42 аттың күші бар, сағатына 120 км жылдамдықпен құстай ұшамын!..
Сонда «Мерседес»:
– Слушай, «Запор», бұл достижение емес! – депті
– Менің двигателімнің объемы 5789 куб.см., мощность 367 лошадиных сил, ты знаешь… менде 12 цилиндр бар
Максимальная скорость 250 км/час
Так что засунь свой мотор знаешь куда…? Артыңа тығып қой.
Ләм-мим демей, міне, содан бері «Запорождың» моторы артында екен.
(Қазіргі заманның қалжыңы)
Орыс тілін теңесем «Мерседеске»,
Түсіреді шүлдірлек кеңсені еске.
«Ана тілім «Запорож» сияқты» деп,
Айта қалсам, Өмеке-ау, ерсі емес пе?!
№38
Жұма сәлем
Бірінші көрініс.
Әзәзіл Пері бір бүкірден «Бүгін сейсенбі ме?» деп сұраса, ол бейбақ жұма екенін біле тұра: «Иә, сейсенбі, сейсенбі…» деп жалбақтапты
Не десе де құрақ ұшып, құлдық ұрып тұрған ыңғайлы пенденің ығына жығылғанына риза болған Әзәзіл оның бүкірін жазып жібереді.
Екінші көрініс.
Ну орманның ішінде Әзәзіл Пері:
– Бүгін сейсенбі! Бүгін сейсенбі! – деп айғайлайды
Оны естіген бір жігіт:
– Бүгін сейсенбі емес, жұма ғой, – деп түзетіпті.
– Жо-жоқ, бүгін сейсенбі! – деп Әзәзіл де айтқанынан қайтпайды.
– Бүгін – жұма! Сіз жаңылысып тұрсыз!
Өтірік болса да өзін қостамаған әлгі жігітті Әзәзіл әп-сәтте бүкір қылып жібереді.
(Драматург Туфан Минуллиннің
«Достар жиналған жерде» пьесасының желісі бойынша)
Саясат та сайтанның ойыны ма,
Мініп алған қоғамның мойынына.
Жел жағынан жүрем деп,
Қанша шындық
Әзәзілдің жығылды сойылына.
Жезге балап алтын мен күмістерді,
Шындық өлсе, шуламай тыныш көмді.
… Леп белгідей қақиған ақиқатым,
Сұрау белгі секілді «құныс» болды.
№39
Жұма сәлем
Қалтасы қалың «жаңа қазақ»:
– Бір миллионда қанша «нөл» бар? – деп сұрапты.
– Алты «нөл», – десе:
– Айттым ғой, алты «нөл» болады, – деп қатты қуаныпты
– Мен білем, бір миллионда алты «нөл», ал екі миллионда он екі «нөл» болады!..
(Қазіргі заманның қалжыңы)
Көргенімнен көп екен көрмегенім,
Онша жақсы сан емес «нөл» дегенің.
Ата салтың «нөл» болса,
Қайнағадан
Бұрынырақ шығады төрге келін.
«Нөлдер» үшін өмірдің қызығы не,
Ілінбесе байлардың тізіміне.
100 доллардың «1» саны – жалғыз саусақ,
Ал екі «00» ұқсайды жүзігіне.
«Нөлге» «нөлді» қосқанда «нөл» болады,
Сан қойсаңыз алдына мол болады.
Бір миллион соңында тұрған «нөлдер» –
Аумай қалған машина доңғалағы.
Садақасын қимайтын сыйлы қартқа,
Байдың көбі сауна мен бильярдта.
Түрің құрғыр түрмеде
Шылдырлаған
Шынжырларың ұқсайды миллиардқа.
№43
Жұма сәлем
«Жар таңдайтын кезде, оның ораза тұтып, намаз оқитынына алданып қалмаңдар
Иманын тексеріңдер» деген хадисті көңіліне тоқыған патшаның баласы үйлену үшін маңдайын сәждеге тигізген 100 қызды сынаса керек
Қалай? Бәрін теңіздің жағасына шақырыпты да, әрқайсысына бір-бір алтыннан үлестіріпті
Сосын:
– Енді осы алтынды теңізге лақтырыңдар! – депті
Әр қыз әртүрлі ойлайды
Көбісі «Алтынды суға лақтырғаны несі?» деп іркіліп қалса, енді бірсыпырасы қымбат дүниені қимай-қимай ойланыңқырап барып тастапты
Тек жалғыз қыз ғана естіген заматында алақанындағы алтынды теңізге лақтырып жіберіпті.
Еркектің сөзін екі етпеген сол қызды жар болуға лайық деп таңдапты.
(Ғибратты хикая)
«Таумын!» дейсің, тұрсаң да етекте сен,
Жетекке де жүрмейсің жетектесем.
Жүз алтынды берер ем бір өзіңе,
Ердің сөзін,
Ей, жаным,екі етпесең.
№45
Жұма сәлем
Мұхаммед (с.ғ.с.) пайғамбарымыздың сүйікті сахабаларының бірі халифа Омар жыламсырап келген баласын жұбатып:
–Не болды, қарағым? – дейді.
– Балалар мазақтады.
– Неге?
– Шалбарың жыртық деп күлді.
Бажайлап қараса, баласының шалбары, шынында да, шұрқ тесік екен
Бас есепшісінен келесі айдың айлығын жазып беруін сұрайды.
– О, халифа Омар! – дейді бас есепшісі
– Біз Сізді сыйлаймыз
Құрметтейміз
Үлгі тұтамыз
Бірақ Сіз келесі айға дейін дін-аман болатыныңызға кепілдік бере аласыз ба?
Сонда халифа Омар баласына күлімсірей қарап:
– Қалқам, бір ай шыдай тұр! – деген екен.
(Ғибратты хикая)
Қамдарыңды ойлайтын мына біз бар,
Дейсіңдер ме «Сөзіңе шүбәміз бар?».
Көбейтеміз айлықты келесі жыл,
Шалбар жыртық болса да шыдаңыздар.
Қамдарыңды ойлайтын мына біз бар,
Дейсіңдер ме «Сөзіңе шүбәміз бар?».
Ана тілін он жылда меңгереміз,
Шүлдірлеген дөкейге шыдаңыздар.
Қамдарыңды ойлайтын мына біз бар,
Дейсіңдер ме «Сөзіңе шүбәміз бар?».
Сыбайластың береміз сыбағасын,
Он-он бес жыл оған да шыдаңыздар.
Ақ қағазға қол қойып қаламұшпен,
Айналысқан боламыз халал іспен.
«Сайтан ғана үмітсіз»,
Ал өзіміз
Өмір сүріп келеміз «аванспен».
№68
Жұма сәлем
Осы бір «ъ» әріп тыңшыдан аумайды
Тіміскілеген немені кейбір жағдайларда керек демесеңіз, тіпті айналып өтуге де болады
Бірақ оның мұрнын тықпайтын жері жоқ.
(А.С Пушкин)
Түсіндірме: Пушкин заманында «ъ» әрпін көптеген орыс сөздерінің соңына тіркеп қою сән болған.
Осы әріптің ерекше есімі жоқ,
Кірмейтұғын әйтсе де тесігі жоқ.
Орысша аты – «Твердый знактың»
Аузының салымы бар, несібі көп.
Таразылап тарихым пысықтарды,
Пайдасы жоқ әріпті қысып та алды.
«Санктъ-Петербург» сапында болып еді,
Орын таппай ол жерден түсіп қалды.
Таразылап тарихым пысықтарды,
Пайдасы жоқ әріпті қысып та алды.
Барып еді «Ведомостъ» деген жерге,
Келе-келе одан да түсіп қалды.
«Подъезде» мен неге жүремін деп,
«Разъездге» ұмтылды кіремін деп.
Мансап қуып, масқара-ай,
Осы қуың
Орын тапты «Съезден» Кремль кеп.
Қалмаса да қарайып ізі хатта,
Ілінген жоқ басбұзар бұзық атқа.
… Съездерді басқарған кей дөкейді
Ұқсатамын «Твердый знакқа».
