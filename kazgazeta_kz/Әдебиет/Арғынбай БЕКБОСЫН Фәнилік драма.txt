Мына жүрек қайтеді-ей лүпілдеген?!
Моторындай машина күтілмеген…
Күтім болар көңілдің бүтіндігі…
Шамам қайда?! Болса ол бүтіндер ем.
***
– Есептеуден достық пен қастық қалып,
Дұрыс тастау жарамсыз бастықты алып!
– Дүниенің тозағы сол-ау, сірә,
Алу бір дөй бергенді тас қып таңып?
***
– Ашылып бұлттан көңіл тағы аспаны,
Жүректен жүдеулікті аластады!
Сен келдің көз алдыма… Кешір, бірақ,
Екен ол құштарлықтың адасқаны…
***
Не көрмейді бұл жұртты аралаған:
көпшілік бар, көпте бар дара да адам.
Сый алса елден сұрқия, майдансыз-ақ
дара елі үшін жүрегін жаралаған…
***
Саған арнап жүрек сыр дестеледі…
Ал өзіңе айтқам жоқ ештеңені.
Кейде ойланам: «Құдай-ау, енді қашан?..
Түс те қайтты… түстен соң кеш келеді…».
***
Кім білсін, не жазылған талайыңа?..
Күнәһар жанмен пейіш сарайына
жағалап жетсек тағы қарармыз-ау,
Үміттің алтынданған арайына!
***
– Ыстық көл… – Қоса естілді атың маған,
Өкінем! Жасамап ем батыл қадам…
Енді сен – алыс жұлдыз қиялдағы,
Тек сәл-пәл қиялмен сол жақындаған.
***
– Жастығым, егделігім қылған ұя,
Мың алғыс, Талас, Есіл, Сырдария!
Сендерсің адам еткен надан етпей,
Үлгі алдым, дедім әділ сынға да «иә».
***
Құдай таңған әркімді-ақ жер, еліне,
Берген, әлі бар болар берері де.
Бірақ сені шын сүйер жан болмаса,
Айтшы, мына Жалғанның керегі не?!
***
Жөн таппай жүгінгеннен ақыл, арға,
Пенде жүр жаны толы запыранға…
Запыран ертелі-кеш мерт қылады,
Өзгені немесе өзі атыларда!
***
– Қандай  нәркес, қарағым, көзің нұрлы,
Жаратқандай өзге емес өзің нұрды!
Ал лебізің… әлемнің бар шырыны,
Бола алмайды бір тәтті сөзің ғұрлы!
***
– Сенің пәк жүрегіңді жаулағалы,
О, қанша жігіт-желең қаумалады!
Байқай гөр… кейде еленбей көктің ұлы,
Көңілді бір көксоққан аударады.
***
– Аһ, әттең, қысқа болды-ау қыз қадамың!..
Әйтсе де, мен сені одан қызғанамын.
Себебі шын тілеуші ем аққу сәнін,
Қаңғыған бір құзғын кеп бұзбағанын.
***
– Жырмен, аға, Жібекке теңегенсіз…
– Елестетіп көрші енді мені өлеңсіз?
Жыр – пырақ қой қос жүрек самғап ұшар!
Ал Ақ боз ат керек пе Төлегенсіз?..
***
Өткенде мына өмірдің мұз, қарынан,
Сақтаған жанды үскірік ызғарынан –
Ән!.
Шіркін, қояр ма еді Жер-жаһанның,
Салғызып барлық сұлу қыздарына ән!..
***
Қарап алып арудың ажарына,
Таңғаласың Тәңірдің ғажабына!..
Бірақ неге ол біреуге бақыт сыйлап,
Айналады басқаның азабына?
***
«Білем, – деп ең, – қадірін ағаның да…»
Жоқсың, қалқам!.
Жоқ ешбір хабарың да…
Күнім болып күлімдеп жүрсе деп ем,
Тек елес боп қалуды қаладың ба?..
***
Қызықта, қалқам, ерке Таласыңды,
Кейде о да өзіңдей қызбала сынды.
Бұралып толқындары бұрымдай боп,
Бір жақсы жасамай ма жарасымды?..
***
– «Мына жұрт не демек бұл кісіге ерсем?..»
деп ойлап қиналарсың, түсінем, сені.
Маған да жеңіл емес… Тек тілерім:
есірке таң алдында түсіңе енсем?..
***
– Көндіріп өз еркіңе уақытты шын,
Бәріне жеткен, дос, сен бақыттысың!..
– Ол жай бір сәтті болған сәттер шығар…
Кім торға сап қойыпты бақыт құсын?
***
Кейде түнек – кеткендей Жалған құрып,
Кейде армандар тұрғаны алдан күліп.
Мына дүние, о, неткен сайқымазақ!..
Бізді неге қояды алдандырып?
***
– Жоқ қой, дос, мына Өмірге өшің, кегің,
Сондықтан деп сана оның көшіндемін.
Ал ол көш қалсаң – сені іздемейді,
Қызықта, көңіл шамын өшірмегін.
***
– Құдайды да қарғайды қиналғанда…
– Адам одан өмірді сыйға алғанда
Адам ба еді?.
Неге оны сынамасқа?..
Ойлайықшы мұны бір жиналғанда.
***
Тарихтың ол – жақсысы, жаманы ма?
Дәуірлер бұрылысы, амалы ма?..
Бәрібір! Жыр – ескерткіш қойсам, шіркін,
Өзімнің өмір сүрген заманыма!
***
Даңғойлық, зорлық… басқа кейіптегі
иттіктер елді қанша кейітпеді?!..
Арылу үшін өзің дұға қыл да,
Еске ап көр пенделерді бейіттегі…
***
– Шындықты тұрса-дағы көзі көріп,
Кеткен көп әзәзілдің сөзіне еріп!
– Ондайды опырықтау байғұс деңіз,
О баста жаралмаған өзі берік!
***
«Шырмауықтар» жайлы жұрт сырға қанық:
Жылдам өсер шын зұлмат зырлап анық!
Жеке шықса – жұларсың
Ал не істерсің,
Жақсыны да жатса егер шырмап алып?
***
– Бейітте, дос, түкті де іздемессің,
Һайямша «шарап пен гүл, қыз…» демессің.
Күздеміз
Қызықтайық соны асықпай,
Қыс үшін секірмеген күзден ешкім.
***
Арамдық құрты қаптап өзегінде,
Елінің етін жеген өз елінде,
Сұмдарды мүмкін Тәңір тазарттырар,
Шомылтып тозақтың от өзенінде?
***
– Кей сөзің зұлымды отқа қақтағандай,
Кей сөзің елді алтынмен аптағандай…
— Өйтпесем кейін қайтіп есеп берем,
Бетпенен қарамақпын Хаққа қандай?
***
Әңгімеден аулақ боп «кім не дейді?»
Өз-өзіммен болайын мүлде, мейлі, –
Десем бірақ сырласу сағынтады…
Көлеңкемде тіл жоқ қой… үндемейді.
***
– Иілмес тап болса да қай дауылға,
Айтатын бас кетсе де байлауын да,
Уа, достым, ғажап болды-ау сақтағаның,
Көңілдің көк майсалы жайлауын да!
***
– Ажарлысың! Ажарың – көзімде елес,
Соған қарап айтылар сөзім – кеңес:
бұлдай көрме көрікті
Әлі-ақ тозар.
Ажар деген тегінде төзімді емес.
***
Деп жатамыз «жыл өтті, айлар өтті…»
Өтсе де олар, құдай-ау, қайда кетті?
Өткен, өтер – өзіміз! Бізді аяп,
Өзін-өзі алдағыш айлалы етті.
***
– Махаббат не? Құбылған күй ме, тегі?..
Көркейтеді немесе күйретеді!
– Бәрінен де бұрын ол – ұлы ілім,
Адамдыққа адамды үйретеді.
***
– Сенсіз мына дүние бұлдыр еді,
Сен жолықтың жарқырап! Күн күледі.
Бұдан артық мен үшін бар ма бақыт?!..
Бұ да ғайып бола ма… Кім біледі…
***
Атаған боп шындықтың атын ақтық,
Көбіктенген көп өлең жатыр атқып.
Жалған мадақ, жалған мұң… бәрі жалған!..
Ақындыққа асылған ақымақтық.
***
– Тараз
Пушкин көшесі
Білім іздеп,
Біреу ойдан, тау-тастан біріміз кеп,
Жиналған өң өрен ек… Қайдасыңдар?
Жылдар қалай достықтың жібін үзбек?!
***
– Ел пікірі?.
Ізде ойдан оны, қырдан,
Сол – салынған шындықтың жолы тыңнан!
– Бұл да дұрыс
Және ол ең таза алтын,
Мың-сан ойдың кенінен қорытылған.
***
– Асқан ару болдың-ау, түркі қызы,
Иранбақтың гүліндей бір қырмызы!
Хафиз қиып меңіңе Бұхараны,
Сен деп әлі жанып тұр жыр жұлдызы!
***
– Қай мәнісін біліп ем онда ненің,
Өзіңе, өмір, жас ғашық болған едім!
Енді саған самарқау тартып барам…
Айтшы, бұған бар ма бір оңған емің?
***
Құдай өзі берген деп бақ, талабын,
Таразды айтып аулақта мақтанамын.
Кібіртіктер кей кірбің тұрса да есте,
Кигізбеймін кебін көп жат қаланың…
***
– Дүниеде ықыластың құты басым.
Ел саған аударды ма ықыласын?
Аумаса, отыз жерден орда бұзғын,
Біл, шырақ: түптің түбі ұтыласың.
***
Толқытса ойды кейде естегім де,
Еске алам көкшіл Дунай кештерін де.
Сондағы бал-бұл сәттер!.
ізім-қайым…
Әлде оны мына баспен кешпедім бе?
***
Бұл өмірге қойғым жоқ әлі нүкте.
Өткен емес, өшпейді әлі үміт те!..
Бірақ сырқат дейтін бір қарғыс атқыр,
Сүйреп жүрсе қайтермін кәрілікке?..
***
Түс көрдім.
Мен шамасы жұмақтамын…
Періште, қыз, гүл… бәрі – ұнатқаным!..
Мақшардың тергеуінен қорқушы едім…
Көрсең, дос, түстің қалай жұбатқанын!
***
– Өткен кезде көктем мен жазым қалмай,
Ағалаған аққулы назың қандай!..
Көксегені көңілдің көп болса да,
Жүрейін бе назыңды-ақ азырқанбай?
***
– Сол итпен кештік қанша әбілет хал!..
Дейміз бе: «Кетеріңде нағылетті ал»?
– Айта сал, аздық етіп жүрмесін тек…
Айтпап па ем – дүниеде әділет бар.
***
Жолдар… жолы қаланың, дала жолы,
Өмірге де қоямыз балап оны.
Терісінде қайнаған сордан шошып,
Бұйырсын деп тілейсің маған оңы…
***
– Түсіме кіруді, анам, жиілеттің,
Соныңмен қауышуға үйір еттің.
Түс деген екі дүние арасы ма?..
Әйтеуір, кеп жүр соған жиі кеткім…
***
– Жылдары жинап берген сыйға мұңды,
Кәріге бұр бейілмен дидарыңды…
Жүзіңді көрер-көрмес
Бірақ анық,
көреді ол сенің анау мидағыңды!
***
– Сенімен онша таныс емес едік.
«Бұл өзі шалқаяды неге сеніп?» –
деуші едім… Кешір
Есті жан екенсің…
Кел, шырақ, кең отырып кеңеселік!
***
– Тілді шашқан бір ғазиз басқа лайды,
Бірден байлап неге Алла тастамайды?!
– Түзелсін деп, оны олай қаңсытқанша,
Мерзім берер кеудеден жан шыққанша.
***
– Қара теңіз
Жұпар леп
Түн
Айдын… Ай…
Жабықтың ғой кенеттен, шырайлым-ай!..
Екі айырар ертеңгі жолдан ба әлде?..
Тез өтер деп ойлап па ек бір ай бұлай!
***
Тілерім тек Тәңірден жан сауға ма?
Білерім – тек өткенді аңсау ғана?..
Тағдыр айтты: – Тәубе қыл осыңа да,
Жанға келсек… түспейді жан саудаға!
***
Жарты аспан бұлт
Ал ар жақ үсті – нұр ақ,
Сол ақ нұрдан бір шұғыла түсті құлап!
Періште ме?.
Бірақ ол бейтаныстан
«Періште» деген бір сөз ыстығырақ.
***
Жер
Су
Аспан… тағысын тағылары…
Керек ризық… бәрі де табылады!
Бірақ неге бір бейбақ сыймайтындай,
Шексіз жаһан шемен боп тарылады?
***
– Жеп жүргеннің… әртүрлі несібені,
Көбейді ғой, тіпті көп есі кемі!
– Ол – тыңқия тойынған тоғышар ғой.
Тойынғанда тоғышар есіреді.
***
– Біл: аярлар алтынмен апталынған,
Даңққұмарлар даңғаза мақталынған.
Елде ежелден Ақиқат апаты боп,
Өтірікке өмірлік тақ табылған!
***
– Су жыландай терісін жаңалаған
жылтылдайды!.
Тегінде жаман адам.
– Қош айтуға жастыққа қиналады-ау…
Терісімен жөн бе өзі бағалаған?
***
Қала, дала даң да дұң, ойын-ойнақ…
Ой болсайшы!.
Ой болса тойын ойлап
Жүрген жұртқа не дерсің?! Деу керек пе?..
Өкпелесең сыймайды кеудеге өкпе…
***
Кеңдік, мейірім, момындық, таза қылық…
Осыларды деген бе «қазақылық»?..
Әлде бар ма жағымсыз бірдеңелер,
Айтатындай аза бой қаза тұрып?
ТАРАЗ
