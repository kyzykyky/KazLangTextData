Егер өмір – өлең болса, онда өлеңде өмір өрнектері мен айшықтары, жалт еткен жарқылы мен қанық-қанық емес бояулары қатар көрініс табуға тиіс
Бұл енді ақын жаратылысына қатысты дүние
Қолдан өлең жасайтындар мен қолдан ақын қашайтындар үшін біздегі бұл пайым көбіктей жеңіл сөз болуы да мүмкін
Мейлі ғой, әркімнің түсінік-пайымы өзіне
Алайда өмір өлеңге айналмаса, өлең өмірге арналмаса  Жазу мен Жалғанда не мән, не мағына қалмақ? Айтпағымыз осы еді.
Жазу мен Жалғанды тұтастыра білу үлкен шеберлікті, асқан дарындылықты қажет етсе керек
Лықсыған сезім-теңізді шайқап төкпей жүректен-жүрекке жеткізе білу ақындардың ақынына ғана бұйырар бақыт
Біз шығармашылығын сөз етіп отырған Маралтай, міне, сондай бұйыртқаны бар ақын.
Айт дедің-ау, не айтам, жаным саған,
Мұңды айтам ба жүректі жаншылаған?!
Досты айтам ба бос сөзбен қамшылаған,
Жасты айтам ба бейкүнә тамшылаған?!
Айт дедің-ау, не айтам, жаным саған,
Езді айтам ба өлеңге араласқан?!
Шамасы мен шарқына қарамастан,
Қасиетті өнермен жағаласқан?!
Айт дедің-ау, не айтам, жаным саған,
Елді айтам ба етегін жаңа жапқан?!
Жерді айтам ба денесін жаңа жапқан,
Көлді айтам ба шөл болып бара жатқан?!
Басқа айтатын нем қалды менің саған,
Көгім де аман тұрса екен, көлім де аман!
Бар тілегің сол болсын сенің маған,
Жерім де аман тұрса екен, елім де аман!
Бас-аяғы төрт шумақ осы өлеңде менің де, сенің де, оның да арман-аңсары жатқан жоқ па?! Жүректі шым еткізер сәби мұңның шырылын айтсаңызшы!
Ілгеріде талантты сазгер Қадырғали Көбентай Маралтайдың осы өлеңіне ән жазыпты
Түннің бір уағына дейін қайта-қайта айналдырып егіліп отырып тыңдадым!.
Жанарыма жас үйірілді
Өлең сиқыр, әуен сиқырмен мұңдасып, сырласып тұрғандай күй кештім
Өзімді өлең мен әуеннің кейіпкеріндей сезініп дел-сал қалпымда таң қылаң бере қалғып кетіппін…
Мәкеңмен қолға қалам ұстағалы мынау жарық дүниенің ой-шұқырын қатар аралап, топырағын қатар басып келеміз
Оның қаламынан туған талай жырлардың алғашқы оқырманы да болған кезіміз бар
Жалынға толы жастық кезең жанымыздан өте шыққанымен, кафелер мен барларда, түрлі студенттік аудиториялар мен жатаханаларда жарқылдай өлең оқыған шабытты шақтар жадымызда әлі күнге жаңғырады
Маралтайдың «Бақыт», «Сұңқардың соры», «Әдила», «Қарағаш», «Күзгі палитра» т.б өлеңдері өз даусымен құлағымызға сіңіп қалған
Алматының бар тарабында табан ізіміз қалды
Шапанының етегімен шаһар көшелерінің шаңын қағып жүретін шайырдың содан бері жүрегінен талай жырдың уызы ақты, қара өлеңнің қазанында қолына қаламын қыстырып қалың оқырманмен бірге қайнады
Жанын отқа да, суға да салды
Оттан – аман, судан – құрғақ шығу адам баласының маңдайына жазылмаған
Оның да бойында оттан қалған күйік, судан қалған ылғал бар
Ол ахуалды өмір атты өлеңінде өзі былай тәпсірлейді.
Менің жаным аппақ емес, қап-қара,
Қапияда от тигендей мақтаға.
Қарап қоям айнасынан уақыттың,
Маңдайдағы тағдыр дейтін тақтаға.
Тәніне орап тәлімінің кебінен,
Жалпылдайды көптің жықпай көңілін.
Жатырында қулық пенен сұмдықтың,
Ессіз өскен бала сынды өмірім!
Жүрек содан жетім жандай ашынар,
Ашынар да шаншып, қайта басылар.
Жалғыз жерде жалғыз ғұмыр кештім мен,
Көзім, сірә, көрге кіріп ашылар.
Бала арманым өлді екен деп тереңде,
Болмас іске қабағымды керем бе?!
Жерге сыйлап жансыз қалған тәнімді,
Көкке кетем, көресімді көрем де!
Көрге кіргізіп, көкке кетіру Жаратқанның құзырындағы шаруа десек те, кеудесінде жаны бар пендеге өлім – хақ
Біз бәріміз Өмір мен Өлім шегарасындағы жандармыз
Көресіні көрмей өлмейтініміз де ақиқат
Не көрдік? Не сездік? Не білдік? Қалам иесі үшін бұл сауалдарға бүкпесіз жауап қату өзі үшін де, оқырманы үшін де маңызды болса керек
Ендеше ол хатқа түсуі тиіс
Біздің кейіпкердің шығармашылықта ұстанар қағидасын осы төңіректен іздеген абзал
Әйтпесе ауадан өлең сорып, әуеге шығып алып төменге түсе алмай жүрген «экспериментшілдерден» бүгінде аяқ алып жүре алмайтын болдық
Жазу Жалғаннан алыстап барады, Өлең – Өмірге балама болудан қалды
Ешкім ешкімді түсінбейді
Қазіргі күй Маралтайша толғасақ:
Мен түсіндім, өкпелейін несіне,
Тілі барлар келмеді деп пайымға.
Ілестім де кеттім елдің көшіне
…Енді өлең оқымаймын қайынға! – болып шығады екен.
Ширек ғасыр бұрын (студент кезіміз) маңғыстаулық курстасымыз С.Рзахметовпен ілесіп Бейнеуге барған кезіміз еске түседі
Марқұм, дара талант Ә.Балқыбек бар қасымызда
Атағы аспандап тұрған ақын Сабыр Адай сол Бейнеуде тұратын еді ол кезде
Үшеуміз сәлем бере бардық
Адуынды ақынның алдында әдеби ортаға әлі таныла қоймаған біздер жарыса өлең оқып, біраз жерге ауыз талдырып барып тоқтағанбыз
Молынан жайылған дастарқаннан дәм тата отырып, Тәуелсіз Қазақстан әдебиеті төңірегінде де пікір алмасып, төрде отырған аға ақынның аузына телміре қарағанбыз
Ол кісі кенет:
– Ақында тағдыр болуы керек, – деп отты көзімен үшеумізді бір шолып өтті.
– Тағдырсыз ақын – ақын емес, – деп тағы да тұздықтап қойды.
Не керек, әрқайсымыз өз пайым-түсінігіміздің деңгейінде біраз дуылдасып барып басылғанбыз.
Кім біледі, қанша талант болса да тағдырсыз ақыннан тәуір дүние тумайды дейтін пікірдің де жаны бар шығар
Қалай десек те қан қарайтып, жан жаралаған тағдыр дейтін тас өкпе қазақ ақындарында да жетерлік
Біздің кейіпкер де керенау мынау дүниенің теперішін аз көрген жоқ
Не адамнан, не қоғамнан жылу көрмей, көрінген босағаны сағалап, жанарының жасымен, жүрегінің қанымен қалам сиясын толтырып жыр толғаған ақынның сұрықсыз күндеріне де куә болған пендеміз біздер.
Қош, сонымен, Маралтай ақынның өз өлеңіне кезек берейік:
Райы күннің бұзылды-ақ,
Құстарын ертіп күз кетті.
Қыл-қобыз дүние ызылдап,
О, нені маған іздетті?!
Қырлардан қашты қызыл гүл,
Қызыл гүл еді көңілім.
Жылытпай қойды жүзін бір,
Өмірім маған, өмірім.
Ол-дағы кетті алыстап,
Бар еді бір жан – Жаны нұр.
Анттасқан жоқпыз нан ұстап,
Антқа өмір көнбес бәрібір.
Оралмас деп пе ең, о жалған,
Қоғалы көлге қу ұшып.
Өткен күн өшті, жоғалған,
Уайымдай берме у ішіп!
Өткен ғасырдың 50-60 жылдары Отанын жырлай жүріп, омырауы жасқа шыланған Қасым ағасы сияқты (Аманжолов) Маралтайдың да өз жайын өзгеге айтқызбай өзі жырлап келе жатқан қайсар ақындардың бірі екендігіне өлеңдері куә, өлеңдерін жатқа айтып жүрген соңынан ілескен өрендері куә.
Ол «Ай-нұр», «Ай», «Кентавр», т.б
жыр жинақтары арқылы сөз патшалығына сәулелі мұң, сәулетті жыр ала келген ақын
Оның ешкім елей бермейтін тақырыптарды еліктің лағындай құлпыртып, еркенің жанарындай жұтындырып қоя қоятын ерекшелігі тәнті етпей қоймайды
Мәселен, «Қаңғыбасындағы»:
Ышқырына қолы жетпей қоғам тұр,
Ақындарын сүймейтін.
Кім не істейді оған дүр,
Надан өсті заманына күйлейтін…
Немесе «Төменде қалдым ғой» өлеңіндегі:
– Ауа сатыңдаршы құлдыға-ем?
– Ауаның бәрі таусылып кеткен???
…Су тамызбайтын тірлігім! – дейтін шумақтарды тебіренбей оқу мүмкін емес.
Қоғам сырқат болса, ақын дертті
Ақын сырқат болса қоғам дертті бола ала ма? Жоқ
Ақынның дертті болатыны айналасын көре, сезе білуінде десек, қаламға ілікпеген, қағазға түспеген, кітапқа қатталмаған қаншама дүние бар айналамызда
Маралтайдың көре білетін көзі, сезе білетін жаны, көрген, білгенін қаттай білетін қабілеті алдағы уақытта да «Қаратау ғазалдарындай» қазақ көркемсөзінің көкжиегін кеңейте береріне сенеміз.
Жарас СӘРСЕК,
ақын, Халықаралық «Алаш»
әдеби сыйлығының иегері
