Бүгін «Қырғауылды» елді мекеніндегі мектеп іші абыр-сабыр
Алтыншы сыныптың биология кабинеті көкөніс базарына айналғандай
Ең бейнелі әрі таң қаларлықтай ғажап көкөністерді, жеміс-жидектерді тауып әкелген жасөспірімдердің жүзі жарқын.
– Апай, менің асқабағымның көлемі тура қолшатырдай ғой, ә? Арбамен сүйреп, әрең жеткіздім
Жарастың танауы делдиіп кетіпті.
– Мұғалім, басқа сыныпта дәл менікіндей құмда өскен дәу қарбыз болмас
Өйткені көкем арнайы жұмыс қылып, жол азабын тартып, осы бір ала қарбызды алыстан әдейі әкелді.Үйде үшеуін жедік, дәмі бал татиды.
– «Алтын күз» биыл айрықша болады, сайыста алда болуымыз керек,– деп мен де әкемнің мазасын біраз алғанмын
Ақыры қаладан мынадай ұп-ұзын, суперқиярды іздеп тауыпты
Сәбит пен Серік жарыса дабырлап, бірі – қарбызын, бірі – қиярын желістіре мақтайды келіп.
– Апай десе, «Бұқаның жүрегі» деп аталатын қызанды жарыс аяқталған соң, үйіңізге әкетіңіз-ші! Сізге сыйлаймын! Ахмет – быдық бір сөйлесе, таяу арада тоқтамайтыны бесенеден белгілі
Бір-біріне жабысып өскен үп-үлкен, қып-қызыл қызан расында да көзді бірден арбап барады
Табиғаттың мұндай тамашасына таң қалмау мүмкін еместей еді
-Әрқайсысы баланың басындай, ал екібасты қызан қызық болады екен, апай! – деп былдырлай күлді Ахмет
Онымен бірге барлық бала езу тартады
Осыдан кейін алқынып сөйлейтін жеткіншек қызанды қос қолымен жоғары көтеріп еді, тура қосарлана үрілген шарлар үшін келе жатқандай әсер айналаға тарады.
Мақтаншақ ұлдар мұғалімнің қас-қабағына қашанғы қарасын, барлық жиналған өнімдерді мектептің акт залына, көрмеге қою үшін шұғыл шаруаға кірісіпті.
Шындығында да 6 сынып «Алтын күзге» мұқият әзірленіпті
Әсіресе, театрландырылған «Шал мен шалқан» қойылымы бүкіл жиналғандардың назарын аударды емес пе?
– Оу, халайық, біздің сынып жаз бойы жерді баптап, шырайлы шалқан өсірді
Әдемі қыз Әсел сыныптастарын шалқанды тартуға шақырды
Бірі – шал, бірі – кемпір, олардың 16 баласы бірдей жұмылып, шалқанды жер астынан суырып алуға жанталасады
Ондайда үй хайуанаттары да көмекке асығатыны-ай! Мысық – Қалжан, оның артынан шыдай алмай, бойы біртұтам Шара – тышқан да асарлатуға әуес-ақ.
Осыдан кейін қыздар біраз бұрын өз қолдарымен дайындап қойған шалқаннан жасалынған салатты мұғалімдердің алдына апарып қойды.
– Кәне, балалар, шалқанды кім жақсы көреді? Келіңдер, көріңдер, дәм татуға шақырамыз.
Сөйтіп, 6 сыныптың ұл-қыздары «Шалқан неге жемейміз?» деген тақырыпта ой толғады.
– Өзім – азық, өзім – дәрі
Ғазиза көкпеңбек шапан киіп, шалқанның пайдасын тізбектеуге кірісті
Қатарласа қалған құрбылары бірінің сөзін бірі лезде іліп әкетіп жатты.
– Менде каротин көп
Баланың бойы ұзарады, ой-санасының дамуына да ықпал етемін.
– Кәнекей, араларыңда түнде көзі нашар көретін оқушы бар ма? «Тауық соқыр» және басқа да толып жатқан кеселдерге шипалы шикізат екенін білмей жүргендерің, қалай? Ас қорыту қазанына топ ете қалсам болды, бірден «А» витаминіне айналамын.
Әсіресе, адам ағзасы үшін аса пайдалы шалқанға мұрнын шүйіретіндер сол сәтте қатты қысылды
Осы күнге дейін шомыр, шалқан, ақбас, түрлі-түсті және теңіз қырық- қабатының (капустаға), үрме, асбұршақтарға мән бермей келгендері үшін ата-аналар ұялды.
– Оқушылар «Алтын күзде» молшылық қоймасын жасап қана қоймай, неше түрлі тағам түрлерін, ас мәзірлерін жасапты
Сондықтан да үлкен кісілер ақ батасын беріп еді, көкөністерден даярланған тағамдардай тілектер де нәрлі, құнды сипатты иеленді
Артынша білімге, өнерге, жақсылыққа құштар барлық оқушыларды «Алтын күздің» бай дастарқаны асханадан күтіп алды
– Алтын күз, алма піс, аузыма түс! Ыдыстардың сыңғыры, ұлдардың қалжыңы, қыздардың күлкісі қоңыр күздің мәртебесін асыра түскендей екен
Берекенің негізі – «Алтын күз» кеші мерекеге ұласуда
Ауыл көгіне білім ордасынан ән қалықтады…
Нұрлан ҚҰМАР
