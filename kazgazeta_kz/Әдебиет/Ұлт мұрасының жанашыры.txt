Ұстаз – жас ұрпақтың рухани сәулеткері ғана емес бағыт-бағдар көрсетуші шамшырағы
Өз өмір жолында жан-жағына сәуле шашып жүрген зерделі де зерек, парасатты, ұлттық және азаматтық құндылықтарды ұрпақ бойына дарытушы ұстазымыз Тоқтар Әлбек
Ол әдебиет тарихын зерттеуші, фольклортанушы-текстолог, сонымен қатар қоршаған ортаның қадір-қасиетін бағалай алатын парасатты, көрген-білгенді бағамдай алатын зерделі, зерек тұлға

Бүгінде асқарлы алпыс жасқа толып отырған ұстазымыздың бүкіл саналы ғұмыры халық мұрасын жинауға, зерттеуге, насихаттауға арналды
Әдебиетке адал қызмет ету – Тоқтар Әлбектің бойындағы ерекше қасиеттің бірі
Сол қасиет тынымсыз еңбек пен төзімділікке үйреткені көрініп тұр
Ұстазымыздың Тәуелсіз Қазақстанның әдебиетін өркендетудегі еңбегін қысқаша бірнеше бағытта қарастыруға болады
Ең алдымен, оның қазақ халқы мен елімізде топтасқан өзге де ұлт-ұлыстардың рухани мұраларын жинаудағы ұшан-теңіз еңбегін жеткізгіміз келеді.
Бұл ретте соңғы 20 жылдың көлемінде еліміздің, сондай-ақ алыс-жақын мемлекеттердің сирек қорлары мен мұрағаттарының негізінде 50 мыңнан астам әдеби-мәдени, дерекнамалық, құжаттық құндылықтарды жинап, ұлтымыздың руханиятын толықтыруға атсалысты
Бұлардың арасында бүгінгі Ұйғыр ауданының тарихи бастауы болып табылатын Жаркент уезіне, 1934 жылға дейін құрамында болған Қарқара ауданына қатысты материалдар да аз емес
Сондай-ақ ғалымның 1995 жылы Ұйғыр, Райымбек (Нарынқол, Кеген) аудандарына, 1998 жылғы ҚР Үкіметінің қолдауымен «Халық бірлігі және ұлттық тарих жылы» ­Алматы облысына (арасында Ұйғыр ­ауданы да бар) арнайы ұйымдастырылған экспедицияларда жинаған материалдары мәдени мұраларымыздың қомақты бөлігін құрайды
Сонымен қатар 2012-2013 жылдары М.О.Әуезов атындағы Әдебиет және өнер институты ұйымдастырған Қытай Халық Республикасына және Тәжікстан Республикасының Душанбе қаласына жасаған экспедицияларда жетекшілік қызметін атқарып, ұлттық қолжазба қоры­мыздың толығуына айрықша үлес қосты.
Тоқтар Әлбеков елдің сирек қор­ларында сақталған, сондай-ақ өзі жеке жинаған жәдігерлерді жарыққа шығару жұмыстарымен де жан-жақты шұғылданып келеді
Бүгінгі күнде ғалымның жеке, өзге зерттеушілермен бірігіп құрастырған, жауапты редактор ретінде жетекшілік еткен 150-ге жуық ғылыми жинақтары еліміздің барлық кітапханаларындағы оқырмандардың, жоғары оқу орындары студенттері мен магистранттардың, PhD докторанттардың, ғылыми ортаның игілігіне айналды
Әсіресе Елбасы Н.Ә.Назарбаевтың бастамасымен «Мәдени мұра» мемлекеттік бағдарламасы бойынша жүзеге асып, еліміздің мәдениетін бүкіл әлемге танытқан «Бабалар сөзі» жүз­том­дық сериясын баспаға дайындауға қатысты және құрастырушы ғалымдар тобының жетекшілерінің бірі болып, оның мерзімінен бір жыл бұрын аяқталуына ықпал етті.
Елімізде саналы ғұмырын тек фольк­лорды зерттеуге, мәтінтануға арнаған ғалымдар саны саусақпен санарлық десек, сол санаулы ғалымдардың бірегейі – Тоқтар Кесімұлы
Зерттеу нысанасы ХІХ ғасырда өмір сүрген ақындардың шығармашылығы болғандықтан, оның қаламынан «Құланаян Құлмамбет» (2004), «Жетісу ақындары» (2008), «Халық әдебиеті және тарихи жад» (2018) монографиялық еңбектері, «Қазақ фольклоры текстологиясының кейбір мәселелері» (2004), «Кейбір халық әдебиеті үлгілерінің салыстырмалы текс­тологиясы» (авторлармен бірге, 2007), «Ойтамызық» сияқты зерттеу кітаптары ­туындады
Бұл ғылыми еңбектерде бұрынғы ­Жаркент уезінде, Қарқара ауданында (Ұйғыр ауданының аумағы кірген) өмір сүрген Құланаян Құлмамбет, Албан Асан Барманбекұлы, Жүсіпбек Шайхисламұлы, Шарғын Алғазыұлы, Мақсұт Додабайұлы, Садықожа Мошанұлы, Нақысбек ­шешен Жалпетекұлы секілді ондаған ақындар мен өнер өкілдерінің өмірі мен шығармашылығына байланысты зерттеулер бар
Сондай-ақ зерттеуші көп жылдар аса қомақты «Қазақ әдебиетінің тарихы» он томдық зерттеулер жинағы авторлардың да қатарында іргелі зерттеулер жүргізді.
Кейін бұл жұмыс жалғасын тауып, ғалымның қажырлы еңбегінің арқасында Ұйғыр ауданынан шыққан көрнекті ақын, марқұм Нүсіпбек Исахметовтың «Ой тамшылары» (2003), «Тұлпардың дүбірі» (2006), қоғам қайраткері Қасенхан Қасымжановтың «Өткен күнде белгі бар…» (2010), еңбек ардагері Күлхан Әлбекованың «Сіздерге айтар сырым бар…» сияқты шығармалар жинақтары жарыққа шығып, ауданнан шыққан ардагер-қайраткерлердің есімі бүкіл ­республика оқырмандарына танылды.
Т.Кесімұлы ұрпақ тәрбиелеу ісінде де белсенді жұмыстар атқарып, әдісте­мелік оқулықтар жазып, аудиокітаптар құрас­тырды
Олардың сапында балабақша мен бастауыш сыныптарға арналған «Балаларға базарлық» (2009), «Шәкірттерге шашу», «Ұрпаққа ұлағат», «Әдебиет әлемінде», «Білім – дария» (2010) сияқты балалар әдебиетінің аудиокітаптары мен «Қазақтың мәдени мұраларын жинаудың бірыңғай әдістемесі» (1998, құрастырушылармен бірге), «Халық әдебиетін жинау, жүйелеу, сақтаудың әдістемелік құралы» (2001, 2009) сияқты жоғары оқу орындарына арналған оқулықтар кездеседі
Көп жылдар зерттеушінің жетекшілігімен магистр­лік, докторлық (PhD) диссертация­лар қор­ғаушы шәкірттерінің дені Жетісу ақын­дарының, би-шешендерінің, әнші-жыршыларының, т.б
өнер иелерінің шығар­машылығына қатысты тақырыптар ая­сында ғылыми жұмыстармен айналысып келеді.
«Абайтану» саласына да мән беріп, ақын­ның «Қара сөздер» (2007), 1909 жылы Санкт-Петербург қаласында тұңғыш рет жарық көрген «Қазақ ақыны Ибраһим Құнанбай ұғылының өлеңі» (2009) жинақ­тарының өңделіп, қайта басылуы­на араласып, ол туралы «Абай және ұлттық идея» (2006), «Абай Құнанбаев
Библиографиялық көрсеткіші (1988-2006 жж)» (2007), «Абай дәстүрі және қазіргі қазақ әдебиеті» (2009), «Абай мұрасы – қазақтың ұлттық қазынасы» (2009) сынды зерттеу еңбектерді баспаға дайындады
Осы басылымдарға Абайдың әдеби мұраларына қатысты текстологиялық зерттеулер жазды.
Оның шығармашылығында аударма жұмыстары да кездеседі
Өткен 2017 жылдың аяғында тұңғыш рет парсы тілінен тікелей аударылып, басылым көрген Қожамқұли-бек Балхидың (ХVІІ ғ
аяғы мен ХVІІІ ғ
басы) «Тарих-и Қыпшақи» атты еңбегінде Орта ғасырлардағы Моғол мемлекеті, Орта Азия мен Қазақстан аумағының тарихы, онда мекендеген түркі халықтарының, әсіресе моңғол, татар, өзбек, қазақ, ұйғыр, қырғыз, т.б
халықтар туралы мәліметтер мол қамтылған
Т.Кесімұлы 1100 беттен тұратын бұл аса құнды жәдігерді Тәжікстан елінің мұрағаттарынан ­тауып, қиындықпен елге әкеліп, аудармашылар тобын басқарып, жарыққа шығуына ықпал етті
Оның ізденісімен елге жеткізілген түркі халықтарына ортақ тұлғалар А.Ясауи, Ә.Науаи, Сәйхали, М.Физули, С.Бақырғани, Софы Аллаяр, т.б
тұлғалардың оқырмандарға әлі де белгісіз туындылары аз емес.
Тоқтар Кесімұлының ұзақ жылдардағы қажырлы еңбегінің негізінде 3 монография мен 3 зерттеу, 1 оқулық кітабы, 300-ге жуық ғылыми-зерттеу мақалалары жазылды
Еңбектерінің негізгі ғылыми нысандары қазақ жұрты мен түркітілдес халықтардың, туған ел мен атамекені Жетісудың тарихына байланысты болып келеді
Атап айтқанда, жер ұйығы Жетісу жерінің тарихында, мәдениетінде, өмір салтында айрықша із қалдырған тұлғалар, қоғам қайраткерлері, батыр-қолбасшылар, би-шешендер, ақын-жыраулар, әнші-жыршылар туралы, олардың өмірі мен шығармашылығына қатысты іргелі зерттеулер жазып, рухын қайта тірілтті
Ғалымның құрастырған ғылыми жинақтарында бүгінге дейін ғылыми ортаға беймәлім болып келген осы өңірге қатысты халық туындылары, деректік, құжаттамалық, жылнамалық, шежірелік мәтіндер аса мол жинақталған.
Елбасы Н.Ә.Назарбаевтың «Болашаққа бағдар: рухани жаңғыру» бағдарламалық мақаласындағы көрсетілген Ұлттық код, Ұлттық сана идеяларының негіздері, олардың ұлттық-рухани тамыры халықтың ұлттық жадында сақталатын болса, онда ауданның, облыстың, бүкіл елдің өткеніне қатысты ғалымның ұзақ жылдар тірнектеп жинаған рухани мұраларымыз, оларды ой елегінен өткізіп, саралап-сараптап жазған еңбектері қазіргі жас ұрпақты қазақ халқының, өзге де ұлттар мен ұлыстардың тарихын, мәдениетін, ділін, тілін, дінін кең ауқымда оқып-тануына, құрмет көрсетуіне, отансүйгіштік рухта тәрбиеленуіне мол мүмкіндіктер беріп, Қазақстан халықтарының ынтымақ-бір­лігін, мемлекетіміздің тұтастығын сақтауға зор септігін тигізеді деп есептейміз.
«Адамның адамшылығы – жақсы ұстаздан» деп ұлы Абай айтқандай, қатаң тәртіп пен шынайылықты серік еткен ұстазымыз Тоқтар Кесімұлы шәкірттерінен де адалдық пен еңбекқорлықты талап етумен қатар қатаң тәртіпке де бағынуды талап етеді
Жақсы ұстаз болуының негізі де сол нағыз ұстаздар А.Сейдімбек, Ж.Ысмағұлов, А.Егеубаев, С.Қасқабасовтардың тәрбиесін көргендігі болса керек
Шәкірттеріне білімнің қадір-қасиетін, қиындығы мен қызығын бір адамдай парықтап, парасатты ой тастап отырады.
Артқа тастаған бұл жылдар біздің ұстазымыз үшін қоғамдық және жемісті еңбегінің нағыз кемеліне келген кезең болды деп есептеуге болады
Ұлтына, халқына деген сүйіспеншілік арқылы парасатты да рухы биік ізбасарларды тәрбиелеу жолында дарынды ұйымдастырушы қырынан да көрініп келеді.
Ағалық ардақты асудан асып, ақсақал­дық мерейлі кезеңге көтеріліп отырған ұстазымыз Тоқтар Әлбекке жылдар бойы жиған ұлттың інжу-маржанын болашақ ұрпаққа жеткізу жолында қаламыңыз мұқалмасын, қайратыңыз қайтпасын дегіміз келеді.
Насихат МӘЗІКЕНҚЫЗЫ
