Академик Сәбит Мұқановтың қазақ әдебиетіндегі орны зор
Кезінде оның романдары мен жырларын қалың қауым сүйсініп оқып, рухани-мәдени тәрбие алғаны баршамызға мәлім
Жазушының өзі және шығармалары туралы ақпарат құралдарында аз жазылған жоқ
Әсіресе ғылыми талдап, қыр-сырын ашудағы академик Серік Қирабаевтай сыншыдан бастап, филолог ғалымдардың үн қоспағаны кем де кем шығар
Былай қараған жанға сол ғалымдардан оның шығармашылығы туралы айтылмаған құнды пікір қалмаған секілді
Дегенмен, Сәбиттей жазушының мол мұрасының қырық қатпарлы жазу шеберлігі мен көркемдігінде әлі де айтылмай жатқан жақтары бар екен
Оны тек зерек ғаламдар ғана аңғарып, сырын аша алады. 
Сондай ғалымның бірі әрі бірегейі Астанадағы Л.Гумилев атындағы Еуразия ұлттық университетінің доценті, Қазақ әдебиеті кафедрасының профессоры Рақымжан Сағымбекұлы Тұрысбек
1993 жылы «Қазақ университеті» баспасынан жарық көрген «Дүниетаным және шығармашылық» атты зерттеу кітабы халық сүйген қаламгер Сәбит Мұқановтың шығармашылығын танытудағы соны пікірлерімен ерекшеленеді
Сондықтан да әдебиетшілер мен ғылымның осы саласындағы мамандар кітапқа жоғары баға берген.
Зерттеу еңбек «Кіріспесінен» бастап, «Қорытындысына» дейін бірнеше жылғы ізденістің жемісі екенін көрсетіп тұр
Академиктің алғашқы және кейінгі кездерде жазылған әңгімелері «Шағын жанр және көркемдік ізденіс», қоғамдық өмір талабына сай туындаған шығармалары «Жаңа тақырып, биік белес», көпшілікке кеңінен танымал романдары туралы «Үлкен проза жолында» атты тарауларда кеңінен қамтылған
Жай қамтып қана қоймай туындылардың әрқайсысына бүгінгі көзқараспен ғылыми талдау жасағаны анық көрінеді.
Кітаптың «Шағын жанр және көр­кем­дік» ізденіс атты алғашқы тарауында академиктің өткен ғасырдың жиыр­ма­сыншы жылдары жастық шағында жазған очерктері, әңгімелері, публицис­ти­калық мақалалары енген
Автор сол шығармалардың әрқайсысын әр қыры­нан зерттеп, түйінді ой айтқан
Жазушы С.Мұқановтың сол кезде-ақ, қалам қары­мының зор екенін, сөз өнерін халық мұрасынан оқып-үйренгенін, қоғамдық өмір мен уақыт шындығын нақты өмірден алған кейіпкерлерінің бейнесін көркемдік кестемен оқырмандарға жеткізе білгенін ашып береді.
Туындының «Жаңа тақырып, биік белес» атты тарауында жас жазушының алғашқы повестерін ғылыми талдауға салғаны өзіндік ізденістерін байқатады
Повестердегі оқиғаларды құр баяндау­дан қашып, автордың болған жайды көркем тілмен жазудағы шеберлігін тереңнен талдағаны, сол жылдардағы басқа қаламгерлердің осындай шығармаларымен салыстыра отырып, тыңнан ой түзегені әріптестерінің көңілінен шықты
Әсіресе қазақ жазба әдебиетінің қалыптасуы кезеңіндегі образдар жүйесін саралай келіп, академиктің өзіне ғана тән тіл, стиліне барынша тоқталған.
Кітаптың үшінші тарауы «Үлкен проза жолында» деп аталады
Бұл тарауда академиктің роман жанрына қандай талғаммен келгені баяндалған
Елде болған тарихи оқиғаларды шындыққа сай кестелеуі кез келгеннің қолынан келе бермейтін іс
Осы орайда кезінде көпшілік қауым қолдарынан тастамай сүйсініп оқыған «Ботагөз» бен «Адасқандар» романдарын мысалға ала отырып, олардың несімен жұрттың көңілінен шыққанын, жазылу ерекшелігін, шығарманың композиция құрудағы және образдарды ашудағы өзіндік шеберлігі арқасында бұрын қалам тартқан басқа ғалымдардың жетегінде кетпей өзінше жол тапқан.
Жыр дүлдүлі Жамбыл Жабаев туралы көп айтылып та, көп жазылып та жүр
Кезінде қара халықтың мұңын мұңдап, жоғын жоқтаған ақынды бүгінгі баз бір ақын оны жоққа шығарғысы келеді
Яғни Жамбылдың ақындығы мен азаматтығына күмәнмен қарайды
Тарихшылардың кейбір тарихи оқиғалардың дерегін де сол Жамбылдың жырларынан алғанын ескеріп, бағаламағаны өкінішті
Ал ­Жамбыл кім, қандай ақын болған?
Еліміз қоғам дамуының нарықтық қатынас жолына түскелі де жиырма бес жылдан асты
Тірліктің ебін, көзін тапқандар қоңданып, байлыққа белшесінен батып жатыр
Ал адал еңбегімен күн көріп жүргендер барға қанағат етуде
Жамбыл жүз жасап, қоғамдық формацияның екі даму кезеңін көрген жан
Ресейге бодан болып тұрғанда да қазақ қоғамы бай мен кедейге жіктеліп, олардың екі түрлі көңіл-күй кешкені анық
Сол уақытта байлардың жомарты да, сараңы да болды
Солардың сараңы мен кедейдің жомарт көңіл күйлерін ақын «Сараң бай мен жомарт кедей» өлеңінде суреттейді.
Автор: «Өлең мұраты айқын
Ол – бай мен кедей арақатынасын ашу
Мал, дүниенің бай үшін – «қымбат та мәңгілік мұра» екендігін көрсету
Кері­сінше, кедейдің жомарт жүрегін, барға қана­ғат көңілін көрсету нақты, көркем берілген
Осы көрініс-суреттер арқылы уақыттың таңба-салмағын, ең бастысы, халқымыздың ерекшелік белгілерін, адам әлеміндегі өзгеріс-құбылыстары қаз-қалпында, бейнелі жеткізіледі
Көзқарас айқын
Уақыт сырлары сенімді, бейнелі беріледі
Бастысы, әрине, бай мен мал қатынасы, табиғаттың тылсым сырларымен сабақтастықта берілсе, кедейдің келбет-кескіні, тұрмыс-тіршілігі өмір өнегесімен, қанағатшыл көңілімен байланысты баяндалған
Мұның өзі кезең көріністерін аңғартқанымен, өмір мұраты, еңбек сипаты, тарих тағылымдары терең танылады
Өмір уақыт шындықтары әсерлі әрі нанымды өріс алады» деп түйіндеген.
Жамбылдың қай кезде де әділдік жағында болғандығы өлеңдерінен көрініп тұрады
Р.Тұрысбек жоғарыда аталмыш өлеңдерімен тақырып жағынан сабақтас келетін ақынның «Әділдік керек халыққа» атты өлеңін де мысалға алған
«Ұзынағаш базарында халыққа сес көрсете келген Қисыбай болыс төңірегіндегі би-төрелерге Жамбыл халық атынан сөз арнайды
Ел өмірі, тұрмысы, дәстүр-өнегелерінен танымдық-тәрбиелік мән-маңызы жоғары сыр толғайды
Кедейлерге теңдік керектігін, салық салмағының қарапайым халыққа қасірет әкелгенмен бірдей екендігін бүкпесіз жеткізеді
Әлеуметтік танымын айқын аңғартады» дейді ғалым.
Р.Тұрысбек Жамбылдың өткір тілі­мен ел басқарған, ел билеген жан­дар­дың бет жүзіне қарамай сын садағына алғанын орынды пайдаланып, көпшілік оқырмандарға өлеңнің мәні мен маңызын ашып беріп отыр.
Рақымжан Тұрысбектің 1997 жылы «Санат» баспасынан жарық көрген «Жүсіпбек» пен 1998 жылы «Қазақ университеті» бас­пасынан шыққан «Жүсіпбек Аймауытұлы және 20 жылдардағы қазақ прозасы» зерттеу кітаптары мазмұн жағынан бірін-бірі толықтырып тұр
Ол жазушының «Қартқожа» мен «Ақбілек» романдарының көтеріп отырған тақырыбы мен көркемдік ерекшеліктерін мысалға ала отырып тыңнан ой тартқан.
Ал Ж.Аймауытұлы «Ақбілекті» қалай жазды? Шығармашылықта қалай жұмыс істеді? Т.Тұрысбек зерттеу барысында бұл жайын да қозғай кеткен
«…Романға қатысты кейбір дерек көздері М.Көпеев пен Ж.Аймауытұлының өзара жазысқан хаттарынан да көрінер еді
Хатқа маңыз беруіміздің себеп-сыры – «Ақбілек» романының шығармашылық тарихына қатысты құнды дерек, маңызды мағлұматтар беріліп, ұнамды-ұтымды пікірлер білдіруінде деп білеміз
Мәселен, романға қатысты ойын автор былай білдірген: «Екі жарым ай болды, үйден шықпағаныма
Не істеді десеңіз, «Қылауатта» жатып бір роман жазып бітірдім
Өзіңіз көрген «Қартқожадан» үлкендігі екі есе болады
Бар ойым, ынтам, рухым сол романға кетіп, тап жынды кісідей болыппын, досты, жолдасты, құрметті қымбат ағаны ұмытып кете жаздаппын
Мен күнді қалай өткізеді десеңіз, міне былай: Таңертең сағат сегізде тұрамын да, шай ішіп, қызметке – бала оқытуға кетемін
Күніне алты сағат бала оқытамын
Сағат үште үйге келемін, тамақ ішемін
Одан кейін ұйықтаймын
Сағат алты, жетілерде оянамын
Сүйтем де жазуға отырамын
Сол отырғаннан түнгі сағат екі-үшке дейін отырып қалам
Әбден талғанда барып ұйықтаймын
Міне, екі жарым айдай көрген өмірім осы»
Бұдан кейін автор сөз еткен романның соңғы нүктесін қойып, «баспаға жіберіп отырмын» дегенді де анық-қанық жеткізеді»
Ж.Аймауытұлының осы хатын оқи отырып, романға бүкіл жан-тәнімен берілгенін, туындысының жұрт талғамынан шығуы үшін өзін аянып қалмағанын байқаймыз.
Рақымжан Тұрысбек 2013 жылы жазған «Абай әлемі: өнері мен өнегесі» деп аталынған зерттеуінде бұрынғы зерттеушілерді толықтырып қана қойған жоқ, өзінің сараптамасымен ерекшеленді
Ол: «Қарасөздердің асыл арқауы мен басты бағыттары – Адам әлемін ашуға арналады, – деп тұжырым жасайды да, – Осы реттен келгенде, адам мұраты мен адамшылық жолы, ар мен ұяттың маңыз-мәні мынаған келіп саяды дей келіп, өз ойын Абай қара­сөздерінен мысал алып дәлелдеп шыққан.
Ғалымның әдебиет әлемінде қозға­маған тақырыбы кемде-кем
Ұлт газеті «Ана тілінің» өткен жылы №50 санында жарияланған «Алаш ұстанымы – ұлт мұраты» атты мақаласы да оқырман көңілінен шықты
Иә, өткен ғасырдың басында ұлттың бодандық бұғауынан құтылып, азаттық алып, мемлекет құруда жан аянбаған Алаш арыстарының күрес жолындағы әлі де ашылмай жатқан құпия­лары қаншама
Олар туралы мұрағат материалдарын оқыған сайын ойды ой қозғап, жаңаша қырларын тани түсесің
Рақымжан Тұрысбектің аталмыш мақаласында алаштықтардың өмірі мен азаматтық істері жөнінде көп оқып-тоқуының арқасында туындаған және ойға түйген құнды ойларын ұтымды жеткізе білген.
Автор Алаш қайраткерлерінің ісі Қазақ автономиясы мен қазіргі Қазақстанның әу бастағы негізі болғанын, олардың бір-бірімен байланысқан әлеуметтік-рухани сабақтастығын дөп басып көрсеткен.
Филология ғылымының ­докторы Рақымжан Тұрысбектің оннан астам ғылыми кітаптары бар
Бүгінде оның бұл құнды еңбектері университет студенттері мен жалпы оқырмандар игілігіне айналуда.
Көлбай АДЫРБЕКҰЛЫ
