Шоқан Уәлиханов атындағы Көкшетау мемлекеттік университетінде Қазақстан Жазушылар одағының мүшесі, ақын Есенгелді Сүйіновпен кездесу өтті
«Арқаның арқалы ақыны» тақырыбындағы кешке университеттің профессор-оқытушылары мен студенттері қатысты.
Кездесуді университет ректоры Марат Сырлыбаев кіріспе сөзбен ашты
Унверситет жанындағы көпсалалы колледждің қазақ тілі мен әдебиеті пәнінің оқытушысы Айғаным Мұқажанова ақынның шығармашылығы жайлы баяндама жасап, оған арнаған өлеңін оқып берді
Әдебиетші Әлия Сәрсенова, әлеуметтік және мәдени даму жөніндегі проректор Аманбай Сейітқасымов ақынның сыршыл өлеңдері жастарды­ туған жерді қадірлеуге, Отанымызды сүюге, адалдыққа, тазалыққа тәрбиелейтінін атап көрсетті.
Студенттер ақын өлеңдерін оқып, жиналған жұртшылыққа жылы әсер қалдырды
Музыкалық шашу ретінде күй тартылды.
Сөз кезегі кеш қонағына берілді.
– Ежелгі Көкше өңірі мен үшін ерекше ыстық
Өйткені осында туып-өстім, есейіп, оң мен солымды таныдым
Көкшетау қаласындағы Мәлік Ғабдуллин атындағы №3 қазақ орта мектебін бітірдім
Сонда оқып жүргенде алғашқы өлеңдерім облыстық «Көкшетау правдасы» газетінде жарық көрді
Сол кездегі осы газеттің мәдениет бөлімінің меңгерушісі болған, бүгінде елге белгілі ақын, талантты жазушы Төлеген Қажыбаев маған ақыл-кеңесін айтып, әдебиетке келуіме, кейін Уәлиханов аудандық «Шалқар» газетіне жұмысқа орналасуыма көмектесті
Төлеген ағамыз жалғыз маған ғана емес, қазір есімдері халқымызға танымал басқа да қаламгерлерге қамқорлық жасады
Мен қай жерде жүрсем де Көкшетауды ұмытқан емеспін
Туған жер тақырыбы – шығармашылығымның негізгі арқауы
Ал ұлтымыздың тұңғыш ғалымы Шоқан есімін әрқашан қастерлеймін
Сол себепті ұлымның атын да Шоқан қойдым
Бүгінгі кездесудің ұлы ғалым атындағы жоғары оқу орнында өтіп жатқанын да жақсы ырымға балаймын, – деді ол
Ақын жұртшылық алдында жаңа өлеңдерін оқып, қойылған сұрақтарға жауап берді.
Университет ректоры М.Сырлыбаев бүгінгі кездесудің студенттер үшін тәлім-тәрбиелік мәні бар екенін, әдебиеттің қоғам өміріне игі әсер ететінін айта келіп, ақын Есенгелді Сүйіновке «Шоқан Уәлиханов атындағы Көкшетау мемлекеттік университетінің құрметті профессоры» куәлігін беріп, дәстүрлі мантия киімін кигізді, гүл шоғын сыйлады.
Сонау Мәскеу қаласынан тағы бір қуанышты хабар келді
Орыстың әлемге әйгілі жазушысы Василий Шукшиннің шығармаларын насихаттағаны, Ресей мен Қазақстан арасындағы әдеби байланыстарды нығайтуға қосқан үлесі үшін ақын Есенгелді Сүйінов Ресей Жазушылар одағының «Василий Шукшин» алтын медалімен марапатталды.
Смайыл БАЗАРБАЙ
