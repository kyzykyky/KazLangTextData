Кәдімгі немесе қызғылт қоқиқаз қырлытөсті құстардың қоқиқаз­тек­тестер тобына жатады
Көктем мезгілінде бұл құс еліміздің Сарыарқа өңіріндегі Теңіз және Қорғалжын көлдеріне келеді
 
Қызғылт қоқиқаздың сыртқы түрі басқа құстармен салыстырғанда, тіпті ерекше
Тұлғасы (денесі) жұмырланып келген, аяқтары мен мойыны ерекше ұзын, құйрық қауырсындары қысқа
Қоқиқаздар дүниежүзіндегі құстардың аяқтары ең ұзын құстың бірі болып саналады
Саусақтарының арасы жалпақ, терілі жарғақпен байланысқан
Тұмсығы үлкен әрі дөңестеніп келген, ұшы қара түсті, төмен қарай иілген
Тұмсығының қоқиып келген пішініне сәйкес «қоқиқаз» деп аталған
Жергілікті тұрғындар оны қызылқанат қаз немесе қызылқаз деп те атайды.
Қоқиқаздардың ересектерінің жабын қауырсындарының ұшында көлденеңінен шағын қара жолағы болады
Басының алдыңғы жағында қауырсыны болмайды, көзінің айна­ла­сындағы терілі қатпары айқын кө­рінді
Қанаттарын қағып ұшып бара жатқан қоқиқаздарды алыстан қара­ғанда алаулаған жалын тәрізді болып көрінеді
Сондықтан да оның орысша атауы – «фламинго» деген латынның «алаулаған от, жалын» деген сөзінен алынған.
Қоқиқаз құсының түрлері Азияның, Африканың, Орталық және Оңтүстік Американың, Оңтүстік Еуропаның субтропиктік және тропиктік аймақ­та­рындағы су айдындарында таралған.
Қызғылт қоқиқаздардың солтүстік өңірге келетін жері Қорғалжын табиғи қорығының аумағындағы Теңіз көлі.Теңіз көлінің тұздылығы әлемдік теңіз суының тұздылығынан 5-6 есе ащы
Бұл өңірдегі Теңіз көлі қоқиқаздардың ең көп шоғырланатын алқабы
Ондағы 75-ке жуық үлкенді-кішілі аралдар олардың ұя салуына өте қолайлы.
Қазақстандық орнитолог ғалымдар қоқиқаздарды ерекше дәріптеп, «Қорғалжынның кереметі» деп атайды
Сондықтан Қорғалжын мемлекеттік табиғи қорығының рәмізі етіп қоқи­қаз­дың бейнесінің алуында да үлкен мән бар.
Қызғылт қоқиқаз тұзды көлдердің 2-3 метрлік таяз жерлерінде ұзын аяқтарымен адымдап жүріп, қорегін балшықтың арасынан тұмсығымен сүзіп алады
Тұмсығының жиектері ұсақ араның тісшелеріндей тілімденген
Сол арқылы су мен балшықтар сыртқа ағып кетеді де, қорегі ауызында қалады
Олар су өсімдіктерінің тұқымдарымен, ұсақ жәндіктермен, ұлулармен қоректенеді
Әсіресе, артемия салин деп аталатын су шаяны олардың жеңсік қорегі болып саналады
Бұл ұсақ су шаяны тұзды көлдерде өте көптеп кездеседі
Сондықтан артемия салин су шаянының уылдырығын жинауға мүлде рұқсат етілмейді.
Қызғылт қоқиқаздардың саны күрт азайып бара жатқандықтан және белгілі бір шағын аумақта таралғандықтан Қазақстанның Қызыл кітабына (2010 жылы) енген
Ол Халықаралық табиғат қорғау одағының да Қызыл кітабына енгізілген.
Қоқиқаздар 1958 жылғы деректер бойынша 50 мыңнан астам болса, 1972-1976 жж
аралығында олардың саны күрт азайып – 5-9 мың, 1977 жылы – 13,500, 1978 жылы – 35-36 мың, ал қазіргі кезде қатаң қорғалудың нә­тижесінде 25-30 мыңнан асады
Со­нымен қатар еліміздің Торғай өңіріндегі Шалқартеңіз, Жаманақкөл, сондай-ақ Қыпшақ, Керей, Тұзащы, Сұлтанкелді, Асаубұлақ, Жаманкөл, Есей, Қоқай және т.б
көлдерінде кездеседі.
Қызғылт қоқиқаздың санының азаюына көбіне табиғи тіршілік ететін аумақтарындағы көлдердегі су деңгейінің үнемі өзгеріп отыруы, көлдерге құятын өзендерге тұйық бөгет салу және ұя салу, жұмыртқа басу кезінде мазалау, сонымен қатар қаскөйлік әрекеттер де әсер етеді.
Елімізде қызғылт қоқиқаздарды қорғау үшін 1968 жылы арнайы Қорғалжын мемлекеттік-табиғи қорығы және Торғай мемлекеттік-табиғи қорықшасы ұйымдастырылған
Қоқиқаздарды атуға мүлде тыйым салынған
Сонымен қатар жергілікті тұрғындар арасында үгіт-насихат жұмыстары да жүргізіледі.
Қазіргі кезде Қорғалжын табиғи қорығының атағы бүкіл әлемге танылып, 2000 жылы Бүкіләлемдік «Тірі көлдер», 2008 жылы Бүкіләлемдік табиғи мұралар тізіміне, 2012 жылы Бүкіләлемдік биосфералық қор­ға­лымдар (резерваттар) желісіне, 1976 жылы (2009 жылы қайтадан) Ха­лықара­лық маңызы бар сулы-бат­пақты ал­қаптар және т.б
әлемдік дең­гейдегі мәр­тебелерді иеленген елі­­міздегі бірден-бір табиғи қорық екендігін мақ­таныш сезіммен айтуға болады.
Қызғылт қоқиқаздарды қорғауда Қорғалжын табиғи қорығының ғы­лыми қызметкерлерінің атқарып жат­қан қажырлы еңбектері тіпті ерекше екендігін атап өткен жөн.

Рысбай СӘТІМБЕКОВ, 
Қазақ мемлекеттік қыздар педагогикалық университетінің 
профессоры
 
