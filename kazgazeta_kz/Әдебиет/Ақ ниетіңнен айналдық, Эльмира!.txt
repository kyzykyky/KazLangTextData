Жарық дүниеге келген нәресте алдымен ана сүтімен ауызданып, ана әлдиімен, ананың аялы алақанымен өсіп, ержетеді
Анадан қымбат, анадан аяулы ешнәрсе, ешкім жоқ та шығар
Туған тіл деп атамай, асыл қазынасын ана тілі атандыруы, сірә, халқымыздың философиялық ұғымы болса керек
Ана тілін анасындай сүйетін, жанашыр, қамқор болатын қыз өсіп, ұл ержетсе дейді.
Халқымыз небір қиын-қыстау тар кезеңінен өтті
Ана тіліміз де аз ауыртпалық көрген жоқ
Сондай жағдайда көп қарғаның адастырмасына түскендей ана тілінен адасып өзге тілдің өгей баласындай өмір кешкен ұл-қыздарымыз да болды, тағдыр солай еді
Солардың ішінде ана тіліне деген ыстық сезімін жоғалтпаған ізгі жандардың да барына шүкірлік дейміз.
Қолымызға қалам алуға түрткі болған жайт қазақ қызы Эльмира Салимова еді
Ол Орал қаласында туып-өскен (1979 жылғы)
Орал пединститутын информатика және ағылшын тілі оқытушысы мамандығы бойынша бітіріп, Теңіз кенішінде, Дубайда мердігер болып қызмет істеген
Қазір Лондон қаласында тұрады
­Эльмира екі баланың анасы
Қай жерде жүрсе де, қай елде болса да Қазақ елі туралы әрбір ақпаратқа құлағын түре жүретін қазақ қызы
«Қазақ тілін артта қалған тіл» деген сияқты алып-қашпа сөздерді естігенде қатты қынжылады
Міне, сөйтіп жүргенде «Central Asia Monitor» апталығындағы А.Байтұрсынұлы атындағы Тіл білімі институты директорының орынбасары Анар Фазылжанованың қазақ тілінің көкейкесті мәселелеріне арналған сұхбатына көзі түседі
Сол мезетте Эльмира Анар Фазылжановамен хабарласып, ана тіліміздің бүгінгі жай-күйіне алаңдаулы екенін,өзінің ана тілінен қол үзіп қалғанына, балаларына ана тілін үйрете алмайтынына уайымын білдіреді.
Қазақстанда Тіл білімі институ­тының жұмыс істейтінін білген ол, ана тілімізден қол үзіп қалған жатжұрттағы қазақ қызы ретінде Тіл білімі институтының игілікті бастамаларына қолынан келгенше қолдау көрсетуге даяр екенін, сөйтіп жыл сайын 300 доллар жіберіп тұруға ниет еткенін, үй шаруасындағы өзінің мүмкіндігі осыншалықты ғана екенін білдірді
Біз бұған қатты қуандық
Әрі оның тілге деген құрметіне риза болдық
Осыған орай Институт жас ғалымдар кеңесі ақылдаса келіп, Эльмираның қаржылай көмегін жас ізденушілер мен талапкерлердің ең үздік деп танылған мақаласына беруді ұйғарды
Мәселен, 2014 жылы Эльмираның атаулы сый­лығы жас ғалымдар, ­филология ғы­лымдарының кандидаты А.Сейітбекова мен кіші ғылыми қыз­меткер Е.Маралбек ие болды.
Біз Эльмираның ағынан жарылып айтқан тілегін ақ тамақ қарлығаштың қанатымен өнер дәнге бір тамшы су сепкендей ана тіліне деген ақ ниеті деп білдік
«Ақ ниетіңнен айналдым» дейтін ана сөзі осындайда айтылса керек.
Қазақтың қаракөз қызы қай жерде, қай елде жүрсе де, атақоныс, ата-жұртын жүрек түпкірінен еш шығармаған, сондықтан өз қызының болмысын терең білетін халық: «қыз-тілекші» деп пайымдаған екен-ау дей отырып, жатжұрттағы тілекшіміз Эльмираға өз алғысымызды біл­діреміз.
Ахмет Байтұрсынұлы атындағы 
Тіл білімі институтының 
жас ғалымдары атынан 
Жанар ЖҰМАБАЕВА
