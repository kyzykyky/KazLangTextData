«Қазпошта» АҚ-ның Алматы почтамтында Дүниежүзілік пошта күнін атап өту аясында «Жазылушылар күні» ұйымдастырылды
Оған жиналған жұртшылықтың қатары жылдағыдан көп екені байқалады
Оқырмандар өздері қалаған басылым­дарына жеңілдетілген бағамен жазылып бір қуанса, БАҚ өкілдері жұртшылықпен кездесіп, емін-еркін әңгіме өрбітіп, рухани байыған күн болды.
Шараны «Алматы почтамты» ­Алматы филиалының директоры ­Ербол Көбентаев құттықтау сөзімен ашып, баспасөздің қоғамдағы рөлінің маңыздылығын атап өтті
Алмалы ауданы әкімдігінің ішкі саясат бөлімінің басшысы Серікболсын Сарыбаев ғаламтор заманында газет-журналдардың таралымы азайып кетті деген пікірмен келіспейтінін, оқырман іздеп жүріп оқитын басылымдардың көп екендігін, оның бір дәлелі бүгінгі жиналған жұртшылық екенін жеткізді.
Шара барысында «Егемен Қазақ­стан» газетінің Алматы филиалының директоры Н.Ораз, «Казахстанская правда» газетінің Алматы қаласындағы өкілдігінің директоры Д.Устиненко, «Қазақ газеттері» ЖШС атынан «Мысль» журналының бас редакторы А.Сандыбай, «Дружные ребята» газеті­нің бас редакторы А.Акбаров және т.б
сөз сөйлеп, ой-пікірлерімен бөлісті.
«Қазақ газеттері» ЖШС-на ­қа­райтын «Ана тілі», «Экономика», «Уйғур авази» газеттері мен «Ақиқат», «Мысль», «Үркер» журналдарының редакциялары да «Жазылушылар күнінде» белсенділік танытып, арнайы көрме ұйымдастырды.
«Ана тілі» ұлт газетін қос қолымен сипалап, ерекше ықыласпен қарап тұрған кейуанаға көзіміз түсіп, әңгімеге тарттық
Әжеміз Алаш қайраткері, атақты дәрігер Асылбек Сейітовтің қызы Клара Сейітқызы Асылбекова болып шықты.
– Айналайын, «Ана тілінің» қызмет­керлеріне дән ризамын
6-7 жылдан бері «Ана тілі» газетін үзбей оқып келемін
Қазақшам шамалы болса да газетті бастан-аяқ қарап, түгел оқып шығамын
Қазір қазақша сөйлеп тұрғанымның өзі осы газеттегі мақалалардың бірін жі­­бермей, түгел оқығандығымның арқасы.
Ұлт газетінің «Алаш аманаты – 100» ай­­дарымен жариялап жүрген мақа­ла­­лары жүрегіме өте жақын, сүйсініп, тебіреніп оқимын
Мен де Алаш қай­рат­керінің ұрпағымын ғой
Жа­қында Ұлттық кітапханада өткен алашордашыларға арналған дөңгелек үстелге ұйымдастырушылар мені арнайы шақырып, қатысып қайттым
Бұл да тәуелсіз елдің жетістігі.
Газеттің тұрақты оқырманы ретінде айтарым, менің жаныма мәдениет өте жақын
Сондықтан өмірден өткен, қазір де жанымызда жүрген жақсы адам­дар жайлы көбірек оқығым келеді
Олардың өмір жолдары өзгелерге, әсіре­се жастарға үлгі болса екен деймін
Мәсе­лен, О.Сүлейменов, А.Әшімов сияқ­ты ел ардақтылары туралы сүйсініп оқимын.
Менің сіздерге айтар тілегім, алдағы уақытта барша оқырмандарды жағымды жаңалықтарыңызбен, тағылымды туындыларыңызбен қуанта беріңіздер
Республикалық «Ана тілі» газетінің ұжымына шығармашылық табыс тілеймін , – деп тектінің ұрпағы Клара Асылбекова ақ тілегін арнады.
Дәл осы күні жалпы алғанда 686 адам жеңілдік бағамен өзіне қажет басылымдарына жазылған екен
«Егемен Қазақстан», «Жас Қазақ», «Новое поколение», «МК в Казахстане» басылымдары 50%, «Казахстанская правда», «Вечерний Алматы» 20%, «Қазақ газеттері» ЖШС-на қарасты басылымдар 15%-ға жазылушыларына жеңілдік жасап, оқыр­мандарының ризашылығына бөленді.
Жиналған қауым «Алматы почтамты» Алматы филиалы Сатуды дамыту басқармасының баспасөзді мерзімді басылымдарға тарату және бөлшек саудада сату бөлімінің бастығы Әсия Камалиеваның ұйымдастырушылық қабілетіне риза болып, жоғары деңгейде ұйымдастырылған «Жазылушылар күні» үшін ыстық ықыластарын білдірді.
Бағдагүл Балаубаева
