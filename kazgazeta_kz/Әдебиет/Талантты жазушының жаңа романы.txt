«Өлке» баспасынан «XXI ғасыр шығармалары» сериясымен көрнекті жазушы Тынымбай Нұрмағанбетовтің «Періштелер өлімі» роман-хикаяттары жарық көрді
Баспа мен қаламгердің өзара келісімшарты бойынша жарық көріп отырған бұл жаңа роман талантты автордың ғана емес, соңғы жиырма бес жыл көлемінде қазақ әдебиетіне келген елеулі құбылыс.
Бұған дейін де ауыл өмірін өзінің шығармаларына арқау етіп келген Тынымбай Нұрмағанбетов мына жаңа роман-хикаяттарында бүгінгі ауыл өміріне, қарапайым адамдарына суреткерлік көзбен жаңаша қарай білген.
Оқырман бүгінгі заман шынды­ғын­дағы қарапайым адамның жан­түршігерлік ауыр тағдырын көрсе­тумен бірге, сол талайлы кейіпкерлердің өмірге құш­тарлығына, болашаққа балалық пәк көңілмен риясыз сенетіндігіне тәнті болады
Автор шығармасында өмір­дің боя­масыз, ауыр кезеңін шынайы суреттей келе, өзінің жеңіл жібек юморы арқылы қалай десек те, өмір өз ағысымен аға беретінін оқырманына әдемі жеткізеді.
«Жыланның уы» деген 1-хикаятта елден алыста, жырақта жүріп, туған-туыстарын өлердей сағынғанда, оларға жақсылықты үйіп-төгіп жасағысы келетін кейіпкер Шертайдың аппақ арманы, шиеттей баласымен ауылда қалып, табыс табу қамымен кеткен күйеуіне деген Шырай сияқты қарапайым әйелдің пәк сезімі арқылы, жазушы шығарманың өн бойына тек ауыл ғана сақтап қалған адал да аңғал қазақ мінезін өреді.
Романда бәрімізді үрейлендіріп, қорқытатын қазіргі заман кейіпкері бар
Ол ештеңеге селт етпейді, ешкімді аяп, мүсіркемейді
Алайда алдына қойған алып мақсаты бар
Ол – жылан уын сату арқылы баю
Ал уды өндіріп сату үшін, қарапайым адамдарды құрбандыққа шалу қажет
Оқырман романда осы қара жүрек адам туралы оқи отырып, өз-өзінен үрейленеді, шошиды
Бірақ жұмбақ адамды танып түсіну үшін еш ықыластанбайды.
Ал «Сәмбіталдың мұңы» деген 2-хикаяттағы Алдияр ақсақалдың өмір бойы жан дүниесінде мәпелеп ұстаған ары мен ұятының осы заманның адамы – жиені Жеткергеннің (Женя) табанының астына тапталғанына шыдамай суға кетуіндегі астарлы ой, ешкімді жайбарақат қалдырмаса керек.
Бір қарағанда бұл екі шығарманың сюжеті де, кейіпкерлері де басқа
Бірақ екеуін жіпсіз байлап тұрған бір құдірет бар
Ол – бүгінгі қазақ халқының тағдыры
Автор осы іргелі проблеманы суреткерлікпен, аса терең шеберлікпен бере білген
Шығарма бір демде оқылады
Өйткені оқиғасы тартымды, тілі шұрайлы.
Сонымен бірге бұл жинаққа әр жылдарда, баспасөзде жарияланып, оқырмандарынан лайықты бағасын алған «Тотықұс», «Маскүнемнің мал қорасы», «Өлген жездесімен әзілдескен шал» деген әңгімелері де еніп отыр.
Кітаптың тұсаукесері қыркүйек айында Ұлттық кітапханада өтеді
Жинақты «Өлке» баспасынан сатып алуға болады.

Жанар махамбетова
АЛМАТЫ
