Қайрат Жұмағалиев
АҒА БОЛДЫҚ
Көңілім –
Қиялдансам жайланатын,
Жерден гөрі
Болушы ем айға жақын.
Көркем қиял –
Ойымды билеп алған
Ғажайып армандарға
Айналатын.
Алып-ұшып
Кең жайған ой қанатын
Бір биік мақсатқа
Байланатын.
Ала қашқан
Талаптың тұлпары да
Сол арманға жетуге
Сай болатын.
Бәріне
Нартәуекел ететінмін.
Тынбастан
Тер төгумен өтетін күн.
Қатерді қаперге алмай
Жастық шақта
Ақыры
Арманыма жететінмін.
Аға болдық
Жерорта жасындағы,
Көп болды
Бойдағы арын басылғалы.
Жат енді –
Өршеленіп, өрекпу де,
Ыстық қан
Бұрынғыдай тасынбайды.
Кеудемде
Күмбір қағып, күй ағыла,
Жаныма
Сұлу сазын құяды да.
Қол жетпес арман
Сонда оянғанмен –
Айналып кетеді тез
Қиялыма…
АДАМЗАТТЫҢ САПАРЫНДА
Баз-базда небір ойға кетем шомып,
Ал, кейде Қасым жырын өтем шолып:
«Адамзат сапарының мейманымыз,
Бір мезет жер бетіне кетер соғып».
Деп жырлап өткен еді ұлы Қасым,
Оқысаң, ұлағатты сыр ұғасың.
Қойса да көңіл бұлты бір серпілмей,
Ақынның жырларының нұры басым.
Өр ақын!
Еркін жетті бізге де үнің.
Өзіңе жайы мәлім түздегінің.
Сен айтқан
Адамзаттың сапарында
Мейман боп жүрміз енді біз де бүгін.
Талайы шәлкем-шалыс болар дәйім
(Ойласам көкірекке тұнар уайым)
Шіркіндер тату-тәтті болса, қане,
Бір-бірін қырып жатпай қынадайын.
Дегені болып тұр-ау залымдардың,
Мұндайда жаралайды жаныңды әркім.
Мұраты миллиондап қырып-жою
Бомбаны ойлап тапқан ғалымдардың.
Қажет-ақ меймандарға қырағылық.
Көңілде жетімсіреп тұрады үміт.
Шараң не,
Өктем елдер ұрпағына
Қалдырса Жауыздықты мұра қылып…
АЙМАН ШЕРТКЕН СЫР
Өнер дегенде –
Өзегім күйіп жасымнан,
Жастай жан едім
Өнерпаздарға бас ұрған…
Сәті кеп бірде
Академия ректоры
Қабылдап мені
Сыр тарттым қарындасымнан.
Ақылы менен көркі сай
Асыл Айманнан
Ғибрат алар сұхбатпен
Көңіл жайланған.
«Қазақтың атын шығарып жүрсің,-
Дедім мен –
Әңгімеңді айтшы
Шет жақта болған жайлардан».
Ұлтымыздың ол
Маңдайға басқан жалқысы.
Шыңдаған дәйім
Өмірдің күрес-тартысы,
Ойландым іштей
Япырай не дер екен деп,
Дарыны асқан
Осынау
Әлем әртісі.
Қайда жүрсем де
Қолдады аға, ел мені.
Қазақпын деген
Мақтаныш сезім кернеді…
Бұл тосын сауал болды-ау, – деп
Айман күлгенде
Кабинет іші
Жарқырап сала бергені!
Шетте жүргенде
Жалын боп шалқып маздайсың,
Скрипкадан төгілген
Сұлу саздайсың.
Қазақстанды,
Ұлтыңды ұлықтаймын деп,
Намыс отына
Өртеніп кете жаздайсың!
Сыршыл сазымен
Жүректі дәйім жаулаған,
«Ла Скаласы»
Жалпақ жаһанды баураған
Италияда болдым мен
Талай әуені
Шарықтай шырқар
Қазақ әнінен аумаған.
Итальяндар
Көңілді әрі паң халық,
Қобызды көріп,
Зарлы үнін
Лезде аңғарып:
«Бұл қандай аспап
Біз бұрын-соңды көрмеген?» –
Деп сұрақ қойды
Бір маэстро таңғалып.
Дедім мен сонда:
«Ықылым сонау заманнан
Бұл –
Қара қобыз –
Киелі аспап саналған.
Мұра боп жеткен
Кейінгі ұрпақтарына
Иесі оның –
Қастерлі Қорқыт бабамнан!
Кең байтақ Далам
Қобыздың кескен кіндігін,
Таратқан шерін
Тебірене тыңдап мұңды үнін.
Қобызым –
Скрипканың Атасы,
Айтсақ шындығын!
АЙТАНҒА
Атажұртты, елді аңсап келген едің,
Халқыңның құшағына енген едің.
Көрешекті көрсең де бұл фәниде,
Жанатын жұлдызыңа сенген едің.
Еңістен келіп, Айтан, өрге жеттің,
Сендей ұлдың орыны төр – демекпін.
Ақын Олжас, министр Ғадылбектей,
Достар таптың,
Еліңе еңбек еттің.
Сейіліп көңіліңде қорғасын мұң,
Басына ілігіп ең бұл ғасырдың.
Халқыңның қалаулысы болмақ едің,
Қамы үшін емес, бірақ, бір басыңның.
Айналаңа нұрыңды үйіп төктің,
Ақ көңілмен өзіңді биіктеттің…
Өртке тиген дауылдай бүл заманның
Сұмдық тозақ отына күйіп кеттің.
КҮЙШІ САДУАҚАС
Садуақас!
Жазымыштан оза алмақ кім?!
Мен қалай азалы жыр жаза алмақпын?!
Сен едің теңдесі жоқ дара күйші,
Белінен жаралғандай Қазанғаптың.
Бабаңмен бірге татып қайғы дәмін
Өзегің өртенді-ау деп қаймығамын.
Қайранмын:
Қалай есен жеткіздің сен
Шып-шырғасын шығармай бай мұраның.
Балжан қыз он сегізде бұлғақтаған,
Қиялдай қолға түспей сырғақтаған
Шай құйып берді бізге өз қолымен.
Садуақас!
Бұл мезет қымбат маған.
Беу, күйшім!
Саусағыңнан нұр құйылып,
Күлімдеп,
Көңіл көгім тұрды биік.
Тұрғандай болды Саған басын иіп
Алдыңда
Даламда өскен гүл жиылып.
Тап болып тағдырдың тас қамалына
«Сұм өмір абақты ғой саналыға»
Деп еді Мағжан ақын.
Бірақ та Сен
Бекерге өкпеледің заманыңа.
Қайтейін…
Өзіңді-өзің шектемедің,
Кеңесім зая кетті текке менің.
Өртіңді баспақ болдың тентек сумен,
Еліңнің
Қадіріңе жетпегенін.
Іш бермей
Күй тартатын кісіге тым,
Бастық көп
Тұлан тұтып, ісінетін.
Садуақас!
Тыныш ұйықта!
Тумай тұр ғой
Көсемдер
Күй өнерін түсінетін…
АДАМ СЫРЫ
Адам сырын түгел білу мүмкін бе,
Әсіресе бұл күнде?
Жауап таппай қиналғаным соншалық –
Үнсіз қалдым томсарып.
Жо-жоқ!
Мүлде мүмкін емес дедім мен.
Мызғымайтын сеніммен.
Адамдарды құй түсін, құй түсінбе:
Бір бүкпесі ішінде.
Айдың арғы жағын, әсте, көрмейсің,
Адам да нақ сол дейсің.
Ақындардан
Теріс айналған қоғамда
Оңай емес маған,
Саған,
Оған да.
Содан ба екен
Май тоңғысыз маусымда
Өз-өзімнен,
Қарадайын тоңам да.
Нұрға толы,
Жырға толы – жаны гүл,
Қазағымның
Сыналатын шағы бұл.
Көзім жетті –
Жүдесе де
Ақынын
Шет көрмейді екен қазақ
Бәрібір.
Дей алмаймын
Жоқ-жұпыны,
Жарлы едім,
Тізе бермен
Кем-кетігін әрненің.
Шыны керек:
Мені ақын аға деп
Аялайтын
Бауырларым бар менің.
Мен солармен
Қанаттаса жөнедім,
Көкіректен
Төгіледі өлеңім.
Олар барда –
Еңсем түсіп көрген жоқ,
Қажет етпен
Қалталының көмегін.
Жанашырсыз
Кім де болса – тосылар,
Бұл сөзіме
Кім де болса – қосылар.
Рухани жұтқа
Душар болғанда
Рухымды көтерген де –
Осылар!
Есеп бердім алдында
Пәк арымның,
Ақ тілеумен
Жаббарыма жалындым:
Бұлт баспағай аспанымды,
Бір Алла
Аман қылғай
Осы бауырларымды!
АЛМАТЫ ТРАМВАЙЫ
Уақыт басып жиырма бестің аптығын,
Ұмыттырып өкінішін, шаттығын
Өтті-кетті студенттік дәуренім…
Соның бәрі енді бүгін
Тәтті мұң.
Алматыда
Трамвайлар көп-тұғын,
Күні-түні салдырлайтын,
Жоқ тыным.
Есігі жоқ.
Баспалдағы сыртында
Бұған амал тапқаны жөн ептінің.
Сыпайылық сақтағанды жөн көріп,
Ылғи жұртқа тұрушы едік жол беріп.
Ең соңынан кіретұғын әдісті
Біздер әбден алған едік меңгеріп.
Нөпір халық.
Бұзып-жарып алға асып
Жатпаушы едік
Арпалысып, арбасып.
Жұрт кірген соң
Үнсіз кете барушы ек.
Сыртқы екі тұтқаға тез жармасып.
Студентпіз.
Тапшылыққа шағынбай,
Жолақыға
Тиын іздеп сабылмай
Трамвайда
Тегін жүрдік біз талай,
Құрып кеткір
Отыз тиын табылмай.
Кейін білдім,
Көп өзгеріс болғанын,
Сол себепті
Жас шағымды толғадым;
Алматыда
Трамвай жоқ,
Көрдім мен
Тек Төртінші маршруттың қалғанын.
Жүрегімен жүретұғын сырласып
Жастар едік
Бұл өмірге шын ғашық.
Сол кезді аңсап
Трамвайға қарасам
Есіктері жабылғаны жымдасып.
Мен қайранмын осы тылсым жайға тым:
Енді маған жастық шақтан
Ай-жақын …
Аңғал-саңғал сол вагонда
Кеткендей
Фуфайкалы,
Керзі етікті Қайратың …
АЛМАТЫДАҒЫ МӘНШҮК ПЕН
ӘЛИЯ ЕСКЕРТКІШІ
Беу, Алматым.
Оятасың мың күйді,
Асыл бейнең
Көкірекке нұр құйды.
Қазан айы.
Күн кешкірді лезде.
Сары жапырақ
Асфальт жолмен сырғиды.
Көңілімде
Қылаң беріп өлеңім,
Алматымды
Келді жырға бөлегім.
Жас жылдарым
Жүрегімде жаңғырып,
Бас поштадан төмендетіп келемін.
Мен келемін
Қос батырға жетпекке,
Қос апама
Басымды иіп кетпекке
Баса-көктеп өте шықсам –
Жөн болмас
Жазғырар жұрт
«Әруақтан-шет» деп те.
Жөппелдемде,
Түн тұмшалап тұрғасын,
Көрмей
Мәншүк, Әлияның тұлғасын
Дал болдым да,
Біраздан соң аңғардым
Шырамытып екі апамның сұлбасын.
Назаландым.
Күйіп-пістім кепке бұл,
(Күймей қайтсін мұнда тауап еткен ұл!)
Қос батырға
Бір шамды да қимапты…
Үнемшіл-ақ бола қапты
Текке құр!
Лезде шаһар кеткендей ме салқындап…
Түнге сіңіп,
Ғайып болды алтын бақ…
Ұшырасқан бір жігіттен сұрап ем:
«Бұл қалай?!» деп
Жауап қатты ол қарқылдап:
«Көке!
Құдай бізге қашан бақ берер?!
Бізге қашан
Әділ бастық тап келер?!
Шырақшылар көңіл бөліп қайтеді,
Селқос болса
Басшы көке, әпкелер…»
ӘЛКЕЙДІҢ КҮЙІ «ҚОҢЫРАЛА»
Қоңыр тірлік.
Қоңыр көңіл.
Қоңыр күн.
Митыңынан мезі болған өмірдің
Әлкей күйші
Күйзелмеді бірақ та,
Дарындарға
Ұсынушы ед төрін кім?
«Қай пенденің
Болып жатыр дегені
Қайдан болсын
Қазы-қарта жегені.
Ащысын да,
Тұщысын да татасың.
Қажытса да,
Кезеңі мен белеңі.
Қайғы келсе –
Қайыспа тек,
Түңілме.
Тереңіне тартып кетер,
Үңілме!
Басқа түссе баспақшыл да.
Қайтерсің
Көтере бер
Тауқыметтің жүгін де.
Әр мезеттен
Сабақ болар сыр аңда,
Сонда күліп қарсы алмақшы күн алда.
Мың бір пәле төнсе-дағы жүнжіме –
Нәсіпсіз жан жаратпаған бір Алла!
Кез болсаң да
Талай іші түтінге,
Көңіліңді
Жас үмітпен бүтінде.
Қайтер едің
Бұл өмірге келмесең,
Нұрлы әлемді
Көргеніңе шүкір де!»
Қоңыр күйге
Біз беріліп бағамыз,
Жанға жайлы
Шын жұбаныш табамыз.
Өсиет қып бізге
Сабыр сақтауды.
Осы күйді тартқан
Әлкей данамыз.
АНАШЫМДЫ АҢСАҒАНДА
Жас кезім.
Бойда жігер жанып, тасып,
Қам едім,
Үлгермеген қалыптасып.
Бөлініп ой отызға жүрген едім,
Сан саққа
Сан арманым алып қашып.
Болдым да
Шаруаға орашолақ,
Оныма күлді құрбым тамашалап.
Көп мұрат,
Көп таңдаудан
Ақырында
Ақындық алып қалды арашалап.
Тағдырың солай жазса –
Шара бар ма,
Басқаша лаж болмай паналарға
Ауылда мектеп болмай,
Басқа жақта,
Көп жылым
Өтті жатақханаларда.
Кез емес толғанатын,
Ойланатын,
Арқаны кеңге салып,
Жайланатын.
Жалғызын асыраудың қамын ойлап,
Анашым
Жел өтінде қой бағатын.
Не шара?!
Амалсыздан көрмес ұлын,
Күтетін каникулды.
Кеудесі – мұң.
Екі адам бір үйдегі
Екі жақта
Осылай күнін кештік өлмешінің.
Ұмытпан
Қыстың ұзақ қара түнін,
Түнекке қарап
Көзім талатынын.
Анамды аңсағаннан
Сыртқа шығып,
Оңаша
Жылап-жылап алатыным.
Әйтеуір, өзімді өзім қамшыладым,
Бәріне көніп бақтым,
Һәм шыдадым…
… Япырмай, мені ақын ғып кетті ме екен,
Көзімнен тамған ыстық тамшыларым?!
НАРЫННЫҢ ЖҰЛДЫЗДАРЫ
Ол кезде –
Тоқал тамдар баспанамыз,
Көбіне түлкіқұрсақ аш баламыз.
Көп еді біз қорқатын әңгімелер,
Жоқ еді Нарын құмнан асқан аңыз.
Деуші еді Әзиз Ана «қолқанатым»
Мен үшін «айналайын» сол болатын.
«Кіндіктен жалғыз болдың.
Қайтейін…» – деп,
Жабырқап,
Жасын сығып толғанатын.
Кешқұрым құрдастарым келетұғын,
Мәз-майрам, емін-еркін енетұғын.
Жатарда,
Тоқал үйдің төбесіне
Анашым төсек салып беретұғын.
Мұндайда дереу көзін кім іледі,
Қиялмен тербеп шілде түні мені,
Жатушы ек жамырасып жұлдыз санап.
Жұлдызы Нарын құмның тым ірі еді.
Көз алмай қарап жатып бәрі аспанға,
Шат көңіл
Күмбез көкпен жанасқанда
Тоқтамаймыз
Ең жарық жұлдыздарды
«Менікі!»,
«Менікі!» деп таласқанда.
… Оралмас балалығым өтті-дағы,
Көңілде тәтті қиял көп тұнады:
Көрсем деп әлемнің нән жұлдыздарын
Нарынға барып қайтқым кеп тұрады…
