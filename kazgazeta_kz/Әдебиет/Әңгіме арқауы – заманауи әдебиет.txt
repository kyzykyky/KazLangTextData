Әсел САРҚЫТ
«Ана тілі»
Астанадағы ҚР Ұлттық музейінде ҚР Президенті Нұрсұлтан Назарбаевтың «Рухани жаңғыру» бағдарламасы аясында Еуразиялық әдеби форум өтті
Ол – еліміздегі интеллектуалдық ресурстарды жинақтайтын және халықаралық ынтымақтастық пен мәдени байланысты кеңейтуге арналған ең ірі әдеби жоба.
45 жыл үзілістен кейін жалғасын тапқан шараны ұйымдастыруға ҚР Мәдениет және спорт министрлігі және Қазақстан Жазушылар одағы мұрындық болды
Оған әлемнің 50-ге жуық елінен ақын-жазушылар қатысып, «Қазіргі заманғы сөз энергиясы» тақырыбында ой қозғады.
Форум аясында «Заманауи Еуразиялық әдебиет» кітап көрмесі және «Әдебиет және жаһандық мәселелер» мен «Аймақтық әдебиеттердің дамуы» атты екі бөлімнен тұратын пленарлық отырыс болды
«Жаңа заман поэзиясы: көтеретін негізгі тақырыптар мен мәселелер», «Жаңа ­заман прозасы: көтеретін негізгі тақырыптар мен мәселелер», «Драматургияның өзекті мәселелері», «Қазіргі заманғы аударма ісінің хал-ахуалы» тақырыптарында секциялық басқосулар өтті
Онда руханият өкілдері әдебиеттің өзекті мәселелерімен қатар, жазушылардың әлеуметтік мәртебесі, Еуразия елдерінің өз жазушыларына деген көзқарасы, қатынасы, жазушыға мемлекеттік қолдау көрсету, қаламақы, қазақ әдебиетінің әлем әдебиетіндегі орны, әдебиетті дамытудағы кедергілер жайлы қызу пікірталас жасады.
Сондай-ақ форум аясында қазақ-орыс қаламгерлерінің кездесуі ұйымдастырылып, қос тарап екі ел арасындағы әдеби байланыстарды дамыту жөнінде пікір алмасты
Қазақстан жазушылар одағы мен Иран жазушылар қауымдастығының басшылары өзара ынтымақтастық туралы меморандумға қол қойды.
Екі күнге созылған қорытындысында, жиын қатысушылары Еуразия халықтарының көркем әдебиеті үлгілерін насихаттау, ұлттық мәдениет өкілдіктерінің қарым-қатынасын нығайту, біртұтас еуразиялық әдеби кеңістік құру жұмыстарын негізгі міндет қып ала отырып, бірнеше ұсынысты қабылдады
Атап айтар болсақ, «қатысушы мемлекеттердің жазушылар қауымдастықтарының кітап шығару мен аудармаға қатысты біріккен жобаларына қолдау көрсету, сол арқылы аударма және баспа ісінің дамып, классикалық һәм заманауи ұлттық әдебиеттің алға жылжуына, әлемдік кеңістікте танылуына жол ашу; Шетел авторларының шығармаларын ТМД елдері мен алыс-жақын мемлекеттердегі газет-журналдарда басу үшін әдеби-көркем басылымдардың ынтымақтастығын қарқынды түрде дамытып, әдеби-көркем альманахтар мен мерзімді басылым беттерінде арнайы тақырыптық сандар мен «Достық», «Үндестік» айдарларын ашу; Халықаралық әдеби байланысты дамыту, ұлттық аударма мектептеріне қолдау көрсете отырып, көркем аударма саласының маңызы мен рөлін арттыру жұмыстарын жандандыру (аудармашыларды тағылымдамадан өткізу, олардың біліктілігін арттыру); Жазушылар делегацияларының шығармашылық байланыстарын жақсарту мақсатында халықаралық әдеби форумдарға, кітап жәрмеңкелеріне, әдеби биенналелерге тұрақты қатысып тұру; Әр елдің ұлттық әдебиетінің өзіне тән ерекшелігі мен құндылықтарын, сонымен қатар ортақ ұқсастықтарын сақтай отырып, оларды жаңашыл мазмұнмен толықтырып, әлдеқашан қалыптасқан диалогын жалғастыру; Әдеби сынды дамыту» деп жазылған форум резолюциясында.
Осылайша, өзара құрмет пен түсіністік атмосферасында өткен форум еуразиялық жазушылардың қарым-қатынасын жаңа белеске көтеріп, әдеби байланысын нығайтты.
