Кейінгі жастарға тарихи жәдігерлік мұра ретінде көрсету үшін, Кіші жүздің Шөмекей руынан тараған, Жолайдан туған Кетебай би Жолайұлының, баласы Өтетілеу би Кетебайұлының, немересі Пірәлі би Өтетілеуұлының араб әліпбимен есімдері жазылған мөрлерді және құжат сақтайтын белдіктің түпнұсқаларын оқырман назарына ұсынып отырмын
Белгілі ғалымдар жағынан бұл ресми нышандық жәдігерлер – әулеттік мөрлер – мемлекеттің өзін-өзі басқарудың үр­дісті бір айғағы, көшпелілердің мөр жасау дәстүрінің берік көрінісі, ел бас­қарудың парасатты үлгісі деп бағаланған
Қазақстан Ұлттық Энциклопе­дия­сының 4-томында Кетебай Жолайұлы жөнінде мәліметтер берілген.

Ел аузындағы аңыздардың бірі мынандай: Келте тонды Келменбеттің ұрпақтарының бірі – Жанқабыл Сарықасқа болса керек
Сол заманында екі Талқанбай болыпты
Ел оларды бірін бай, бірін кедей Талқанбай деп атапты
Қалдан сол кедей Талқанбайдың баласы екен
Әкесінен он төрт жасында жетім қалған Қалдан әкесінен қалған ешкі-лағын өзі бағып жүреді
Бір күні алыстан өз ауыл жағына беттеп келе жатқан бір топ аттылыны көрген бала Қалдан шешесіне: « Әже, әже, біздің үйге бір топ аттылы беттеп келеді» дейді
«Ой, балам-ай, топ атты бізді не қылсын, ана үлкен жолмен кетіп бара жатқан жолаушылар-да» дейді
Сөйтсе де, кім екен, назарымды салайыншы, – деп әлгілерге көз салады
Байқаса, бұлар – Пірәлі би бастап бара жатқан топ екен
«Е , е, – дейді шешесі, кім екен десем, Пірәлі бидің тобы екен ғой» депті Қалданға
«Әже, бұлар қайда барады?», «Әй, екі рудың арасында дау-жанжал деген болмайды ма, соны бітістіруге бара жатқан-да»
«Бұлар қашан қайтар екен?» дейді Қалдан
«Кім білсін? Бар­ған жұмыстарын бітірсе қайтар …» Сол күннен бастап, бала Қалдан Пірәлі бидің жолын күтеді
Ешкілерін сол жолаушылар кеткен жаққа, жол бойына жаяды
Күндердің бірінде әлгі топтың қарасы да көрінеді
Қалдан бидің алдын тосып «Ассалаумағалейкүм» деп сәлем береді
«Уағалайкүмассалам, көп жаса балам!» деп топ аттарының тігінін іркеді
Сонда Қалдан: «Мен Талқанбай ағаңыздың баласымын ғой, би аға, әкем маған өлерінен алдын сізге айт деп қалдырған аманаты бар еді
Соны айтуға сізді іздеп бармақшы болып жүр едім, Құдай айдап ауыл тұсына өзіңіз келіпсіз
Үйге түсіңіз, аманатын сосын айтармын» дейді бала Қалдан
Пірәлі би: «Жігіттер, аруақ тапсырған аманаттың жолы ауыр болады, оны тыңдау керек, мына баланың ауылына ат басын бұрайық»
Сөйтіп, би бастаған жолаушы топ, бала Қалданға жол бастатады
Жолаушы топ үйге келіп, отбасында аруаққа құран бағыштайды, қария ана­ның хал-жағдайын сұрайды
Қалдан бұл кезде бір ешкісін қонақасылыққа соя­ды
Қонақтар қонағасын жеп, аттануға әзірлене бастағанда, Пірәлі би: «Ай, Қалданжан, құрметіңе рақмет, енді жүреміз, аруақ аманатын айтпайсың ба?» дейді
«Айтайын, би аға, әкем бақилық болар алдында: «Мен енді қайтпас сапарға аттанғалы жатырмын, ендігі жылы осы уақытта асым берілуі тиіс, сол жөнінде Пірәлі ағаңа барып ақылдас, сол не шешсе соны орында» деген еді.
– Міне, әке аманатын сізге тасырдым, ағаңыздың асын қашан, қайтіп бересіз, мұның ендігі билігі өзіңізде»
Пірәлі би ойланып қалды, Талқанбай көз жұмарда әлгі сөзді айтты ма, айтпады ма?! – бұл тағы оған белгісіз… Бірақ он төрт жасар баланың ойы оралымды, тілінің уытты екені көрініп тұрды
Келешекте бір тайпа елді өзі басқаратын шығар, бидің ойындағысы осы болды
«Қалданжан, қазір көктем, мал арық, жуанның жіңішкеріп, жіңішкенің үзілетін кезі дегендей, ел көшу-қону сияқты тірлікте
Асты күзге қалдырайық, сол кезде өзім хабар жіберемін, хабар келісімен маған келерсің, ақылдасуды да сол мезгілге қалдырайық, жарай ма» дейді би
Қонақ кісілер жолға аттануға сыртқа шықты
Қалдан да би ағасының ат әбзелін әзірлеп, тізгінін ұстап, сыртта күтіп тұрған еді
Пірәлі би сыртқа шыға қоймаған соң, Қалдан ат басын жер қазыққа іле салып киіз үйіне қайта кіріп: «Аға, ат әзір болды» дейді сыпайы ғана
«Білемін, қарағым Қалдан, мына қолымдағы сарыала қамшымды саған қалдырғалы кідірдім
Мұнда өзіндік қасиет бар» деп қамшыны Қалданның қолына ұстатып, Пірәлі би киіз үйден сыртқа шықты 
Сыртта күтіп тұрған жолаушылар тобы Пірәлі бидің қолындағы сарыала қамшысының жоқ екендігін көріп, томаға-тұйық болып жүре берді
«Ау, жігіттер, қабақтарың қатыңқы, жүздерің жабырқау сияқты ғой
Мұнда не сыр барын біліп те келемін» дейді би
Менің қасиетті қамшымнан бәрің де үміткер едіңдер
Мына бала болмағанда, ол қамшыма біреуің ие болар едіңдер, бірақ бұл сендерге бұйырмады ғой
Әлгі үйге кіріп, қонағасын жегеннен кейін, менім «жолбарысым» Қалданның ошағының басына барып жатып алды
Мен жүруге ыңғайланғанымда да, ол орнынан қозғалмады
Демек, «жолбарысымның» ендігі иесі осы Қалдан болды
Сол үшін қасиетті сарыала қамшыны да соған қалдырдым
Тірі болса, Қалдан еліне еге болатын, жұртының көшін бастайтын азамат болғалы тұр, сондықтан сендер ренжімеңдер».
Сонымен уәделі сары күз де келді
Пірәлі би Қалданды ауылына алдырып, ас берудің жөн-жобасын айтты
Аяқ жетер жерлерге ат шаптырып хабаршы жіберді
Асты өткізу үшін бір жүз жиырма киіз үй тіктіріліп, елдің игі жақсылары өздері тіккен үйлеріне саба-саба қымыз, сарала қазы, қасаптың қолынан құрбандыққа шалынған малдарымен қамтылды
Аста ат жарыс, балуан күрес, жебе ату деген қаде-қауметтер, бәрі де реттелді
Әкесіне аталған асты Қалданның өзіне басқаруды тапсырды
Қалдан әкесінің асына қатысқан сайыскерлерге, аты озғандарға да, озбағандарға да, күресте жыққаны мен жығылғанға да, мергендердің нысанаға тигізгендеріне де, тигізбегендеріне де жүлде таратты
Асқа жиналған жұрт бұған қайран қалды
Ас біткен соң, Қалданды Пірәлі би шақыртып, «Қалданжан, ас тарқады жаман басқарған жоқсың
Бірақ жиналған жұрт бір нәрсеге қайраң қалды
Мен де ойланып, бұл қалай дегенге тоқтадым
Жүлде деген озған мен жыққандікі емес пе?! Келешекте бұл елге үрдіс болып кетпейді ме? «Би аға, түсініп тұрмын, менің мұным бүкіл жұртқа үрдіс болып кетпес, ондайға бет бұрса жөндеп алармыз
Сіз бүгінгі асты халықтың көмегімен жасаттыңыз, «көп түкіріп көл етті» дегендей, асқа жиналған ел риза болып тарасты
Мен халықтың өз бергендерін өздеріне беруді ниет еткен едім»
«Е, Қалданжан оның жөн болған екен, әкеңнің асыда атқарған қызметің де, терең ойлаған ақылың да дұрыс» деп би Қалданға батасын беріпті
Сөйткен Қалдан халқының «батыр Қалдан, дана Қалдан» деген атағына ие болған екен.
Ақылбек Жолай
Ақмола облысы 
Степногорск қаласы
