Тілдің адамзат өмірінде қаншалықты маңызы бар екенін көптеген ғалымдар, ойшылдар жазып кетті
Бұл орайда әсіресе туған тілдің қадір-қасиеті ерекше
Осы тақырып жайында жазылған дүниелерді үнемі қарап, зерделеп жүремін
Сонда түсінгенім, адамның өз ана тілі – күллі өмірінің мәні мен мағынасы ма деймін
Өйткені ана тілін білмеген адам – өз ұлтының толыққанды перзенті бола алмасы анық.
Әрине, мұны мен өз тілін білмейтін адамдарды кемсіту мағынасында емес, солардың намысын ояту мағынасында айтып отырмын
Менің бір алаңдайтыным, ол кейбір қала жастарының өз ана тілдерінен ажырап бара жатқаны
Сонда олардың ата-әжесі, ата-анасы да орыс тілінде сөйлетін болғаны ғой
Басқаша қалай түсінуге болады? Тәлім-тәрбие, өнеге отбасынан басталады емес пе? Тілді бала кезінен меңгеріп, үйреніп алмаса, өскен сайын қиындай береді
Осыны ата-аналар ескерсе дейміз
«Алдымен орыс тілін үйренсін, қазақ тілі өз тілі ғой, кез келген уақытта меңгеріп шығады» деген түсініктен аулақ болу керек
Балаға алдымен өз тілін оқытып, үйрету керек
Туған тілін жетік біліп шыққан бала орыс тілін де, жалпы бірнеше шет тілдерін де оп-оңай үйреніп алады.
Тәуелсіз мемлекетіміздің іргетасы жылдан-жылға нығайып, бекіп келе жатыр
Біз тәуелсіздігімізді нығайтудың бір жолы – мемлекеттік тілді нығайтумен байланысты екенін ұғынуымыз керек
Бұл орайда ерекше салмақ, жауапкершілік кейінгі ұрпақтарда, яғни өскелең жастарда
Өйткені тілді болашаққа апаратын жастар
Ал сол жастарымыз ана тілін білмесе, алаңдайтын мәселесіміз осы болуы керек
Кейбір ата-аналар балам шетел тілін жақсы біледі, ағылшынша жақсы сөйлейді деп мақтанады
Біздің басты мақтанатын қасиетіміз шын мәнінде ол болмауы керек
Ең басты мақтаныш ететініміз ол балаларымыздың өзінің туған тілін жетік білгені емес пе? Әрбір қазақ отбасы қазақ тілін жат көрмей, өздерінің күнделікті өмірлерінде кеңінен қолданып жүрсе дейсің.
Қымбат Балажанқызы
Павлодар
