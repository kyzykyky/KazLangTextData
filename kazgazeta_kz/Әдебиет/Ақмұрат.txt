Адам табиғаты қызық
Тағдыры одан әрмен… Жоғарғы күш кейбір жандарға қабілетті үйіп-төгіп береді
Ал жан-жақты қабілетке ие сондай жандардың өмір жолына қарап тұрсаңыз, солардың біразы өздерінің ең негізгі, ең басты қабілеті қай жағынан екенін анық ажырата алмай көп машақат шегеді. 
Біз білетін Ақмұрат Сүйеуұлы дейтін азамат сонау мектепте жүрген кезінің өзінде сурет салатын
Сол кездегі идеологияның әсері ме, қатардағы жай еңбек адамының келбетін бейнелеуден гөрі Ленин, К.Маркс, Ф.Энгельс секілді пролетариат көсемдерінің оқулықтардағы суретін үлкен форматпен батман қағазға, мата материалдарға түсіруге ынталы-ақ болатын
Бұған, әрине, небір қашты-қуды заманның теперішін көп көрген қарттар жағы үрегейлене қарап, «байғұс бала отпен ойнап жүрген жоқ па екен» деп осындай ұлы жандардың суретін салудан оның аулақтау жүруіне кеңес беретін
Әкесі Сүйеу қарт болса сол кездегі адамдардың тілімен айтқанда, «ескіше көп оқыған» молда еді
Ол кісі баласының көсемдер емес, жалпы адамның суретін салғанына қарсы болатын
Осы ойын ол ұлына бағзы заманның дін ілімінің ғұламаларының айтқан ғибратты пікірлерімен байыптай отырып ұғындыруға тырысатын
Бірақ Сүйеу ақсақалдың айтқанын қалт жібермейтін, әр сөзін қалай болса да орындауға тиістімін деп түсінетін ол, сол жылдары әкесінің неліктен баласына адам суретін салуға әуес болма дегеніне толық түсінген емес
Ал кейін мұның барлығы үлкен кісінің діндарлық жолдағы терең сенімінің көрінісі ғой деп қана ұққан-тын
Бірақ ол әке айтқан екен деп, басқа айтқан екен деп бойына туа дарыған суретшілік өнерінен өмір бақи көз жазып қалған емес
Соның арқасында ол осы өнерінің қайырын 1965-1968 жылдары әскерде болған кезінде көбірек көрді.
Ол уақытта әскерге шақыртылғандар үш жыл қызмет ететін
Бұл өзінің сыныптастары Түгелбай Жеткізгенов, Нұрберген Домбаев, Жақай Әлішбаев­тармен бірге әуелі Орынбор облысында болып, электриктік, монтерлік мамандықтарда оқыды
Жастайынан «Техника молодежи», «Білім және еңбек» журналдарынан бастап ғылым мен техникаға қатысты мағлұмат беретін жарияланымдарды іздеп жүріп оқитын оған орыстілді сабақтың ешқандай қиындығы болған жоқ
Оның орыс­тілділерден де гөрі мамандығын тез игеріп бара жатқан қабілетіне ұстаздары дән риза еді… Сөйтіп, ол Орынбордан Қызылорданың Төретамына келіп түсті
Сол жерде жаңадан жасақталып жатқан әскери құрылыс батальонының құрамында болашақ ғарышкерлер ұшатын алаңдардың қара жұмысын атқарды
Жауынгерлер тұратын полктің казармаларын, офицерлердің отбасы өмір сүретін қалашықтың құрылысын салысты
Сөйтіп жүріп ол әскери клуб, кітапханалардың безендіру жұмыстарына араласты
Бір жолы ол осындай қызметі үшін батальон командирінің рақымымен еліне барып келуге қысқа мерзімге демалыс та алды…
Бір сөзбен айтқанда, ол бүкіл полкқа белгілі суретші, он саусағынан өнер тамған шебер болып танылды
Бірақ ол Алматыдағы суретшілер училищесіне түскен жоқ
С.М.Киров атындағы (қазіргі әл-Фараби атындағы) Қазақ мемлекеттік университетінің филология факультетіне келіп, құжатын тапсырды
Студент атанды
Өйткені ол өлең де жазатын ақын еді
Тегінде сол қабілеті де бүйірінде жатқандығынан болған шығар…
Әдебиет алыптарының жұлдызды шығармаларын түгел білуге деген ізгі сезім – оны ертеңнен кешке дейін кітапханаларда болуға құштар етті
Университет студенттерінің драма үйірмесінің белсенді мүшесі болды
Мар Байджиевтің «Жеткіншектеріндегі», Ғ.Мүсіреповтің «Ақан сері – Ақ­тоқ­ты­сындағы» бірсыпыра белгілі рөлдерде ойнады
Сонда жүріп ол болашақ жары Майра Төлебаевамен табысты.
Ол спортқа да бейімділігі бар, жасынан культуризммен айналысқан ұлан болатын
Зілтемір көтеруден жоғары разряды болды
Курстас достары оның терісіне азар сыйып тұрған бұлшық еттеріне сұқтана қарап оны «біздің Жаботинский» дейтін-ді.
Үшінші курста оқып жүргенде ауылдағы апаларынан «әкеңнің денсаулығы шамалап жүр-ау» деген хабар алды
Ол мұны «сен осылай студент болып жүргеніңде әкең өліп қалса, «жалғыз ұлы әкесін бақпай, күтімсіздіктен жүріп кетті ғой» деген елдің сөзіне қалмаймыз ба?» дегендей түсінді
Жағдайды жары Майраға жеткізді
Ол да Ақмұраттың дегеніне қарай бейімделіп, сырттай оқытатын бөлімге ауысты
Елге келді
Монтер болды
Слесарь болды
Операторлық кәсіпті де игерді
Аңсап келіп түскен ҚазҰУ-дың филология факультетін сырттай оқып бітірді
Озат дәріскер, білімдар маман ретінде облыс аймағына танылды
Батыс Қазақстан темір жолы басқармасы мектептері директорларының қатарында бірталай жөн білетін, жол білетін азаматтардың алқасында болып, өз саласының белгілі қайраткері дәрежесіне жетті
Мектептегі оқушыларын оқыта жүріп, университеттегі араб тілінен игерген білімін ел азаматтарына беруге тырыс­ты
Бүгінде оның достары: «Сол кезде мұнан әріп үйренген азаматтардың алды мынау Нұрберген Домбаев құрдасы ғой, бір ауылдың білдей молдасы» деп оның «дін-апиын» деген замандағы ескеруге тұрарлық батыл қызметіне ризашылығын білдіріседі
Ал қазақ тілінің тағдырына дегендегі оның қайраткерлік еңбегі де елеулі… Өйткені маман ретінде де, елді үйіріп алатын шешендігі мен білімдарлығы ересен жанның елім деп еміренгендегі азаматтық сезімі кімді де болса толқытып тебірентпей тұра алмайды
Бір кезде оның осы қасиетіне тәнті болған мен оған:
Ғажап! Ғажап! Нұрлы өмір –
келте тірлік…
Еңбек еттік, кеш жатып, ерте тұрдық.
Қарынды емес, қалта емес,
елді ойладық,
Арлы болдық, ақжарқын өмір сүрдік.
Таңмен бірге ояндық, таңданбадық,
Атақ-даңқын өзгенің малданбадық.
Отан десе от кештік, отқа түстік,
Алдамадық, көрмедік жалған налып.
Бетіміздің барында ажар-әрі,
Бойымыздың барында қуат-нәрі,
Үлкен менен кішіге сүйеу едік,
Қулық дейтін болмайтын бізге дәрі.
Ар дейтұғын дүрбінің көзі болдық,
Ақ сөйлейтін шешеннің сөзі болдық.
Біз алдансақ – алдандық адалдықтан,
Ер мінезді жігіттің өзі болдық.
Қиындықтан жалтарып,
тайсалмадық,
Замандастың меселін қайтармадық.
Кейбіреудей сыртынан біреулердің
Жалған сөйлеп,
басқаша ой салмадық.
Елін сүйген қулықсыз адам болдық,
Ақ сөйлейтін «ақылсыз надан»
болдық.
Мақтанбаймыз, шындығы,
бәлкім біздер,
Осылайша жақсы емес,
жаман болдық.
Төрде отырған жақсыға
жанаспаппыз,
«Сыбағамыз қайда?» деп,
таласпаппыз.
Таласпаппыз, ем жоқ қой,
ебі жоққа
Санаспаппыз,
Санда бар, санатта жоқ –
Өзімізге, апыр-ай, қараспаппыз!… – деп келетін «Біздің ұрпақ» атты жырымды арнаған едім.
Ол шынында да, алып шыңдарға жотасын төсеп, оларды өмір бақи құлатпай көтеріп тұратын тау табаны секілді – халық атты қабырғалы қауымның шынайы перзенті
Оның негізгі шығармашылық өмірін туған елінен шалғайда өткізген Сүгір жырау Бегендікұлының еңбектерін Өзбекстан, Түрікменстан, Қарақалпақ елдеріндегі ел мұрасына ділгер азаматтардан, кешегі атақты жыршының бірегей шәкірті Үбіғали қарт бастаған дуалы ауыздылардың айтуынан жинастырып, текстологиялық жұмыс жүргізіп, кітабын дайындауы; ел азаматтарының қолдауымен жыршының 120 жылдық мерейтойын өткізуі; жүз жастан аса өмір сүрген ел шежіресі Ергенқұл қариядан бастап, тек кәрі түбек Маңғыстаудың ғана емес, берісі Қазақстанның батыс аймақтарына іргелес, әрісі Ресей, Тәжікстан, Өзбекстан, Түрікменстан, Иран аймағында тағдырдың айдауымен өмір кешкен ата қазақтың айбынды перзенттері жайлы үнемі ізденіс үстінде жүргендігі оны білетін замандастарын сүйсіндірумен келеді
Сондықтан бүгінде 70 жасқа толып отырған Ақмұрат досқа, тілектес қауым атынан төмендегіше тілек айтпақпын:
Досқа достың тілейтіні
әр уақытта жақсылық,
Езу жимай өмір бойы, жүрші,
досым, шат күліп.
Сен қуансаң қуанады,
бүкіл халық, бүкіл ел,
Сондықтан да қуаныштан
көрмеші сен тапшылық!
Күндер өтер, жылжыр жылдар,
оған бола мойыма,
Уайым-қайғы із салмасын сенің асқақ ойыңа.
Жүз дегенді тілеп саған,
жақ жаппауда біздің жұрт,
Жүз деген жас лайықты
сендей жанның бойына.
Сол жүзіңе келші досым,
сылтау айтып, қинамай,
Тірі жүріп, күліп жүріп,
мен жетейін тойыңа.
Арма, азамат!
Жұмат ТІЛЕПОВ, 
филология ғылымының докторы, 
профессор
