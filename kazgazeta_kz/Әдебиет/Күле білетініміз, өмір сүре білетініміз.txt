1-сәуір күні сағат 17.00-де Қазақстан Жазушылар одағының ұйымдастыруымен М.Әуезов атындағы Қазақ академиялық драма театрында талантты сатирик, халықаралық «Алаш» әдеби сыйлығының лауреаты Толымбек Әлімбекұлының 60 жасқа толуына орай «Тал түс» атты мерейтойлық кеш өтеді
Кеште қаламгердің сөзіне жазылған әндерді белгілі өнер шеберлері, өнер топтары, интермедияларын әзіл-сықақ театрлары орындайды.
Біз танымал сықақшыны мерейтойымен құттықтай отырып, оғаштау көрінетін қылықтар мен әрекеттерді, мінездер мен оспадарлықты күлкі нысанасына алған туындыларын оқырман назарына ұсынып отырмыз.
ҚАЛАЙ БОЛСА – СОЛАЙ
Көрмей кеткен он ай,
Байқұлды кездестірдім жолай.
– Хал қалай?
– Қалай болса – солай! –деді Байқұлым.
Жанарынан байқалмайды қайғы-мұң.
«Ақылынан адасқан ба?» деген
Әуелгі ойдан айныдым.
Айныдым да қулана
Алды-артын орай
Тағы сұрадым:
– Хал қалай?
– Қалай болса – солай!
– О, тоба-ай!
Байқұлым дауысын
Фонограммаға жазып алғандай
Баптанып,
Жерден алтын қазып алғандай
Мақтанып,
Тағы да тақ етті.
Ол тақ еткені
Бойдағы дегбірді әкетті.
– Түсінбедім!
– Түсінбейтін несі бар?
Түсінбесең –
құлағыңды тосып ал!
Орысша айтса –
ұғасыңдар,
Ағылшынша айтса –
ұғасыңдар!
Қазақшаға келгенде,
Жылыстап шығасындар.
Түк түсінбей тұрасыңдар!
Қазақ тілі – зәкүскеге қойған
Сиырдың тілі сияқты.
Тіпті ұят-ты.
Анау келіп бір тістеп,
Мынау келіп бір тістеп,
«Қазақша үйрену үрдіс» деп,
Премьерің де, министрің де
Дәмін ап жүр.
Содан жаны қап жүр.
Көрдің бе,
Тілім – қалай болса – солай,
Демек, менің де үнім –
Қалай болса – солай!
Байқұлдың сөзі рас,
Қазақ тілінің қарны аш.
Шындығында бұрын
«Судан суырып апты,
Өрттен арашалапты,
Қылмыстан құтқарып апты!»
деген жақсы жаңалықты көп айтушы ек,
Қазір қара бұлт қалыңдапты:
– Ананы сатып кетіпті,
Мынаны атып кетіпті,
Анау суға батып кетіпті,
Ананың қасына анау жатып кетіпті… –
деп тамсанамыз.
Қол соғамыз.
Міне, қоғам да
Қалай болса – солай,
Бәрі оңай.
Мен де енді:
– Хал қалай? – десе,
– Қалай болса – солай… –
дейтін болдым.
Байқұл не жесе,
Соны жейтін болдым.
– Жақсы! – десең,
Атып кетеді.
– Жаман, – десең,
Арзан ғып сатып кетеді.
Сондықтан
«Қалай болса – солай!» де –
Қатып кетеді!
НЕТІП… НЕҒЫЛЫП…
Қыз алған жақ
Қыз берген жақты
Құдалыққа шақырып, күтіп отыр.
Құйрық-бауыр асатып,
Сұйық-пұйық жұлып отыр.
Арқанын керіп, арқасын босатып,
Екі жақ та «бітіп» отыр.
Ұн жағылды,
Қалта қағылды.
Киіт кигізілді,
Төске төс тигізілді.
Екі жақ та екі-үш қайтара
Ұзақ-ұзақ сөз айтты.
Қоштасарда қыз алған құда
Салмақты тілекті өзі айтты:
– Қымбатты құдалар!
Құйрық-бауырды,
Асадық та, ой,
Нетіп… бір жасадық.
Осындай күйге жетіп,
Біздің бала
Сіздің баланы нетіп…
Ой, ұнатып, неғылған екен…
Неткені жақсы ғой…
Сосын құдалар біздің жаққа
Осылай ағылған екен…
Содан біздер сіздерді нетіп…
Неғылып…
Бұ ғылып, о ғылып,
Күтіп жатырмыз.
Бала баланы неткен соң
Қойымды алып,
Бір жәшік арағымды салып,
өлтіріге өзім жетіп бардым.
Құдекелер, кешіріңіздер,
Мен аздап нетіп қалдым.
Сіздер нетпеңіздер,
Нетті екен деп,
өкпелеп кетпеңіздер…
жол мұраты – жету,
қыз мұраты – кету
уақтысында кеткені жақсы,
Ата-ананың қуанып,
неткені жақсы.
Мың жылдық құдалыққа
Жетпегеніміз жете берейік.
Сол үшін неғылып…
Нете берейік!
Құданың көңілі босап,
Езіліп, егіліп кетті.
Нетіп… неғылғанның…
жетегіне жегіліп кетті.
Әп-әдемі тілім бар еді –
Мына құда, құдай-ай,
He қылып кетті?!
ӘБІГЕР ДӘРІГЕР
Дүйсенбіде дәрі жоқ боп қалады,
Сейсенбіде бары жоқ боп қалады,
Сәрсенбіде бәрі жоқ боп қалады.
Бейсенбіде ауданға кетеді,
Жұма күні облысқа өтеді.
Сенбіде қайтып келеді,
Талай сылтау айтып келеді.
– Шаршап жеттім, жол алыс, – дейді,
Жексенбіде «демалыс» дейді.
Бұл кезде жаны қиналып,
Ана дүниеге жиналып
Жатқан байғұс науқас
Қандай амал істейді?!
ТІЛ ЖӨНІНДЕГІ ТӘРБИЕ
– Қанша алдың?
– Екі алдым.
– Сен не,
баласы ма едің тоқалдың?
Жалғызы емеспісің папаңның?
Папаң жоқта
Қан жосасын шығарайын ба жотаңның?
Қашан сұрасам «екі» дейсің.
Сабақ айту да қиын ба,
Heгe тұра caп көкімейсің?
Қай предмет?
– Казахский язык…
– Эй, язык!
Төбеңнен құдық қазып,
Тұрған жеріңде қазық секілді қағайын ба?
Языгыңды жұлып ап,
Иттің алдына барайын ба?
– Мам, енді…
– Тыныш тұр!
Мен сені құрығанда министр бола ма десем…
– Мам, министр болу үшін
Қазақша білу не обязательно демеп пе едің?
Керісінше, орысша оқу керек дедің.
Ал мен орысшаны күшті білем,
Қазақшадан лучше білем.
Потом менің әкем мықты.
– Маубас-ау,
Қазір мықты әкеңді ұрып жығатын
Тіл туралы закон шықты.
Закон шығаратын адам өзгерді,
Адам өзгерген соң заман өзгерді.
Соларды көріп тұрып,
Папаң, мамаң өзгерді.
Соны, балам, түсін, ұғын.
Қазақша тіл білмесең,
Министр түгілі кішігірім
Бастық та бола алмайсың.
Сондықтан бұдан былай,
Аһыламай-оһыламай,
Қазақша оқы давай!
ҚУАНЫШТЫҢ ТҮРІ
Қойсаңшы бұл бақ соқырды,
Жақсы азамат таққа отырды.
Мен де қуандым,
Көршім де қуанып,
Қопаң-қопаң шаққа отырды.
Менің қуанғаным –
Оның елге еңбегі бар,
Оңды-солды көргені бар,
Алғаны бар, бергені бар,
Пенде емес пе –
кем жері бар.
Қалай десек те,
Мән бермесең өсекке
Әлгі кісі сол таққа лайықты еді.
Ол үшін қуану айып па еді?!
Ырза боп қол соғу керек еді.
Ал көршімнің қуанышы
Ерекше бөлек еді.
– Біз не көрмей өттік,
Енді, әйтеуір, жеттік қой,
Жеттік!
Білуші едім бұрыннан,
Өзі біздің рудан!
Атамыз бір,
Ауылдан аттанғанда
Аталардан алған батамыз бір.
Енді біздің ру
Түгел өсетін шығармыз.
Ауылдың бәрі осында
Көшетін шығармыз?! –
деп атойлатты.
Алақайдан ат ойнатты.
Кеуделеп, ірілеп.
Байқап отырсаң,
Қуаныштың түрі көп.
Біреу қол ұстасып жүру үшін,
Біреу қолтықтасып күлу үшін
Ортақ қуанады.
Ал менің көршім ру үшін,
Басқаны сабап, ұру үшін
жалтақ қуанады.
Елдіктің әңгімесі
Қашан ту алады?
САТҚЫШ
Ығайды бір ой
Күннен-күнге кеміріп барады.
Себеп – өзіндей Дүлей
Көз алдында семіріп барады.
Қызметі де өскіш
Сатылап келеді.
Осы есіне түссе,
Ығай жүрегін ұстап,
Дәрі жұтып, «аһылап» береді.
Ел емдейтін емші емес,
Шетелге шыққан елші емес.
Ал машинасы –
«Мерседестен» кейін «Мерседес!»
Жүрген бір күйік.
Үйінің қабаттары биік.
Ықшам аудандағы секілді
Бесеу болмағанмен төрт енді.
Ығайдың сыртын жалын орап,
Іші өртенді.
Байыған сайын байып барады.
Аяғындағы, қолдарындағы
Саусақтарын түгел жайып санады.
Ығайдың есебі шықпады.
Шықпаған сайын айып тағады.
Ақыры,
Жастыққа тимей жарғақ құлағы
Үлкен бір танысынан
Дүлейдің оқыс баюының
Сырын сұрады.
– Онымен атым бір, – деді.
– Затым бір, – деді
– Бірақ мына талтаңы
Қабырғама батып жүр, – деді.
– Қалай байиды,
Туысы бар ма жақын да іргелі?
Анау мырс етіп:
– Ол сатып жүр! – деді.
– Нені?
Түстеп айтсаңшы…
Әңгімеңнің беті-реңін…
– Е, ол сатып бітті ғой,
Ағайынын, төңірегін.
