Төле өмір сүрген заман қазақ халқы басынан небір қиын кезеңдерді өткерген тұс еді
Осы кезде ол әрдайым халқының қасынан табылып, көк найзаның ұшымен де, қызыл тілдің күшімен де туған даласын жатжұрттық басқыншылардан қорғауға белсене қатысқан.
Ел арасында Төле би айтты дейтін шешендік сөз үлгілерінің бір төркіні былай болып келеді
1740 жылы қалмақ билеушісі Қалдан Цереннің қолшоқпарлары Ұлы жүздің ханы Жолбарысты өлтіреді
Төле бастаған ел Ташкенттен қуылады
Жау жағы Ташкентке Қоқым манапты әкімдікке тағайындайды
Бұл кезде Сыр бойы қалаларының біразы жоңғарлардың қол астында қалады
Осы тұста Күлтөбенің басында үлкен жиын ашылып, оған ел басылары түгел жиналады
Сонда Қарабек батыр: «Жауға тізе бүгуден басқа амал жоқ» деген пікір айтады
Қарабекке ашуланған Төле би:
Атадан ұл туса игі
Ата жолын қуса игі.
Өзіне келер ұятын
Өзі біліп тұрса игі.
Жаудан бұққан немені
Ортасынан қуса игі! – деп шы­рық бұзғандарды жиыннан қу­дырып жібереді
Содан соң айна­ла­сындағыларға қарап:
Уа, көсіле шабар жерің бар,
Ту көтерген ерің бар,
Қол боларлық елің бар,
Атадан қалған сара жолың бар,
Құлдық ұрсаң дұшпанға,
Арылмайтын сорың бар…
Құлдық ұрсаң дұшпанға,
Еркек болып туды деп
Мына сені кім айтар? –
деп толғайды
Төленің осы төрелік сөзін өзгелер түгел құп алып, жауға қарсы күш біріктіріпті деседі.
(«Ел аузынан», Алматы, 
«Жазушы», 1989»)  
