Семейдегі Абай атындағы кітапханаға бірқауым ел жиналып қалыпты
Тіпті кітап алуға келген оқырмандар да біраз бөгеліп, кітапхананың төр жағында отырған Тұрсынғазы ағаға қарай ентелей түседі
Бұрындары Семейдің көшелерінде кездесіп қалған сәттерде, әнші ағамыз Тұрсынғазы Рахимовке амандасып, қолтаңбасын алып жатқан көпшілікті үнемі байқайтынбыз
Ол кісі өзін әрдайым сабырлы қалпында ұстайды
Әйгілі екенмін деп кеуде қаққан емес
Кітапхана ішіндегі шағын үстелдің үстінде өткен жылдардың деректеріндей фотосуреттер жатыр: міне, Жүсіпбек Елебековпен түскен суреті, Бибігүл Төлегенова, Мұқағали Мақатаев, Мақпал Жүнісова, Тыныштықбек Әбдікәкім, дейсіз бе, небір әдебиет пен өнер саңлақтары. 
Кенет оқырманның бірі былай деп сұрақ қойды:
– Аға, не себептен тек Мұқаға­лидың өлеңдеріне ғана ән жазасыз?
«Мұқағали Мақатаев жаныма жақын»
Ол осылай деп қысқа жауап қайтарады.
«Тұрсынғазы Рахимовтың Мұқа­ғалидың сөзіне жазылған «Сәби болғым келеді» әні ел аузынан түспейтін әнге айналды, – дейді әнші Құсмилия Нұр­қасым, Тұрсынғазы Рахимов кім десек, менің ойымша ол қазақтың Біржан, Ақан, Ыбырай, Мәди, Естай, Жаяу Мұса, Әсеттердің соңын ала 1970-80 жылдары дәстүрлі әнді заманауи ғып, халыққа жеткізе білген, сахнаға лайықтап, өзіндік қолтаңбасын қоса білген жан
Тұрсынғазы осынау сал-серілердің негізінде, ұлттық классикамыздың, дәстүрлі әніміздің негізінде ән шығарған, қазіргілердей атышулы бейнеклип түсірмесе де әннің қазақы мәдениеті мен дәстүрін сақтап, өзіндік өрнекпен дамыта білген майталман.
Тұрсынғазы Мұқағали Мақатаев­пен Тарбағатайда 7-сыныпты бітір­ген жылдың жазында, 1968 жылы кез­дескен
Мұқағали ағасы Ерғазы Рахимовтың үйінде қонақ болып жатыр екен
Осыдан бастап олардың араласуы, шығармашылық әріптестігі басталады.
– «Аягөз-Ару» әнін Аягөзіме ­келген кезде сол мезетте шығардым, – дейді
Халық бірден жылы қабыл­дады
Туған жерім, Аягөзім көңіліме әрқашан ыстық
Аягөзім – аяулым.
Кітапханаға жиналған қауым белгілі ақын Тыныштықбек Әбдікә­кім­нің Тұрсынғазы Рахимовке ар­наған өлеңіне құлақ түрді:
Дүнияға бір қарап жалтылдаған,
жымиясың баяғы қалпыңда, ағам.
Көңілің сұрап ағылған ел-жұртыңның
табалдырығыңды табаны алтындаған.
Иә, иә, жазмышта жол бұраң-ды.
Қазақы ердей тұрмысың,
ол – құранды.
Мен де өзіңе барам да көңілің сұрап,
көз жасыммен сүртемін домбыраңды.
Жалған Дүние-ай!..
Болар ма ед басқа бес күн!..
Маңырардай үрейім-ақсақ ешкім.
Аға дос-ау,
дертіңді көз көрмеске
көшірер ем,
қайтейін, Бақсы емеспін!
Осыдан біраз жыл бұрын Тұр­сынғазы Рахимовке «Ерен еңбегі үшін» медалі беріліпті
Басқа еш­қандай марапат алмаған
Бұл кісі «Қа­зақстанның еңбек сіңірген қай­раткері» атағына әбден лайықты-ақ.
– Мені біреулер «Ол орден алды» дейді
Интернеттегі сөздер қате
Ешқандай орден алғаным жоқ
Менің екі әнім «Дариға-ай, домбырамды берші маған» мен «Сәби болғым келеді» дегенді орындап, танымал болған іні-қарындастар бұл күндері осы әндердің арқасында өнер қайраткері атағын алды… Ал мен ше?
Тұрсынғазы аға ой үстінде
Кітапхана іші сілтідей тынған
Ешкім үндей алар емес
Көзіқарақты оқырман жақсы хабардар болуы тиіс, жақында Алматыда белгілі актер Бекжан Тұрыстың «Ұлым саған айтам…» атты шығармашылық кеші өтті
Сол кеште композитордың «Сәби болғым келеді» әні осы қойылымда орындалыпты
Жұрт ықыластана тыңдаған
Бұл әннің халыққа керек екені сөзсіз
Оған ешкім таласа қоймас
Ал сол әннің авторы Тұрсынғазы Рахимовке біз қандай құрмет көрсетіп жүрміз? Ойланатын-ақ жағдай.
Раушан НҰҒМАНБЕКОВА
Семей
