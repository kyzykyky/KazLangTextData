Бұдан жиырма жыл бұрын сазды жыр саңлағы Сағи Жиенбаев өлеңдегі  өкшелес інісі жайында былайша ағынан жарылыпты: «Жетпісінші жылдардың басында Есенбайдың «Бозала таң, бозторғай» атты жұп-жұқа кітабы жарық көрді
Кітаптың шағындығы сондай, мұқабасына аты зорға сыйған еді
Біз, баспа қызметкерлері Қадыр, Тұманбай, қолдан қолға түсірмей, қуанысып оқығанбыз
Кішкентай кітаптан қазақ поэзиясына үлкен ақынның келе жатқанын аңғарғанбыз.
Есенбай – ешқандай қоспасы жоқ, табиғаттың аузынан түсе қалған ақын».
Міне, сол тұңғыш кітаптан бері де арада қырық жыл уақыт өткен екен
Қоғам жаңарды
Заман да, әдебиет те өзгерді
Бүгінде жасы жетпіске толған, жиырма шақты жыр жинағына автор болған Е.Дүйсенбайұлының қазақ лирикасында өз сазы, өз өрнегі, өз орны бар
Ендеше, қадірлі оқырман, автордың екі томдық шығармаларынан («Жазушы», 2009-2010 ж.) іріктеліп алынған жырларға назар аударайық.
ҚҰМАЙ
Италақаздың аруы
Томаға-тұйық тез күнде,
Бойдағы қуат-қаруы
Бордай боп тозған мезгілде
Көлденең көзден қорғалай,
Кеудесі тола дірілге,
Құлайды келіп сорғалай
Құмдауға біткен бір інге.
Ада қып сосын қайғысын,
Адал боп ана ғұрыпқа,
Туады екен байғұсың
Бар-жоғы үш-ақ жұмыртқа.
Тамызып майын ауыздан,
Толғайды қарттар былай деп:
Бір балапаны қауыздан
Қыңсылап шығар құмай боп.
Асырап алса адамзат,
Хайуанның осы құйыны
Аспанның астын базарлап,
Бұлт соғып өтер бүйірі.
Жебедей болып азынар,
Жетпейді оған сұңқарлар,
Жердегі бүкіл тазылар,
Желден де жүйрік тұлпарлар.
Құс қайтар кезде базына
Қарасулар мен қырға айтып,
Ілесер құмай тазы да,
Италақазбен бір қайтып.
Кесіртке көзді шөлдерден,
Кесе таулардан тіс-түрен,
Кес-кестеп шыққан көлдер мен
Дариялардың үстінен.
Секіре-секіре бір танбай,
Жылы жақ болып серті нық,
Өледі екен жете алмай,
Өкпесі өшіп, ентігіп.
…Дүние-ау, белді буған соң,
Қиындық, қиқу тіленген,
Италақаздан туған сол
Құмайға ұқсас ұл ем мен.
Арманым алда бар қанша,
Жетпейін я жетейін –
Өкпем бір өшіп қалғанша
Құмай боп қуып өтейін!
ҚОРҒАЙМЫН СЕНІ
Қар еріп бейне құмшекер,
Қаулады көктер жүлгеде…
Осынау дүние тұрса екен
Оранып үлде-бүлдеге.
Көзайым дала, нұр баһар
Көктесінші деп сыз құшпай,
Көркіне болам жік-жапар
Көл қорыған бір қызғыштай.
Сұлулық,саған құштармын
Сүйгендей іңкәр қалқаны.
Атса екен Қазақстанның
Арайлы күн боп әр таңы.
Желегі жаңа ашылған
Жер бүгін – үлкен үйелмен.
Қалды артта қанды ғасырлар
Қарулы күшке сүйенген.
Байтағым мынау тезінен
Балқыған алтын күректен,–
Қорғалатындай сезінем
Қорғансыз нәзік жүрекпен.
Боз құсы болып бір белдің,
Мен сені, Өмір, қорғаймын.
Діріліменен гүлдердің,
Шырылыменен торғайдың!
ҚҰРДАС ҚАЙЫҢ
Тербелші, тербел, ақ қайың,
Тең құрбым, кінә тақпайын.
Шуағын жаздың мол ішіп,
Шулауың үшін толысып,
Боранды күзде болысып,
Сары аяздардан сақтайын.
Жас ғұмыр өлең-хаттайын
Жадыңда бар ма, ақ қайың?
Тіршілік даусын жыр етіп,
Түскелі біздер шыр етіп,
Қанша қыс бастан тұр өтіп,
Мен неге ойға батпайын!
Қар кешіп, суға малшынып,
Өртке де жасап қарсылық,
Дінаман, ақыр-түбінде,
Көтеріп тағдыр жүгін де,
Қайың боп шықтың бүгінде,
Кешегі жалғыз тал-шыбық.
Бір-бір түп шыбық болғанбыз,
Жанғанбыз және тоңғанбыз.
Жанына тірек тұтары:
Жапырақтары – жұпары,
Көбейіп үрім-бұтағы,
Көгерген енді орманбыз.
Тырнасын сонау тізген күз
Көктемнен қалған ізденбіз.
Жалындап дала дөңінде
Күн шыққан сайын көгінде,
Ақ арай таңға, өмірге
Арнаймыз алғыс сіз бен біз.
АСАУ
Асауды ауыздықпен алыстырып,
Жұлдыздай ағушы едік жарыстырып.
Алатын ақың бардай тақым қалмай,
Тайды емес, қамшыменен намысты ұрып.
Ағатай, аңсап келдім жас уақты,
Арада теңіз неше тасып ақты.
Бой бермей айдалаға алып қашқан
Бар ма сол бурыл тайым басы қатты?!
Жарықтық, жылқы ішінде көбегені,
Жайылып жүрген болар, неге өледі!
Әне тұр талайларды атып ұрып
Таң атпай шауып шыққан төбелері.
Шаңдатып шақырымды он аттайтын
Қатты еді тұяғы да болаттай тым.
Жалына бала түгіл, жануарым,
Жігіттің жолбарысын жолатпайтын.
Араға жылдар салып келгенімде,
Шынымен анау бурыл сол дедің бе?
Ат емес, ағатай-ау, жауыр болған
Жұп-жуас мәстек тұр ғой белдеуіңде!
Асаулық долылығын асқындырып,
Қанында жатушы еді тасқын жүріп.
…Қаншама тулағанмен, оп-оңай-ақ
Бір күні алады екен бас білдіріп.
Сездің бе теңізіңнің тасымасын,
Көзіңе неге моншақ жасырасың?!
Тарпаңым, тулақтай боп қалыпсың ғой,
Өмір сол… тулап-тулап басыласың!
ҚЫЗҒАЛДАҚТАР
Құралайлар өретұғын бөктерде
Отамалы аңыз жүріп өткенде –
Қызғалдақтар бір-ақ рет шығады,
Бір-ақ рет өртенеді көктемде.
Жасыл сайдың өзегіне от қонып,
Жатыр тағы маздап жанып шоқ болып –
Көңілдің де бәйшешекті дәурені
Көкірегі қуанышқа топ-толық!
Жақпарын да таудың тарғыл тасының
Жалындатып тұр жалаулы ғасырың.
Жанатын кез! Жанның отын лаулатып,
Жарқылдап қал сен де өмірде, жас інім.
Жарқылдап қал дәуреніңде жас жалын,
Жарығы мол жазғытұрым – аспаның.
Дүниені бір жасартып кетеді,
Қызғалдақтар ғұмыр сүріп қас-қағым!
МЕНIҢ ЖОЛЫМ
Жаз айының жәрмеңкесі тарқаған,
Қара боран
Жеңіл “газик”
Алты адам…
Доңғалақтар бір орында айналып,
Шыркөбелек шығармайды қар табан.
Миы шыққан ми даланы мекендеп,
Әлі отырмыз белімізді бекемдеп.
Серік әйел сергітеді әзілмен:
“Ақын қайным, жолың ауыр екен!” – деп.
Менің жолым…
Менің сәби ұраным,
Қашан еді басталғаны бұл әнім? –
Қаршадайда ел басына күн туып,
Қаралы үйде қаз тұрдым да, құладым.
Менің жолым…
Менің қайсар арманым,
Қашан еді қарысып бүр жарғаның?
Қар бораған қарашада мектепке
Жадымда әлі жалаң аяқ барғаным…
Бәлки, сонда кездестім бе қауышып –
Қара қағаз үй біткенді тауысып,
Қалған шақта кәрі шешем кәріп боп,
Қаяулы әкем ақылынан ауысып?!
Әлде, әлде көк өгізбен шайқасып,
Тұл үміттің туырлығын қайта ашып –
Жүрген кезде жолықтың ба сен маған
Қалдайбектен Құтаншиге май тасып?!
Менің жолым…
Асу бермес асқарлым!
Тұтқыны боп әлде қиғаш қастардың,
Тойып алып интернаттың нанына,
Сол қызға арнап жыр
жазудан басталдың?!
…Сырлас болған талай қыспен, күзбенен,
Осал ұрпақ емеспіз ғой біз деген.
О, жеңеше, жолым ауыр,
Ал бірақ
Жеңіл жолды мен өзім де іздемен!
АЗАТТЫҚ АУАСЫ
Шың тасында шаңқылдап бала қыран,
Жаңғыртқандай «аттандап!»
даланы ұран:
Алдаспанын ойнатып қарт Бөгенбай
Алыс ғасыр айқасы алаңынан;
Тарс айрылып дүние талағынан,
Қар жаудырды дұшпанға қабағынан –
Көксерке атын борбайлап Ер Қабанбай,
Айғай салып Абылай заманынан!
Бостандығым озсын деп бостан боп төр,
Қызыл қаны ерлердің жосқан бөктер.
Теңдік сұрап тепсініп,тебінгіден
Ала балта суырған Доспанбеттер…
Ата дұшпан жан-жақтан анталасқан,
Қаратау тұр ел босқан, хан таласқан…
Еділ үшін егесіп Махамбеттер,
Қиғаш үшін қырылып жанталасқан.
Ұлт-азаттық ұлы көш күресінде
Кенесары кетпестей жүр есімде.
Бордай тозып бодандық бодауында,
Болдырған бар жеп қамыт,дүресін де…
Сондықтан да алшаңдап басар қадам –
Келді бізге ерікті ел жасар заман.
Бөрілі байрақ көтерген бабамдайын
Бөркімді атып аспанға, масайрағам.
Бұл бақытты жоғалтпау күресінде
Үлкен міндет менің де үлесімде:
Тәуелсіздік-отауға бір уық боп,
Тәубелі Отан шаңырағын тіресуге.
Ақын үшін, бауырым, бәрінен де
Қымбаттығын бостандық білесің бе?!
Еркіндіктің бір шумақ өлеңімін
Бірдей сүйген Ертісін, Ілесін де…
Сүйем елдің жусанын,көбелегін,
Қозысы мен Баянын,Төлегенін…
Ұмытқам жоқ бесікке ұлы әжелер
«Ер Қосайдың» жырымен бөлегенін.
Ел басына күн туса, мен де айта алам:
«Едігеше шайқаста өл,өлеңім!»
Қазақ деген қашанғы Терек бабам
Жасарсын деп талына желек тағам.
Нан да керек, су керек, пәтер керек…
Бәрінен де бостандық керек маған!
Жаңа төлдер жамырап жасыл белден,
Жарылқағай деймін ғой ғасыр келген.
Еркін өмір сүрсін деп ерікті елде,
Артықпын ба ерлерден басын берген?!
Мейлі,тіпті жүрейін аш бұралып,
(Отыру жоқ ақынға басты бағып!)
Қайсы кезде қаныма қарайып та,
Қақпаныммен қанды ауыз қасқыр алып,–
Өмірдің бұл қадірін білсе екен деп,
Өлі көзден жыр жазам жас шығарып.
Егіл-тегіл сылдырап ақса болды
Еркіндігім бұлағы тасты жарып!
Еркіндігім тұрған соң кезек беріп,
Өлең төгем тәтті арман өзек керіп –
Тарлан атты Тарғын-ел қалмаса деп
Тарихтың жолында тезек теріп.
Құл болғым жоқ тағы да басыбайлы,
Құлқынды ойлап жігерім жасымайды.
Ақшам жоқ деп, ашпын деп жыламаймын,
Азаттығым ауасы-ақ асырайды!
ЕЛЕС
Батып бір бұлдыр елес тұманына,
Ойлайсың ананы да, мынаны да.
Сергелдең-сергелдеңге түсіп кейде,
Сенімім құл болады күмәныма.
Үйлесіп үр қызының ұнамына,
Бейіштің ат суарам бұлағына.
Түсіне тары кірген тауықтайын
Елестің тағы батам тұманына.
Соқпайды қарабайыр-жайға құмар,
Енеді күндегілер, Айдағылар.
Мұхаммед пайғамбарды көрдім бірде,
Қолында жасыл түсті байрағы бар.
Бара қап басты алаңға жолым түсіп
(Үстімде хандар киер толымды ішік!),
Қалың жұрт ортасында қаумалаған
Тұр екем Қонаевтың қолын қысып.
Сондай да түс көре ме ақын деген:
Таныс та, табақтас та, жақын да емен,
Шай іштім кабинетінде, сұхбат құрып
Бір үлкен қалабасы хакімменен.
Әйтеуір,елестерге толы басым,
Толы басым жүр түнде болып асым…
Түсіңде ірілерге кездесіп қап,
Өңіңде ұсақтарға жолығасың!
ЖЕТІСУДЫҢ
КӨКТЕМІ
Жетісудың көктемі
Күнде нөсер, көк мекен.
Біздің ауыл шөптері
Шөлдеп тұрған жоқ па екен?
Ту көтерді жанарым,
Туып-өскен жақты аңсап,
Жаңбырына қаланың
“Жарқамысқа аттан!” сап.
Алматының гүлзары,
Алатаулы дүр мекен.
Біздің ауыл қыздары
Күнге күйіп жүр ме екен?
Көктем көңіл өсіріп,
Тұрмын қиял тауында,
Апарсам деп көшіріп
Астананы ауылға!
Есенбай ДҮЙСЕНБАЙҰЛЫ
