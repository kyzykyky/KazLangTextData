Жуықта Алматыдағы «Достық үйінде» ақын, аудармашы Дәулетбек Байтұрсынұлының екі прозалық жинағының таныстырылымы өтті
Оның бірі «Өлместің суы бар ма?» деп аталып, онда ескі мен жаңа қатарласа жазылып оқырманын ерекше әсерге бөлейді
Кітапта баса ­суреттелген екі нәрсенің бірі – Отан, екіншісі – Ана бейнесі
Автордың өзі кейіпкерге айналып, көзі көрген, басына ой салып жүрегінде сақталған оқиғаларды қоғамды толғандыратын ойларға орап оқырманына ұсыныпты.
Ғалым Әлімжан Тілеуалды айтқандай, «Бұл еңбек біз дағдыланған әдеби формаларға аса бағына бермейді, өзінше тәсіл тауыпты
Оның тартымды болғаны өмірге барынша жақындығы әрі сезімдік бояуларының қанықтығы» десе, жазушы Гүлзат Шойбек «Әңгіме, эсселердегі оқиғалардың оқырманға әсері күшті, онда біз осы күнге дейін естімеген оқымаған нәрселер бар, мысалы «Жан беру» деген бөлімі адамды қатты ойландырады
Салт па әлде шариғат үкімі ме? Оқырманын ілестіріп шығарма желісіне тартып кіргізе алатыны арқылы ерекшеленеді» деген мазмұндағы ойын білдірді.
Екінші кітап «Төлеген оқыған хат» деп аталыпты
Бұл шығарма туралы да ғалымдар мен қаламгерлер ризалықпен пікір білдірді
Ғалым Нұрдәулет Ақыш «Екі кітаптың жанры­ екі түрлі, сөйте тұра екеуі де бір автордың еңбегі болып отырғаны бізді қызықтырады
Бұл нәтиже қаламгердің талғамы мен шеберлігі деуге тура келеді, әдеби қорға қосылған жаңа сөздер кезігеді» десе, ҚЖО-ы проза кеңесінің төрағасы Қуандық Түменбай «Ақынның қос кітабынан түйгеніміз, оның проза жанрында да өз жаңалығымен еркін қалам тербей алатынын көрсетті
Кітап авторының, сонан соң автордың авторларының да ғұмырлары ұзақ болсын!» (Осында келіп қатысып отырған Д.Байтұрсынұлының әке-шешесін айтып отыр) деді
Тағы да сөз алғандардың бірі ғалым Төрәлі Қыдыр «Жазба әдебиет қалыптасқан кезден бастап біртіндеп өмірге келген жанр түрлерінің бірі, шығыс әдебиетіне тән «Махтубнама» болатын
Ол орта ғасыр кезінде дамып жоғары деңгейіне жеткен, алты хат, он хат кейіндеп он бір хатқа дейін өскен еді
Орта ғасырлардан соң ол өз алдына жанр ретінде көп көрінбей қалғаны анық
Дәу ағамыз сол тарихи жанр түрін қайта жаңғыртып бүгінгі оқырманына ұсынғаны қызық болып отыр
«Төлеген оқыған хат» 33 хаттан тұратын махтубнама жанры­ екені анық
Мәселе оның формасында ғана емес, рухани үндестігімен де оқшауланып тұр» деп, сараптама жасап талдап көрсетті
Жазушы-драматург Ахметжан Ашири­ мен ақын ­Рафаэль Ниязбек «Бұл тұсаукесер шығарманы шынайы талқылап баға беру болды
Бұл еңбектерде ­рухани­-имани құндылықтар, адамдық көзқарастар, автордың дүниетанымы қатар өріліп жатады
Түркілік бірлік, достық сүйіспеншілік, кісілік келбет көрініс тапқан» деген тұжырымды ойларын ортаға салды
Сөз алған өзге де Ш.Қали, С.Солтанкелді секілді шешендер кітаптың өзге қырларына тоқталып бүгінгі уақытқа, жастардың жан дүниесіне дәл келетін кітап екенін айтты
Жиында сөз алған Мәлік Отарбаев Қазақстан Халық Ассамблея Төрағасының орынбасары Ж.Түймебаевтың атынан құттықтап, авторға «Мейірім» медалін тақса, «Төле би қорының» атқарушы директоры Оралжан­ Масатбаев­ «Бауыржан­ Момышұлы» төс белгісімен марапаттады
«Талантқа Тағзым» шығармашылық клубы иығына шапан жапты
Басқосуда кітаптың сапалы шығуына мұрындық болған Алматыдағы «САМҒА» баспасының бас редакторы­ Қанат Ибрагимов пен директоры Әбдилазиз ­Махмутов баспаға айтылған оңды пікірлерді тыңдап, ескертпелерге ­назар ­аударды
Қос кітаптың таныстырылымын айтыскер ақын, Қазақ радиосының Алматы бөлімшесінің директоры Бақыт Жағыпар шынайы, мазмұнды әрі тартымды етіп жүргізді
Оқырман қолтаңба қойдырып, жаңа кітаптарды автордың өз қолынан алды
Біздің байқағанымыз, басқосуға адам көп жиналды, жұрттың ықыласы жоғары, кездесу сүйіспеншілікке толы, заманауи еркін формада ғибратты болғанын көрдік.
Аружан ТАНАБЕК
