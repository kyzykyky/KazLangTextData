БАҚ пен бақ
Балалар мен жастардан,
Бақ-береке басталған.
Басты-басты газеттің 
Бірнешеуін басқарған.
(Журналистік фольклордан)
Қазақ руханиятында қашаннан үш газеттің орны бөлек-ті
Қолына қалам ұстаған баланың бәрі алғашқы мақаласын «Қазақстан пионеріне» (қазіргі «Ұлан») жолдайтын, жазу өнеріне құмартқан­дардың көбі шеберлігін «Лениншіл жаста» (қазіргі «Жас Алаш») шыңдайтын
Ал салмақты сөйлеп, орнықты ойлайтындардың шығармашылық отауы «Социалистік Қазақстан» (қазіргі «Егемен Қазақстан») еді
Әрине, ол кезде Алматыда салалығы бар, қалалығы бар, басқа газеттер де шығып тұрды
Бірақ жазу-сызуға икемділік танытқандар руханияттың бесігіне айналып, оқырманымен көбірек тілдесіп тұратын осы үш басылымның төңірегінде тұрақтайтын
Осынау газеттердің үшеуінде де қызмет істеп, журналистік жұмыстың көрігін қыздырған қыз-жігіттер баршылық
Алайда, үш басылымға да бас редактор болған жалғыз-ақ қаламгер бар
Ол – журналист-жазушы Уәлихан Қалижанұлы
«Ұлан» – қазақтың балалығы, «Жас Алаш» – даралығы, «Егемен Қазақстан» – даналығы» деп бір ағамыз айтқандай, кейіпкеріміз әр жылдарда ұлт мұратымен үндес үш газеттің де билігін қолға алды
Бұл жағынан ол кісінің бағы бес елі емес, бес келі деуге болады.
Кейіпкеріміздің болмыс-бітімі, тыныс-тіршілігі бұқаралық ақпарат құралдарымен тығыз байланысты
Университетте алған мамандығы филолог екеніне қарамастан, еңбек жолын «Жетісу» газетінің меншікті тілшісі болып бастады
Журналистік жұмыстан жерімей, бұл басылымда жеті жыл қызмет істеді
Содан соң Қазақстан комсомолы Орталық Комитетінің баспасөз секторының меңгерушілігіне тағайындалып, еліміздің бүкіл жастар мен балалар басылымдарына бас-көз болды
«Қазақстан пионері» мен «Жас Алашта» он төрт жылын өткізіп, еліміздің Баспасөз және бұқаралық ақпарат министрінің орынбасары қызметін атқарды
Президент Әкімшілігінің Ішкі саясат бөлімі меңгерушісінің орынбасары ретінде журналист әріптестерінің жұмысын қадағалап отырды
Парламент Сенатының баспасөз қызметін басқарды
Сөйтіп, баспасөз оның бағын жандырды
Бұқаралық ақпарат құралдарының қысқарған атауы бұл салада үнемі табысқа жеткен оның болмысын дәл танытатын секілді
Өйткені оған БАҚ пен бақ үнемі серік болды
Заманның ыңғайына, өзінің іскерлігіне қарай, барған жерінде елеулі өзгеріс байқалғаны рас
Мәселен, «Қазақстан пионерінің» таралымы едәуір артты
«Лениншіл жастың» жетпіс жыл жамылған аты өзгерді
«Егемен Қазақстан» көштің басын Астанаға қарай бұрды
Сондықтан оны БАҚ пен бақты үйлестіре білген басшы деп бағалауға болар.
Уәлихан ағамыз балалар басылымына басшылық еткен жылдарда жемісті жұмыс жүргізді
Газет беті оқушылардың ашық әңгіме алаңына айналды
Қазақ ұландары бұрыннан қалыптасқан пікірталас мәдениетін одан әрі дамыта түсті
Олардың ұлттық санасын оятып, елдік танымын арттыруға ден қойылды
Халқымыздың этнографиялық құндылықтары жөнінде түрлі тәсілдер арқылы жеткілікті мәлімет берілді
Ой-өрісті жетілдіретін «Танымдық ойындар мектебі» (ТОМ) бала біткенді газетке жіпсіз байлады
Жас тілшілердің беделі көтерілді
Каз ГУ-дің журналистика факультетіне оқуға түсуге келгендерді газет редакциясына жинап, бір-бірімен таныстырып, шығармашылық ортаға бейімдеу үрдісі жалғасты
Ең бастысы, «Қазақстан пионерінің» таралымы 65 мыңнан 215 мыңға дейін жетті
Мұны Уәлихан ағамыздың БАҚ-тағы бағының басы деуге болар еді.
Оның тұсында «Лениншіл жастың» аты «Жас Алаш» болып өзгерді
Тегінде, осылай атау туралы қоғам­дық пікір де орныға бастаған
Бәлкім, басқа басылымдар атауды алып қояр деп сақтық ойлады ма, бас редактор бір-ақ күнде шешім қабыл­дады
1991 жылы елді дүрліктірген тамыз бүлігі бір­қатар жағдайды айқындап берген соң, сол айдың 28-і күнінен (167-нөмір) жаңа атаумен шыға бастадық
Сөйтіп, басылымның о бастағы тарихи атауы ұзақ жылдан соң қайтып оралды
Газет атауын өзгерткен соң да Қалижанов қарап отырған жоқ
Қызметкерлеріне енді ғана аршылып жатқан тарихи ақтаң­дақтарға түрен салғызды
Алдымен, газеттің бұрынғы басшыларын түгелдеді
Түгелдейтіндей жөні бар еді
Бұлардың бірқатары жазықсыз жапа шеккен арыстар болатын
Там-тұмдап материал жинатты
Жігіттер бұрқыратып жазып жатты
Сол мақалалардан осы уақытқа дейін есімі белгісіз боп келген азаматтардың басылым басшысы болғанын білдік
Әсіресе, «Жас Алаштың» алғашқы бас редакторы, қазақ жастарының көшбасшысы Ғани Мұратбаевтың өміріне қатысты жаңа деректер іздеп, оқырманға ұдайы мәлімет беру мақсатымызға айналды
Басшымыздың тапсырмасымен Ғанидың зайыбы, ол тұста жасы сексеннен асқан Бақытжан Құр­ман­байқызын естен шығармай, үнемі сұхбат жасап, тұрмыс-тіршілігі жөнінде елді құлақтандырып отырдық.
Бас редактордың тұсында атқарылған тағы бір іргелі іс – Қазақстан комсомолын басқарған тұғырлы тұлғалардың өмірбаяндық тарихын түзу
Ол тілшілерін Мәскеу мұрағаттарына жіберді
Қайсар Тәштитов, Ғазиз Қуатов, Хиуаз Доспанова, Сағындық Кенжебаев сынды жастар жетекшілерінің ел біле бермейтін елеулі істері жөнінде портреттік мақалалар әзірлетті
Мәскеуде құрылып, ел рухын оятқан «Жас тұлпар» ұйымының тарихы туралы бір кітапқа жүк болатын мақалалар жаздырды
Ол жігіттерді шығармашылық ізденіске жұмылдыра білді
Шетінен еңбекке баулыды
«Наурыз» мейрамын халықпен қайта табыстыру үшін газеттің бар мүмкіндігін тиімді пайдаланды
Кей тұста тәуекелге бара білгенін айтпасақ, әділдік болмас еді.
«Егемен Қазақстанның» бас редакторы болған кезінде тағы бір тарихи миссияны орындауына жол ашылды
Ол Алматыдан Астанаға қоныс аударатын бас басылымның көшін бастады
Бұл жағынан да оның бағы бар дер едік
Көші-қон жұмыстарын шебер ұйымдастырды
Алдымен жаңа қаладан астаналық бюро ашты
Содан соң журналистердің алғашқы тобын аттандырды
Алымдылығы мен шалымдылығының арқасында тәуір ғимаратқа қол жеткізді
Қызметкерлердің бәрін пәтермен қамтамасыз етті
Ақыры, «Егемен Қазақстан» түгел көшіп келді
Қоғамды елең еткізген Шерхан Мұртаза мен Камал Смайыловтың газет бетінде жазысқан хаттары – Уәкеңнің тұсында жүзеге асқан жемісті жоба.
Мұның бәрі БАҚ пен бақтың сабақтас­ты­ғының әрі кейіпкеріміздің іскерлігінің нәтижесі екеніне кім таласар?!
Сабақ пен қабақ
Боз кілемді билеген,
Бірақ басын имеген.
Балуанның біразын,
Балшықтай-ақ илеген!
(Журналистік фольклордан)
Оқушы біткен мұғалім атаулының сабағы мен қабағын аңдып отырады
Студенттер де солай
Бәріміз де сөйттік
Лектордың сабағы қызықты, қабағы ашық болса, бағыңның жанғаны
Біздің кейіпкеріміздің де осындай оқытушы екеніне баяғыда көзіміз жетті
Журналистика факультетінің басшылары ара-тұра бұқаралық ақпарат құралдарының беделді өкілдерін дәріс беруге шақыратын еді
Үшінші курста оқып жүргенімізде «Қазақстан пионері» газетінің бас редакторы Уәлихан Қалижанов бізге арнайы курс жүргізуге келді
Ол келеді дегенде бұл басылымға қаршадай кезінен мақала жазып, бесіктен белі шықпай жатып «бала тілші» атанған Әнуарбек Әуелбеков пен Мұратбек Тоқтағазин едәуір елеңдесіп қалды
Елеңдескені не, оны алдынан шығып күтіп алып, терезесін тең ұстап, залды әрі-бері бойлай жүріп әңгімелесіп, мәз болысты
Осы уақытқа дейін редактор түгілі корректормен жөндеп сөйлесіп көрмеген біз оларға кәдімгідей қызығамыз
Олар да бізді еліктіре түскісі келгендей ана кісіге түрлі сұрақ қойып, жақындықтарын білдіріп, жанында айналшықтап ұзақ тұрып алды.
Жаңа оқытушымыз тым қарапайым екен, өз басылымына белсенді атсалысқан біздің курстастарымызды бірден бауырға тартып, хал-жағдайларын сұрап жатыр
Жүзі өте жылы көрінді
Сәлден соң сабағын бастады
Дәрісін әлемдік журналистиканың мәселелері туралы әңгіме түрінде өткізді
Комсомолда қызмет істеп жүрген кезінде шет елдерді көп аралапты
Сондағы көрген-білгендерінің өзі талай лекцияға жүк болатын түрі бар
Бір сәтте АҚШ-тың саяси шолушысы Уолтер Липпманның журналистік шеберлігіне тоқталды
Оның ақпаратқа ел-жұртты сендіре білетін ерекше қасиеті жөнінде айтты
Вьетнаммен соғыста қаза тапқан америкалық солдаттардың табыты жанында тұрып, жан тебірентерлік репортаж жүргізгені туралы баяндады
Біз бұдан кім үстем болса, соның ақпараты да өктем болатынын ұққандаймыз
Тісқаққан шебер журналист дерек пен дәйекті қалағанынша ойната алатын көрінеді
Мұның бәрі Американың бейнесін «Азат дүниенің сиқы» деген айдармен ұсынылатын карикатуралардан ғана көретін біз үшін әрі таңсық, әрі қызық еді.
Балалар басылымы басшысының сабақ беру тәсілі бізге қатты ұнады
Өзі студенттерін ешқашан түгелдемейді екен
Топтың журналында шаруасы жоқ оқытушыдан дәріс алу – қазақ студентінің маңдайына жазылған бір бақыты
Лекцияға кешігіп келсең де, ұрыспайды
Сөзін бөліп, сыртқа шығып келуге сұрансаң да, жібере салады
Әкеміздей еркелететін ақкөңіл кураторымыз Мамытбек Қалдыбаевтан кейін жанымызға жақын жаңсаң мінез педагог көріп тұрғанымыз осы
Сондықтан біз оны өте жақсы көрдік
Мұндай жұртқа жайлы оқытушыдан айналып кетпейсің бе?!
Ол тұста ағамыз жап-жас
Қырыққа да толмаған кезі
Сірескен кеңестік дәуірде көрген алғашқы демокра­тымыздың бірі де сол кісі шығар
Әлі күнге дейін мен оны сабағын тартымды өткізетін, жұртты жалықтырмайтын тәуір лектор ретінде бағалаймын
Бірақ оның бізге берген дәрісі бір семестрмен ғана тұйықталды
Күн сайын конспект жаздырып, әбден зықымызды шығаратын, оны тоғыз рет тексеріп, елу рет ескертетін айғайшыл ағайларымыз бен адуын апай­ларымыздан әбден зәрезап болған біз: «Міне, бізге студенттің жан-дүниесін ұғатын осындай мейір­бан әрі ойлы оқытушылар жетіспейді» деп өзімізше діл­марсып жүрдік те, біраздан соң оны ұмытып кеттік.
Жо-жоқ, ұмыта алмайды екенбіз
Кейін тағдыр­дың жазуымен қарамағында жеті жыл қызмет істедік
Бала-шағамыздың несібесіне айналған үш бөлмелі пәтерімізге сол кісінің тұсында қол жеткіздік
Мұхит кешіп, тау асып, талай сапарға бірге аттандық
Оны айтасың, бертінде беделді ғылым ордасының босағасынан да қатар аттадық.
…Сонымен, ол біз қызмет істеп жүрген «Лениншіл жастың» бас редакторы болып тағайындалды
Жасыратыны жоқ, алғашқыда бұл жаңалықты тосырқай қабылдадық
Себебі, бұрынғы басшымыз шығармашылық ортада аса беделді қаламгер Сейдахмет Бердіқұлов еді
Біз оның басқару тәсіліне әбден бейімделгендіктен, өзге басшыны көз алдымызға елестете алмайтынбыз
Болмысынан бекзаттығы байқалатын сол кісінің арқасында еңсеміз үнемі көтеріңкі жүретін
Оның іріктеп алған кадрлары да өте танымал журналистер болатын
Алда-жалда бас редакторымыз басқа қызметке ауыса қалса, өзіміз үйреніскен сол ағаларымыздың бірі орнын басатын шығар дейтінбіз
Олай болмады.
Сейдахмет аға «Жалын» баспасының дирек­торы болып бекітілген соң, көп ұзамай комсомолдың басшылары Уәлихан Қали­жановты ертіп келді де, ұжымға таныстырып кетті
«Өзі – ғылым кандидаты, өзі комсо­мол­да істеген
Екі тілге бірдей ағып тұр
Бұ­дан артық сендерге қандай редактор керек?!».
Сол күні Сейдахмет Бердіқұлов он алты жас басқарып, бүкіл қазақ жұртына танымал еткен әйгілі басылымның кезекті санына Уәлихан ағам шиырып тұрып қол қойды.
«Лениншіл жас» – менің алғашқы шығармашылық ұжымым
Өзім өз болғалы бірінші рет бастығым ауысып тұр
Мүлде танымайтын адамым емес
Бізден бір-ақ қабат төмен орналасқан «Қазақстан пионерінің» бас редакторы
Оның үстіне, университеттегі лекциясы өзімізге ұнаған оқытушым
Бірақ бәрібір теңдессіз Бердіқұловтың тәрбиесін көрген соң ешкімді мойындауға онша құлықты емес едік
Жалпы, «Лениншіл жасты» үтір-нүктесіне дейін оқылатын басылымға айналдырған Сейдахмет Бердіқұлов­тан кейін бас редактор болу қиынның қиыны еді
Сондықтан біз Уәлихан ағамыздың аса ауыр міндетті мойнына жүктегенін түсіндік
«Оған оңай бо-ол-ма-а-а-ай-ды», – десті бірге қызмет істейтін үлкен ағалар
«Иә, оңай бо-ол-ма-а-а-ай-ды», – деп ыңыранамыз біз де солардың әуеніне салып
Шынын айтсақ, ненің оңай емес екенін өзіміз де жете түсінбейміз… Ересектерге ептеп еліктеп, күшіктей шәуілдеп, комсомол жаққа қарап, кіжініп-кіжініп қоямыз.
Ал қабағы ашық, жүзі жарқын Уәлихан аға бүкіл жұртты кең құшағына тартып, ұжымымызға сіңді де кетті.
Еркіндік пен еркелік
Түсіне де біледі,
Пісіре де біледі.
Тайраңдасаң, тәубеңе,
Түсіре де біледі!
(Журналистік фольклордан)
Біз қанша жерден күдік ойлағаны­мызбен, сары уайымға салынып, малтығып-митыңдаған, тұралап-титықтаған адамды көрмедік
Ол өзінің қанына біткен салиқалы мінезі мен талай жылғы тәжірибесіне сүйеніп, көптен тұсау көрмеген тарпаңдарды жайлап қана тізгіндеп, байыппен басқара бастады
Қашанда жайраңдап жүреді
Ешкімді сыртқа теппейді
Бәрімізді бөле-жармай бауырға тартты.
Соған қарамастан, Сейдахмет ағаның темірдей тәртібіне бейімделген біз Уәлихан ағаның кеңпейіл мінезіне біразға дейін үйрене алмадық
Оның үстіне көп ұзамай редакцияның жұлын-жүйесі саналатын Ержұман аға да «Социалистік Қазақстанға» ауысты
Өзі айтатындай, Бердіқұловтың «орнын баспас» орынбасары Ержұман Смайылдың «Лениншіл жас­тан» кетуі жанымызды жасытты
Өз орында отырған адам екеніне талас тудырмайтын Ерағаңды да ешкім алмастыра алмайтындай көрінетін
Жоқ, тіршілік әрі қарай жалғаса берді
Сөйтсек, бәріміз Сейдағаңның бір-бір баласымыз деп кеуде қағып жүрсек, Уәкең де сол кісінің баспасөзге бізден бұрын баулыған шәкірті екен ғой
Ендеше, нағыз «баланың» үлкені осы болды
Екеуі бір топырақта өсіп-жетілген
Титімдей кезінен таныған
Үлгісін ұстанған, соңынан соқпақ салған
Қарап тұрсақ, сол ағамыздың қызмет жолымен өсіп келеді
«Қазақстан пионері», «Лениншіл жас»… Екеуінің де бас редакторы…
Ержұман ағаның орнына Ерғали Сағат бас редактордың орынбасары, ал оның орнына Жарылқап Бейсенбайұлы жауапты хатшы болып бекітілді
Яғни, бас редактор басылымның өз кадр­ларын өсірді
Мұнысы бәрімізге ұнады
Әрине, ең қатты ұнағаны онымен бірге келген еркіндік еді
Уәлихан аға кез-келген уақытта бөлмемізге кіріп келеді
Тікесінен тік тұрған бойы тапсырмасын береді де, өз шаруасымен кетеді
Ал жасы үлкен, мінезі ауыр Сейдағаң бөлмемізге көп келе бермейтін
Қажет болсақ, шетімізден өзі шақырып алатын
Бөлмелерді аралайтыны жөнінде алдын ала құлақтандырылатын
Жаңа басшымыздың бөлмемізге тұтқиылдан кіріп келу ықтималдығы басымдау болған соң, ылғи да етек-жеңімізді жинап отыруға бейімделдік
Ол ол ма, ағамыздың жүзі тым жылы екенін көргеннен кейін арсалаңдап, оның кабинетіне жиі бас сұғатынды шығардық
Бірте-бірте ол кісіге әбден бой үйретіп алдық
Еркіндіктің арқасында еркелей бастадық
Уәкең еркелігіміздің бәрін көтерді
Біз оны ұсақтық дегеннің не екенін білмейтін өрлігі үшін, ағаттығыңды кешіре білетін мәрттігі үшін ерекше сыйладық
Әйтпесе, өзі бастық, өзі балуан, қарсы келгенді қара жерге қазық қылып қағып жіберем десе де еркінде емес пе?! Оған өз пікірімізді ашық білдіретінбіз
Өйткені, ойы айқын журналисті қадірлейтінін аңғарғанбыз
Тіпті, тіліміз шығып, қалжың айтамыз
«Сейдағаңды жақсы көретін­деріңді білеміз
Бірақ ол кісімен осылай әзілдесе алар ма едіңдер?», – деді бір күні жігіттердің бірі
Сосын біразға дейін жым болдық
Бәрібір әзілдесуді қоя алмадық
Өйткені бас редакторымыз да қалжыңға өте шебер екен
Өз әзіліңмен өзіңді өлтіріп түсіреді.
Бірде алдымен республика комсомо­лының, одан соң одақ комсомолының кезекті съезі өтіп, науқандық шаруаның бәрі аяқталған соң бас редакторға кірдім
«Уәке, съезд болса бітті, комсомолдың маған өкпесі жоқ шығар
Енді мен демалысқа шығайын, жіберіңіз», – дедім
Сөйтсем, бас редакторым: «Демалысы несі, енді съездің шешімдерін жүзеге асырмайсың ба?», – деп қарап тұр.
Сөйтсек, Уәкеңмен бірге жастар басылы­мына демократия келген екен
Ол шығармашылық адамдарына толық жағдай жасады
Журналистер еркін жүріп-тұрды
Жазам деген тақырыбын жазды
Қызметкерлерін мүмкіндігінше қорғауға тырыс­ты
Бірде-бір адамның соңына түсіп қудалаған жоқ
Интрига дегенді біле бермейтін бір жайлы ұжымға айналдық
Оның үстіне, ол бас редакторлық қызметке әйгілі Желтоқсан оқиғасы тұсында келді
Биліктегілердің бәрі кәріне мінген мұндай кезде бұқаралық ақпарат құралын басқару айтуға ғана оңай
Күн сайын берілетін нұсқаулардың біріне көз жұма қарап, біріне ашық көзқарасын білдіріп, әйтеуір осы бір мазасыз кезеңнен өзі де отқа түспей, қызметкерлерін де дау-дамайға ұрындырмай, аман-есен алып өтті
Егер ол жылдарда арнайы нұсқаумен ұсынылған бірқатар мақалалар түрлі себеппен басылмай қалса, бұл тумысынан дипломат Уәкеңнің қолданған әдіс-тәсілінің нәтижесі деп біліңіз
Арыстанды апа деп, жолбарысты жезде деп, комсомол көсемдерінің тілін тауып, пәлелі-жалалы дүниелерден жастар басылымын аулағырақ ұстады
Бұрын республика комсомолы Орталық Комитетінің баспасөз секторының меңгерушісі болған ол басылым мен құрылтайшы арасындағы мың-сан байланыстың қыр-сырын жақсы білетін
Сондықтан үнемі ретін келтіріп, қолайсыздық туғызатын тапсырмалардан жалтара алды.
Уәлихан Қалижанұлының бас редактор болған тұсы қайта құру мен жариялылық кезеңі деп аталды
Жүйені жылымық жайлаған бұл мезгілді айтыс ақындары «Дегенде қайта құру, қайта құру, Атыңды қайта ерттеп, қайта міну», – деп жырға қосты
Газетте «Қайта құру қаһармандары», «Бет­бұрыс бас­пал­дақтары», «Жариялылық және жаңалық» деген айдарлар ашылып, қоғамның келешегі туралы қызу пікірталастарға кеңінен орын берілді
«Лениншіл жас» жұрттың өз ойын еркін айтатын мәртебелі мінберіне айналды.
Ол қолы құтты, жолы жақсы басшы болды
Бұрын редакцияға төрт-бес жылда бір үй ғана берілетін
Уәкеңнің тұсында он үй бірден берілді
Орталық Комитет баспасының басшыларымен тәуір қарым-қатынасы қызметкерлерге пәтердің көптеп тиюіне жол ашты
Біздің балаларымыз: «Мына біздер «Ақсай-1»-де тұрамыз, Сенбесеңіз Пискуновтан сұраңыз
Үйімізге көршілерді шақырып, Анда-санда сауық-сайран құрамыз», – деп өлеңдетіп жүріп өсті
Пискунов – Орталық Комитет баспасының (кейінгі «Дәуір») құрылысқа жауапты қызметкері
Директордың орынбасары Арно Лерх екеуі үйдің кілтін үлестірген соң балалар оларды жақсы біліп алған
Алматыдағы әріптестеріміздің біразы Уәлихан ағаның кезінде қолы жеткен баспанада әлі күнге дейін тұрып жатыр.
Сол үйде туған ерке де еркін ұл-қыздардың алды биыл жиырма беске келді.
Мейір мен пейіл
Күресе де алады,
Тіресе де алады.
Жастарменен жорыққа,
Ілесе де алады!
(Журналистік фольклордан)
Бас редактор тоқсаныншы жылдардың басында бөлімдерді ірілендірді
Бұрын болмаған ақпарат бөлімін ашып, мені меңгеруші етіп тағайындады
Қызметкерлерім – Жолдасбек Дуанабай, Нұрлан Қалқа, Төлеухан Бідірәлі сияқты екі иығын жұлып жеп тұрған алымды ақпаратшылар
Шағын ғана мақаланың тақырыбын қою үшін ұзақ ойланамыз
«Осындай тақырып, тұрады өзіне шақырып», – деп Ұлықбек ағам айтқандай, мәтіннің атауы айғайлап, оқырманды еріксіз еліктіріп тұруы керек
Бір күні Алматыда жолаушыларға тағам түрлерін ұсынатын қайырымдылық трамвайы тәулік бойы жүрді
Осы экспериментке орай басқа басылымдардағы әріптестеріміз әрқилы тақырып қойды
«Трамвай – асхана», «Қарның ашса, көлікке мін!», «Рельс үстіндегі мейрамхана», «Жол жүріп, жүрек жалғайсың», т.б
Бірақ біздің газеттің «Тамақ беретін трамвай» деген тақырыбы жұртшылыққа көбірек ұнады
Тағы бірде біреулер Атырауда тұратын Сары әулиенің магнитофонын ұрлап кетіпті
Жұрттың көріпкелге көзсіз сенетін кезі
«Сондай беделді адамның әуенге елтитін құнды құралын бөктеріп кеткендерде ес жоқ екен, – десті олар
– Әйгілі әулиеміз оларды көп ұзатпай-ақ ұстап алмай ма?»
Ақпаратта Сары әулие ұрының кім екенін сезсе де, сабыр сақтап, әрі қарай не істейтінін бақылап жүргені айтылған
Сондықтан бұл хабарламаға «Әулие ұрыны біліп отыр…» деген екіұшты тақырып қойдық
Тақырып табуға арналған мұндай додаларға бас редакторымыз белсене араласып кететін
«Тек менің айтқаным болуы керек», – деп тепсініп отырып алмайтын
Өзінің ұсынған нұсқасы өтпей қалса да, ренжімейтін
Өйткені, жас әріптестерінің пікірімен үнемі санасатын
Бірге істейтін жігіттердің шаңырағында қуаныш бола қалса, жеделдетіп дастарқан жайып жіберетінбіз
Біреуміз арнайы барып, Уәкеңді «вечерге» шақырып келеміз
Ағамыз ашқұрсақ сарбаздарының көңілін қалдырмайды
Тілегін айтып, дәм татып кетеді
Бас редактормен бірге нарды ойнаймыз
Бірде ол, біз жеңеміз
Несін айтасың, бір рахат заман болды…
«Жас Алаштың» жетпіс жылдығына орай шыға­рыл­ған арнайы нөмірді шығаратын комиссияға мені басшы етіп белгіледі
Бұл менің жасымдағы бала-шағаға жүктеле қоймайтын жауапты іс еді
Жастарға сенім көрсету жағынан да ол өзгелерден озық тұрды.
Үнемі қамқор болып, сөзімізді жерде қалдырмай­тын Уәлихан аға бір ғана өтінішіме құлақ аспады
Университеттің қазақ әдебиеті кафедрасына іздену­ші болып тіркелуге әзірленіп жатқан кезім еді
Соған газеттің бас редакторы кепілдеме беруі керек
Ғылыми дәрежесі бар Уәкең ізінен ергеніме қуанатын шығар деген оймен жалаңдап жетіп барғам
Ағамыз мазасы болмай отырды-ау деймін
Әншейінде одан да зор құжаттарға қарамай-ақ қол қойып беретін ақкөңіл бастығым аяқ астынан қитықты да қалды
«Әй бала, қайтесің, ғылыммен айналысқан соң, дұрыстап айналысу керек», – деп қағидатшыл қарияның кейпіне енді де кетті
Біртүрлі болады екенсің
«Ағамыздың мұнысы несі, өзі де газетте ме, комсомолда ма, әйтеуір қыруар жұмыс істеп жүріп қорғаған жоқ па?!», – деп күңкілдеп, салып ұрып қарсы бөлмедегі орынбасары Ерғали Сағатқа кірдім
«Ә, ондай болады, көңіл-күйі болмай отырған шығар… Әйтпесе мұндайы жоқ еді ғой… Әкел!»
Алдымен бір таяқты көлденең сызып алды да, қол қойып берді
«Қайран Уәлихан ағам-ай, осы қолды өзіңіз қойғаныңызда жүдә жақсы болатын еді» деймін іштей
Бәлкім, бұл жайт ол кісінің есінде де жоқ шығар
Әйтпесе, мені ғылыми сапарларға үнемі жіберіп отырар ма еді
Көңілінде күмән болса, ғылыми еңбек қорғағаныма сонша қуанар ма еді…
Шынында да, Уәкеңнің мәрт мінезінің арқасында іссапардан кенде болмадық
Жақсы идея ұсынсаң, қайда барам десең де қол қойып береді
Үш күнге сұрансаң – бес күнге, бес күнге сұрансаң – бір аптаға жібереді
Қыбын тауып, идеясын қоюлатыңқырап, іссапарда жарты ай бойы жүріп алатындар да бар
Газет ісінің жеделдігін біле тұра, қайтып оралған қызметкерлеріне «Мақаланы қашан бересің?», – деп тықақтап тұрып алу әдетінде жоқ
«Бір күйі келгенде жазар» дегендей, елемей жүре береді
Соны көрген журналистер қаралай қысылып, өздері-ақ жұлқынып, тездетіп жазып тастауға тырысады
Жалпы, тілші біткенге еркіндік берілсе, қаламды құлаштап тұрып сілтейді-ау деймін.
Уәлихан Қалижанұлы басшылық еткен тұстағы ахуал ауыр еді
Бұрынғы одақтан тәуелсіздігін алған ел енді ғана еңсесін тіктеп жатты
Бұл жағдай газетке де әсер етпей қойған жоқ
Қағаз тапшылығы сезіле бастады, басылымның шығу мерзімінің қысқару қаупі төнді
Соған қарамастан түрлі эксперименттер жасалды
«Жас Алаштың» «Сергектік», «Ырғақ», «Жібек жолы», «Мыңнан бір мезет» атты қосымшалары қатарға қосылды
Бұлар әдепкіде газеттің ішкі беті ретінде шығып жүрді де, кейін басылым жанындағы басылым болып жарық көре бастады
Газет шығатын күні дайындалатын жедел мақалалар кейде осы қосымшаларды да жайлап жататын
Жігіттер мұндайда «Қосымшалар-ай, қосымшалар-ай, Бізге де кейде «досыл» салар-ай» деп әндетіп жүретін
Қосымшалар газетке айрықша бедел әкелді
Экономистер «Жібек жолының» төңірегіне топтасты
Спортшылар «Сергектікті» жағалады
«Ырғақ» музыка мамандарының басын қосты
Осы күні «Жұлдыздар отбасына» шықпаса ішкені ас болмайтын жас өнерпаздар секілді сол кездің әншілері «Ырғақ» десе елең ете қалатын.
Осылардың ішінде «Мыңнан бір мезеттің» жөні бөлек-ті
Қосымшаның редакторы Әділбек Қабаев оқырманды қызықтырудың кілтін тапты
Ол бақсы-балгер, жын-шайтан, дию-пері, аруақ, ­албасты тақырыбын арқау етіп алды
Алдымен шайтан жарықтықты «көзімен көрген» біреудің атынан хат ұйымдастырады
Соңына «Сіздердің ауылдарыңызда осындай пәлекетті ұшырастырғандар болса, бізге хабарласыңыздар» деп елді құлақтандыруды ұмытпайды
Сол-ақ екен, газетімізді хат нөпірі басып қалды
«Менің атам көріп еді…», «Әжем айтушы еді…», «Нағашым оны ұстап алып, нұқып жіберген…» деген сипаттағы әңгімелер күн сайын редакцияға ағылып келіп жатты
Күллі қазақ жұртын шайтан басып қалған ба дерсің!.
Сол кездегі елдің көңіл-күйін дөп басқан «Мыңнан бір мезетке» керегі де осы еді
Әділбек осы хаттарды мың құбылтып жариялады да отырды
Әріптестері: «Ұрпағымын қазақтың Қабайының, Үлгі алады менен де талай інім, Жын-шайтанмен жүремін араласып, Дәл осындай болмайды-ау ағайының», – деп, оның атынан өлең өріп, жарасымды қалжыңға жол ашатын
Кейін «Мыңнан бір мезет» ерекше бел алып, таралымын «Жас Алаштың» деңгейіне жақындатты
Әділбек бас редактордың көңіліне келіп қалар деп тізгінін әрең тартты
Шынында да, оқырманды шайтан түрткендей, мақала дегенің қаптап кеткен-ді
Сол тұста Әділбектің атынан мынадай өлең шығардық: «Біздің газет өз жолын тауып берді
Подпискадан бәйге алып, шауып келді
«Жас Алаштан» қара үзіп кете ме деп, Уәкең ағам шамалап қауіптенді»
Бұл енді қалжың
Әйтпесе, газетті бүкіл қосымшасына қосып басқарып отырған сол кісінің өзі емес пе?
Мәрттігі мен мырзалығын, кеңдігі мен мейір­бан­дығын ешкім де жоққа шығара алмайды
Оның тәрбиесін көрген жігіттердің көбі алысқа шапты
Тілшіден елшіге, ақпаратшыдан аппаратшыға, корректордан директорға дейін өсті.
***
Кейіпкеріміздің БАҚ-тан тыс салалар­дағы бақ-берекесі де жеткілікті
Он бес жылға жуық Парламент Мәжілісінің депутаты болды
Халық қалаулысы ретінде ұлт мүддесін көздейтін іргелі істерге араласты
Әу баста өзі қалаған мамандығынан да қол үзген жоқ
Үш ұлтқа ортақ Ақмола ақынның әдеби мұрасын түгелдеген кандидаттық, қазақ әдебиетіндегі діни-ағартушылық ағымды зерделеген докторлық диссертация қорғады
Ұлттық Ғылыми академиясының корреспондент-мүшелігіне сайланды
Қазір қазақ әдебиеттану ғылымының қара шаңырағы – М.Әуезов атындағы Әдебиет және өнер институтын басқарады.
Біз бүгін оның бір-бірімен берік сабақтас «Ұлан», «Жас Алаш», «Егемен Қазақстан» газеттеріндегі бас­шылық қызметі туралы баяндадық
Қазақтың таны­мал үш басылымына бас редактор болу бақыты бұйыр­ған азаматтың ел-жұртқа айтары да мол екені анық
Ендеше, ұлт журналистикасындағы Уәлихан Қалижанұлы­ның осы үш тоғысы лайықты бағалауға тұрарлық.
Бауыржан ОМАРҰЛЫ
