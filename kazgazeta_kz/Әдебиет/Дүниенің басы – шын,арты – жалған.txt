Қамбар ҚОЙШЫБАЙҰЛЫ
Адамдықтың  өлшемі – ар
Ойланшы дос, ертең – жоқ, бүгін – барсың,
Керсең кеуде пәлеге ұрынарсың.
Сенгін дінге – өзің біл,сенбе – мейлің
Ең әуелі, алдына жүгін ардың.
Өрлегендей тым биік,көкке шынар,
Шындық үні қашан да өктем шығар.
Әлемдегі қай ұлт пен қай дін болсын
Адамдықтың жалғыз-ақ,өлшемі — ар.
Қанша оқыма ұлының нақыл хатын
Жету қиын түбіне ақиқаттың.
Мың сауал тұр көкейде:
– Қай дін әділ?!
– Жұмақ төрін мекендер бақида кім?!
Адамзаттың әр қилы сырт пішіні,
Сан алуан – нәсілі, түрі-түсі.
Діні бөлек,әрине ұқсамайды
Бір-біріне мінезі,сыры ішкі.
Ойландың ба ертең – жоқ, бүгін – барсың,
Көтергенмен тірлікте жүгін нардың.
Кісіліктің келбетін армен өлше
Өшпес мәңгі артыңда үлгі қалсын.
Күндер өтіп, жазылар жан жарасы,
Ең бастысы адамға – ар таразы.
Жақсылықты жасадым қолдан келген
«Болсын деген, тек сөзге, – Алла разы!».
Жастай жаттап, санада тағылым еттім:
Ең шоқтығы – ар-ождан, ақыл-естің.
Ұят-намыс мендегі ең осал тұс
Қыл өкшесі секілді – Ахилестің.
Дүниенің басы – шын, арты – жалған,
Қазы бар ма өмірде артық – ардан.
Ары қинап дем шығар ақтық сәтте
Таппай кетер өмірден барқадар жан.
Жалғыз байлық арым бар, өлсем – мұра,
Осы жолмен өмірде жүрем тура.
Мұны жалған десеңдер,иланбасаң
Қасымда көп досым бар.., елден сұра.
Қоғылдың құйғаны
Асау өзен бой бермей тасығанда,
Ала қашар алты сай, алты арна.
Қан тамырдай таралып тарам-тарам
Қосылады Таласқа жалғыз саға.
Бастау алған сол сайлар Жиембеттен,
Кілт бұрыла тайқиды қия беттен.
Жайылып су, аймаққа ұлан-асыр
Керегінше жерге нәр жия берген.
Су көлкіген көктемде иен мекен,
Жазға салым тоғайы шиендеген.
Егін салып бабалар дән жинады
Атақоныс шынында «үйек» екен.
Аралаған алты сай өңірді иен,
Нәрін құйып береді өмірге рең.
Алты сала жан-жаққа жайып тамыр
Тоғысады ақыры кемерде кең.
Аққан судан жойқын күш жоқ қой мықты,
Алты өзек өзенге лап қойыпты.
Содан шығар «Қоғылдың құйғаны» – деп,
Атам қазақ бұл жерге ат қойыпты.
Қаратөбе – қарт тарих,
қара нарым
Қаратөбе – қарт қоныс, қара нарым!
Төңкерілдің төсінде сардаламның.
Ойдағы ел мен тоғысар қырдағы елдің
Жалғастырдың көпірдей араларын.
Қаратөбе – қарт тарих, қара нарым!
Көрдің көзін жеті ата-бабалардың.
Өтті сенде әкелер ойлап қамын
Қара қазан,баланың сары қарын.
Қаратөбе – не дейсің, қара нарым?!
Көмейіңнен шыққандай зарлы сарын.
Жер қайысқан өр рухты қалың қолдың
Сақтап келдің кеудеңде сарындарын.
Қаратөбе – киелі қара нарым!
Бердің сарқып бойдағы барлық нәрін.
Ел қайғысын көргенде шөге түстің…
Көз алдыңнан өткердің бәрін,бәрін.
Сардаланың төсінде Қаратөбе,
Шалынады алыстан дара төбе.
Жотаң жатыр бас жағы өркештеніп,
Қара бура қалғандай жаңа шөге.
Төңкерілген ортасы тегене дөң,
Көкке қарай ұмсынып төнген төбең.
Шыққан сәтте басыңа көрінеді
Жан-жақтағы дүние дөңгеленген.
Шоқтығысың далиған даланың кең,
Алып жатқан алапта алып та сен.
Өңірдегі еңселі жер биігі
Аманбысың,армысың – Қаратөбем!
САУМАЛ БҰЛАҚ, 
СЫРБАЗ САМАЛ
Дәмі балдай, мөп-мөлдір, саумал бұлақ,
Сылдыр-сылдыр сырғиды таудан құлап.
Еңкеу-еңкеу еңіске ендіркелей
Асыр салып ойнайды аунап-қунап.
Тар қыспақта тау салса қылбұрауды,
Арна іздеп балбұлақ мың бұралды.
Тастан-тасқа секіріп кең жазыққа
Тыным таппай күні-түн құлдырады.
Сылқ-сылқ күлді тап-таза бұла тұма,
Жағалауы оранған гүл-лағылға.
Бауыр жаза төменге құлдилайды,
Самал желін даланың ұнатты ма?!
Сылдыр қақты баурайда жылға тұма,
Еркін желін етектің ұнатты ма?!
Бұлақ үні әйткенмен керімсалдың
Мезгілінде жетпеді құлағына.
Сағым қуған даланың сері желі,
Алақанмен аялар бетегені.
Бет алысы – тау емес, алыс қиян
Жүріп кетті түрді де етек-жеңді.
Сырбаз самал осылай кете берді,
Сері желік алысқа жетеледі.
Екі көзі төрт болып жатқан күтіп,
Қашан,қашан жылғаға беттер енді.
«Үп» еткенде саф самал желпіп белді,
Жаңа шыққан көк майса желкілдеді.
Сағындыртып қайда жүр балбұлақты
Адасты ма даланың телі желі.
Бұлақ даусы бұл маңнан естілмеді,
Шалғай шетке жетпейді кешкі демі.
Сезбеді жел қайнардың тосқанын көп
Өкінішті – бәрін де кеш білгені.
Сардаланың керімсал еркін желі,
Қоңыр леппен сипайды Елтінбелді.
Балдай дәмін бұлақтың кашан татар
Саф самалдың сусаған еріндері?!
Менің пірім
Қара өлеңмен өріліп тарих тіні,
Талай ғасыр орныққан халық ділі.
Бұтағы мол осылай «қазақ» атты
Бой көтерді нән ағаш алып діңді.
Өмір мәнін өлеңмен танып білді,
Әспеттеді бояуы қанық тілді.
Ер Тоңаның есте жоқ заманынан
Қара өлеңнің жеткендей талып үні.
Ұлтына тән үстінде бар желегі,
Мұрасындай халықтың әр өлеңі.
Менің пірім әрдайым сыйынатын
Қасиетті қазақтың қара өлеңі.
Тараз
