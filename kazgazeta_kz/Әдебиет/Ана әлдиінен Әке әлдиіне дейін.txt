Алматыдағы «Жалын» баспасынан  ақтөбелік жас ақын Гүлжайнар Қалдинаның «Әке әлдиі» атты тұңғыш өлеңдер жинағы жарық көрген болатын
Кітап мемлекеттік тапсырыс бойынша, яғни Мәдениет және ақпарат министрлігінің бағдарламасы аясында шығарылды
Жүзден астам өлең мен бір поэмадан тұратын жинақтың жалпы көлемі 10 баспа табақ.
Біз сөз еткелі отырған Гүлжайнар поэзиядағы тазалық қағидасын ұстанған секілді
Ол өзінің «Ақын» деген өлеңінде былай дейді:
Сыймаған сөзге жалғанға мынау,
Жайылған дерт пе сөз дерті.
Бақыт бола алмай армандамын-ау,
Бақытты күлкі көз көркі.
Ар сөзі — азап,
Өлең де жетім,
Жүректің батпан мұңы көп.
Сіңдіріп қанға өлеңнің сертін,
Жаратушының құлы боп…
Тамшыдан көктеп танылған әлем,
Өлшеусіз ойдың келбеті.
Сөз қасиеті бағың бар,
Сенем,
Өлмейді мүлде жер беті.
«Ессіз халықтың» есімі хатта,
Құранның басы — сөз ғана.
Ақылдың аян төзімі Хаққа,
Ақынның үйі боз дала.
Гүлжайнар «жайылған дерт пе сөз дерті», «ар сөзі — азап», «сіңдіріп қанға өлеңнің сертін», «сөз қасиеті бағың бар, сенем, өлмейді мүлде жер беті», «құранның басы — сөз ғана» деп өзіне талап қояды
Немесе «Сенім» деген өлеңінде:
Қалам — досым.
Қағаз — серік.
Мұң — жаным,
Тәтті мұңды қалай құрбан қыламын?
Маңыздысы — менің қағаз, қаламым,
Ой — Құдайым,
Өлең — тәуір амалым, — депті.
Осылайша өзінше жырлайды
Басқа­ларды қайталамайды
Еліктеу де емес
Өз жүрегінен шыққан ой, тебіреніс
Сезім
Өлеңге деген құрмет
Ал осындай ойдың, сезімнің жүректен шыға білуі жас ақын үшін үлкен жетістік.
Бүгінгі қазақта жас ақын көп
Дегенмен, үлкен өмірге енді ғана қадам басқан, тіпті әлі мектеп қабырғасынан шықпаған, өлеңге талпыныс жасап отырған жастарымыз «қу тірлік, мен жұтпаған у бар ма» деп бесіктен белдері шықпай жатып тіршіліктен баз кешкісі келеді
Ал Гүлжайнар ондай сұмдық ойдан аулақ.
Керісінше, адамға шуақ сыйлайтын, жаныңды жадырататын, алға ұмтыл­ды­ратын өлеңдері мол
Әлгі «Сенім» өлеңін­де «мұң» деген сөз кездеседі, бірақ ол өмір­ден бездіретін мұң емес, тәтті мұң
Гүлжайнар сол тәтті мұңды құрбан еткісі келмейді
Немесе:
…Егін екпей,
Ойды тастап көнекке —
Шегірткеден сескенуім керек пе?
Өмірімнің еншісі бір өлеңмен,
Тағдырыма сенем мен!
Ақын болғасын, оның ішінде жас болғасын жастықты, махаббатты жырламай тұра алмасы заңдылық
Бірақ Гүлжайнардың махаббат жырларында сүйдім, күйдім деген сөздер жоқ
Керісінше парасатты, саналы сезімге құрып, қазақ қызының махаббатын әдемі келтіреді.
Бұрынғы ғашықтар үнсіз, көзбен ғана ұғысқан
«Мен сені сүйемін» деп төбеден түскендей айта салмаған
Бірақ осындай махаббат бүгінгі жастарда бар ма? Қазақы ауылда өсіп, ұлттық тәрбие алған Гүлжайнар қатар-құрбыларына, жалпы жастарға ақыл-кеңес айтпайды, бірақ махаббат деген сезімді «Жай ғана» өлеңінде:
Еш қимыл болмасын.
Тоқтау салыңыз!
Сүймеңіз.
Назымды төгейін.
Жай ғана үнсіз құшаққа алыңыз,
Жай ғана еркелей берейін, — деп назданады.
Гүлжайнардың тағы бір шеберлігі не нәрсені де суреттеп, көз алдың келтіретін суреткерлігі.
Илеуі қанып,
Тапталып,
Ыстыққа күйіп, піскен күн.
Білектей басса, от қарып,
Өрнегі бірге түскен күн, — дейді «Киіз тірлік» өлеңінде
Иә, ып-ырас
Бір қарасаң, киіз басу сияқты
Енді бір қарасаң, күнделікті өтіп жатқан өмір
Киіз бен тірлік ұштасып жатыр
«Отырмын
Көзіңнен көрініп көздерім, Орамды ойымнан гүл өріп» дейді
Қарсы отырған адамның көзінен өзіңнің де көрініс табатыны рас
Бірақ аңғара бермейміз
Бұл жердегі шеберлік — орамды ойдан өрілген гүлдің көзден көрініс табуы.
Бұл кітаптан ауылға деген сағынышты да көреміз
Бұл да заңдылық
Ауылын еске ала отырып, табиғатты да көркем суреттей алады.
Кітап «Әке әлдиі» деп аталыпты
«Ана әлдиіне» үйреніп қалған құлаққа оғаштау естілуі мүмкін
Мұнысы несі деушілер де болар
Бірақ мұнда әке мен сәби арасындағы махаббат, әкеге деген сағыныш, асқар тауыңды аңсау қасиеті жоғары тұр
Әкесін ешкім анасынан кем көрмейді
Сондықтан кітаптың аталуы да сәтті деп айтуға болады.

Бердібай КЕМАЛ,
Қазақстан Журналистер 
одағының мүшесі
Ақтөбе
