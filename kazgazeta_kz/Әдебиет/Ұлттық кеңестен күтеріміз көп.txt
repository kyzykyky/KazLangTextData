Жуырда Мемлекет басшысының Жарлығымен Қазақстан Республикасы Президентінің жанындағы Ұлттық қоғамдық сенім кеңесі құрылғаны белгілі
Мемлекеттік саясаттың өзекті мәселелері бойынша ұсыныстар мен ұсынымдар тұжырымдау жұмыстарын атқаратын Ұлттық қоғамдық сенім кеңесі билік пен халық арасын жақындата түспек. 
Елдегі игі жаңалықтарға әрдайым үн қосып, пікір білдіріп келе жат­қан Халықаралық «Қазақ тілі» қоғамының вице-президенті, Қазақстан халқы Ассамблеясының мүшесі Орал Шәріпбаев редакциямызға хабар­ласып, Ұлттық қоғамдық сенім кеңесінің құрылғанын қолдайтынын жеткізді
Ол аталған Кеңес мемле­кетіміздегі түйткілдердің түйі­нін тарқатып, әлеуметтік мә­селелерді шешуге ықпал етеріне сенімді.
– Ұлттық қоғамдық сенім кеңесінің құрылғаны жақсы бастама.­ Неге десеңіз, билік пен қоғам тізе қосып қызмет істесе ғана біз ел боламыз
Мықты мемлекетке­ айналу­ үшін қоғам мен биліктің арасы­ алшақтамауы керек
Бір-біріне деген­ сенім орнауы қажет
Қоғам билікке сеніп, ал билік қоғамға сенуі тиіс
Ал екеуінің арасында­ керісінше түрлі алшақтықтар орын алса, ойдағыдай нәтиже шықпасы анық
Сондықтан Мемлекет басшысы­ Қасым-Жомарт Кемелұлы нақты-нақты істерді келешекке, болашаққа бағдарлап берді
Бұл орайда еліміздегі тұрақтылық пен қоғамдық келісімді сақтап қалу – баршамыздың міндетіміз, – дейді Орал Шәріпбаев.
Сонымен қатар алдағы уақытта Ұлттық қоғамдық сенім кеңесінің құрамына тіл жанашырлары да еніп, мемлекеттік тіліміздің мәртебесін биіктетуге күш салса деген де ойын айтты
Несі бар, қолдауға тұрарлық бастама
Елімізде әртүрлі салада қордаланған мәселелерді шешумен қатар, тіліміздің жай-күйін де естен шығармауымыз керек
Себебі мемлекеттік тіл – мемлекеттің негізі
Оның аясын атқарушы би­лікте, мемлекеттік мекемелерде кеңей­туге, заңдардың қазақ тілінде қабыл­дануына, қазақ тілінің қоғам­ның барлық саласына дендеп енуіне, мем­лекеттік тіліміздің құқық­тық-заңдық тұстарын заман талабына сай жетілдіруге Ұлттық қоғамдық кеңес күш салса алға қадам басар едік.
Айта кетейік, қайраткер азамат Орал Шәріпбаев «Қазақ тілі» қоғамының вице-президенті ретінде Шығыс Қазақстан мен Солтүстік Қазақстан облыстарында мемлекеттік тіліміздің мәртебесін биіктетуге күш салып келеді.
Дәуіржан Төлебаев
