«О, Жуалы, Жуалы, Тұла бойың келісім
Туа салған шерхандар, Елің үшін, жер үшін» деген жыр шумақтарымен басталған жиында, ең алдымен, жазушының өмірінен тайға таңба басқандай сыр шертетін бейнефильм көрсетілді
Бұл күні аудандық Мәдениет үйінің кіре берісіндегі фойе Алты Алаштың мақтаны Шерхан Мұртазаның кітаптарына арналған көрмемен ерекшеленді
Сөредегі кітаптар сонадайдан менмұндалайды
Тағдыры тауқыметке толы Барсхан-Шерханның болмаған балалық шағы мен Айша ананың мұңды қасіреті көз алдыңа келе береді
Жиынға келгендердің салмақты сөзі мен пайымды толғаныстарын тыңдауға жуалылықтар асық болды
Шараға Шер-ағаның туған бауыры Батырхан Мұртазаұлы қатысып отырды
Жуалы ауданы әкімдігінің ұйымдастыруымен өткен «Халқының Қызыл жебесі» атты облыстық ғылыми-практикалық конференция, міне, осылай басталды.
Ғылыми-практикалық конференция жұмысын жазушы, Қазақстанның Құрметті журналисі Мақұлбек Рысдәулет жүргізіп отырды
Алдымен, аудан әкімі Бақтияр Көпбосыновқа сөз берілді
Аудан басшысы өз сөзін конференция қонақтарына және жазушыны ардақтап келген жиналған көпшілікке алғыс айтудан бастады
Мұнан соң Елбасының «Болашаққа бағдар: рухани жаңғыру» атты бағдарламалық мақаласында туған жерді қадір тұту қажеттігі айтылғаны, бұл тұрғыда өскен өлкесінің табиғатынан шығармаларында пейзаж, галерея жасаған Халық жазушысы Шерхан Мұртаза баршаға үлгі екенін сөз етті
«Қойнауы құтқа толы, ырысты-ынтымағы жарасқан, жұлдызы биік Жуалы – генералдар мен батырлардың, жазушы-ақындардың елі
Осындай топырақтың төл перзенті Шерхан Мұртаза – арлы, айбарлы есім
Ол сонау бір жылдары ұлт баспасөзінің ұстынына айналған ірі басылымдарды асқан көрегендікпен басқарумен қатар, суреткер жазушы ретінде де өзін қалыптастырды
Біз күллі қазақтың Шер-ағасына айналған Шерхан Мұртазамен мақтанамыз
Республикалық «Егемен Қазақстан» газетінің және Жуалы ауданы әкімдігінің қолдауымен Шерхан Мұртазаның «Намыс найзағайы» атты кітабы жаңадан жарық көріп, бүгін тұсауы кесілгелі отыр
Баршаңызды тың туындының жарық көруімен және жерлесіміз Шерхан Мұртазаның 85 жылдық мерейтойымен құттықтаймын
Жазушы тойы жалғаса берсін!» деді ол.
Мұнан соң ел газеті «Егемен Қазақстанның» және Жуалы ауданы әкімдігінің қолдауымен жарық көрген Шерхан Мұртазаның «Намыс найзағайы» кітабының тұсауы кесілді
Бұл кітапқа Халық жазушысының Тәуелсіздігіміздің қалыптасу жылдарында еліміздің бас газетінде жарияланған сұхбаттары, мақала, эсселері, ой-толғаныстары, көсемсөздері топтастырылған.
Бұдан кейін сөз алған облыстық ардагерлер кеңесінің төрағасы Еркінбек Солтыбаев жазушының 60 жылдық мерейтойы Жуалыда дүркіреп өткенін, Қазақстан Жазушылар одағы мен қазақтың қабырғалы қаламгерлері көшіп келгендей болғанын еске алып, жұлдызы жарық Жуалыдан талай таланттар шыға беретініне тоқталды
Сондай-ақ жазушының туған күніне орай облыс әкімі Кәрім Көкірекбаевтың бастамасымен облыстан жасақталған делегация Шерхан Мұртазаның Алматыдағы үйіне барып, арнайы құттықтайтынын, жазушымен жүздесіп, емен-жарқын әңгімелесіп қайтуды жоспарлап отырғанын айтып өтті.
Жазушы-драматург Елен Әлімжан жазушы­ның халық бағалайтын, ерекше құрметтейтін қасиет­теріне тоқталып, Шерхан Мұртазаның қалың оқырмандарына, көпшілікке арқа сүйегенін, қажет жерінде басын бәйгеге тігіп, қайсар­лыққа, батылдыққа барғанын, сондықтан үлкен абыройға ие екенін атап өтті.
«Шерхан шығармаларында туған жер табиғаты, ата-баба рухы, кейіпкердің суреті қатар өріліп отырады
Сондықтан оқылымды, тартымды
Тұрар Рысқұлов ақталып үлгермеген қиын уақыттарда жазушы Тұрар жайлы жазуды ойлап, зерттеуге кірісті
Осы тұрғыда Шерханның мақаласын жариялағаны үшін сол кездегі «Социалистік Қазақстан» газетінің бас редакторы жазаланды
Кремль, түрме тақырыптарында да қазақ жазушылары арасынан алғаш қалам сілтеген – Шерхан Мұртаза
Шер-аға қай газетті басқарса да, оның таралымы өсіп, ұлғайып шыға келетін
Қазақ журналистикасында Шерхандай ұзақ еңбек еткен, басшылық жасаған ешкім жоқ
Шерханның Жуалыда дүркіреп өткен 60 жылдығына ғарышкер Тоқтар Әубәкіров тікұшақпен келіп, сол кездегі жас журналист Көсемәлі Сәттібайұлы тікұшақпен әуеде жүріп, репортаж таратқаны бар» деді Е.Әлімжан.
Мұнан соң жазушы, Халықаралық «Алаш» әдеби сыйлығының лауреаты, облыстық «Ақ жол» газетінің бас редакторы Көсемәлі Сәттібайұлы сөз сөйледі.
«Осында жиналған қаламгерлерге, ұстаздар мен зиялы қауымға, аудан жұртшылығына, жастарға құрметпен сәлем беремін
Бүгін батырлар, ақындар, диқандар елінде өтіп жатқан осы жиын үшін аудан әкімдігіне алғыс айтқым келеді
Ал енді негізгі тақырыпқа ауыссақ
Шер –ағаның қасында көп жүрдік
Сапарда, отырыстарда бірге болдық
Көп әңгімесін білеміз
Шерхан шығармашылығы – үлкен ғибрат
Еліне, жеріне деген адалдығынан, еңбеккештігінен, қайсарлығынан, қайраткерлігінен үйренеріміз көп
Шер-аға әлемі таңға дейін айтылса да таусылмайды
Бүгінгі конференция жұмысына табыс тілеймін.Шерхан суреттеген тау, таулы өлке аман болсын!» деді ол.
Мұнан соң Тараз инновациялық-гумани­тарлық университетіндегі «Шерхантану» орталығының директоры Айнұр Кембаева Шерхандай қаһарман жазушыны ардақтау өте өзекті іс екенін, 2009 жылы Шер-аға мұраларын өскелең ұрпаққа насихаттау мақсатында осы орталық құрылғанын, оны облыстағы белгілі қаламгерлер қолдап, қуаттап отырғанын айтты
Жазушының құрметіне түрлі мүшәйра, байқаулар өткізу, ғылыми жобалар жазу қалыптасқанына, Шер-ағаның 80 жылдығына орай 5 томдық топтамалар жинағы шығарылса, 85 жылдығына орай ол 10 томға ұлғайып отырғанына тоқталды
Жазушының жаңадан жарық көрген «Сояу» повесіне, «Бір кем дүниесіне» өзінің көзқарасын білдіріп өтті.
Шерхан Мұртазаның 85 жылдығына арналған «Халқының Қызыл жебесі» атты облыстық ғылыми-практикалық конференцияны жазушы Мақұлбек Рысдәулет қорытындылап, келген қонақтарға және жиналған көпшілікке алғысын білдірді.
Жиын соңында Шерхан Мұртазаның «Намыс найзағайы» кітабы зиялы қауымға таратылды
Осылайша, Жуалы жерінде өткен, тау тұлғалы Шер-ағаның шығармашылығына арналған жиынның көпшілікке берер тағылымы мол болды.
Есет ДОСАЛЫ, 
журналист
Жамбыл облысы
Жуалы ауданы
