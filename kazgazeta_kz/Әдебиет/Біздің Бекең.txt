Белгілі ғалым Бекболат Тасболатұлын әмбебап ғалым деуіміздің себебі ол физика, техника, физиканы оқыту әдістемесі және қазақ тарихы туралы отыздан аса монография мен оқу құралдарының авторы
Осы ғылым салалары бойынша шет елдерде және бұрынғы кеңестік дәуірдегі ғылыми-методикалық, ғылыми-техникалық журналдарда көптеген мақалалары жарық көрді
Оның түрліше зерттеген ғылым салаларының бағыты төмендегіше болып келеді. 
Бірінші ғылым саласы, физика-техникаға арналған: Еліміз егемендік алған соң техникалық университет студенттері мен оқытушы-профес­сор­ларына арнап қазақ тілінде бірінші рет жалпы физика курсынан «Физика курсы» атты оқулығы жарық көрді
Сонымен қатар 7 оқу құралының авторы
Тек қана жаңашылдықпен сабақ беретін ғалым сол кездегі халық әлі де мән-мазмұнына түсіне бермейтін тестілеуге арнап «Жалпы физика курсын оқытуда тест қолдану әдістері» атты оқу құралын жазып, баспадан шығарды
Оны жоғары техникалық оқу орындарындағы оқу үрдісінде күні бүгінге дейін қолданып келеді
Сол сала бойынша Алматы облыстық мұғалімдер білімін жетілдіру институтында «Педагогикалық шеберлік диагностикасы» деген атпен кафедра ашып, соның меңгерушісі болып жұмыс істеді.
Астанада әлемдік деңгейде өткен 2017 EXPO-ның идеясын Бекең одан ондаған жыл бұрын күн энергиясын электр және жылу энергиясына айналдырудың техникасы туралы «Гелиотехника» атты оқу құралын жазып, оқырмандарға ұсынған болатын
Оқырмандар жылы қабылдаған соң бұл кітап екінші рет қайта басылды.
Екінші ғылым саласы, физиканы оқыту әдістемесі: Кейіпкеріміз Қ.И.Сәтбаев атындағы ҚазҰТЗУ-нің физика кафедрасында жұмыс істеп, зейнеткерлікке шыққан соң да қол қусырып отыра алмады
Бұрыннан жазып жүрген докторлық диссертациялық жұмысын одан әрі жалғастырды
Физика пәні мұғалімдерінің қолданы­луына арнап 3 монография мен 17 оқу құралын өмірге әкелді
Бұл еңбектері педагогика ғылымы саласында білім алып жүрген университеттер мен институт студенттеріне, оқытушы-профес­сорларға, магистранттарға, докто­ранттарға арналды
Физиканы оқыту әдістемесі бойынша ұйымдастырылған Халықаралық ғылыми-әдiстемелік, ғылыми-практикалық конференция­ларда әлденеше баяндама жасап, көптеген ғылыми мақаласы журналдарда жарық көрді
Қоғамдық газеттерде жүзден аса мақаласы жарияланды.
Осы еңбектерінің нәтижесінде зейнеткер болып жүрсе де ғылыми жұмысын тастамай, бұрыннан айналысып жүрген «Научно-методическая система углубленного изучения курса физики в средней школе на основе физики полимера» ( «Полимер физикасы негізінде орта мектеп физика курсын тереңдете оқытудың ғылыми-әдістемелік жүйесі») деген тақырыптағы докторлық диссертациялық еңбегін аяқтап, Ресейде қорғап шықты
Шет елге барып қорғауының себебі сол кезден бастап Қазақстан Республикасы Білім және ғылым министрлігінің Жоғары аттестациялау комитетінің (ЖАК) ережесі өзгерген болатын.
Бекеңнің жазған еңбектері сан қырлы, ол мектеп өмірінен бастап жо­ғары техникалық университеттер аралы­ғын қамтиды
Еңбек өтілінің көп жылы техникалық жоғары оқу орындарында өтті.
Бекболат Тасболатұлының еңбек өтілінің көп уақыты техникалық жоғары оқу орнында өткенімен, педагогикалық ғылым саласын таңдаудың да өзіндік себебі бар
Ол Оңтүстік өңірдегі Сарыағаш ауданында орта мектепті бітірген соң аудандық атқару комитетінің жолдамасымен Киров атындағы ҚазМУ-дің физика факультетіне құжат тапсырады
Бірақ емтихан тапсырғанда алған балы жетпей қалады
Ауылға қайта баруға намыстанып, ММУ-нің сол кездегі жаңадан ашылған механика-математика факультетінде сырттай оқуға түседі
Ол кезде ҚазМУ-дің физика факультетінде сырттай оқу болмайтын, болған да емес.
Сол университеттен 1-курс студенті деген анықтаманы алып Сарыағаш аудандық оқу бөлімінің басшысына көрсетеді
Оқу бөлімі ол ауданның Дарбаза совхозына қарасты Сарысу бөлімшесіндегі бастауыш мектепке мұғалім етіп жібереді
Өзі осы ауданның Тегісшіл ауылдық округінде 1939 жылы 21 наурызда туған болатын
Келесі жылы жоғарыдағы оқу орнынан құжаттарын алып, өзінің армандаған мамандығына, Абай атындағы Қазақ мемлекеттік педагогикалық институтының физика факультетінің күндізгі бөліміне емтихан тапсырып оқуға түседі.
Бұл оқу орнын жасы ұлғайып қалса да өзінен бес-алты жас студенттермен бірге оқып, 1969 жылы бітіреді
Себебі аяғына екі рет ота жасалғандықтан дәрігерлер оқуға рұқсат етпейді
Бекең жоғарыдағы бастауыш мектеппен қатар күндізгі орта мектепте де, кешкі мектепте де мұғалім болып еңбек етті
Сондықтан педагогика ғылымы саласын таңдаған еді.
Жоғарыдағы монографиялары мен оқу құралдарының біреуіне ғана тоқталсақ
Ол «Полимер физикасы негізінде орта мектеп физика курсын тереңдете оқытудың ғылыми-әдістемелік жүйесі» атты монографиясы.
Монографиялық жұмыс физика пәні мұғалімін даярлайтын университеттер мен педагогикалық инсти­туттардың оқытушы-профессор­ларына, мұғалімдер білімін жетіл­діру институты мамандарына, оқытушыларына, мектептің физика, химия пәні мұғалімдеріне, магистранттар мен докторанттарға арналған.
Үшінші ғылым саласы, қазақ тарихы: «Рухани жаңғыру» бағдарламасы аясында жарияланған «Қаңлының әлемдік өркениетке қосқан үлесі», «Қаңлы түркі халықтарының ата-бабасы», «Түрік тарихындағы қаңлылар», «Қазақ дегеніміз – Қаңлы-Сақ» мақалаларынан бастап, содан бері ата-бабаларымыздың ұлттық кодын бізге жеткізетін – қазақтың тарихына, архитектуралық ескерткіштеріне зерттеу жұмыстарын жалғастырып келеді
Осы салада қазақтың шығу тегін ежелгі тарихтан іздеген ол сонау Шығыстағы Охот, Жапон теңізінен Батыстағы Қара теңізге дейінгі аралықта жасаған қаңлы тайпасының шығу тарихымен байланыстыра зерттеп, 16 жылдың ішінде өзінің мамандығы физик бола тұра қазақ тарихын зерттеуге арнап жеке авторлығымен 7 кітап жазып, баспадан шығарып, оқырманға тарту етті.
Қазақтың өткенін зерттеуге арналған еңбектерінің бірі қаңлы тарихына арналады
Кітапқа пікір жазған әл-Фараби атындағы ҚазҰУ-ның Ғылыми зерттеу орталығының директоры, тарих ғылымының докторы, профессор ҰҒА-ның Құрметті академигі Талас Омарбекұлы.
Кітап жатық, ғылыми-таным­дық тілмен жазылған
Зерттеу деректілігімен, нақтылығымен құнды
Әр тақырып бойын­ша берілген сілтемелер автордың зерттеу нысанын терең игергендігін көрсетеді
Бұл зерттеу жұмысы 4 бөлімнен тұрады
Бірінші бөлім: «Неолит, энеолит, кола дәуіріндегі қаңлылар», екінші бөлім:« Қаңлы жазуы», үшінші бөлім: «Қазіргі заман қаңлыларының тарихы», төртінші бөлім: «Автордың қаңлы тарихы туралы жазған материалдарынан қысқартылып алынған материалдар» деп аталады.
Б.з.б
3,4-мыңжылдықтарда шы­­ғысқа қарай кеткен қаңлылар Тынық мұхит жағалауы, Хуанхэ өзені(Сары өзен) бойында, Сары теңіз жағалауында, Ордос жазықтығында, Манжурия мен Ханғай және Хинган жерле­рінде Қаңлы-Сэ мемлекетін құрады
Қаңлы-Сэ мемлекеті Қытай­дың сол кездегі атауымен атағанда Хэнань (қазіргі атауы Чжэнчжоу), Хэбэй (қазіргі атауы Шицзячуан), Шаньси(қазіргі атауы Тайюань) аймақтарында б.з.д
III-II мыңжылдықтарда болған
Бұл андронов дәуіріне сәйкес келеді.
Осы пікірлерге сүйене отырып, қазіргі Қазақстан аумағындағы Қаңлы-Кангюй мемлекетін бүгінгі қазақтың тарихи бастауы ретінде қарастыру ресми тарих тарапынан өте қажет деп есептейді
Бұл енді ғалымның жеке пікірі
Мұндағы мақсат – «Қаңлы тайпасының тарихы арқылы, Қаңлы мемлекеттілігі арқылы, Қаңлы мәдениеті мен әдебиеті арқылы өзіміздің – бүгінгі қазақ халқының, Қазақ мемлекеттілігінің мәртебесін көтеру, тарихын ғылыми негіздеу, жас ұрпақты отаншылдық, мемлекетшілдік, қазақтық асқақ рухта тәрбиелеуге үлес қосу
Бар қазақтың атасы бір екендігін дәлелдеп» дейді автор.
Кітап Елбасымыз Н.Назарбаевтың 2012 жылғы желтоқсандағы Қазақстан халқына Жолдауындағы: «Ру мен тайпаға бөліну – ұлттық тұтастықтан айырылудың өте қауіпті түрі
Қазақ шежіресінің түпкі мәнін ұмытпау керек, алып дарақтың бұтақтары сияқты күллі рулардың түбін қуа келгенде, барлығы бір ғана ұлы тамырға – қазақ деген ұлтқа барып тіреледі
Қай шежірені алып қарасаңыз да, ол қазақтың бірлігін, тұтастығын әйгілейді» деген ұлағатты сөзімен қорытындыланады.
Бекеңнің бұдан басқа журналистік те кәсібі бар
Өткен ғасырдың жетпісінші жылдарында «Қазақстан мектебі» журналында істеп жүрген кездің өзінде-ақ КСРО Журналистер одағының мүшесі болған
Қазіргі кезде Қазакстан Журналистер одағының мүшесі
Газет-журналдарға мақалалар ұсынып өзінің ой-пікірін ортаға салып отырады.
Ұстаз, ғалым бүгінде де қызу еңбек үстінде
Еңбегі жемісті болсын!
Әлімхан Ермекбаев, 
геология-минералогия ғылымының 
докторы, профессор, ҚР Ұлттық инженерлік академиясының академигі
