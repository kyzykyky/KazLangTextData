Академик Әбдісағит Тәтіғұлов!
Бұл бүгінде Алтайдан Атырауға, Алатаудан Арқаға көсілген кең-байтақ елімізден асып, әлемнің әр қиырына мағлұм болған есім
Олай болатын да реті бар
Қазақ тарихында сәулет өнерімен түптеп шұғылданған жан – некен-саяқ болды
Соңғы 50-60 жыл көлемінде Қазақ елінің сыр-сипаты, көз сүйсінткен дидары жаңа бір реңкке бөленіп, былайғы жұрт сүйсіне, сұқтана қарайтын болса онда бұл жетістік, ең алдымен, Қазақстанның сәулетшілері мен жобалаушыларының мәртебелі шаруаларының нәтижесі дер едік.
Өзінің бүкіл саналы ғұмырын туған еліміздің сәулет өнеріне, оның сән-салтанатына, алып құрылыс алаңдарына жан бітіретін жобалау өнеріне арнал­ған жан ол, әрине, Мемлекеттік сый­лықтың лауреаты Әбдісағит Тәтіғұлов! Астана мен Алматыны былай қой­ғанда, республикамыздың бірнеше қалаларында Әбекең өзі бас болып, қолға алып, олары сәулет өнерінің бірегей туындыларына айналған ғима­раттар көптеп саналады.
Сәулетші соңғы жылдары өмірден өзі көрген-білгенін, жас ұрпаққа тағылым боларлық оқиғаларды, замандастар туралы ой-толғаныстарын қағаз бетіне түсіріп отыруды әдетке айналдырған
Солардың біразы мерзімді басылым беттерінде жарияланып та жүр
Жуырда Мемлекеттік сыйлықтың лауреаты Әбдісағит Тәтіғұлов өз қаламынан туған сол дүниелердің басын біріктіріп бес томдық кітап етіп шығарды.
Кітап – халық қазынасы
Оған айрықша ден қою, ықылас-ниет білдіру ежелден зиялы қауым дәстүрі
Осы мұратты шаруаны ойға алған автор Алматыда бес томдық шығармалар жинағының тұсаукесерін өткізді
Бұл игілікті шараға еліміздің ел-ағалары, зиялы қауым өкілдері қатысып, өздерінің пікірлерімен ой бөлісті
Тұсаукесер мәслихатын Қазақстан Республикасы Ұлттық Ғылым Академиясының академигі Кенжеғали Сағадиев жүргізіп отырды.
Бес томдықтың алғашқы томы «Парыз» деп аталады, мұнда автор қазақ сәулет өнерінің тарихына, ел-азамат­тарының тұлғалық қалыптасу ерекшеліктеріне тоқталады, төл тарихымыздың тағдырлы кезеңдері туралы ой толғайды
Мұнда ата аманаты мен халық мүддесіне арналған игі істер, балалық шақ естеліктері, туған жердің сәулет, құрылыс саласын дамытудағы алғашқы қадамдары, ұстаздары туралы баяндалады
«Ізгілер ізі» деп аталатын екінші том Қазақ мемлекетінің өсу-өркендеуіне үлес қосып отырған қайраткер-замандастар туралы сыр шертеді
Ал «Ғибраттарда» (ІІІ том) еліміздің жақсылары мен жайсаңдарының тілек-ниеттері, олардың кейінгі ұрпаққа ой саларлық тағылымдамалары берілген
Төртінші том «Таным» деп аталады, мұнда автордың қазақ сәулет өнері мен құрылыс саласын дамыту жолындағы еңбектері, сыр-сұхбаттары енгізілген
Оқырман, сондай-ақ бұл томнан эпистолярлық жанрдағы мәтіндер мен қалжың-қағытпаларға да қанығады
«Менің KAZGORым»
Осындай тақырыптағы бесінші томға еліміздің құрылыс индустриясындағы көшбасшы болып есептелетін Жобалау академиясының кешегісі мен бүгінгісі, жеткен жетістіктері оқырман назарына ұсынылған.
Тұсаукесерде сөз алған Әбекеңнің замандастары, кезінде еліміздің қоғамдық-саяси өміріне белсене араласып, өзіндік қолтаңбасын қал­дырған Асқар Құлыбаев, Кеңес Аухадиев, Төрегелді Шарманов, Камал Ормантаев, Сәбит Байзақов секілді тұлғалар кітаптардың өн бойындағы ерекшеліктер туралы баяндап, қаламгер шеберлігінің басты артықшылықтарын атап өтті.
Әл-Фараби атындағы Қазақ ұлттық уни­верситетінің ректоры, академик Ғалымқайыр Мұтанов сәулетші-профессор қаламынан туған осынау ең­бектердің жас ұрпақты өздері таңдаған мамандықтың қыр-сырына жетелейтін туынды болатындығына назар аударды
Әбекеңнің әріптесі, еліміздің талантты сәулетшілерінің бірі «KAZGOR» Жобалау академиясының бірінші вице-президенті Тоқтар Ералиев пен «Қазақфильм» АҚ-ның пре­зиденті Бақыт Қайырбеков бес томдық авторының азаматтық тұлғасы, қайраткерлік қасиеті туралы кеңінен әңгіме өрбітті.
Ж.Омарұлы
