Астанада Қазақстан Республикасының Білім және ғылым министрі Бақытжан Жұмағұловтың төрағалығымен Қазақстан Республикасы Үкіметі жанындағы Кәмелетке толмағандардың ісі және олардың құқықтарын қорғау жөніндегі ведомствоаралық комиссиясының кезекті оныншы отырысы болды
Білім және ғылым, Денсаулық сақтау, Ішкі істер, Еңбек және халықты әлеумет­тік қорғау, Мәдениет және ақпарат, Көлік және коммуникация министрліктерінің, Спорт және дене шынықтыру істері агенттігінің өкілдері, облыс әкімдерінің орынбасарлары, облыстардың, Астана және Алматы қалалары білім бас­қар­маларының бастықтары мен бала­лар­дың құқық­тарын қорғау департаменттерінің директорлары, сонымен қатар, халық­аралық және үкіметтік емес ұйым­дардың өкілдері қатысқан бұл отырыста үш мәселе талқыланды.
Бірінші мәселе – ерекше мінез-құ­лықты балаларға әлеуметтік ұйымдар­дың көмегі, екінші мәселеде – мүмкіндігі шектеулі балаларға білім беру мен жекелей білім беруді дамыту жолдары қозғалды
Ал үшінші мәселе бойынша, шет жұрттардан көшіп келгендер балаларының білімге қолжетімді­лігі талқыланды
Италияда жергілікті заңнамаға сәйкес, сыныптағы дендері сау 20 оқушы баламен мүмкіндігі шектеулі 2 бала бірге оқиды
Мұндай жағ­дай Еуропаның өзге елдерінде де кездесе­ді
Қазақстанда бұл үшін педагогикалық кадр­ларды, ата-аналар қауымдастығымен қатар, балалардың өздерін де дайындау қажет
Қазақстан мүмкіндігі шектеулі балалар мәселесіне арналған Саламан конференциясын қуаттаған еді.
Бүгінгі таңда елімізде мүмкіндігі шек­теулі балаларға білім беретін 141 арнайы ұйым мен мектептер, балабақшалар жанын­дағы 1 593 арнайы сыныптар мен топтар, ал инклюзивті білім беретін 1426 мектеп пен 98 балабақша, сонымен қатар, 20 оңалту орталығы, 129 психологиялық-педагогикалық түзету кабинеттері, 479 логопедия орындары бар
Бұл ретте, бүгінгі күні мүмкіндігі шектеулі мектеп жасындағы балалардың 51,5 па­йызы және мектепке дейінгі жастағы балалардың 24 пайызы арнаулы білім беру бағдарламаларымен қамтылған.
Жергілікті атқарушы органдарға инклюзивтік білім беруді дамыту мәселесін жоспарларына енгізу, білім беру, әлеуметтік қорғау және денсаулық сақтау ұйымдарында мүгедек балалар үшін «кедергісіз аймақтардың» құрылуына тұрақты мониторинг жүргізу, психологиялық-медициналық-педагогикалық консультациялар мен психологиялық-педагогикалық түзету кабинеттерінің желісін кеңейту жөнінде шаралар қабылдау туралы ұсыныстар жасалды.
Ерекше мінез-құлықты балалар, яғни «қиын» балалар мәселесі де шеші­мін тапқандай болды
ҚР ІІМ мәліметі бо­йынша 13 мыңнан астам «қиын жасөспірім» жыл сайын ішкі істер органдарының есебінде тұрады
2011 жылы балалар мен жасөспірімдер жасаған 4092 қылмыс тіркелген, ал 2010 жылы бұлардың саны 3988 болды
Заң бұзушылық болса да, қылмыскер болып танылмаған балалар сот шешімі бойынша жергілікті жердегі кәмелетке толмағандардың ісі жөніндегі комиссияның қолдаухатының негізінде ерекше мінез-құлықты балаларға арналған арнаулы білім беру ұйымдарына жіберіледі
Қазақстанда мұндай 10 ұйым бар.
Аталған мекемелердің басты міндеті бала тағдырын көзден таса қылмай оңалту шараларынан кейін отбасында тәрбиелеу болып табылады
Бұл ретте, оңалту жұмысына арнаулы мекемелерді тарту, әр баланың тілін табуға жаңа көзқараспен қараған дұрыс
Бұл үшін қазіргі заманғы әдістемелік құралдар, мониторингтер қажет
Бүгінгі күнге дейін ол тиісті деңгейде жүргізілмеген
Аталған санат­та­ғы балалармен жұмыс істейтін мамандар­дың біліктілігін арттыру курстарын ашып, психологтармен жұмыс қажет
Еңбек тәрбиесіне негізделген Макаренко жүйесін пайдалану да ескерілуі тиіс
Осындай балаларға қатысты халықаралық тәжірибе де аз емес
Германияда немесе Америкада «қиын» жасөспірімдерді Африканың шалғай түпкіріне, Ресейде алыстағы мекендерге жіберу тәжірибесі қолданылады.
Жергілікті атқарушы органдарға әрбір тәрбиеленушінің тәртібін түзеу нәтижесі­не мониторинг жүргізу, тәрбиеленушілер­ді тұрғылықты жері бойынша орналас­тырып, негізгі біліммен қамту, сонымен қатар, кәмелетке толмағандар арасында­ғы құ­қықбұзушылықтың алдын алу мәсе­лесі бойынша мемлекеттік органдардың жұмысын үйлестіру жөнінде ұсыныстар жасалды.
Талқыланған үшінші мәселеде Қазақ­стан Республикасының азаматтары бо­лып табылмайтын және Қазақстан Рес­пу­бли­касына уақытша келген азаматтар балаларының білім алу жолдары қарастырылды.
Еңбек мигранттарының, босқын­дар­­дың және ерекше алаңдаушылық ту­ғызып отырған еліміз аумағына уақыт­ша келген мигранттардың балаларына бі­лім беру күрделі болып отыр
Өкінішке қарай, қазіргі уақытта, көші-қон жағдайы мен көші-қон ағымдарының ауқымы тұрақты емес
Бұл ретте, көптеген мигранттар балаларының білімдері төмен, қазақ және орыс тілдерін білмейді
Бұл қарым-қаты­нас жасауда және білім алуда қиындық тудырады
Аталған проблеманы шешу үшін мұндай балаларға әдістемелік жұмыстар әзірлеу, оларға көмек көрсету, педагогтарды дайындау, ата-аналармен түсіндіру жұмыстарын жүргізу қажет
Өкінішке қарай, көптеген елдерде мұндай жұмыстар ата-анасымен келген баланың сол мемлекеттің тілін үйрену қажеттігіне ғана саяды.
Сондықтан, бала еңбегін қанамау, балаларға қатысты зорлық-зомбылықты болдырмау үшін білім беру, көші-қон қыз­меттерінің органдары, әкімдіктер бірлесіп жұмыс атқарулары тиіс
Осыған орай, Ішкі істер, Білім және ғылым министрліктеріне мүдделі мемлекеттік органдармен бірлесіп, мигранттар балаларын оқыту және бейімдеу, психологиялық-педагогикалық қолдау көрсету бағдарла­маларын әзірлеу, шетелдің және аза­мат­тығы жоқ адамдардың балала­ры­ның ке­ліп-кетуін есепке алудың бірыңғай жүйе­сін құру ұсынылды.
Бұл талқылауды қорытындылай келе, ҚР Білім және ғылым министрі бүгінгі таңда мүмкіндіктері шектеулі балаларға арналған арнайы білім беру жүйесін үздіксіз жетілдіріліп келе жатқанын атап өтті
Сонымен қатар, 2020 жылға қарай мек­­тептердің 70 пайызында және бала­лар үй­лерінің 30 пайызында инклюзивтік практиканы енгізу жоспарлануда
Мұндағы ­басты мәселе – инклюзивтік сыныптар мен топтарды анықтау.
Маңыздылығы бұдан кем емес мә­се­ле­лердің бірі – мектептер мен бала­бақшаларда кедергісіз орта құру, өйткені, бүгінгі күні «кедергісіз орта» 1400 мектепте ғана қамтылған
2020 жылға қарай осындай тәжірибені 1500-ден астам мектепке тарату жоспарлануда.
«Қиын» жасөспірімдерге қатысты жұмыс істеу деңгейін жақсарту керек
Жұмыс­тар жүйелі түрде жүргізілуі тиіс
Оған мектеп педагогтары мен учаскелік полицейлерден бастап, аудандық, аймақ­тық білім беру, ішкі істер органдарының басшылары атсалысуы қажет.
Соңғы кезде елімізге отбасыларымен бірге келген мигранттар саны жылдан-жылға артып келе жатқанын атап өтті
Сондықтан, шетел азаматтарымен жұмыс істеудің жаңа тетіктері керек
Ол әкімшілік мәселелерді бала мүдделерін шектемей шешуге мүмкіндік беруі тиіс
Мұндай тетікті осы бағыттағы құзыретті орган ретінде Ішкі істер министрлігінің Көші-қон полициясы әзірлеуі тиіс
Бұл ретте, шетелдік мигранттар балалары өздерін Қазақстанның азаматымен тең дәрежеде сезінулері тиіс.
Бұл талқылаудың қорытындысы бойынша Қазақстан Республикасының Үкіметіне ұсыныстар жасалды.
Қ.Жұмаханов
