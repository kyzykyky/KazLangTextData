Ел Тәуелсіздігінің 25 жылдығына орай Павлодар облысында сурет­шілер шығармашылығын насихаттауға арналған «Шабыт» атты айтулы шара өтті.
«Ұлы Дала елі» фестивалі аясында өткен шараны Павлодар облысы мәдениет, мұрағаттар және құжаттама басқармасы, Павлодар облыстық көркемсурет музейі және Павлодар облыстық суретшілер одағы ұйымдастырды
20-дан астам қылқалам шеберлері аймақтың көрікті жері саналатын Баянауыл өлкесінде болып, табиғат таңғажайыптарын «плэнер» жанры арқылы бейнеледі
Мұндай ауқымды жиын соңғы рет 2003 жылы Қазақстан мен Қырғызстан сурет­шілерінің қатысуымен өткізілген болатын.
Биыл сурет және кескіндеме өне­рінің белгілі өкілдері Т.Батанов, Е.Айтуаров, М.Исмағұлов, Ө.Шоранов, Ә.Игембаев, Қ.Нұркенов, Р.Стыбаев, Н.Дауренбеков, ­Ж.Қабыл­динов, Т.Түлеев, А.Оразбаев, ­К.Кат­леев, З.Асылгазина, ­сондай-ақ С.Махамбетов, М.Сыздықов, А.Казы­ғұлов және т.б
өз туындыларын көрермен назарына ұсынды
Мұндай шара суретшілер арасындағы байланысты нығайтып, шығармашылық әлеуеттерін жүзеге асыруға серпін бергені сөзсіз
Жаңа туындылар Павлодар облыстық көркемсурет музейі қорына тарту етілді.
Қазақстан Республикасы Өнер академиясының академигі Әнуар Игембаевтың айтуы бойынша, Баян­ауыл өлкесі керекулік суретшілер үшін үнемі шабыт беретін бірден-бір әдемі жер
Академик облыс әкімдігінің қолдауының арқасында биылғы шараның өтуіне жақсы жағдай жасалғанын атап өтіп, керекті материалдардың барлығы жеткілікті болғанын, өнер иелері ой бөлісіп, кеңінен пікір алмасқанын айтты.
Дәмежан КЕНЖЕҚЫЗЫ
Павлодар облысы
