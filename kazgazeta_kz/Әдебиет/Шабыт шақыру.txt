Аузымнан, лебіз, бұрқылда,
Қаламдай біткен он саусақ,
Дөңгеленген он тырнақ,
Сом алтындай жылтылда.
Қиылып біткен екі қас,
Көз алдымда бұлтылда.
Мен – өр Алтайдың өрені,
Атақты жүйрік Құлтума.
Өзге ақындай сен көрме,
Аяғың ақсап қалмасын,
Балам, маған ұмтылма!
***
Аптығыңды баспасам жөн болмайды,
Тәңірі бақ берген жан кем болмайды.
Томар су тасығанмен көл болмайды,
Шіркінде иманы жоқ өң болмайды.
Терең сай шөккенімен бел болмайды,
Бұл ақын тым есіріп бара жатыр,
Біраз соғып алмасам, ем болмайды.
Сұрасаң, менің атым – Құлтума-ды,
Момыннан Құлтумадай ұл тумады.
Қолға алып домбыраны шырқағанда,
Тамсантып, шіркін, көмей бұлтылдады!
Қарттық жөнінде
Жастықта қылған істің ұяты жоқ,
Кәрінің жастағыдай қуаты жоқ.
Бір үйге өз бетіммен кіре алмаймын,
Бәрі жар айналамның, суаты жоқ.
Баға бер, шаппай, желмей кәрі бозды,
Күш-қуат, ақыл, қайрат – бәрі тозды.
Дүниені сайран еткен қол мен аяқ,
Бұл күнде төртеуінен таяқ озды.
Бір күнде мал іздедік жанды қинап,
Күнәні тоғанақтап алдық жинап.
Ақыл мен қайратымның бар кезінде
«Батыр» деп құрметтеді әркім сыйлап.
Сол күнде мал іздедім, дүние қуып,
Тоқтадым жігіттіктен көңілім суып.
Жігіттер, тәубеге кел, қанағат тұт,
Өзге өтірік болса да, өлім жуық.
Болса да өзге өтірік, өлім рас,
Бұрынғы өткендерден қалған мирас.
Ғаламның он сегіз мың бәрі өзгеріп,
Бұл дүние болар бір күн жоқ жым-жылас.
Құлтума Сармұратұлы
