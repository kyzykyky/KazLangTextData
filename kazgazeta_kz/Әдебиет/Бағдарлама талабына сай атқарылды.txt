Президент жанындағы Орталық коммуникациялар қызметінде Қазақстан халқы тілдері фестивалі аясында өткізіліп жатқан жұмыстар тақырыбында баспасөз мәслихаты өтті
Шараға Мәдениет және спорт министрлігі Тілдерді дамыту және қоғамдық-саяси жұмыс комитеті төрағасының орынбасары Ғалымжан Мелдешов, Ш.Шаяхметов атындағы Тілдерді дамытудың республикалық үйлестіру-әдістемелік орталығының директоры Ербол Тілешов пен қоғам қайраткері Оразкүл Асанғазықызы қатысты.
Ғ.Мелдешов ел Тәуелсіздігінің 25 жылдығына орай Қазақстан халқы тілдері фестивалі аясында өткізіліп жатқан жұмыстар туралы баяндап, олардың барлығы тілдерді дамыту үшін Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламаның мақсатына сай ұйымдастырылып келе жатқанын айтып, биылғы фестиваль мемлекеттік тілді дамыту үдерісіне жаңа ақпараттық технологияларды енгізу мақсатында «Tilalemi.kz» порталы және «Atau.kz» ономастикалық, «Emle.kz» орфографиялық, «Termincom.kz» терминологиялық электрондық базалары ашылғанын тілге тиек етті
«Тіл әлемі» порталының «Atau.kz» ономастикалық, «Emle.kz» орфографиялық, «Termincom.kz» терминологиялық сайтының іске қосылуы интернет кеңістігіндегі тілдік контенттің көбеюіне, оны қолда-нушылар санының артуына, мемлекеттік тілді қашықтан үйренушілер қатарының өсуіне кеңінен мүмкіндік жасап, тіл саласындағы өзекті де өткір мәселелерді талқылауға мүмкіндік берді» деді Ғ.Мелдешов.
Сонымен бірге 16 қыркүйекте мемлекеттік қызметші жастар арасында ұйымдастырылған «Тіл шебері» республикалық байқауы өтті
Соңғы уақыттарда Абай шығармашылығын насихаттау арқылы қазақтың тілі мен әдебиетіне, мәдениетіне деген басқа этнос өкілдерінің ықыласын арттыру әрі еліміздің бірлігін нығайту мақсатында мемлекеттік тілді меңгерген жастары арасында дәстүрлі «Абай оқулары» республикалық байқауы, қазақ тілінде оқитын жастардың арасында орыс тілін оқуға деген құлшынысын жандандыру, риторикалық дағдыларын дамыту, сөйлеу мәдениетінің деңгейін арттыру, орыс тілін еркін меңгерген дарынды жастарды насихаттау және оларға қолдау көрсету мақсатында «Ой сана» орыс тілі білгірлерінің байқауы, сондай-ақ Көркемсөз оқу шеберлерінің Оралхан Бөкей атындағы ХVІІІ республикалық байқауы өткізілді.
Ақбота ИСЛӘМБЕК
