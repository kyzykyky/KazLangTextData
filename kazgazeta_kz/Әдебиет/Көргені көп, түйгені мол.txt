Қоғам шындығы мен оның бейнесі көркем  әдебиет арқылы көрініс табады
Біз халықтың сан ғасырлар бойы басып өткен іздерін, бастан кешкен сан  алуан тағдыр тауқыметтерін, өткен ғасырдың тарихи оқиғаларын көркем шығармалар беттерін парақтай отырып танып, білеміз
Әдебиеттің басты міндеті коғам көрінісін, адам тағдырын, замана бейнесін барынша шеберлікпен нақты және дәл көрсете білу.
Бұл тұрғыда жазушыға артылар міндет ауыр
Осы орайда жазушы жауапкершілігі туралы көрнекті жазушы Сәбит Мұқановтың «Жазушы өз заманының көзі мен құлағы ғана емес, сонымен бірге оның ары мен иманы да, сондықтан ол өзінің өмірден көзімен көргендері мен құлағымен естігендерін ақ қағазға мықшыңдап көпіре бермейді, ең әуелі сол көргендері мен естігендерінің ең мәнділерін, жүрегі мен   рухын   толғантқандарын   өз   ары   мен   иманының   сүзгісінен   өткізіп, таразысына салып, безбендейді, миы мен жүрегінің мың градустық домнасында балқытады» дейді.
Қоғам шындығы мен оның бейнесі көркем  әдебиет арқылы көрініс табады
Біз халықтың сан ғасырлар бойы басып өткен іздерін, бастан кешкен сан  алуан тағдыр тауқыметтерін, өткен ғасырдың тарихи оқиғаларын көркем шығармалар беттерін парақтай отырып танып, білеміз
Әдебиеттің басты міндеті коғам көрінісін, адам тағдырын, замана бейнесін барынша шеберлікпен нақты және дәл көрсете білу
Бұл тұрғыда жазушыға артылар міндет ауыр.
Осы орайда жазушы жауапкершілігі туралы көрнекті жазушы Сәбит Мұқановтың «Жазушы өз заманының көзі мен құлағы ғана емес, сонымен бірге оның ары мен иманы да, сондықтан ол өзінің өмірден көзімен көргендері мен құлағымен естігендерін ақ қағазға мықшыңдап көпіре бермейді, ең әуелі сол көргендері мен естігендерінің ең мәнділерін, жүрегі мен   рухын   толғантқандарын   өз   ары   мен   иманының   сүзгісінен   өткізіп, таразысына салып, безбендейді, миы мен жүрегінің мың градустық домнасында балқытады» дейді.
Көкірегі шежіре қарт, Ұлы Отан соғысының ардагері, аудан, облыс көлемінде жауапты басшылық қызметтерді абыроймен атқарған, бүгін тоқсан жылдық мерейтойын тойлап отырған, жазушы Қазтай Ұлтарақов жоғарыдағы Сәбең айтқан талаптарды санасына түйіп, ұзақ толғанып, бертінде, соңғы ширек ғасырда қаламгерлікке батыл бел буды
Соғыстағы, еңбектегі ерен қимылы мен қажыр-қайратын жазушылық саласында да байқатып, абырой биігіне көтерілді
Оның қаламынан туған «Сержант пен генерал» (1992 ж), «Сталиннің жеті сұрағы және оның жауаптары», «Ғалым мұрасы» (1998 ж), «Майдандағы махаббат» (2005 ж) кітаптары оған куә.
Қазақ әдебиетінде әскери-патриот­тық тақырыпта қалам тербеген ­Б.Момыш­ұлы, Қ.Қайсенов, Ә.Шәріпов, ­С.Бақ­бер­генов, Ә.Сәрсенбаев, Т.Ахтанов, Ә.Нұр­шайықов, Ж.Жұмақанов, т.б
көр­кемсөз шеберлерінің бәрі де ­майдангер жазушылар еді
Осы белгілі де белді қаламгерлер қатарын Қазтай Ұлтарақов та толықтыра түсті
Шығармасында өзі бастан өткерген, куә болған оқиғаларды елеп-екшеп ұсынады
Жауынгерлердің ерлік шежіресін интернационалдық сипат­та баяндап, Кеңес жауынгерлеріне тән жұмылған жұдырықтай бірлікті, олардың ынтымақтың нәтижесінде алып күшке айналғанын, айбынды армияның ­тарихи жолын тебірене толғайды
Онда қол бастаған командир де, тұйықтан жол тапқан жауынгер де өр кейіпте мүсін­делген
Әскери өмірден хабарсыз алғашқы қиындықтардан қаймықпай өтіп, шыңдалу, әдіс-тәсілдерді, әскери тактикаларды меңгеру, соғысқа бейім­делу, шайқасу, жеңіске жету бәрі-бәрі рет-ретімен әсірелеу аз жеткізіледі.
Қ.Ұлтарақовтың «Генерал мен сержант» хикаясы он үш әңгіменің басын құрайды
Жанрлық тұрғыда новелла­ларға жатқызуға болады
Әрине, автор­дың әңгімелері мен хикаяттарында жур­на­листикаға тән оралымдар бар
Бұны деректі прозаға тән заңды құбылыс деп қарағанымыз орынды.
Жазушы өз шығармаларында Ұлы Отан соғысының алғашқы күнінен бас­тап, Кеңес жауынгерлерінің жеңіске жету жолындағы одан кейінгі де аса жауапты кезеңдерін рет-ретімен боямасыз суреттеп, сол кезеңнің қоғамдық-әлеу­меттік шындығын қаз қалпында бедерлеп, сондай-ақ өзі бел шешіп еңбекке араласқан ХХ ға­сырдың екінші жартысындағы ауылшаруашылығының, кеңшарлардың қалыптасу және өсу жолдарын тілге тиек етеді
Сонымен бірге өзі үлгі-өнеге алған, тағдырдың жазуымен, қызмет бабымен аз күн болса да бірге болған ұлы тұлғалардың кісілік келбетін, сом тұлғасын бүгінгі ұрпаққа сыр етіп шер­теді
Қазтай ағаның қалам қарымы оқырманын қуантты
Елімізде болған ірі науқандар мен өзгерістер, қоғам шындығы, халық тағдыры кезең-кезеңімен баяндалып, шығармаларының мән-мазмұнына авторлық идеясы мен ой-пікірін, мақсат-мұратын тоғыстыра білді
Жазушы қала­мына өзек болған оқиғалардың сюжет желілерінің наным­дылығы, қоспасыздығы, өмірден алын­ғандығы шығармаларға кең тыныс бітіріп, көркемдік көкжиегін кеңейте түскен
Көркем дүниелер ықшам да жинақы
Оқиғаның өрбуіне орай жазушы кейіпкерлері алуан мінезді, қатардағы жауынгерден лауазымды әскери басшыларына дейін қамтылып, кескілескен майдан даласы мен тыл өмірі қатар өріліп отырады
Ел басына қатер төнген сәттегі қиын психологиялық ахуал, санадағы эволюция, замана әкелген трагедия, дағдарысқа тап болған елдің тұйықтан шығуға жол іздеуі, сүттей ұйыған ел бірлігі, Отанға деген шексіз махаббат халықты тарихи оптимизмге жетеледі
Күйректік, болашақтан баз кешу атымен жоқ еді
Ертеңгі жеңіске деген шексіз сенім жауынгерлердің жігерін тасытты.
Екінші дүниежүзілік соғыс туралы қысқа да, ұзақ та айтуға болады
Қазақстан Ұлы Отан соғысына КСРО-ның құрамдас бөлігі ретінде қатысты
Тарихи деректерге қарағанда Қазақстаннан майданға бір миллион жеті жүз мыңнан астам адам аттаныпты
Оның сыртында жеті жүз мың адам енбек армиясына алынған
Бұл республикамыздағы халықтың үштен бірінің қатынасқандығын көрсетеді
Ұлы Отан соғысы жылдарында барлығы 11600 жауынгер мен офицерлерге Кеңес Одағының Батыры атағы берілсе, солардың 497-сі қазақстандықтар
Осы бір алапатты бастан кешкен, қасіретті жылдардың тірі куәсі, қаным да, жаным да Отан үшін деп атойлаған Қазтай Ұлтарақовтың соғыс шежіресінің беймәлім беттерін ақ қағаз бетіне түсіруі заңдылық.
Соғыс салған жара адамдар жүрегін сыздатты
Туған жердің басқыншы жау табанында тапталып, жойылып кету қаупі төнді
Ажал бүріккен сұрапыл сәттерге от пен оқтың ортасында жүріп жауынгердің де, атамекендеп ел-жұрттың да мақсат-мүддесі анталаған қасқөй жауды туған жердің топырағынан аластап, бейбіт күннің алауын жарқырату болатын
Жылаған баланың, еңіреген ананың, жетім қалған жастың, қайғы арқалаған қарттың арманы жеңіс еді
Отан үшін оққа ұшқан қаруластарының көп жауынгерлердің фашистерге деген өшпенділігін өршітті
Қару ұстаған әрбір азамат өзіне артқан ел сенімін жүрегімен сезінді
Қ.Ұлтарақовтың соғыс туралы әңгімелері мен хикаяттарын окығанда кескілескен қан майдандағы ақиқат өмірге куә боламыз
Аттаған сайын ажалмен арбасқан сол кездегі жауынгерлер тұлғасындағы қайтпас қайсарлықты, әдемілік пен әсемдікті, жастыққа тән өжеттік пен сергектікті шығармалардың әр бетінен табуға болады
Жылтырақтық пен жасандылық жоқ
Өмірдің күнгейі мен көлеңкелі тұстары қатар қамтылады.
Автордың кезекті бір кітабын «Май­дан­дағы махаббат» деп атауы сезім әлеміне сергек қарайтынын айғақтаса керек.
Махаббат тақырыбы – қазақ әде­бие­тінде шығарма арқауына ең көп өзек болған мәселелердің бірі
Тас жүректі жібітіп, сұр­­ланған сұсты жүзге жұмсақ рең беріп, күздей күңіреткен өміріңді көрікті көктемге айналдырар махаббат қой ол
Қанша жырланса да махаббат әні тоқталмақ емес
Махаббаттың дайын ережесі жоқ
Әркім өзінше өрісін ашатын тылсым да тұңғиық формула
Махаббат – жүрек қуанышы, ешкім онсыз өмір сүре алмайды.
«Майдандағы махаббат», «Үзілген махаббат» хикаяларында қаншалықты қиын жағдайда жүрсе де, от кешу сәттерде де адам сезімінің өміршеңдігі, күтпеген тосын сезімдерге тап болуы оқиға өзегіне айналады
Бір қарағанда жалт етпе, ұшпа сезім болып көрінгенмен, ондай жағдайлар өмірде болатыны сөзсіз
Соғыс кезінде де іңкәрлік отын жау оғы өшіре алған жоқ
Оған біз де кәміл сенеміз.
Махаббат адамзат баласының өмірге құштарлығын, асқақ адамгершілік пен биік мұратқа іңкәрлігін арттырады
Ма­хаббаттың қуанышы қандай тәтті болса, күйініші мен қайғысы да сондай ащы
Әйел – жан сұлулығымен көрікті
Қ.Ұлтарақовтың кейіпкерлерінің махаббат сезімі күрсінсе де күйреуіктікке жол бермейді, тұнық та мөлдір
Сезімдерін көңіл түкпірінде көмілген шоқтай жылы қалпында ұстайды
Өмір болған соң бірін-бірі қанша сүйіп тұрса да жолдары қабыспай, екі айырылатын ғашықтар жоқ деу киын.
Қ.Ұлтарақов аты аңызға айналған Ке­ңес Одағының маршалы К.К.­Ро­кос­­сов­­скиймен кездесуі туралы толғаны­сы­ның тағылымдық мәні терең
Қатар­дағы сержанттың армия­дан бөлініп қал­ған дивизия құрамынан қиямет-қайым, қиын-қыстау жолдардан өтіп, тіл жеткізуі, хатты генералдың қолына табыс етуі асқан ерлік
Осыған куә болған, ерлігіне сүйсінген генерал: «Мен қазақ жігіттеріне қарыздармын» деп ақ адал сырын ақтарады
Азамат соғысы кезінде қазақ жігіттерінің ажалдан арашалап қалғанын азаматтық ар-ожданымен мойындайды
Ұлы Отан соғысында да қазақ жігіттеріне шексіз риза екенін жасырмайды
Жиырма жылдан кейін де мерекелік салтанатта кездескенде сол бір кісілік, кішілік қалпын жоғалтпайды
Өткенді еске алып, «Сол сержант сіз бе едіңіз?» деп маршал ыстық құшағын жаяды.
Әркімнің тағдыры, өмір жолы әр­қалай
Сұм соғыс талай асыл армандарды қанатынан қиды
Генерал үмітпен қараған, көзінен от ұшқындаған, жүрек жұтқан сержант әскери академияда оқуды, әскери қызметкер болуды ар­ман­даған еді
Амал қанша, соғыста ауыр жарақат алуы көздеген мақсатқа жетуіне кесе-көлденең тұрды
Әйтсе де, Қазтай Ұлтарақов бейбіт өмір майданына белсене араласып, тұ­ғырлы жеңістерге жетті, танымал тұлға болып қалды.
Соғыста шешуші рөл атқарған Сталинград майданы оны қорғауда генерал В.И.Чуйков пен бірнеше есе басым күші бар таңдаулы неміс армиясына тосқауыл қоя білген және қаланы қорғап қалған 62-інші армия жауынгерлері туралы «Маршалға бір сұрақ» повесінде жан-жақты тоқталып өтеді.
«Сталиннің жеті сұрағы және оның жауаптары» хикаятында Сталин мен академиктің немесе екі арыстанның арбасуы қауіп пен қатерге толы, психологиялық тартыс жағдайында өтеді
Сталиннің жеті сауалы оңай сауалдар емес
Жалтаруға жол бермес, тығырыққа тірейтін сұрақтар
Әңгіме И.В.Сталиннің «Социализмнің экономикалық проблемалары» кітабы туралы
Оны сол кезде кітапты редакциялаған аты әлемге әйгілі К.В.Островитановтың аспиранттарға айтқан естелік әңгімесімен баяндаған
Сталиннің сұрақтарын жеке-жеке талдау мақсатымыз болмағандықтан, осы деректі шығармадағы бейнелер жүйесіне қысқаша тоқталуды жөн көрдік
Кейіпкерлердің екеуі де осал емес, бірі дүниенің дүр сіл­кіндірген, «туф» деген түкірігі жерге түспейтін көсем болса, екіншісі де оңай жарылатын жаңғақ емес, экономика саласының білгірі, академик.
Аспирант жігіттің (автордың) кезең талабына сай марксизм-ленинизм идея­ларын терең меңгеруге құлшынып көп жағдайда материалды түп-нұсқадан оқып, өзінше тұжырымдар жасауға талпынысы оның о бастан-ақ, ғылым-білімге зе­ректігін, тиянақты білім негізі қаланған ой иесі екенін көрсетеді
Көп адамның тісі бата бермейтін, оқу бағдарламасынан тыс Каутскийдің таңдамалы кітаптарын оқып жүруі академиктің назарын өзіне аударады
Бір жағынан сол дәуірде ком­мунистік идеяларға жат кітаптарды оқуға, насихаттауға пышақ кесті тыйым салынған болатын
Аспиранттың тосын ізденісі, білмекке құмарлығы, тыңнан жол іздеген бағыт-бағдары академикке әсер еткенін байқаймыз.
Оқу-білімнің қайнарына қанғысы келген адамның екінші үйі – кітапхана
Аспирант сондай ізденіске толы күн­дердің бірінде кітапханада академикке қатар тізе түйістіріп отырып та қалады, аспирантты сұхбатқа тартады, әр алуан сауалдар қояды
Әсіресе, аспирант жігіттің Р.Гильфердингтің «Ақша теория­сы жайлы» кітабы туралы ғылыми конфе­ренциядағы баяндамасы академиктің талғам-таразысынан жоғары баға алады
Жас талапкердің ғылыми тұжырымдары, пайымдаулары оның көңілінен шығады
Академикпен пікірлесуі, қоян-қолтық, ара­ласуы осыдан басталады
Оның нә­тижелі жемісі – ғалымның Сталинмен кездесуі жөнінде ұзақ күндерге жалғасқан естеліктерін айтуы
Достарының өтініші бойынша сұрақ қойып, академиктің жүрек түкпірінде жатқан алтын қоймасының ақтарылуына себепші болған аспирант, яғни Қазтай Ұлтарақов.
Кітапта ерекше көзге түсетін бір жайт, автордың саяси экономика саласын теориялық тұрғыдан бүге-шігесіне дейін жетік білетіндігі, сұңғылалығы таңырқатады
Біріншіден, екіншіден деп жіліктеп талдап, нарықтық қатынастың даму жолдарын ғылыми негізде дәйекті пікірлерімен тұжырымдап отырады
Эко­номиканың таныс, бейтаныс қыры мен сыры аса тәжірибелі маманның талдауымен берілгендей әсер қалдырады
К.Маркс пен Ф.Энгельстің еңбектері, тағы басқа белгілі ғалымдардың нарық жөніндегі түйінді ойлары да кеңінен қамтылады
Автордың шеберлігі әңгіме арқауына нарық туралы ғылыми негіздерді оқырманын жалықтырмайтындай қисынды кіргізе білуінде
Бұл шығарманың танымдық беделін арттыра түскен.
Қылышынан қан тамған Сталиннің өзімен бетпе-бет келгендей әсерде боламыз
Оқиға соңы немен тынар екен деп қыпылдап отырасың
Ғалым да пенде
Дәйекті пікірі бола тұра, өзінің тағдырының Сталин қолында екенін сезеді
Ылғи үрей үстінде
Онсыз да өзінен атақ-дәрежесі жоғары, мүйізі қарағайдай академиктер атылып, сотталып жатқан кез, сынықтан сылтау іздеген заман
Сталиннің еңбегіндегі теориялық қателіктерді, ақауларды тапты, қолжазбасын қызыл қанжоса етіп шимайлады
Көсем қателесуі мүмкін бе? Ондай ерлікті жүрек жұтқандар, басын бәйгеге тіккендер жасайды
Жасарын жасаса да, енді жаны қыл үстінде
Жан тәтті
Бір сөзден жаңылса, ешкім де араша түсе алмайды.
Өз дәуірінің мұңы мен мұқтажын суреттеуді мақсат еткен қалам иесінен оқырманның күтетіні, ең әуелі – ақиқат
Жазушы оқырманын шындықтың күшімен тәрбиелей алады
Әйтсе де, шындықтың дәмі көбіне ащы
Ақиқатты айту үшін суреткерге рухани ерлік қажет
Қаламгердің тақырып таңдауы, көркем шығармаға сюжеттік желі құруы, оқиғаны өрбітуі оның өмірлік жолымен, пешенесіне жа­зылған тағдырымен өзектес
Яғни кітапта баяндалған оқиғалар қаламгердің тағдыр-талайымен, оның сан соқпақты өмір кезеңдерімен тікелей сабақтас
Облыс басшылығындағы лауазымды адамдардың басшылық ету кезіндегі жұмыстарындағы жіберген кемшіліктерін, кейбір келеңсіз іс-әрекеттерінің болмыс-бітімін автор реалистік шындықпен көркем тұрғыда сәтті бейнелей алған
Өмір шындығын кейде ел ағаларының аузымен айтса, енді бірде өз көрген-білгендерін түйіндеумен жеткізеді
Автор шығармаларында сюжеттік желіні шымыр тарата білетіндігі, адам мінезінің логикасын табиғи қалыпта таныта алатындығы, өмір көргендігі әлеуметтік істер мен кейіпкерлердің жеке бастың аңсарларындағы өзгеге ұқсамайтын даралық келбетін жасауда көп көмегін тигізген.
Автор объективтік факторлар мен субъективтік себептерді, тәжірибелік іс-қимылдарды, уақыт пен нақты өмір­дің талаптарын алға тартады
Іске нұқ­сан келтірер басқару формалары мен әдістеріндегі тоқырауды сынға алады
Ой санадағы үйреншікті сарыннан арылудың жолын іздейді
Ескіріп қалған ұғымдардың шеңберінен шығудың әдіс-тәсілдерін қарастырады.
Кейіпкерлер сүреңсіздікпен, енжар­лықпен, немқұрайлылықпен, сыл­бырлықпен аяусыз күрес үстінде көрінеді
Олар сын және өзара сын тұрғысында көрініс табады
Әлеуметтік, қоғамдық кеселдерді бүркеме-боямасыз батыл сынға алатын тұстары аз емес.
Тың игеру науқанының шындығын, сол кездегі уақыт тынысын, қоғам көрінісін батыл айтады
Хрущевтің бастамасымен тың игеру кезінде жылқы, қой өсіруге көптеген нұқсан келді
Жайқалған жайы­лымдар жыртылып, борпылдаған қара топыраққа айналды
Қысы ұзақ, жазы қоңыр салқын Кеген өңіріне жүгері егуді күштеп міндеттеуі де солақай саясаттың кесірі еді.
Ауылдың маңдайалды шопанын жасыл жайлау төсінің жырымдалып, трактор табаны таптаған жер-анаға қиянат жасалып жатқандығы қынжылтады
Күйінгендігі сонша, оның соңы ашуға ұласып, озат механизаторға қамшы сілтейді
Көз алдында түгін тартса майы шыққан жасыл шалғынның бүлініп жатқанына қабырғасы қайысып, күйінгендіктен еді бұл.
Қаламгердің «Басшылық» атты әңгімесі де көңіл қоярлық дүниелер қатарынан
Тың көтеру жылдарындағы обкомның бірінші хатшысы А.С.Шпаковтың өресі таяз, өрісі қысқа іс-әрекеттерін, басшылық қызметін ұйымдастыруға қабілетсіздігін, шаруашылықтан хабар-ошары жоқ, бәрін де белінен басқан кеудемсоқ адам екендігін сынға алады
Басшылығынан гөрі былық-шылығы мол Шпаковтың жыл өтпей аяғы көктен келуі оның, іс-әрекеттеріндегі топастық пен анайылық себеп болды
Сатиралық реңкпен жазылған бұл әңгімеде автор шаруашылықтың мән-жайын өте жетік білетіндігін аңғартады.
Қ.Ұлтарақовтың туындыларының тартымдылығы қаһармандардың сөзі мен ісін, іші мен тысын өмірге де, мінезге де сәйкес тұтас қалпында көрсетуінде
Кейіпкерлер стандарттан, схемадан тумаған, өмірдің өзінен алынған
Әр шығармасының идеялық-көркемдік концепциясы айқын
Кейіпкерлер бойындағы патриоттық асыл қасиеттер, азаматтық белсенділік, Отан және халық алдындағы жауапкершілігімен мұндалап тұрады
Құр қиял, құрғақ ойдан туған кейіпкер атымен жоқ
Автордың берік ұстанымы қайткенде де шындықты жазу.
«Ұстаз» атты естелігінде халқымыздың ұлы перзенттерінің бірі, көрнекті мемле­кет қайраткері Дінмұхамед Ахметұлы Қонаевтың көш бастаған көшелі ісін, айнымас адамгершілік тұлғасын, қандай шаруаны болсын кеңінен толғап пішетін даналығын, сондай-ақ Димекеңнен алған ғибрат-тәлімін оқырмандармен бөліседі
Іле ауданын құру, Қапшағай суқоймасы мен қаласын салу кезіндегі Д.Қонаевпен қоян-қолтық араласуы оның кісілік келбетін, іскерлігін, бізге беймәлім қырларын ашуға септігін тигізген
«Тәрбиелендім, өмірге деген көзқарастарым өзгерді, іскерліктің шеңбері кеңейді
Дүниеге өзгеше тіршілік көзімен қарайтын болдым» деп автор ағынан жарылады.
Әлемдік әдебиеттің классикалық үлгісі болып саналатын, кеңестік дәуірде оқуға тыйым салынып, жарты ғасырдан астам «сотталған» Мұхтар Әуезовтің «Қилы заман» романының жазылу тарихын 1916 жылғы Қарқара көтерілісінің мән-жайын, бүге-шігесін жіті білетін адам ғана жаза алады
Автор ел мен жер тарихын, жер-су аттарын білумен қатар оқиғаны көзімен көрген куәгерлермен сырласқан, құпиясына қаныққан
Қанды оқиғалардың әсерін өзі баяндамай, шығармашылық ізденіспен Қарқараға келген Мұхтар көзі­мен, оның қабылдауымен берген
«Кеше өкінішті өлімнің куәсі болған жерде, әлі күнге дейін өксігі басылмаған елде болдым, – деді Мұхтар
– 1916 жылы халық көтерілісін басқарған Албан елінің бір топ азаматтарын атып өлтірген… Жазығы бостандыққа ұмтылған ғой
Олар адам ғой, мал емес қой жол-жөнекей атып тас­тайтын
Еңірегенде етегі жасқа толған әйелдер мен аңыраған аналардың үні әлі басылмаған
Былай қарасаң иесіз ауылға ұқсайды
Елі жоқ жұртқа келдім бе деп ойлайсың … Ет жүрегім езіліп кетті
Қайтуға аттың басын әрең бұрдым
Менің осы жолғы саяхатымның түрі осы болды, – деп Мұхаң сөзін аяқтады»
Осы бір қысқа үзінді Мұхтардың оқиғаға қабырғасы қайысқанын, жан күйзелісін көрсетеді Ал қанды оқиғаның анық-қанығы мен жай-жапсарына Қарқара жәрмеңкесінен қайтар жолда кездескен, көтерілістің басшыларының бірі Серікбайдың жары Көкшігер Алматыға жеткенге дейін 4-5 тәулікте айтқан әңгімесінен қанығады
Жәрмеңкеде жиналған көтеріліс деректері қоржын-қоржын қағаз кейуанамен өзара сұхбатпен толығып, иі қана түседі
Автор «Қилы заман» романының қалай дүниеге келгенін баяндаумен бірге, тарихи оқиғаның аса құнды деректерімен оқырманды таныстырып өтеді
Бұл шығарма елінің мұңын мұңдап, жоғын жоқтаған М.Әуезовке деген шексіз сүйіспеншілікті оятады.
«Шоқан соқпақтары» – автордың толымды туындыларының бірі «Аққан жұлдыз» романын жазуға материал жинауға кіріскен Сәбит Мұқанов Шоқанның саяхат сапарында табаны тиген, ауасын жұтып, арайына бөленген, сұлулығына сүйсінген, өзі жасаған картаға бедерлеп кеткен Қарқара жайлауы мен Ыстықкөл маңайын көзімен көруге келеді
Жер жағдайын бес саусақтай жетік білетін Қазтай аға сол кездегі Кеген, Нарынқол аудандарының ойы мен қырын, тауы мен тасын, суы мен нуын аралатып, ел-жер шежіресімен, табиғатымен таныс­тырады
Сұңғыла Сәбең өткен-кеткеннен, Шоқан өмірінен ағыл-тегіл сыр шертеді
Мұнда да тарихи құнды мұралар, өлкетануға қатысты көшпелі ойлар көрініс табады
Әңгімешіл де ақ көңіл халықжанды, әрбір сөзі алтынға балауға тұратын аңыз адамның, адами болмысын көргендей боламыз.
Қ.Ұлтарақов қай шығармасын жазбасын нағыз шығармашылық адамына тән тебіреніспен, толғаныспен жазады
Оқырманын да толғандырады
Ол «Ғалым мұрасы» атты естелігінде әйгілі ғалым Қаныш Сәтбаевқа деген сүйіспеншілігі мен шексіз құрметін паш еткен
Автор көрнекті тұлғалардың бейнесін кейіптегенде қаламына жел бітіп, еркін көсіледі
Осы тұста айта кететін бір мәселе – жазушы мәдениеті
Шығармада (жалпы барлық: естеліктерінде) «Мен өйтіп едім, мен бүйтіп едім» деген басы артық сөз жоқ
Автор бетегеден биік, жусаннан аласа
Қ.Сәтбаевтың аз күндік бұл сапары тың, көтеріліп жатқан өңірдің жер жағдайы, табиғатымен танысу, болашағын бағдарлау екен
Бір қарағанда академик келді-кетті, ғылыми тұжырым жасады
Шаруа осымен бітті деуге болмайды екен
Ол қарапайым еңбек адамдарымен сырласуға уақыт тапты
Көнекөз қарттардың әңгімесіне құлақ түрді
Өзі де, көзі ашылған бұлақтай ағыл-тегіл сыр ағытты
Тар жол, тайғақ кешулерін еске алды.
Академиктің өмір жолы, тағдыры, ғы­лым­дағы жеткен белестері – өмір универ­ситеті
Академиктің әрбір сөзі мен қимылын жіті бақылаған автор бір жерде былай деп суреттейді: «Көл жағасына келіп жүресінен отырды, саусақтарымен су бетін олай да, былай да шимайлап көрді
Одан соң, суға салған саусақтарын мұрнына та­қап, иіскеп қойды
Бұл жүрісте біздің бай­қағанымыз, академиктің көңілі бір құпияға ерекше бөленген сияқты
Осындай ой үстінде келе жатқан Қаныш тағы бір беті қабыршақтанып, майланып жатқан қарасу көлшігіне тоқтады
Бұл жолы академик оң қолын шынтағына дейін түріп жіберіп, батпаққа тығып, қайта суырып алды
Қолына сүңгілене жұққан қара батпақты тығып ұшына тигізіп, аузын дәмдеп біраз тұрды
Жол бойы осы қимылын Сәтбаев бірнеше жерде қайталады»
Академиктің бұл әрекеті тегіннен тумапты
Кейіннен геолог мамандарын жіберіп, зерттеткенде Қарқара жайлауында мұнайдың мол қоры жатқандығы анықталған
Бекітілген мұнай скважиналары әлі күнге дейін бар
Қ.Сәтбаевтың өз өмір өткелдері туралы ағынан жарылуы, ауылдың ше­жіре қарты Қабылбек Сауранбаевпен екеуара сырласуы көмулі жатқан көп тарихқа қанықтырады
Сәтбаевтың бұл сапарының ел еншісіне тиген олжасы көп
Кеген өңірінде табиғат қолайсыздығына қарамастан, бидай дақылын өндіруге жол ашылып, оның озық технология­сын меңгеруді ғылымдық тұрғыдан кө­мектеседі.
Көргені мен түйгенін қалт жібермей санасына терең ұялатқан сезімтал жүректің толғаныстарын екі салаға бөліп қарауға болады
Бірі – жауынгер жазбалары болса, екіншісі – ұлы тұлғалармен жүздесуі
Жай ғана жүздесу емес, ашық-жарқын сырласу, бір сәттік кездесудегі аңғарымпаздық, сәуегей көкіректен шыққан әрбір сөзді шып-шырғасын шығармай ұстап қалу
Арада жылдар өтсе де сол кездесулерді жылы күйінде, ғибраты мол қалпында жеткізе білу
Автор ұлы тұлғалармен бірге болғанын іштей мақтаныш еткенімен, өзін көрсетіп қалуға деген ұмтылыс ниет атымен жоқ
Бір аңғарғанымыз қай шығармасында болсын өмірбаяндық деректерді орынды, орынсыз тықпаламайды
Қан майдандағы қарулас достарының өшпес ерлігін айтуға, бейбіт күндегі халықтың қажымас қайратын көрсетуге көбірек орын береді
Бұл қалам иесінің дегдарлығын, талғампаздығын, жазушылық жауапкершілікке жіті мән бергендігін көрсетеді.
Қазтай Ұлтарақовтың өмірде өз жолын тауып, тұлға болып қалыптасуына білім мен білікке, өміртануға деген өл­шеусіз құштарлығы, табандылығы
Тауды асып, тасты басып шалғайдағы мектепке күнделікті он сегіз шақырым жол жүріп, жаяу-жалпы барып қайтуы оны тас қайрақтай шыңдады
Шыныққан шымыр жігіт әскерде жаяу жүрістен алдына жан салмады жүйрік Қазтай атанды
Берілген жауапты тапсырмаларда жедел орындауына септігі тиді
Қазтайдың өмір көшінде сергек, тоқыраусыз, салауатты өмір салтына бағдаршамдай бас иген.
Қазақ ежелден сөз қонған халық
Киелі сөзді қастерлеген, өмір философиясын аталы сөздерден тапқан, сөзге тоқтаған
Арман-аңсарын көркем сөзбен кестелеуге құлшынған Қазтай ағаның қаламгерлік жолға бет бұруы да тегіннен-тегін емес екен
Қаламгерліктің алғашқы алауы, мөлдір тумасы майдан алаңында жаумен бетпе-бет жүріп шайқасқан күндердегі майдандық қабырға газеттерін шығарудан бастау алыпты
Қай саланы қолға алса да нәтижелі, түбегейлі бітірмей тынбайтын мінезі жазушылықта да өзінің оң нәтижесін берген.
Жазушының зерек парасаты өмірде толассыз жүріп жататын жақсылық пен жамандық күресінің терең диалектикасын тануға көмектеседі
Көр­кемдік жинақтау арқылы өмірдегі құбылыстардың себебі мен салдарын объективтік шындыққа сәйкес ашады
Шаруашылықтағы тех­нологиялық процес­тер емес, қа­һар­мандардың көңіл күйлері, арман сезімдері баса айтылады
Сюжеттер бірде еске түсіру арқылы, бірде ағымдағы оқиғаларды суреттеу арқылы беріледі
Тартысқа толы тағдыр ағыстары біреуді иірімге шым батырып жатса, екіншілерін шырқаудан шыңға шығарады
Оқиғалар тартымды да ықшам, байсалды да нанымды
Кейіпкердің басындағы әрқилы тартыстар әркез оның ішкі психологиялық көңіл күйімен ұштасып жатады
Оның жұмбақ иірімдерін суреттеуге күш салады
Сюжет құрудағы автор шеберлігі одан әрі не болады деп оқырманын еліктіре түседі
Бұл – өмір шындығына терең бойлап, өзі білетін әлеуметтік ортаға тән сипаттарды жинақтай білуінің жемісі
Қаламгер қаһармандары тарихи дәуір шындығынан алыстап кетпейтіндігімен, адам тағдырын өмірдің басты объекті етіп алуымен құнды.
Автор қай шығармасында болмасын көпшілік жағдайларда өзіне етене дүниелерді суреттеуге бейім
Үлкен қо­ғамдық мәні бар оқиғаларды іріктеп алып, өмірдің өзекті тұстарын тілге тиек етіп, баяндауларын психологиялық талдауларға сәтті ұштастырады
Өмірдегі алуан түрлі байланыстар, адамдар тағдыр­ла­ры жазушы таныған шындықтан ал­шақ кетпейді, оны екшеп, сұрыптауда да талғампаздық танытады
Кейіпкердің көңіл күй толқулары, толғаныстары, сезім құбылыстарына, олардың іс-әрекетіндегі табиғилық пен нанымдылыққа, мазмұн мен форма тұтастығына, сөз нақышына мән бере отырып, өзіндік бояу табуға құлшынады
Оқиғаның баяндау тілінен, кейіпкер сөздерінен, диалогтардан жеке тұлғалар айқындалып, оқиғаның бас­талу, жалғасу, аяқталу ыңғайларында үйлесімділік сақталады
Шығармаға жан бітіріп кейіпкердің ішкі ой-толғанысы, сезімі екенін қатаң ескереді.
Қаламгер өз замандастарының өш­пес ерлігін, ар-иман, адамгершілігін қасиет­терін көрсету арқылы қоғамның да сипатын айқындап отырады
Өзін толғандырған, көңіліне түйген ой-пікірлері авторлық идеясы мен концепциясы арқылы көрініс табатын Қ.Ұлтарақов шығармалары адамдардың бір-бірімен қатынасудағы қайшылықтарды қаузап, ізгілікті, адамгершілікті дәріптейді
Көргені көп қаламгердің шығармашылығы өмір тарихымен тығыз байланысты
Өзінің өзгеден ерекше өмір тәжірибесімен, азаматтық бітімімен, дүниетанымымен, адамдық болмысымен ұштасып жатады
Көркемдік шындықты күрделі қалпында қамтып, нақты дәлел дәйектерімен көмкеріп отырады
Өмірлік факті мен қаламгерлік тәсілдің ұштасуы шығармада көркемдік көрініс, ажарлы болмыс тапқан.
Жазушылық еңбектің машақаты туралы сөз зергері Ғабит Мүсірепов: «Көркем сөзі бар болғырдың өзін орақпен орып, күрекпен күреп ала алмайсың, оны бір-бірлеп тересің, бір-бірлеп ті­зесің» деген екен
Осы бір азабы мол, бейнеті өлшеусіз жұмысқа соңғы жылдары Қазтай аға бел шеше отырып, қазақ әдебиетіне қомақты олжа салды
Жастық шағын кеудесін оққа тосып, Отан қорғауға арнаған, азамат болып толысқан кезеңін ел игілігін – өркендетуге арнап, мемлекеттік басшылық қызметтерде болған, зейнеткерлікке шыққаннан кейін қолына қалам алып, жазушылыққа бет бұрған қадірменді ақсақал Қазтай Ұлтарақов майдангер қаламгер ретінде төлтума шығармалары арқылы өскелең ұрпақты отанжандылыққа, имандылыққа тәрбиелеуге саптағы сарбаздай қомақты үлес қосты
Тоқсан жылдық мерейтойыңыз құтты болсын, ардақты аға!
