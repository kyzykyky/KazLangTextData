Қуандық ТҮМЕНБАЙ
Сана-сезімді сайт билеп алғасын дәуірдің сөзін әдейі алға шығардық
Сосын «Орысша-қазақша түсіндірме сөздікке» үңілдік
Онда да қалқыған елес, «Сайт м
инф
сайт» деп шорт кесілген
Бұл да өмірді бұлдырлыққа балап, заманға көмескі көз салған бұлыңғыр бейне болды.
Жұмысқа келген бетте есігім тықыл­дады
Бір үріп ауызға салғандай қыз кіріп келді
ҚазҰУ-нің журналистика факультетінде оқиды екен
Әй-шәй жоқ әңгімені бастап кетті.
– Ағай, «Үркерге» шығу – арманым
Жазғандарым бар еді.
– Шығасың
Талапты жасқа жол ашық
Жастардың журналы ғой
Жазылдың ба?– деп аузына қарадым.
– Сайтта бәрі тұр ғой,– деді ол да маған мізбақпай қарап.
Жақсы сөздің бәрін сайт белінен бір-ақ тартқандай болды.
Біз үлкендерді көрсек, орнымыздан ұшып тұрып, соларды алға сап, Сайын мен Дулаттың дидарына сырттай тамсанушы едік
Енді сайт бәрін иелігіне ап, сана-сезімді бір өзі иемденгендей сыңайы бар.
Тәуелсіздік алғалы үш тілділік үстемдік етіп тұр
Орыс пен ағылшын тілдері өз арнасымен сылдырлап ағып жатыр
Өзіміздің ана тіліміз айтарын кеңінен толғап айтып-айтып кеп, иегі қышыған кездері қол созып, қалбалақтап қалатын болыпты
Алқалы жиындарда бәріне бас-көз – «сырт көз – сыншы» боп жүрген де өзіміз
Орындалмай жатқан арман да аз емес.
Баспасөзге жазылу – ұлттың басты парызы әрі ер сыналар шақ
Егін жинау науқаны да бұл кезде екінші орынға сырғып кететін сыңайы бар
Ұлт – желқайық үстінде әрі бұл алып империядан бөлініп шыққан біз сияқты халықты не әрі, не бері қылар қиын кезең
Қазір баспасөзге жазылудың жоспарын орындау – әкеңнің мерейтойын өткізу, әйтпесе оны ұлы жолға шығарып салумен бірдей мәртебе боп тұр
Мәселен, Жұмамұрат Шәмші деген жігіт «Үркер» журналында жарияланған «Құлдық сана» атты мақаласында көп жайттың басын қайырғандай
Өзбекстаннан қазақ жеріне қоныс аударған осы жігіт жер мен топырақтың қадірін біледі, не айтса да ойланып, аһ ұрып, азаматтығын алға сап тұрып айтады
Қараңызшы, «Қазақтың атынан әлемдегі ең бай адамдардың тізіміне енген Александр Машкевич Израиль азаматтығын алды, Тель-Авивтен ең үлкен керемет пәтер алып та үлгеріпті
«Мен Израильді өте жақсы көрем, осы жерде бақыттымын» деп Машкевич Израиль экономикасына аса қомақты инвестиция салмақшы
Міне, бұл әрбір еврейдің борышы секілді, қайда жүрсе де елінің қамын ойлап жүреді.
Өкінішке орай, бүгінгі қазақтың құл­дық санасы қанына шейін сіресіп сең болып қалғандығы соншалықты, еш нәрсені сезбейтін дәрежеге жеттік
Тарыдай мектеп қабырғасын аттаған қазақ баласы таудай орыс болып шығады».
Осы жігіттің сөзіне сенем
Заң да басқа ұлттың сойылын соғатын сияқты
Сот үкімі ұлтаралық тілде шыққасын солай емей немене? Ел мен жердің иесі біз емеспіз бе? Тілдің де иесі біз болып қалуымыз керек емес пе?
«Қазақтар қазақ болуды қаламайды, Алаш ұлы болуды армандамайды,– деп Жұмамұрат өзінің бұлыңғыр өкпесін білдіріп өтеді
– Өйткені оған бәрі белгілі әрі түсінікті
Егер ол шынайы қазақ болатын болса, пенде ретінде көп нәрседен құр қалады… Өзге емес, тіпті, өз қандастары оны «мәмбет», «южанин», «ежик в тумане» деп күледі
Табалайды
Сол үшін қазақ баласы әрқашан қолдан келсе қазақ болмауға тырысады…».
Ұлт тағдырының аясында азаматты­ғымызды сөз ете отырып, баспасөзге жазылу науқанына қайта ойысайық
Бәріміз де қаламмен күн көрген па­қырмыз
Науқанда сақалды басымызды алға сап, ақ сақал – қара сақалдардан қаймықпай айтар сөзімізді айтып қаламыз
«Сіздің міндетіңіз – жазу, журналыңызды шығару емес пе?! Әркім өз жөнін білсін де» деген жауаптар жон арқамыздан осып жіберген кездері де болды
Артымызға бұрылып қарасақ, социализм кезеңінде «жазыл» деп ешкімнің қоржынына қол салып, жәутеңдеген кезіміз болмапты.
Сайт билеген заманда 14 облыс пен қос астананың берер жауабы да әзір: «Біздің құзырымызда республиканың қос басылымы мен өзіміздің облыстық газеттер және әр ауданның өз газеті бар»
Ал енді аңсап күткен перзенттей аты-жөнін Алпамысқа балап, тез арада тіркетіп ап, көзді ашып-жұм­ғанша шығып жатқан басылымда шек жоқ.
Сананың жеткен жері осы.
Сайттың берер жауабы да осы.
…Әңгіме жазған жаңа автордың жар­қыраған бейнесін редакциядан көргіміз-ақ келеді
Амал жоқ, компьютер арқылы олардың жансыз бейнесімен қауышамыз
«Сайттан көреміз ғой» деп, қарсы талап қойған солардың дегені болады
Автор бізге бас сұқпай-ақ, жансыз бейнесіне шұқшиған күйі қаламыз, ал «жазыл» деп айтсаң жазықты боп, заман ағымынан кейін қалған топтың өкіліне қосыласың.
Біз Сайын мен Дулатты, Оралханды көргенде мәз болушы едік
Бүгінгі авторлар «Менің материалымды алдыңыз ба?» деп ұялы телефон арқылы дүрсе қоя береді
Сонда «Жұлдызда» істеген күндерімді аңсап, өткен күндерді сағынышпен еске алып, нағыз әдеби өмірдің қызығы мен шыжығына бас қойғандай боласың.
Сайт пен сана-сезім айқасқа түсіп тұрғандай.
Екеуінің арасында өшпенділік те жоқ емес.
Ерке баладай ауылымызға келген Айтқыш­бектің дегеніне бас иіп, біртіндеп ығына жығылып келеміз.
Таралым деген тауқымет те соған бас шұлғып тұр.
Сана-сезімін сайтқа жеңдірмеймін деп арпалысқа түскен көненің көзі – бір пақыр болса, ол – менмін.
Шыққанына сегіз жыл болған сәби «Үркер» де сайтқа бағынбаймын деп бұлталаққа салып жүр
Бірақ айтқаны болмайтын сияқты.Кейінгінің дегеніне көніп, әкесіндей сыйлап, аузын ашып отырған зиялы қауым мен жас өскінге қарап, сен не деріңді білмейсің
Екі ортада қара қаламға жәутеңдеп қалған не әрі емес, не бері емес, біреуге ұқсайсың
Бос тұрған ұлттық кітапхананың орындықтарын көріп те көңілің пәс тартып, артыңа бұрылып қарай бересің
Театрлар мен есігі тарс бекітулі кинотеатрлар да сайттың өнердегі өштескен қас жаулары
Баспасөз болса, ең бірінші жауы
Қазақы ортадағы Гоголь мен Достоевскийді, Чеховты көп оқыған пенде – өзім де осы бір оңай олжаны құшақ жая қарсы алмағаным бесенеден белгілі.
Көршіміз – «Ақиқат»
Атасы – «­Қа­зақ­стан коммунисі»
К.Қазыбаевтың ба­та­сын алған ата басылым
Жақсы мен жаманды көрген, дәуірдің дүрбелеңінен өткен, қағида­сын қалыптастырған кәрі әке сияқты.
«Ана тілі» – қуатымыз
Басқа болмаса да «Ана тілі» – біздің қанымыз бен тәніміз
Тіл – ұлттың көрінісі десек, ұлтты қиын кезеңнен алып шығатын белес болмай ма? Бір белестен өткен сияқтымыз.
Асқаралы азапты кезең әлі алда
Осы кезеңнің бәрінде біздің арқа сүйеріміз – «Ана тілі»
«Сөзі жоғалған елдің өзі де жоғалады» деген айдар-сөз – біздің тағдырымыз
Мұны ауылға барғанда маған көзіне жас алып отырып бір көзіқарақты қария айтты.
«Экономика»– бізден сәл-ақ бұрын өмірге келген, ел-жұртқа есеп-қисаптың жөн-жосығын үйретіп, саяси экономияны санаға құйып, жолға салар жаңа басылым
Әрбір қазақ баласы осы басылымды оқып өссе, жаман болмас еді
Қазір «жазыл, оқы» деп айту күпірлік болатын сияқты
Сайттан кейін сөз тиіп жатса, жаңа «Экономикаға» еріксіз мойын бұрамыз.
Өзіміздің көзіміздей боп «Уйғур авази» қатар өмір сүріп жатыр
Таралымы көңіл көншітеді
Студент кезімізде Шелекте темекі теріп жүргенде, осы газетті оқысам деп тырысушы едім, енді осы басылыммен етене өмір сүріп жатырмыз
Көп ұлттың ішіндегі аз ұлттың көрінісі осындай-ақ болар
Мұсылманның мұңын мұңдаған басылымның таралымы аз емес
Біз де түбі жазылып қалуымыз мүмкін
Қазаққа тіл үйрену қиын емес.
Сәби «Үркер» болса бәріне бас шұлғи қоймайтын сияқты
Бала тәйтік келеді
Оның да арман-талабы бар
Соны айтып, балалық болмысын көрсеткені өзіне жарас­пай ма?!
Автор есіктен бас сұғып, ең болмаса, өң-жүзін көрсетсе деген де арманымыз бар.
Редактор тең сөйлесер еді.
Бұл да сайттың берген сағынышы.
Сайт бәрімізді теңестіріп жіберді.
Редактор мен автор бірдей
Тіпті, автор ұялы телефон арқылы айтарын айта салады
Осындайда әдебиет деген әлемнің мерейі де, мәртебесі де төмендеп, шаттыққа бөленген шадыман өмірге еріксіз бас шұлғығандай боласың.
Сайттың берген тәрбиесі осындай.
Сана-сезім де осы бір оңай олжаны иемденген әлемге бағынып кете берер ме екен?
Со заманда Әуезов, Гоголь, Достоевский сомдаған кейіпкерлер бүгінде сайттың құша­ғында тұншығып тұр.
Әр есіктің өз үйі – өлең төсегі – электронды поштасы бар
Олар қарғыбауынан босанып кетсе қара төбет қарс айырылып, қайда барары белгісіз.
Қара қалам солардың қолбаласы секілді.
Әзірге «қой» дейтін қожа жоқ.
«Сезім шіркін ақ жаңбырға ұқсайды, Алматыда жаңа жауып, жаңа жауып басылған» деген Шәмшінің әуезді әуені де сайттың құшағына барып сүңгіп кетті.
Ыстық құшақтан шығу да оңай емес.
Күтеміз.
Күтіп үйренген халықпыз ғой.
***
Жаңа тарихи кезеңде сайлау да көп, сайлаушылар да аз емес
Мұның бәріне сайт қызмет етеді
«Ұлт Жоспары – қазақстандық арманға бастайтын жолды» да сайттан оқып, саяси сарапшылардың сан-қырлы ой-пікіріне қанығамыз
Арман аясы да кеңейе түсуде
Ел мен жер аман болсын
Барлық жеңіс пен бақытты осыдан күтеміз
Тек жеңіліс болмасын
Амал жоқ, ол да сайттың сыбағасында.
