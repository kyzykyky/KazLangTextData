Анкара қаласынан шығатын «Кардеш калемлер» журналы сәуір айындағы санын Қазақстанның еңбек сіңірген қайраткері, Шешенстан Мемлекеттік сыйлығының иегері, «Түркі әлеміне қызметі үшін» халықаралық сыйлығының жеңімпазы, ақын Рафаэль Ниязбектің шығармашылығына арнады.
Халықаралық басылымда Қазақстанның Түркиядағы елшісі Абзал Сапарбекұлының «Уақытпен сырлас ақын», Еуразия Жазушылар қауымдастығының төрағасы Якуп Омароғлының «Қазақ әдебиетінің Нихал Атсызы», Қазақстан Жазушылар одағы басқармасы төрағасының орынбасары Бауыржан Жақыптың «Ақ семсер ақын», Халықаралық Жамбыл атындағы және Ілияс Жансүгіров атындағы сыйлықтардың лауреаты Есенбай Дүйсенбайұлының «Егемен елдің ержүрек ақыны», халықаралық «Алаш» сыйлығының иегері, ақын-журналист Қорғанбек Аманжолдың «Қазақтың ақыны, шешеннің батыры» мақаласы және «Айқын» газетінің бөлім меңгерушісі Қаншайым Байдәулеттің ақынмен әңгіме-дүкен құрған «Әр шығармамда үстемдікке қарсы тұруға тырыстым» атты сыр-сұхбаты жарияланған.
Сондай-ақ жақында 75 жасқа толған қазақ қаламгерінің өмірбаяны мен «Мағжан ақынның монологы», «Бөлтірік жыры», «Арыстан кеуде халықпыз»,  «Рух хақында», «Бір көк бөрі», «Түрік – қазақ», «Түрік елі – анажұртым», «Ата Түрік елінде», «Әйелдер» сияқты өлеңдер топтамасы мен фото-шежіре берілген.
Материалдарды түрік тіліне аударып, дайындаған дипломат, жазушы Мәлік Отарбаев.
Есенбай Дүйсенбайұлы өз мақаласында қазақ ақынын түркі әлеміне таныстыра отырып, шығармашылығын талдап, лайықты бағасын беріпті.
– Әдетте Рафаэль Ниязбектің ақындығы сөз болғанда Қадыр ағаның ол жөнінде жазған мына бір ой толғамдары еске түспей тұрмайды
«Жолбарыстың баласы жемтігіне алғаш қарғығанда асыңқырап кетіп, екінші секіргенде жетіңкіремей қалып, үшіншіде дәл түседі деген әңгіме бар… Өзекті өнердің өнегелі перзенті де жолбарыстың сол жүректі тұқымын еске салады
Тектес болмағанмен, мінездес олар
Алғашқы адымдарының бірінде асыңқырап кетіп, бірінде жетіңкіремей жатса, бара-бара сабаларына түсіп, салиқалы өнер иесіне айналады
Сондай ерке мінез, елеулі дарынның бірі – Рафаэль Ниязбеков деп есептеймін»
Қадыр ағадан асырып сөз айту қиын шығар
Бірақ Рафаэль Ниязбектің таланты жыл өткен сайын толысып, жылдар жаныған сайын кемелденіп, өткірленіп, өркештене түскені ақиқат
Рафаэльдің бүкіл шығармашылығын, бір сөзбен, «Рух қашып кеткен заманда Рух шақыру дастаны» дер едім
Орыс-шешен соғысы басталған тұста бүкіл журналистер мен ақын-жазушылар әділ сөзін айтуға батылы жетпей бұғынып, үнсіз қалғанда, Рафаэльдің қалың жұрттың ішінен жалғыз өзі жеке дара суырылып шығып, «Шешендер» деп аталатын үлкен дастан жазып, атойлап шығуы көзсіз ерлік болатын
Оның қабілеті, қарымы, буырқанған ақындық қуаты күшті болмаса, Махамбеттің рухын толғап, оған 200 өлең арнап, тұтас бір кітап жазар ма еді?! Бұл өзі тарихта болмаған оқиға
Гинестің кітабына кіргізсе де артық болмас еді, – деп ой тастайды.
Естеріңізге сала кетсек, жыл басында Рафаэль Ниязбек Түркі әлемі жазушылар және өнерпаздар қорының (TÜ RKSAV) «Түркі әлеміне қызметі үшін» халықаралық сыйлығының иегері атанған болатын
Мәртебелі марапат 4-6 мамыр күні Түркия республикасы Токат провинциясына қарасты тариxи Нексир муниципалитетінде салтанатты түрде тапсырылады.

Гүл Мұратқызы
 
