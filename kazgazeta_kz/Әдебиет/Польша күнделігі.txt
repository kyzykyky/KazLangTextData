Бүгінгі жаһандану кезеңінде адам баласы үшін кітаптың құндылығы мүлдем жойылып кетпейтіндігі күн санап арта түсуде
Әлбетте сансыз кітаптар арасынан адам ойының дамуына еш пайда тигізе қоймайтындары да жоқ емес
Бәзбір еңбектер електен өтпей өзінен-өзі сұраныстан шығып қалып жатса, енді бірі аз көлемде жарыққа шығуына қарамастан оқырмандардың үлкен сұранысына ие
Талмай ізденгіш, талабы жоғары оқырманның қызыға оқитын еңбектерінің бірі ретінде ғалым Досан Баймолданың «Польша күнделігі» кітабын айтуға болады.
Қазақ тілінің шетелдегі қолда­нысы, әсіресе шетелдегі қандаста­рымыздың тілі, тілдік ерекшелігі, (әсіресе Еуропадағы) қолданылу жайы туралы қарастыра жүріп, ғалым Д.Баймолданың Еуропада тұрып жатқан қандастарымыз турасын­дағы мақалаларымен және «Польша күнделігі» еңбегімен таныстым
Алғашқыда қатардағы еңбектердің бірі ретінде санаған еңбекті оқи келе, көпшілік біле бермейтін мәліметтерге қаныға бастадым
Өткен ғасырдың 70-80-жылдары Еуропада білім алған қазақ жастарының бірі Д.Баймолданың бұл жазбасында Польша мемлекеті туралы ой-толғаныстары қамтылған
Сол елдің қазақ ұлтына деген көзқарасын, Польшадағы қазақтардың өмірі туралы қызықты мәліметтер келтіреді
Еңбектің бір құндылығы осында
Екіншіден, бұл еңбек кезінде қазақ даласына жер аударылып келген Адольф Янушкевич, Бронислав Залеский, Густав Зелинский сынды поляк революционерлерінің қазақ халқы жөніндегі зерттеулерінің сүбелі қарымтасы іспетті
Поляк ұлты, тұрмыс-тіршілігі, мәдениеті туралы мол мәліметке толы еңбек журналистика, география, тарих, социо­логия, политология саласындағы ізденушілерге, магистранттарға бағыт-бағдар көрсете алатындығымен де құнды.
Автордың бұл еңбегінің енді бір құндылығы Польша мемлекетінің кешегісі (Кеңес өкіметі тұсындағы кезеңі) мен бүгінгісін салыстыра көрсетуінде де жатыр
Поляк ұлтының осы жылдар аралығындағы ой санасының өзгеруі, бүгінгі көзқарасы сол жылдардың куәсі болған автордың ой таразысымен зерделене сипатталған
Сондықтан бұл еңбекті 1973 жылы Польшаға білім алуға барып, жалынды жастықтың 7 жылын өткізген жылдары мен кейін 2013-2014 жылдары Қазақстан Президентінің халықаралық «Болашақ» бағдарламасымен Польша еліне ғылыми тағылымдамадан өтуге барған уақыт аралығындағы автордың 40 жылдық ой таразысы деуге әбден болады.
Шетелге шыққан азаматтар бүгінгі күні жеткілікті десек те шет мемлекет туралы өзіндік ой-көзқарасын көрсеткен бірлі-екілі мақалалар болмаса көлемді еңбектер тым аз
Осы тұрғыдан алғанда да автордың бұл еңбегінің маңыздылығы көрінеді
Белгілі бір ел мәдениеті, кешегісі мен бүгінгі тарихы жөнінен сыр шертетін еңбек авторының тағы бір ұтымды тұсы – Еуропа Одағына енген Польша мемлекетінің экономикасынан да нақтылы мәліметтер келтіргені
Сонымен қатар автордың Польша мемлекетіндегі қазіргі БАҚ туралы келтірген мәліметтерінің де журналистика саласы мамандары үшін маңызы аса жоғары
Жалпыға түсінікті тілде жазылған «Польша күнделігінде» қамтылған жайттар мен келтірілген мәліметтер бүгінгі Қазақ елі мен Польша мемлекеті арасындағы тарихи қарым-қатынастың нығая түсуіне, Польша жөніндегі қазақ азаматтары көзқарасының шынайы қалыптасуына септігін тигізері сөзсіз
Өзіндік көз­қарасы, дара ойы бар, танымдық ақ­паратқа толы мұндай еңбектер лайым көбейе берсін.
Ерлан Қасенов,
Абай атындағы ҚазҰПУ-дың 
аға оқытушысы
Алматы
