 

 
Күләш АХМЕТОВА, 
ҚР Мемлекеттік сыйлығының 
лауреаты
 
 
Сен – қазақсың!
Қазақ деген ел бөлек,
Қазақ салған соқпақ бөлек, жол бөлек.
Киіз үйі Жер сияқты жұп-жұмыр,
Шаңырағы күн сияқты дөңгелек.
Сен – қазақсың!
Бір Алланың құлысың!
Адамға адам құл болғаны — құрысын.
Жойқын соғыс, зұлматтарда жойылмай,
Қалған ұлтсың
Қаһармансың! Ұлысың!
Сен – қазақсың!
Ұлы дала – тұғыры.
Күмбір-күмбір күрескерлік – ғұмыры,
Тірескеннің дірілдеткен тізесін
Тұлпарыңның тұяғының дүбірі!
Сен – қазақсың!
Байырғы жұрт – түздегі ең,
Табиғаттан тән тамырын үзбеген.
Қолын жайып, Көктен өмір сұраған,
Жер бетінен жерұйықты іздеген.
Сен – қазақсың!
Қазынасы – нәсіп, құт.
Қазақ болу – ғаламатқа ғашықтық.
Жерің, суың, тауың сұлу соншалық,
Көрген көзден кететіндей жас ытқып!
Сен – қазақсың!
Отаншылсың, тектісің!
Айбарлысың, ақылдысың, беттісің!
Көп болуға, Бір болуға тиіссің,
Көрмеу үшін жаттың езгі, тепкісін!
Сен – қазақсың!
Рухы еркін, өзі еркін!
Мұзбалақсың, сорғалаған сөзі еркін!
Қайталанбас күйшісің сен құя алған,
Домбыраның өзегіне өз өртін!
Сен – қазақсың!
Келе жатқан бағы асып,
Адамзаттық ізгілікке жол ашып,
Дастарқаның – елшілігің ежелден,
Мейірбансың, меймандоссың қолы ашық.
Сен — қазақсың!
Ғарышкерсің, жаны – аспан.
Өрелісің, өз орнына таласқан.
Төрге лайық марқасқасың, мықтысың,
Төрткүл дүние саясатта санасқан.
Сен – қазақсың!
Қазақ едің туғанда!
Онда, дүние тағылымынан үлгі ал да,
Ата жұрттан, Ана тілден айрылма,
Төбеңде Күн, төменде Жер тұрғанда!
 

 
 
 
 
Мақпал МЫСА
 
 
Армандарға жетелеп асқаралы,
Дүниенің ашылып қас қабағы.
Хантәңірдің оранып шапағына,
Көктем біздің ауылдан басталады.
Беделіңе қарамай, атағыңа,
Аппақ таңы арайлап атады да.
Көктем біздің ауылдан басталады,
Хантәңірдің оранып шапағына.
Тіршіліктің осынау сағатында,
Озатын да пенде бар, қалатын да.
Құйқылжыса құс біткен бір әуенмен
Көктем келе жатады қанатында.
Алақанын арманым жайған көктем,
Ғұмырыңды мәңгілік сайран деп пе ең?
Өткендерге салауат айтып бүгін,
Көктем келді, тағы да
Қайран көктем!..
 

 
 
 
Қатира ЖӘЛЕНОВА
 
 
 
Бақытты едік бір кезде…
Орындалып жүректің ізгі арманы,
Махаббаттың
Кездік біз гүлзар бағын.
Жастық шақтың
Қыздырып думанды әнін,
Жүруші едік
Елемей ызғар барын,
Ақпанның да ерітіп мұз-қарларын.
Бірақ, бірақ кенеттен…
Қара бауыр бұлт шөгіп аспанымда,
Дауыл тұрып бір ерен жас жанымда,
Көңілімді бұрғызбай өзің жаққа
Алып кетті,
Қайтейін, басқа ағымға.
Бал татыған шырын сәт,
Жұмақ күндер
Ғайып болып жоғалып қас-қағымда.
Аптап соғып көгіңнен
Жапырағын жаныңның қуарттым да,
Гүлзар бағын көңіліңнің суалттым да,
Кешіре алмай мен кеттім…
Үстіңе әкеп
Қызғаныштың нән тауын құлаттым да.
Екеуіміз де ашуға құрбан болдық,
Сен мені,
Ал мен сені жылаттым да…
Тарлық еттім, қайтейін!
Күй боп тұнып домбыра шанағында,
Өзімді-өзім
Батырдым нала-мұңға.
Өкініштің орынын толтыра алмай
Қайран, дүние,
Өртеніп барамын ба?!
Тұтандырған о баста өзім едім,
Сол алауға
Енді өзім жанамын да…
 

 
 
Динара Мәлік
 
 
Гүлсіңдер,
Адалдықтың өзіменен бірсіңдер,
Сұлулықты әйгілеп ап әлемге,
Әбір үйге шуақ шашып жүрсіңдер!
Армансыңдар,
Жан баласы баспаған ормансыңдар…
Азаматтың арқалап аманатын,
Көлеңкесін кірлетпес қорғансыңдар!
Бұлақсыңдар,
Жалғандықтан барынша жырақсыңдар.
Жауабы жоқ, жауабы жұмақта бар,
Әр кеудеде жүретін сұрақсыңдар…
Анасыңдар,
Бар бақытты баладан табасыңдар.
Тіршіліктің жүрегін соқтыратын,
Бұл өмірде өздерің ғана сыңдар!
 
 

 
 
Биғайша МЕДЕУОВА
 
 
Сақ қыздары ұр дабылды! Соқ! Соқ!
(Жауынгерлер би билейді топ-топ!)
Екі бетті өмір демондары,
Жасырады білектерін тоқ-тоқ…
Екі көзім, екі көзім шоқ боп,
Ал, жүрегім алаулайды от боп!
Биле! Биле көшпелілер Рухы,
Мені тастап кете алмайтын жоқ боп!
Сақ қыздары, сұлу жауынгерлер,
Ұр дабылды! Ұр дабылды! Соқ! Соқ!
Асқан асу, кешкен теңіз аптап.
Қара шашым, қара шашым аппақ!
Сақ қыздары, сұлу жауынгерлер,
Дулығамды басыма қой жастап.
Биле! Биле көшпелілер рухы,
Мені ешқашан кете алмайтын тастап!
… Сен билеші! Ай мұңданар ма екен?
Аруларым айбынданар ма екен?
Саиндағы саны жарқыраған,
Сайтан алғыр, қайғым қалар ме екен?!
Сен билеші! Сенім келер ме екен?
Тауқыметім жеңілденер ме екен?
Белдескенде алмағайып күндер.
Өлім, әлде… Өмір жеңер ме екен?
Сен билеші! Ай-хай, ғұмыр, шынар!
Жүрегіме тағып жүрген тұмар!
Ерлігінен айрылғанда халық,
Маймылға ұқсап… азғындайтын шығар?
Аңыздардан аршып алғын, елес!
Адасқанның бәрін ескер, жебес!
Қыздарының рухы биік елдің –
Жоғалуы мәңгі мүмкін емес!
…Рух бар дейді! Жерімде рух жүрсін!
Иесі бар екенін жұрт білсін!
Сақ қыздары, соқ дабылды! Соқ! Соқ!
Кең даламның киелері тұрсын!
 

 
 
 
Бақытжан РАЙЫСОВА
 
 
Мәңгілік мұңлы ел –Мұхит та сыяды,
Көз емес, көңіл ол шын шебер.
Өнерде Джоконда туады,
Сұлулық жымиып күлсе егер…
Данышпан суретші салады
Тырналы аспанның дауысын.
Бейсана немесе саналы
Ақ пен қараның жарысын.
Джоконда – сұлулық айнасы,
Шабытың оянар көргенде.
Пенделер таусылып айласы
Таба алмай өздерін шерменде…
Махаббат, қайғы, мұң – назары
Арбалған сүйініш үмбеті.
Нәресте табиғат ажары,
Періште шырайдың күн беті.
Көрінген сәл ерке назыңнан
Болмыстың өлмеген бір жаны.
Адамның қолымен жазылған
Алланың шешусіз жұмбағы…
 

 
 
 
 
Елена ӘБДІХАЛЫҚОВА
 
Мұң – азабы жанын нұрға бөлемес,
Мынау дүние ғашық жанға кең емес…
Кезек-кезек қарайлайтын жолыңа
Саған ғашық Ай мен Күн ғой.
Мен емес!
Жұдырықтай жүрегінде көп егес..,
Сүйген жанның қалпы ешкіммен тең емес…
Бірде нөсер, бірде аппақ қар болып
сені аңсайтын Мезгілдер ғой
Мен емес!
Көнереді ақыл, айла, сөнеді ес,
Сауық-сайран, жауығысқан өледі өш…
Сағаттардың сыртылында солқылдап
Сені күткен Уақыттар ғой.
Мен емес!
Неге бәрі суық , салқын?
Неге кеш..?
«..Көктемге еріп қайта оралам» демеді еш…
Қанатынан сағынышы саулаған
Ғұмыр атты жаралы Құс.
Мен емес!
Енді маған ешбір жауап ем емес,
Енді мені үміт шіркін демемес,
Жанарымда сені көріп мөлт етіп,
Жылап қалған Тағдырым ғой.
Мен емес!
 

 
 
 
 
Мақпал ЖҰМАБАЙ
 
Әр адамның ішінде
ешкім аша алмайтын,
ешқашан ашылмайтын
бір-бір «қара жәшік» бар…
Кірпігіме ілінген күннің бәрін өзіңе,
Көкіректі кернеген мұңның бәрін өзіңе,
О, алыстан мұнартқан шыңның бәрін өзіңе,
Өлеңге де айтпайтын сырдың бәрін өзіңе,
Сақтап қоямын…
Өзім ғана сенетін шындығымды өзіңе,
Өзім ғана сүретін тірлігімді өзіңе,
Өзім ғана еститін күмбірімді өзіңе,
Мойындағым келмейтін сұмдығымды өзіңе,
Сақтап қоямын…
Мейіріммен қараған көздің бәрін өзіңе,
Анам айтқан аяулы сөздің бәрін өзіңе,
Тағдырымды сел еткен тездің бәрін өзіңе,
Өтті деуге қимайтын кездің бәрін өзіңе,
Сақтап қоямын…
Үзілейін деп тұрған төзімімді өзіңе,
Алданбауға үйреткен сезігімді өзіңе,
Мені Жерде бар еткен сезімімді өзіңе,
Мені түбі өлтірер сол сезімді өзіңе,
Сақтап қоямын…
Қасіретті һәм сұлу заманымды өзіңе.
Кең даламда жаңғырған азалы үнді өзіңе.
Мөлт-мөлт етіп жас тұнған жанарымды өзіңе.
Жылап тұрып сүйетін қазағымды өзіңе
Сақтап қоямын…
 
Секілді көктем өмір, өмір көктем,
Баладай аңғал еді көңіл неткен.
Бір арман көкжиекке сіңіп кетті,
Бір үміт ғайып болды қолым жеткен.
Келердей бір жақсылық көктемменен,
Өмірді қайта сүйдім жек көрмеген.
Көзінен, сағынышты көп іздедім,
Баяғы ескі досты көп көрмеген.
Таза еді мына шақтың жаны неткен,
Бусанып қара жер тұр, қары кеткен.
Көктемнің таңы атып тұр тірілерге
Сәулесі дүниені жарық еткен.
 

 
 
Сағыныш НАМАЗШАМОВА
 
 
Ана, сенің мейірің,
Күннен нәр алған ба?!
Нұрдан жаралған ба?!
Жүрегің үлкен бе екен
Осынау ғаламнан да?
Ана, сенің пейілің,
Бұлақтың мөлдіріндей,
Әлемнің кеңдігіндей!
Кешіріп жүрсің мені,
Бұрқансам желді күндей.
Ана, сенің қуатың,
Рух берді ұшарымда,
от берді күш алуға.
Біз сенген Жұмақ, бәлкім
Ол сенің құшағыңда?!
Жарқын да жайсаңдаймын,
Қату да қайсардаймын.
Сонда да саған мұны
Жарқылдап айта алмаймын.
Аман жүрші, Ана!
 
  Бақытгүл БАБАШ
Боз далада боз қырауды жамылған,
Бозамық таң баяу атты салып ән.
Бота-көңіл бүгін неге боздайды,
Алатауды сіз ғана ма сағынған?
Алатауды Сіз ғана емес сағынған.
Алау қарып жүрегімді, лағылдан
Алқа таққан аппақ Айдың астында,
Атқан таңға жыр үзгенмін жанымнан.
Баққа бірақ бөленбеді бар маңым.
Алатаудан асып кетті арманым.
Алматыда бір Өлеңім бар еді,
Сағыныштың сезіндірген салмағын.
Ол да менен жырақтады
Қазір мұң
Өлкесіне өлең болып жазылдым.
Көктөбеден көктем көшіп кеткендей,
Көңілімнің ұрлады екен жазын кім?
Алматым-ай! Ал-ма-тым-ай! Алматы!
Арманымның арман болып қалды аты.
Қойныңдағы қара өлеңнің сынығын,
Сүйіп ем ғой! Сүйікті ете алмады…
… Өксік толы өмір деген осы де.
Өкпемді артып, өкінейін несіне?
Сағынғаным шын болса да, өтірік.
… Алматыны салмаңызшы есіме!!!
