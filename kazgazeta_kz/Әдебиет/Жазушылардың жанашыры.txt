Өткен ғасырдың сексенінші, тоқсаныншы жылдары қазақ жазушылары менің қадірлі жеңгем Райхан Зейнутдинқызы Мертенованы жақсы білетін
Дәлірек айтқанда қатты құрметтеп, ауыздарынан тастамайтын
Әрине, қазір сол кезде кітап шығарған қаламгерлердің көпшілігі менің Райхан жеңгемді көшеде танып, сәлем бермек түгілі атын да ұмытқан шығар
Оған таңғалуға әсте болмайды, өйткені жазушылар да кәдімгі көп пенделердің бірі сияқты жақсылықты тез ұмытатынын жасырып қайтеміз
Ал мен еске алып отырған сексенінші, тоқсаныншы жылдары кітабы баспада жоспарда тұрған талай-талай мүйізі қарағайдай жазушы ағаларым мен апаларымның кезек күтіп Райхан апайдың қабылдау бөлмесінде тұрғанын талай көргенмін.
Қаламгерлер қабылдау бөлмесінде кезекте тұратын Райхан деген адам министр болып па еді деп сұрағалы отырғаныңызды білем
Менің жеңгем алдымен жүзі де, жаны да сұлу, жүрегі мейірімге толы қазақтың қадірлі қыздарының бірі
Тағдыр оны Қыдуар Мертенов деген азаматқа, менің жақсы көретін ағама сүйікті жар етті
Ағамыз Қыдуар Мертенов белгілі журналист, білікті аудармашы еді
Ұзақ жыл Алматы облыстық газетін басқарды, «Қазақстан» ­баспасында жауапты қызметте болды
Жас келіншек Райхан қазақ журналистерімен, жазушыларымен ерте араласты, көпшілігіне қимас дос болды
Ал сексенінші жылдары күйеуінің жұмыс бабымен Алматыға қоныс аударғаннан кейін Қазақстан Тұтынушылар одағының кітап саудасы бөліміне жұмысқа орналасты, соңыра сол бөлімді өзі басқарды
Шынын айтуымыз абзал, Кеңес өкіметі кезінде көркем шығармаға, жалпы кітапқа, соның ішінде көркем әдебиетке қатты көңіл бөлінетін еді ғой
Сауда министрлігінде, Тұтынушылар одағында кітап саудасы жөнінде арнайы басқармалар болды
Міне, осы мекемелер бүкіл одақтың, соның ішінде қазақ жазушыларының жазған кітаптарының таралымымен айналысты
Баспа осы кітап саудасы мекемелерінің тапсырысы бойынша кітаптың таралымын белгілейді
Кітабының таралымы көп жазушының қаламақысы да мол болды
Қазір кейбір классикпін деп жүрген қаламгерлеріміз алдымен кітап саудасы мекемелеріне, сосын Райхан жеңгем, марқұм Сара Мыңжасарова (Қазақ баспасөз одағының басшысы, жазушы) сияқты көркем шығарманың қадірін білетін жандарға қарыздар
Олай дейтініміз, Кеңес заманының өзінде де ел арасынан жаңа кітап үшін тапсырыс жинау өте қиын шаруа болатын
Өйткені сол кезде де жазушылардың ішіндегі ең пысықтары жылына бір кітап шығарып, бірінші кітабы өтіп болмай, екіншісіне таралым сұрап, кітап саудасы саласының қызметкерлерін әуре-сарсаңға салатын
Ал кітап дүкендерінің сөресінде өтпей тұрып қалған кітаптарды шығынға жазуға немесе өтімді тауарларға бағасын төмендетіп қосып сатуға тура келетін
Сексенінші жылдарда шайға, майға, қантқа, ұнға қосылып сатылған ­аянышты кітаптарды талай көргенбіз
Қазір кейбір қаламгерлердің Кеңес өкіметі кезінде менің романым бәленбай таралыммен тараған деп мақтанғанын көргенде іштей күлесің де қоясың
Кітап таралымы сонау Пушкин кезінен бері қарай келе жатқан проблема
Сонымен алған таралымы өтпей қалған жазушының кезекті шығармасына тапсырыс беру кезінде «бұл романды шығарамыз ба, жоқ па» деген үлкен мәселе туындайды
Жазушының көз майын тауыса жазған шығармасына сұраныс жоқ, демек, қаламақы да жоқ
Міне, осындай қиналған сәтте өзінің құтқарушысы, Құдайдан кейінгі екінші адамы ретінде жазушылар танысын, танымасын екі өкпесін қолына алып ­Райхан жеңгейге келіп, қол ұшын беруін сұрайтын
Ол жай ғана кітап сатумен айналысып отырған адам емес, қазақ жазушыларының бәрін дерлік оқып, қадағалап отыратын білікті адам ретінде алдына келген қаламгердің шығармаларының қаншалықты өтіп жатқанын нақты деректермен көрсетіп тұқыртып алып, оған көмектесудің жолдарын іздейтін
Райхан жеңгейдің алдына көмек сұрап келіп, риза болмай кеткен ­жазушылар, әй, сол кезде жоқ шығар.
Мен өзім Кеңес өкіметі тарардың алдында жеңгеме екі өтініш айттым
Біріншісі, Рахымжан ­Отарбаев екеуіміз жазған «Жәңгір хан» деген көлемі 70-80 бет болатын шағын кітапша
Жеңешем қашанғы мейірімді қалпымен қарсы алып, «Бұл анау-мынау емес, Жәңгір хан туралы кітап қой, алдымен өзім оқып шығайын», – деп алып қалды
Келесі күні ертемен телефон шалып:
– Мереке, Рахымжан екеуіңе риза болдым, Жәңгір хан туралы бұрын-соңды мынадай мүлдем жаңа көзқараспен жазылған ештеңе оқымаппын, рақмет екеуіңе
Таралым жөнінен қам жемеңдер, – деді жеңешем, аналық қамқорлықпен мейірлене сөйлеп, көңілімді көтеріп, қанаттандырып тастады.
Екіншісі, тағы бір соны тақырыпқа жазылған кітапша болатын, жеңешем: «Апырмай, қазаққа тосындау тақырып екен, алайда қазақ жастарына керек мәселе» деп бірден көмектесті
Әдетте біз сауда қызметкерлерін, бірінші кезекке ақшаны қояды деп күстаналаймыз ғой, өз басым Райхан жеңгейдің кітапты рухани байлық деп есептеп, ерекше қастерлейтініне талай куә болғанмын.
Сол тоқсаныншы жылдары Ұлттық кітапханада бөлім меңгерушісі болып жұмыс істейтін тағы бір аяулы жеңешем, атақты жазушы Өтебай Қанахиннің зайыбы Сағира Қанахина ұйымдастырып, Ресейдің Орынбор облысына арнайы делегация іссапарға барды
Мақсаты – көршілес елде тұратын ағайындарымызға қазақ кітаптарын насихаттау
Делегация құрамында Райхан жеңгеймен бірге мен де болдым.
Қазақтың бірінші астанасы Орын­бордың атымен аталатын облысты аралап жүрміз
Тұтасып жатқан қазақ ауылдары, аяғыңды аттаған сайын қазақ бейіттері мен құл­пытастары, отыра қалып, бейта­ныс бабаларымыздың рухына дұға оқимыз, қайран туған жер деп көкірегіміз қарс айырыла күрсінеміз…
Орынборда да сол қонақжай, ­бауырмал қазақ құшағын жая қарсы алады
Бірақ сөзінің қазақшасынан гөрі, орысшасы ­басым
Қазақ мәдениетіне құштарлығы ортаймағанымен, қазақ кітабына деген ықыласы енжар
Бірте-бірте орыстанып бара жатқан ағайындар әдебиетімізді де ұмыта бастағаны күн сайын сезіледі.
Бір орынборлық қазақтың дастарқанында отырғанымызда ­Райхан жеңгей сөз бастады:
– Қазір біздің Қазақстанда тұрмайтын ұлт жоқ, – деді ол мұңая сөйлеп, – менің таңғалатыным солар­дың көпшілігі, әсіресе аз ұлттар – латыш­, литван, татар, неміс, армян, әзербайжан, тағы басқалары өздерінің туған еліндегі мәдени, әдеби жаңалықтарға елеңдеп, жаңа шыққан кітаптарды тезірек алғысы келіп, бізге тапсырыс беріп жатады, ал орыс елінде тұратын ағайын­да­рымыздан тапсырыс өте сирек түседі
Осыны ойлаңыздаршы, бауырларым!
Жеңешемнің сөзіне бәріміз үнсіз ойланып қалдық
Шынында да осы біздің халық басқа ортаға тым бейімделіп, өзінің салт-дәстүрін, әдет-ғұрпын, әдебиеті мен өнерін тез ұмытуға әзір тұратыны рас қой
Әйтсе де, осы сапар біз жанымызға туысқандық сезім ұялатқан ерекше сапар болды
Кейін Ұлттық кітапханаға Орынбордағы ағайындардан көп хаттар түсіп, қазақ кітаптарына сұраныс көбейгенін естідім…
Жеңешем сол баяғы әдетімен әдемі жүзін Алматының арайлы таңғы нұрына сүйгізіп, таңертең үйдің жанындағы дүңгіршектен жаңа шыққан газет-журналдарды сатып алады, асықпай оқып шығады
Баспалардан жарық көрген жаңа кітаптарды қадағалайды
Сол ежелгі әдетімен жаңа шығармамен тезірек танысқысы келіп тұрады
Райхан жеңгей Алматыдағы Жазушыларға арналған шығармашылық кештерден қалып көрген емес
Әрине, өзі шығармасын қадірлейтін, адам ретінде ерекше бағалайтын жазушылардың шығармаларына ықыласы бөлек
«Шіркін, осы шығармалар қазақтың әр үйінде тұрса ғой, қандай ғанибет болар еді», – деп армандап қояды.
Қазақ көркем әдебиетінің шын мәніндегі жанашыры Райхан ­Мертенова жеңешеме, дәл бүгін қазақ жазушыларының шығармаларын шексіз сүйетін нәзік те білгір оқырманы ретінде ұзақ ғұмыр тілегім келді
Сіз және сіз сүйетін кітаптар аман болсын, асыл жеңеше!
Мереке Құлкенов
