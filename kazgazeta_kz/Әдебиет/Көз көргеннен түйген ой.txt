Серікбай Шаймағанбетов
Наурыздың алғашқы күндерінің бірінде қызметтегі басшымның тапсырмасымен қаладағы бір жоғары оқу орнында Елбасымыздың Қазақстан халқына арнаған биылғы жылғы Жолдауына сәйкес бүкіл рес­публика бойынша басталып, эстафета сияқты жалғасып келе жатқан студент-жастардың «Мәңгілік Ел» саяси шарасына қатыстым.
Мен келместен бұрын облыстық деңгейдегі басшы, «Достық» үйінің өкілі, тағы басқа құрметті қонақтар жиналған екен, бәріміз шара өткізілетін үлкен залға келіп орналастық
Сәлден соң оқу орнының басшысы да келіп, қатарымызға жайғасты.
Алдымен сөз облыстық деңгейдегі басшыға беріліп, ол кісі «Мәңгілік Ел» туралы кіріспе сөзін қазақша бастап, орысша аяқтап, шараның саяси мәнін түсіндірді
Бұдан соң 2 жүргізуші шараны одан әрі жалғастырып, алдын ала дайындалған оқушы-жастар орыс тілінде Елбасы Жолдауындағы жеті міндеттен алынған үзінділерді келтіріп, оның соңында зал толған студенттер ұранды сөздерді екі-үш мәрте қайталау арқылы қолдау білдіріп отырды
Тек Жолдаудағы мемлекеттік тілді дамытуға байланысты жетінші міндетке келгенде бұл сөздер қазақша оқылды
Бірақ оқып тұрған жастың қазақ тіліне шорқақтығы дауыс ырғағынан байқалып тұрды
Неге екені белгісіз, «Мәңгілік Ел» тақырыбына байланысты шараны өткізушілер тарапынан бірауыз сөз де айтылған жоқ
Арасында ел, жерге сүйіспеншілік туралы қазақша бірді-екілі әндер, билер орындалғаны болмаса ешкім қазақ тілінде үн қатпады.
Сонымен шараның студенттер дайындаған негізгі бөлігі бітті білем, келген қонақтардың ішінен еңбек ардагеріне сөз берілді
Бұл кісі де «Мәңгілік Ел» хақында әзірлеп келген қазақша мәтінін байыппен таныстырып шықты
Менің де өз қадарымша осы тақырыпқа әзірлеп келген қазақша сөзім дайын еді, бірақ мұндағы сахна төрінде жүріп жатқан әңгіме басқа да, менің сөзім басқа болатындай көрінгесін үнсіз қалдым
Шамамен 40 минутқа созылған шараны оқу орнының басшысы бір-екі сөзбен қорытындылар ма екен деп ойлап едім, қателесіппін, жүргізушілер рахметтерін айтып, шараны аяқтады.
Сонымен «мен не деймін, домбырам не дейдінің» кебімен ойға қалып, шығар есікке беттедім
Сол кезде манадан бері біздің қатардан арасында артқа бұрылып, жиынға самарқау қатынасып отырған студенттерге қолымен белгі беріп, қозғау салып отырған әйел адам жақындап, бір-екі шыныаяқтан шай ішуге шақырды
Бәріміз де бірауыздан рахметімізді айтып, қоштастық
Оқу орнының сол жерде жүрген қызметкерлерінің бірінен сұрастырсам, бұл кісі оқу орны басшысының тәрбие жұмысы жөніндегі орынбасары екен
Тумысы басқа ұлт өкілі, осы өткен шараның негізгі ұйымдастырушысы осы кісі болып шықты.
Әрине, аймақтағы саусақпен санарлықтай бірді-екілі жоғары оқу орнының бірінің мыңдаған студенттерін тәрбиелеу жұмысын басқаруға негізгі ұлт өкілі табылмаса, Елбасының халқына арнаған ­Жолдауын насихаттауға арналған шараны дайындап өткізу үшін бүкіл Қостанайдан мәдени-көпшілік жұмысты жетік меңгерген бір жібі түзу қазақ немесе қазақтілді бір адам табылмаса, қазекемнің өзі де, тілі де осылай шетқақпай қала береріне шек келтіруге болмайды және оған таңғалып та қажеті жоқ.
***
Көктем-наурыз, қыз-наурыз, қызғалдақ-наурыз теңеулерін әйел қауымына арнап, олардың жүректерін жібітіп, жүздеріне нұр сеуіп, сый-құрметке бөлеу қашаннан келе жатқан дәстүр
Соған сай биыл әйелдерді мерекелерімен құттықтауға айрықша мән берілді
Айрықша дейтінім, биыл өткен жылдардағыдан өзгешелігі – облыс әйелдерін құттықтау қаланың іргесіндегі ауданнан бастау алды
Көрші Ресейден шақыртып алдырған өнер шебері – алты шекті аспап асынған орыс әншісі не керек, барынша ынтасымен біздің көрермен әйелдер қауымының көңілін таба білді! Онысына мың рахмет! Тек, бұл жерде аталмыш концерт әйелдерге сыйлық па, әлде облыс басшыларына сыйлық па осы екі арасы түсініксіздеу болды, себебі ресейлік артист олардың жылда шақырып алып, бірге ән шырқасатын сүйікті орындаушысы еді
Қалай болғанда да концертке шақырылған орыстілді әйел қауымы бір жасап, алғыстарын басшыларға жаудырып жатты
Қазақ өнерін ұнатушылар сыпайылықпен ризашылықтарын білдіріп жатқанымен, іштерінде айта алмай кеткен бір шер бардай тарқасты
Мерекелік көңілде ана тілінде бір-екі ауыз жылы сөз ести алмай, бір-екі қазақ әнін тамашалай алмағанына қоңылтақсып бара жатқан сыңайлы
Кімді кінәларсың, әйелдерді қазақ тілінде құттықтап, ана тілдерінде бір-екі ән салып беретін адам өз елімізден табылмаған шығар дейміз де.
***
Әйелдер қауымын мереке қар­саңында бір шалқыта көтермелеу мұ­нымен шектелген жоқ, келесі күні кешке қаладағы облыстық филармонияның концерт залында қыз-келіншектерді тағы бір эксклюзивті концерт күтіп тұрды
Бұл жолы олар ресейлік тағы да бір өнер ұжымының концертін тамашалау бақытына ие болды
Облыс орталығындағы әйелдердің бірыңғай бетке шығар қаймақтары жиналған бұл концертті зор ықыласпен тыңдап, ерекше көтеріңкі көңіл күйге бөленген нәзік жандылардың жарқын жүздерінен филармония төңірегі жарқырап кеткендей болды
Концерттен шыққандардың арасынан жастары жетпістен асқан қадірменді де құрметті апаларымызды көргенге біз де қуанып қалғандай болып едік, бірақ неге екені белгісіз олардың жүздері пәс көрінді
«Апыр-май, бұларды сонау Ресейден алдырғанша өзіміздің «Музарт», «Жігіттер» сияқты өнер топтарын шақыртпағандары несі екен?» дегендері құлаққа жетіп жатты
Құлақ асатын сөз-ақ!
***
Әне-міне дегенше, Наурыз мейрамы да келіп қалды
Бірақ қаланың ішінде батыстың жаңа жылы десе екі ай бұрын қам жасалынып, қаланың ішін түрлі жарқырауықтармен безендіріп, көшелер мен мекемелердің ғимараттарына шейін сыртын түрлі-түсті шамдармен жылтыратып қоятын болса, біздің төл Наурызымыз келе жатқанын тек орталықтағы бір көшенің түйісіндегі билборд қана көрсетіп тұр
Басқа жерлер жылан жалағандай
Наурыз мейрамы туралы жарнамалардан гөрі мейрамда қала халқына концерт қою үшін шақырылған шетелдік «Бони-М» ансамблінің келе жатқаны туралы жарнамалар көшелерде жамырай ілулі тұр.
…Сағынып күткен Наурызбен де қауыштық
Қауыштық деймін-ау, нағыз наурыз 22-наурыз күні болса керек еді, біздегі белсенділер неге соншама біреу қуып келе жатқандай, яки бірдеңеден құр қалатындай мейрамды бүкіл қала, аудандар болып 21-наурызға қойыпты.
Баяғы таптаурын, шала қазақша жаттанды құрғақ құттықтаулар мен Орталық алаңда тігілген 5-6 киіз үй, соның төңірегінде жиналған абыр-сабыр қауым
Алаңға орнатылған сахнада жүріп жатқан концерт, киіз үйлердің жанындағы әуендер, оның сыртында баған басындағы радио дауысы біріне-бірі ұласып, түк түсінбес қойыртпақтан қайсысын тыңдарыңды білмейсің
Киіз үйлердің есігі тарс жабық, ешкімді жақындататын емес, сірә, құрметті қонақтар – басшыларды тағатсыздана күтуде.
Адамдардың екінші бөлігі топтасқан алаңда жағалай кәуап пісірушілердің көкала көк түтінінен ештеңе көрінбейді, түтінге тұншықса да алдарында арақ-шарабы мен сыра-пырасы бар қалталы жайсаңдар бүрсеңдеп жүрген қара халыққа маңғаздана самарқау қарап, үстел жанына жайғасқан.
Күннің суығында, ызғырық желде адамдар қанша жүрсін, түске жетер-жетпесте ойын-сауық тарады
Әркімнің өз қызығы өзінде, көңіл толмаушылық сөздерінде, ақырындап жылыстап үйлеріне беттеуде…
Есесіне, келесі 22-сі күні – нағыз Нау­рыз күні таңертеңнен бастап бетті жылы жел аймалап, күн жарқырап, мерейленіп, жайма-шуақ төкті де тұрды
Еріген мұз-қар да сылдырай ағып, жылғаларға тарау­да
Самарқанның көк тасының жібитін күні деуші еді, жарықтық ата-аналарымыз
Міне, нағыз Наурыз мерекесін тойлайтын күн
Бірақ біздің қала тым-тырыс
Әркім хал-қадерінше туған-туыстары мен дос-жарандарын құттықтап, әр үйде шай-суларын ішіп мәре-сәре болып жатты.
ҚОСТАНАЙ
