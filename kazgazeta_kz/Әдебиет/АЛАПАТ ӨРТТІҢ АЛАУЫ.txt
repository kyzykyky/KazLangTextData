«Ана тілі» газетінің №5 санынан (7-13
02
2019) «№37 скважина» атты көрнекті қаламгер, публицист Жанболат Аупбаевтың сол кезде «Ембімұнай» өндірістік бірлестігі Бас директорының орынбасары болған Мағауия Шырдабаевпен сұхбатын оқыдым
Ол кезде «Теңіз алаңына» жақын орналасқан Сарықамыс мұнайшылар поселкесі Маңғышлақ облысының Бейнеу ауданына қарайтын
Осы жолдардың авторы жаңадан ашылмақ (1985 жылдың 1 шілдесінен) Бейнеу аудандық «Ленин жолы» (кейін «Рауан») газетіне редактор болып келіп жатқандықтан бұл алапат өрттен толық мағұлыматы бар еді, есіме түскен жайттарды әңгімелеп көрейін.
1985 жылдың 25 маусымының таңында Бейнеу ауданына қарасты Сарықамыс поселкесі тұрғындарының өміріне қауіп төндіретін елеулі оқиға болды
Сарықамыстықтар сирена дауысынан шошып оянып, не істерін білмей әбігерге түсті
Төтенше жағдай жарияланды
Жылдар бойы тар шөлмек ішінде қамалып жатып, тығыны ашылып кетіп, еркіндікке ұмтылған бұл «жын-бұрқақ» 1200 градус алапат қуатпен 190 метр шырқау биікке бір-ақ атылып шығып, айналасына улы газ шашты
Сарықамыс мұнайшылар поселкесі бар болғаны Теңіз кен орнынан 25 шақырым жерде
Бұл Балықшы бұрғылау басқармасының барлаушылары бұрғылап жатқан №37 ұңғы болатын
Ең қауіптісі – мұнай құрамында күкірт қышқылының өте көптігі және қабат қысымының 850 атмосфераны көрсетіп тұрғандығы.
Осы оқиға жөнінде Бейнеу аудандық партия комитетінің бірінші хатшысы Дүйсембі Әріпов «Өркенді өлке, өнегелі өмір» (2002) кітабында былай дейді: «…Түнгі сағат 5-те «Прорванефть» мұнайгаз өндіру басқармасы партком хатшысы Жұмалиев Жолдас телефон шалып, «номері 37-ші скважинада авария болып, одан бөлінген улы газдың исі Сарықамыс кентіне келіп жетуіне байланысты мұндағы халық Опорный бетіне қарай қашып жатыр, ел үрейленген
Ұйымдасқан түрде көшіруге машиналар жетіспейді…» деп абыржып хабар берді
Бұл хабар жетісімен аудандық партия комитетінің бюро мүшелерін, мекеме басшыларын таң атқанша жинап алып, бірінші кезекте 40 автомашина шығартып, Бейнеуден 140 шақырым жердегі Сарықамысқа тез жетуді тапсырдым.
Сарықамыста болған оқиғаны, алып жатқан шараларымызды телефонмен айтқанымда обкомның бірінші хатшысы Саламат Мұқашов жолдас: «Тездетіп онда баруың керек, ең бастысы халыққа жағдай жасаңыздар, босқан адамдардың бірі болмаса бірі адасып кетіп, не басқа қолайсыз жағдайларға ұшырап қалмау шаралары қолға алынсын
Облыстан да жауапты адамдар жіберемін
Бәріңіз бас қосып, ең бастысы халыққа жағдай жасайтын болыңыздар
Абыржу, даурықпалық болмасын» деген тапсырмалар беріп, пікірлерін айтты».
Сарықамысқа Маңғышлақ облыстық партия комитетінің ІІ хатшысы В.Савченко, облыстық партия комитетінің бюро мүшесі, Шевченко қалалық партия комитетінің І хатшысы В.Шеманский, облыстық азаматтық қорғаныс басқармасының бастығы В.Гагулаев, «Эмбанефть» бірлестігінің бас директоры Б.Сағынғалиев, КСРО Мұнай өнеркәсібі министрінің бірінші орынбасары В.Игревский, министрліктің техника кауіпсіздігі басқармасы бастығы Хоботко, өзге де мұнай саласына қатысты адамдар ұшып келеді
Бейнеуден 40 автомашина да жетеді
Сарықамыс тұрғындарының жартысы далаға кетіп қалған, жартысы не істерін білмей басшылардың аузына қарайды
Енді «Қалған халықты да көшіреміз бе, не кеткен халықты қайтарып алып келеміз бе?» деген мәселе талқыға түсті
Мамандар «иістің тұрғындарға зияны тимейді» десе, Б.Сағынғалиев тұрғындарды уақытша жерге көшіру жөнінде бұйрық та беріп қойған.
Осы кезде яғни, 25 маусым күнгі түс қайта сағат 13-те терезеден көз алмай қарап тұрған бұлар ұңғыдан шыққан қалың түтіннің арасынан үзіп-үзіп шыққан жалынның қызыл тілін байқайды, сол бойда ыстығы көз қаратпас аузынан «қызыл букет» шашқан аждаһа айналасын әп-сәтте қызыл тілімен сыпырып-сиырып жұтып алады
Бұған ауаға тарап жатқан улы газға қандай амал істерін білмей дал болған мамандар қуанғаннан қол соғып: «Енді қорқыныш сейілді, иіс болмайды, улы газ отқа жанып кетеді» деп жатты
Шілденің аптабында күн көзіне қуырылған тұрғындарды көмекке келген машиналар кейін үйлеріне тасыған
«Қызыл аждаһа» 222 күн бойы күш бермей «зәрін» шашып тұрып алып, ең соңында адамның айласына бағынған.
1986 жылғы 16 тамызда Қазақ ССР Жоғарғы Советі Президиумының Указымен Сарықамыс жұмысшы поселкесі Гурьев облысындағы Ембі ауданының құрамына қайта берілді
Теңіз кен орны ақыры зардабын тигізіп, сарықамыстықтар кейін түгел Атырау қаласына көшірілді
Газет ашылғаннан кейін, Сарықамыс Гурьев облысына қайта берілгенше біз прорвалық мұнайшылардың еңбек тынысын нөмірден қалдырмай тұрақты беріп отырғанбыз.
Жанболат замандасымның жазбасынан кейін сол бір алапат өрт болған кезең кинолентадай көз алдымнан қайыра бір өтті
Алла көлденең апаттардан сақтағай!
Айтуар ӨТЕГЕНОВ,
Қазақстан Жазушылар және 
Журналистер одақтарының мүшесі, Қазақстанның құрметті журналисі, 
«Құрмет» орденінің иегері
