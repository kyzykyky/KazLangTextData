Белгілі мемлекет және қоғам қайраткері Әнуар Қамзаұлы Жақыповтың өмірден озғанына да бір жыл болған екен
Зымыраған уақыт-ай десеңізші…
Бұл кісі 1928 жылы Қостанай облысы, Сарыкөл ауданы, Құдық-Шілік ауылында дүниеге келген болатын
1949 жылы Ақмоладағы теміржол көлігі техникумын, 1957 жылы Ташкенттің жол көлігі инженерлері институтын «теміржолдарды пайдалану» мамандығы бойынша бітірді
Техникумды аяқтаған соң «Красивое» стансасында кезекші, одан соң Жақсы, Есіл стансаларының бастығы қызметін атқарды
1957 жылы Қазақ теміржолының Атбасар, Жамбыл бөлімдерінің жүк бөлімінің бастығы, 1961 жылы Қазақ теміржолы Ақмола бөлімі бастығының орынбасары, 1965 жылы Қазақстан Компартиясы Орталық Комитетінде көлік және байланыс бөлімі меңгерушісінің орынбасары қызметін атқарды
1969-1978 жылдары Қазақ КСР автомобиль көлігі министрі болды
 Осы жылдары ондаған ірі автокәсіпорын, зауыттар мен жүздеген цехтар және бірнеше өнім өндіретін нысандар іске қосылды
Еліміздегі жүк тасымалдаудың қарқыны артып, көлікпен қамтамасыз етудегі кедергі­лер едәуір қысқарды
Жолдарға төсем салу, жаңа автобус бағыттарын ашу, әуе мен теміржол байланыстарын кеңейту қарқын алды
Әнекеңнің замандастары сол жылдары елде қарқынды құрылыс жүргізілгенін, көптеген санаторийлер мен балабақша, пионерлік лагерьлерінің салынғанын, көлік жүргізушілердің жалақысы артқанын жақсы біледі
Жақыпов басшылық еткен тоғыз жылда оқу комбинаттары мен автомектептерде 7 мыңнан аса маман даярланды
1972 жылы министрліктің қолдауымен автокөлік және өндіріс кәсіпорындарының жұмысшыларына арналып 702 екі жылдық экономикалық мектеп ашылып, онда 23 мың адам білім алды
Осы жылы елімізде инженер-техниктер даярлау үшін 382 мектеп салынып, онда 8 мың адам оқыды.
1978-1980 жылдары Алматы қалалық атқару комитетінің төрағасы, 1981-1982 жылдары Қазақстан Компартиясы Алматы қалалық комитетінің бірінші хатшысы болып жұмыс істеді.
Жақыпов басқарған жылдары шаһарда 800 мың шаршы метр тұрғын үй пайдалануға берілді, 9990 мың орындық 37 балабақша және 4712 мың орындық 4 мектеп салынды
Сондай-ақ шаһарда тоқымашыларға арналған Мәдениет сарайы, «Отырар» қонақүйі, М.Горький атындағы мәдениет және демалыс саябағына жазғы эстрада орнатылды, орталық АТС салынды.
Ә.Жақыпов 1983-1988 жылдары Жамбыл облыстық партия комитетінің бірінші хатшысы қызметін атқарды
Осы жылдары аймақтың ерекшелігі ескеріліп, мал басын көбейтуге, егіс көлемін арттыруға көңіл бөлінді
Осы уақытта облыста күрделі құрылыс, елді мекендерді көркейту жақсы дамыды
Оқу-тәрбие жұмыстарына, денсаулық сақтау, мәдени-тұрмыстық қызметке баса назар аударылды.
Қайраткер ағамыз, Сағидолла Құбашев Әнуар Қамзаұлы жөнінде былай дейді:
– Әнуар Қамзаұлы мамандығы – теміржол инженері, қатардағы жұ­мысшыдан бас инженерге дейін өскен
Орталық партия комитетінде көлік және байланыс бөлімі меңгерушісі ретінде бүкіл республика көлемінде ауқымды жоспарларды іске асырған
Әнекеңнің автокөлік министрі қызметінде істеген еңбегі көп
Республикада жолдар салынды, автобустар, ауыр жүк машиналары, әсіресе село халқының тұрмыс жағдайын бұрын-соңды болып көрмеген мүмкіндіктерге жеткізді
Бұл үлкен істер, шынын айтсақ, шалғай жатқан ауылдарға өзгерістер әкелді
Қазақстанда қазақ халқы үшін жаны ауырып, елдің қамы үшін көп қызмет жасаған екі министрді атап өткім келеді
Осындай қаһармандық еңбегі үшін Әбдіразақ Елібаевты, Әнуар Жақыповты ел ешқашан ұмытпайды
Қалалық кеңесте, партия комитетінде бірінші басшы болып Алматыны бүгінгідей қала жасауда оның үлкен үлесі бар
Әнекең соңғы жылдары Жамбыл обкомының бірінші хатшысы қызметінде жүріп елдің алғысына бөленді
Біз қатар жүріп еңбекте жақсы араластық
Көп мәселелерді шештік
Әнекең қай жерде, қандай дәрежеде жүрсе де өзін бір­қа­лыпты, қарапайым, жоғары талғам, па­расат, жауапкершілік биігінде ұстай білді.
Әнекеңнің азаматтығына сүйсініп кезінде мынадай өлең жолдарын арнағаным да бар еді:
Бір кісісің қатарда аспайтұғын,
Қандай қиын істерде саспайтұғын.
Жігер менен үміттің отын жағып,
Қалың жұртты ілгері бастайтұғын.
Ата жолы – әділдік әрі бастан,
Шындығың бар бойыңда қасарысқан.
Азаматсың ардақты, күн көретін
Атақсыз да пайдасыз мол табыстан.
Кім сұраса айтамыз мақтанышпен,
Туған жерің қазақтың кең даласы.
Қарапайым, парасат биігінде
Тұрған мынау халықтың – сен баласы.
Әнуар Қамзаұлының елге сіңірген еңбегі лайықты бағаланды
Октябрь революциясы, екі мәрте Еңбек Қызыл Ту және «Құрмет белгісі» ордендерімен, бірнеше медальдармен, Құрмет грамоталарымен марапатталды
КСРО Жоғарғы Кеңесінің ХІ шақырылымына және Қазақ КСР Жоғарғы Кеңесіне үш мәрте депутат болып сайланды
Қазақстан Компартиясы Орталық Комитетінің мүшесі болды
КСРО-ның «Құрметті теміржолшысы», «Алматы қаласының құрметті азаматы» атанды.
Әнекеңдей ардақты азаматтың аты ешқашан да өшпек емес.
Смайыл Базарбай
