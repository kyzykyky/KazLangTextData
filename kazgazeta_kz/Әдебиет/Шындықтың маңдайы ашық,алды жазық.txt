Осы мақалаға ХҮІІІ ғасырда жоңғар  басқыншыларына қарсы жанқиярлықпен күрескен сансыз қазақ батырларының алдыңғы қатарындағы уақтың Еренші руынан шыққан аруақты ер, даңқты  қолбасы Бармақ батырдың ұрпақтары арқау болып отыр
Бармақ батыр туралы 2009 жылы шыққан «Уақ шежіресі» кітабын құрастырушы Т.Е.Дәйкенов «Сорымызға қарай, ол – атақ-даңқ бұйырмай елеусіздеу қалып, ұмытылған тарланымыз» деп күйінеді
Ол туралы Қазақстан Ұлттық Энциклопедиясында  қысқаша ғана төмендегідей дерек келтірілген: «Бармақ Мұхаммедқалиұлы (1703 ж, Солтүстік Қазақстан облысы Целинный ауданы  – өлген жылы белгісіз, Орынбор облысы Ақбұлақ ауданы) – батыр, қолбасы. 
Руы–Уақ
Бармақ 1723-1758 жылы Еділ-Жайыққа батыстан шабуылдаған қалмақ шапқыншылығына, Маңғыстауды басып алған түрікпендерге, шығыстан баса-көктеп қазақ жеріне ішкерілей енген жоңғар басқыншыларына қарсы күрестерде Кіші жүз жасағына Балта, Бөгенбай батырлармен бірге қолбасылық еткен
Әбілқайыр ханның Ресей империясының қол астына өту туралы шешіміне наразылық танытқан
Бармақтың ерліктерін кезінде қазақ ақын-жыраулары жырға қосқан
Бізге жеткен «Бармақ батыр» қиссасының алғашқы нұсқасын Дәстем сал Қарабасұлы жырлаған
Бармақ батырдың ұрпақтары Ресейдің Орынбор облысы Ақбұлақ ауданында, Ақтөбе қаласы мен облысында өмір сүріп жатыр» делінген.
Уақ Бармақ батыр жөніндегі аз-маз деректер мен естеліктердің өзінен ғана оның Уақ пен Керейдің қолын басқарған мыңбасы,1730-40 жылдардан кейінгі соғыстарда аттары шыққан Абылай ханның көптеген жас батырлары қатарында болғанын көрсетеді
Ал 1740-1741 жылдары аралығында Қаракерей Қабанбай батырдың басшылығымен,Шыңғыстаудың сыртында өткен, бір жарым айға созылған үлкен «Шаған мен Қоңыр әулие» шайқастары кездерінде ерекше көзге түсіп танылғаны, Бармақ есімі Уақтың тағы бір ұранына айналғаны көрінеді.Тарбағатай өңірін жоңғарлардан қайтып алған 80 күнге созылған «Шорға» шайқастары кездерінде, осы ұрыстардың куәсі болған, найман Кәрібай ақынның жырында Бармақ «Уәлі әулие, көріпкел шарапатты да батыр» деп суреттеледі.
Зерттеушілердің пайымдауынша, ХVІІІ ғасыр мен ХІХ ғасырдың басы – тайпалардың экономикалық, саяси және қорғаныс жағдайларының әсерінен туындаған ұлы көші мен жаңа жерлерге қоныс тепкен уақыты
Осындай дүркін-дүркін қоныс аудару атақты батыр, қолбасшы Уақ Бармақ батырдың өз ағайындары мен ұрпақтарының да басынан талай өткен екен
Баспаларда жарық көрген естеліктер мен деректерге сүйене отырып, Бармақ батырдың өзі қазіргі Солтүстік Қазақстан облысының Целинный ауданында туып (осы дерек те анықтауды қажет ететін сияқты), Торғай, Орынбор жерлеріне көшіп барып, мекендеген сыңайлы
Батырдың өмірден озған жері де әзірге екіұдай болып тұр
Оның бірі, Қазақстан Ұлттық Энциклопедиясында айтылғандай, қазіргі Орынбор облысының Ақбұлақ ауданы делінсе, екіншісі Шығыс Қазақстан облысының Көкпекті ауданы болып есептеледі
Соңғы ұстаным тарихи шындыққа біршама жуықтау, дегенмен, екі пікір де анық деректерге сүйенуді қажет етеді
Көкпекті ауданының Биғаш ауылдық округінде екі жарым ғасырдан аса тұрған үлкен шошақ төбелі бейітті жергілікті халық Уақ Бармақ батырдікі дейді
Мазар, жергілікті халықтың әр уақыт назарында болғанымен, соңғы кездері үстіңгі жағы біртіндеп құлай бастаған екен
Бұл жөнінде Т.Е.Дәйкенов «шіркін ең болмаса бабаларының мазарын жөндеуден өткізетін ұрпақтары қайда» деп тағы бір ауыр ой тастайды.
Ал Уақ Бармақ батырдың ұрпақтары туралы әлі күнге дейін ешбір нақты дерек жергілікті және республикалық басылым беттерінде жарық көрмепті.Өздерін Бармақ батырдың тікелей ұрпақтары санайтын ағайындар біраз бар екен де, бірақ, менмұндаламай, хабар-ошарсыз, бейжай жүре берген екен
Осының себептерін, соңғы ғасырларда халқымыздың өмір сүрген шеңбері аясында ғаламат үрдіс алған, жат жұртқа бодан болу мен табыну және қоғамда үстемдік құрған теріс идеологияның салдары деп қарастырған дұрыс сияқты
Оның үстіне батыр ұрпақтарының, елде орнаған саяси-әлеуметтік жағдайлардың әсерінен, бір аймаққа шоғырлана алмай, жалпы Уақ ұлысы сияқты, жан-жаққа тарыдай шашырап кеткендігі де болуы керек.
Бүгінгі мақаламызда Уақ Бармақ батырдың бір баласынан ғана туған тікелей төртінші ұрпағы, осы мақала авторлары әулетінің атасы саналатын Шағырай би жайлы өрбімек
Өз ақсақалдарымыздан бала кезіміздегі естуімізше, Шағырай би 1840 жылы Орынбор облысының Ақбұлақ ауданында дүниеге келген көрінеді
Өсе келе ел ішінде би атанған
Сол уақыттағы өлшемдерге орай, аса дарынды жігіттің өзі 30 жастан бұрын елге танымал, кемелденген би атана қоюы екіталай
Ал өз қауымын бастап, Ақтөбенің Ойыл жеріне қоныс аударған орта жүз уақтарының бір әулетінің басшысы, жергілікті кіші жүз еліне бірден Шағырай би деп танылған екен
Осы көші-қон шамаман 1870-1875 жылдары іске асқан сияқты
Шағырай бидің көшімен оның інісі Шалабай да өз бала-шағасымен көшіп келген
Шағырай бидің өзінің бірсыпыра қауымымен Орынбор жағынан Ойыл аумағына қоныс аударуының негізгі себептерін дөп басып айту қазір қиындау
Алдымен ХІХ ғасырдың соңғы ширегіндегі осы қоныс аударуды, сол кездері қазақ қоғамында орын алған өте күрделі саяси-экономикалық ахуалмен түсіндіруге болады
Өкініштісі, осы қоныс аударудың себептері жайлы біздің бұрынғы үлкен кісілерімізді анық деректер бермей кеткен деп айыптасақ, «Су қайнары бұлақ болса, сөз қайнары құлақ» дегендей, дұрыс тыңдайтын бала да болмаған ғой, сірә
Оның үстіне біздің буынның қазіргі таңдағы есейген азаматтары Шағырай бабаның тек немерелерін ғана көрген екенбіз, ал ол кісілердің көбі, жалпы халықпен бірге, әуелі патша үкіметінің қазан төңкерісінің қиыншылықтарына, содан соң 1920-30 жылдардағы кеңес үкіметі тұсындағы аштық нәубетінің кезінде босқындықтың ащы дәмін татып, соңынан неміс басқыншылығына қарсы қырғын соғыста жүрген
Шағырай бабаның бес немересі: Ақтөре, Құсайын, Оразбай, Бақытжан және Мұқаштың балалары сол соғыстан орала алмай, артына ұрпақ та қалдыра алмаған
Ал бір немересі Құлмамбет соғыстан орала алмаса да, іште қалған ұлы Жауғашардан, «орны бар оңалар» дегендей, қазір біраз немерелер мен шөберелері өсіп жатыр
Дегенмен де, біздің ел Орынбор жақтан көшіп келген деп аталарымыздың айтып отырғанын талай рет құлағымыз шалып қалып жүретін
Оған дәлел: Бармақ батырдың өз ағайындарымен Орынбор аумағында 1740-41 жылдары өмір сүргені белгілі болып отыр
Орынбор драгун полкының поручигі Дмитрий ­Гладышев пен геодезист Иван Муравинның 1740 жылдың 5 қарашасынан 1741 жылдың сәуір айы аралығында Орынбордан Хиуаға Әбілқайыр ханға сапары барысындағы жазбаларында былай деп көрсетіледі: «Понеже минувшею зимою кибиток с двести Средней орды киргис-кайсаков кочевало близ Оренбурга и истинно не далее десяти верст, между которыми главной старшина был Бармак-батыр»
Сөйтіп, Бармақ батырдың бір ұрпағы Шағырай бидің, ХІХ ғасырдың екінші жартысында, Ақтөбе – Ойыл жеріне Орынбор жерінен қоныс аударғаны рас болып шықпай ма?
Сонымен, Шағырай би мен Шалабайдан тараған ұрпақтарының туып-өскен негізгі тұрағы ХІХ ғасырдың екінші жартысы мен ХХ ғасырды толық қамтитын мезгіл ішінде Ойыл мен Қайыңды өзендерінің жағасын жайлаған Кіші жүз, оның ішінде жиі қоныстанған Ожырай кете руларының арасы болған
Оған қоса Адай, Жаппас, Әлмембет және тағы басқа ру өкілдері тұрады.Көшті бастап келген Шағырай би (1840-1910 жж.) жергілікті кіші жүз кетелерімен келісіп жер алып, біржола мекендеп қалған
Шағырай бабаның Өтеген, Айтнияз, Айдаш, Нұрша, Ерше есімді бес ұлының ұрпақтары осы жерге, жергілікті халықтың ерекше ықыласы мен айрықша сыйластығының арқасында сіңісіп, ел болып кеткен екенбіз.
Қазіргі таңда,Шағырай бабадан тараған қырыққа жуық жанұя бармыз
1992 жылы қарашаның 5 жұлдызында аудан орталығы Ойылда өткен Маху әкемізге ас беру жиы­нында бір рулы елдің басшысы және қамқоры болған Шағырай би бабамыздың есіміне байланысты, ендігі жерде өзімізді Шағырай Уақтарымыз деп атауға келістік
Қазіргі таңда Шағырай Уақтары Ақтөбе қаласында, Ақтөбе облысының Ойыл және Қобда аудандарында және Алматы қаласында тұрып жатыр.
Шағырай би Қайыңды жеріне көшіп келген соң, жергілікті тұрғындармен келісе отырып, атының басын терістіктен аққан Қайыңды өзеніне Қызылсай деген кішкене саласының қосылған жері – Екі Аша деп аталатын аумаққа тірейді
Екі Аша Шағырай би әулетінің қыс қыстауы, кейде күздігі іспеттес болған құтты қонысы, ұрпақтарына қалдырған мәуелі жер телімі
Екі өзеннің арасындағы бұл жердің көлденеңі екі-үш, ұзындығы төрт-бес шақырымдай бар
Екі Ашаны құрайтын екі өзен де тұщы сулы, жан-жағындағы көптеген көзді бұлақтармен жылдың әр мезгілінде молая түсетін, айналалары небір ағаштардың қалың жапырақтарымен өрілген, шөбі жазда белуардан аса өскен сұлу да әсем табиғаттың бір көрінісі іспетті
Батыс өлкенің небір қарлы-боранды, үскірік аязды қысында да, ұзаққа созылатын қатқақты-батпақты, жардай атанды жығатындай жазғұтұрғы желі де Екі Ашадағы малға керемет ық, қорған болған
Осы Екі Ашада, Қайыңды өзенінің шығыс жақ қапталында, Шағырай би өзі «Ақсарай қыстауы» деп атаған ғимарат, сол кездегі өлшемдерге қарай, биік те кең салынған
Осы Ақсарай соңғы жүз жылға жуық сақталып келді
1950 жылдары, бала кезімізде, оның кеңес үкіметі тұсында «Шағырай базы» аталған уақытында, ағарып тұрғанын, алыстан көруші едік
Кейін ессіз қалып, біртіндеп мүжіліп, құлап, жоқ болды
Биылғы жазда әдейі іздеп барғанда, ауыл адамдарының көмегімен, оның кішкене төмпешікке айналған орнын ғана көрдік
Осы «Ақсарай қыстауы» мен оның оңтүстік-шығысында іргелес жатқан «Уақ шағылы құмы» деген жер аттары қазіргі Ойыл ауданы Қайыңды селолық округінің «Ойыл» энциклопедия­сында жарияланған картасында да орын алған.
Қайыңды өзені жол-жөнекей «Қызыл­сай» және «Күкіртті» деп аталатын кі­шігірім екі саласымен молығып, Батыс Қазақ­стан өлкесінің «Ойыл, Қиыл, Жем, Сағыз» деп мәртебеленетін, ұзындығы 800 шақырымнан астам, үлкен өзендерінің бірі болып есептелетін Ойыл өзеніне, тұщы бір саласы ретінде, құяды
Ойыл өзенінің суы мол, аңғары өте кең, көп қамысының арасында балығы өріп жүреді
Балықтың көп түрінің ішінде, жайынның жиі кездесетінін, әсіресе құтының алтын деп аталатын түрінің өсіп-өнетінін айта кету керек.
Қайыңды өзенінің орта ағысы жаға­лауында ықылым заманнан бері біртіндеп пайда болған елді мекен «Қайыңды» (қазір Ақжар) ауылы» деп аталады
Қайыңды өзенінің Ойыл өзеніне құяр жерін Қайыңдының сағасы, ал сол айналаны және бұрындары болған елді мекенді «Саға» деп атаған
Қайыңды мен Саға жерлері малдың жайылысына, шабындыққа өте бай, қалың шөпті өлке
Қайыңды мен Ойыл өзендерінің көктемгі қатты жайыла тасуынан шөбі биік те қалың өсетін шабындықтарды бұл елде «көл» деп атайды
Осы көлдердің біразын жаз айында екі реттен шауып алып жатады
Шөбі көп жайылыстардың көбі жергілікті жер аттарымен аталады
Олардың ұзын-саны Қайыңды Сағада алпысқа жуық
Бұлардан өзге малға ерекше жайылым саналатын, көлемдері он бір-он екі және алты-жеті шаршы шақырымдай келетін, жергілікті жұрт руларының атымен аталатын, Жанбай шағылы, Әлімбет құмы және екі-үш кішкенелеу шағыл құмдар бар.
Қайыңды топырағы, қалың жайылым шөбімен қатар, егін шаруашылығына да өте құнарлы
Елді мекеннің терістік жағындағы Қызылсай, Қызылжар, Мұқансай, Егінді деген жерлерінде, бұрынырақта, бидай, арпа, сұлыдан үлкен өнім алынып жүретін
Ал елдің түстік жағында, тары егуден алдына жан салмаған, Социалистік Еңбек Ері Шығанақ Берсиевтің отаны – Ойыл өңіріне тән тары егістіктері бар
Біздің бала кезімізде, жазда тарының масағын теруге бүкіл ауыл бала-шағасымен жаппай жұмылып, қыстық астығын жинастырып алатын.
Қайыңды елінің еңбекқор халқы, қазіргі заманда да малды, күйлі, үйлі-баранды, балалы-шағалы, «еңбек етсең ерінбей, тояды қарның тіленбей» дегендей өмір сүріп жатыр
Өзіміз туып-өскен Қайыңды елі бізге туыстан кем көрінбейді
Өткен жылы жазда елге барып, жоғын жоқтап, ел-жұртпен қауышып, біраз әңгіме-дүкен құрып, жағдайларымен танысып, білісіп қайттық, бір жасап қалғандай болдық.
Ауылдағы бұрынғы өз қатарларымыз мен үлкендерді, бірсыпыра ауыл басшылары мен азаматтарын шақырып, Шағырай баба ұрпақтарын еске алып арнайы мал сойып, Шағатай хазірет мешітінің молдасы Қайырғалиға құран бағыштатып, ас беру ретін жасадық
Ауыл ақсақалы, бұрынғы совхоз кезінде Ленин орденімен марапатталған, балалы-шағалы Тілегенов Мұраттың үйінде өткен отырысқа 30-ға жуық адам қатысты
Олар: Сидақов Төремұрат ақсақал мен зайыбы Әлен, Зинолқабден, Рысқұл зайыбымен, Өтеп, Жақасын, Шапаш, Жәуміт, Жамбыл мен Тәрбие, Жоламан ақсақал мен зайыбы, Құралай, Балаш, Есенбай мен зайыбы, Марат, София, Есболай мен зайыбы, Хасен, Сүйіндік, Қайырғали молда, Лида, Құрылыс, үй иелері Мұрат пен зайыбы, келіні және басқалары
Қайыңды жері Шағырай Уақтарының, туып-өскен, отау тіккен, 1,5 ғасырдай уақыт ішінде жергілікті халықпен бірге біте қайнаған, жата-жастана, жайлаған кіші тарихи отаны іспетті.
Сонымен қалың Уақтан бөлініп қа­лып, әріректегі аталарымызды кейінірек қана түгендеп, қазір өз буындарымызды зерделеп-жіктеп алғандаймыз
Қазіргі Шағырай Уақтары деп аталатын шежіремізді тарата отырып, олардың ішіндегі адамдық, елге қамқорлық, азаматтық бейнесі анық жарқырап көрінгендеріне ғана аз-мұз тоқтала кетпекшіміз
Шағырай бимен бірге Ақтөбе-Ойыл жеріне қоныс аударған інісі Шалабай ұрпағы жөнінде білетініміз тым жұтаң
Бізге белгілісі Шалабайдың Онбай және Сартай деген балалары, ал Сартайдан Жұмаш деген немересі болған
Жұмаштан қалған жалғыз ұрпақ – Ила деген апайымыз ғана
Ол кісі 1930 жылы туып, жуырда 82 жасында қайтыс болды
Бүкіл өмірінде өз төркіндерімен тығыз араласып өтсе де, ол кісі өз әкелері мен туыстары жөнінде бізге көп тіс жармай кеткен екен.
Біз тек Шағырай бабаның бес ұлынан тараған немерелерінің біразын ғана көзіміз көріп өскенбіз
Баба үлкен ұлы Өтегеннен Есіркеп және Оразбай есімді екі немере көрген
Оразбай неміс басқыншыларына қарсы соғысқа шақыртылып оралмай қалған да, артында ұрпақ қалмаған
Шағырай бидің ең үлкен немересі Есіркеп атамыз 1879 жылы туған
Біз Шағырай бабаның шөберелері ол кісінің қасында жүріп тәрбиесін де көрген едік
Бұл кісіге табиғат түрлі өнерді үйіп-төгіп бере салғандай еді
Ол белгілі атбегі, саятшы мерген, балықшы, етік тігетін, келі-келсап, домбыра жасайтын, жасында талай күреске түскен балуан, үйінде қаз-үйрек, қоянның көжегін өсіретін, алыс жақын жерлерге барып жүріп сауда-саттық жасайтын және басқа да өнерге ие ғаламат адам еді
Аздап аңыз-әңгімелер құрастырып айтып отыратыны да бар еді.Табысының барлығын ауылына, еліне жұмсайтын, кем-кетік, жетім адамдарға үлестіріп беріп жүретін
1920-30 ашаршылық жылдары құс атып, балық аулап дүйім ауылды асырап тірі алып қалды деп ел айтып отыратын
Ол кісі ешқашан ауырмаған, жүзге жақындаған шағында, 1974 жылы қайтыс болды
Есіркеп атамыз 91 жасқа келгенде екі көзі бірдей көрмей қалып, Ақтөбе қаласының ауруханасында ота жасатып, қайтадан көретін болған
Баласы Елтайдан (1938-1993 жж.) Зоя,Темір, Өмір, Бақытжан, Әлия, Ғалия, Әсия, Салықжан есімді немерелері бар
Өмір, Әлия және Әсия қазір бұл өмірде жоқ, қалғандары үйлі-баранды, Ақтөбе қаласында тұрып жатыр
Елтай ағаның үлкен ұлы Темірден төрт ұрпақ бар
Олар Амандық, Жасұлан, Жанболат, Жандос
Олардың үлкені Амандықтан – Тамирлан, Аружан, Әйгерім және Жанболаттан – төрт шөбересі бар
Екінші ұлы Өмірден – Жәния, Жасұлан, Балзия болса, Бақытжаннан – Роза және Салықжаннан Бақытнұр, Бекнұр деген ұрпақтары бар.
Шағырай бидің екінші ұлы Айтнияздың неміс басқыншылықтарына қарсы соғыстан оралмаған Құсайын, Ақтөре деген екі ұлынан ұрпақ жоқ.
Ал үшінші ұлы Айдаштан (1870-1944 жж.) әжептәуір өсіп-өнген ұрпақ тараған
Айдаш атаның Ұлмамбет, Мұқаш, Бақытжан және Құлмамбет есімді төрт баласы болған
Бұлардың ішіндегі, Бақытжан да, жоғарыда айтылғандай, соғыстан қайтпай қалып, артына ұрпақ қалдыра алмаған
Ал Мұқаш елде қайтыс болыпты, жақында оның да бейіті анықталып жатыр деген хабар түсіп жатыр
Ал үлкен ұлы Ұлмамбет (1907-1974 жж.) көкеміз соғысқа қатысып оралған
Ол мінезі тентектеу, орасан қара күштің иесі, ірі денелі, аузы дуалы, елдің жөн-жосығын ерекше білетін адам еді
Қайыңдыға көршілес Жамбыл ауылдық кеңесінің төрағалығына да сайланған, елге өте силы болған
Ауылнай қызметінде жүрген кезінде, өткірлігі мен сөзге шеберлігінің арқасында, «Аузымен арба тартқан Айдашов» деген атқа ие болған
Біздің әкелерімізді, әжемізді және басқа ағайынды бастап, 1930 жылдардағы аштық кезінде, Ресейдің Архангельск – Котлас қалаларына шейін барып, ақ теңізге ағаш ағызу жұмыстарына араластырған
Көкенің шақыруымен, сол жақта айдауда жүрген Алаштың ұлы қайраткері Ахмет Байтұрсынов әлденеше рет біздің үйде қонақта болған
Үйге кіргеннен кейін, төсекте сүйеулі домбыраны көріп, «Өздерің аштықтан қашып жүрсеңдер де қара домбыраны тастамай бірге алып жүргендерің қандай жақсы» деп сүйсінген
Ахмет аға қолына домбыраны алып жіберіп, «Ей Сарыарқа, жерің алыс, қалдым шалыс, жат жерде талай елмен болдым таныс» деп әдемі, қоңыр даусымен әнге басады екен
Ол кісі өзі айдауда, бақылауда жүрсе де, жергілікті әкімдермен сөйлесе біліп, біздің ағайындарды ел жаққа жақындатуға ықпал да жасаған екен
Кейін Мәскеуде Ұлмамбет көкеміз қазақтардың елге қайту мәселесі бойынша Тұрар Рысқұловқа кірген делегациясының құрамында да болған
Ұлмамбет көкеміздің балалары Жұмалы, Мұстахим және Сағымбайдан қырыққа жуық немере мен шөберелері бар.Қәзір марқұм болып кеткен Жұмалыдан Нұрберген, Жамал, Сәулеш және Қарлығаш деген балалары бар
Оның Нұрберген деген ұлынан Темірбай, Томирис (ұл бала) пен Аружан, ал Нұрланынан Арыстан, Айару және Бейбарыс атты немерелері бар
Қазіргі Шағырай уақтары үлкендерінің бірі, сексеннің ақиығы Мұстахим ақсақал, Ақтөбе облысының Қобда ауданындағы Сарбұлақ елді мекенінде «Уақ» деген үлкен шаруа қожалығын ұйымдастырып, өз балалары мен немерелерін біріктіріп, басқарып отыр
Мұстахим ағаның кіндігінен Зәуреш, Ахмет, Аққали, Мірғарап, Жұматай, Нұрболат, Ерболат, Бекболат және Ләззат есімді тоғыз шарана жарық көріпті
Оның Ахмет деген баласынан Асқар, Самат, Мірғарапынан – Темірбек, Нұрлыбек, Жұматайынан – Гүлзат, Нұрболатынан – Жәнібек, Әлібек, Гүлсім, Ерболатынан – Салтанат және Бекболатынан – Дәния, Аманбай, Санжар есімді немерелері мен Нұрлыбегінен – Айзере, Айлана атты шөберелері өсіп келеді.
Ұлмамбет көкенің Сағымбай ұлынан Мәлік, Асқар, Мейірхан, Қайырбек, Самал деген балалары және Мейірханынан Мирас, Хамза, ал Қайырбегінен – Зейіт дейтін немерелері өсіп жатыр.
Айдаш атамыздың төртінші ұлы Құлмамбет (1913 -1943 жж) те соғысқа кетіп оралмай қалған
Сол мезгілде оның іште қалған баласы Жауғашардан (1942-2003 жж) үш ұл: Мереке, Талғат, Абат және үш қыз: Алтынгүл, Айнагүл, Айнаш есімді балалары бар
Мерекеден – Жаннұр, Жансейіт, Талғаттан – Арнұр, Айсұлтан, Абаттан Ақнұр, Бақнұр, Орынбасар атты немерелері өсіп келеді.
Айдаш атамыздың тұқымы, Бармақ батыр бабамыздың күш-қуатына иелік етіп қалған сыңайлы
Жоғарыда айтылған Ұлмамбет көкеміз дастарқан басында болатын отырыстарда құнан өгіздің ортан жілігін жалаңаш жұдырығымен бір қойып, екіге бөліп тастай беретін еді
Осындай күш оның соғыстан оралмай қалған інісі Құлмамбетте де болған дейді
Сағымбай да жасында ерен күштің иесі екенін өзіміз талай көрдік
Ал Құлмамбеттің 1941 жылы майданға аттанғанда іште қалған баласы марқұм Жауғашты ағамыздың да күш-қайраты бүкіл Айдаш әулетіне тән болатын
Бірде артқы төрт, алдыңғы екі доғалағы бірдей балшыққа толықтай батып қалған шөп таситын Газ – 52 машинасын бір өзі суырып шығарғаны есімізде.
Шағырай бидің төртінші ұлы, осы ма­қала авторларының атасы, Нұршаның (ша­мамен 1877-1926 жж) балалары Маху мен Аманбай
Маху әкеміз (1915-­1991 жж) неміске қарсы соғысқа кіші лейтенант дә­ре­жесінде аттанған, взвод командирі болған, біраз медальдары болатын
Витебск түбіндегі шайқаста қатты жараланып, бір аяғын тізеден кестіріп, елге оралып, әртүрлі қызметтерді абыройлы атқарған
Мінезі қаталдау, тәртіпті қатты дәріптейтін, мейлінше шыншыл адам еді
Маху әкеміздің белінен Жұматай, Күләш, Қуаныш, Сараш, Динаш, Алмаш, Жалғас, Жолдас және Ләззат атты балалары бар
Ол кісінің немерелерін тізсек: Жұматай ағадан – Жәмила, Айгүл, Нұрсұлтан, Қуаныштан – Мұрат, Қанат және Гаухар, Жалғастан – Есет, Бекет және Әсет, Жолдастан – Болат, Қайрат және Марат болып келеді
Шөберелері: Мұраттан Мәлика, Мирас, Мәдияр, Қанаттан Жарас, Олжас, Саида және Есеттен – Арина
Жұматай ағамыз грек-рим күресі бойынша Республикаға еңбегі сіңген жаттықтырушы атағын алған, Жалғас ініміз жас уағында еркін күрестен Алматы қаласының чемпионы болды.
Аманбай әкеміз (1918-1955 жж) соғысқа дейін Ойыл аудандық партия комитетінің нұсқаушысы қызметін атқарған
Жұмыста қабілетті ұйымдастырушы саналған
Домбырада шебер ойнап, елге ерекше әншілігімен көрінген
Өзі шығарған кейбір әндері де болған
Неміс басқыншыларына қарсы соғыста Сталинград майданында болып, қатты жараланып, бір қолын шынтағынан төмен кестіріп елге оралған
Кейін елде әртүрлі шаруалар атқарып жүріп, науқасы дендеп ерте қайтыс болды
Аманбай әкемізден Қуандық, Қабидолла және Сағидолла есімді үш ұлмыз
Қуандықтан – Зәуреш, Асқар, Әлімхан, Қабидолладан –Бауыржан, Әсел және Сағидолладан – Ербол, Құндыз, Нұрбол және Раушан деген тоғыз немере бар
Аманбай көкеміздің бүгінде сегіз шөбересі: Аяжан, Алдияр, Айтуар, Берік, Жәлел, Айшагүл, Меруерт, Дәния аман – сау өсіп келеді
Қабидолла ініміз 2015 жылы қазақтың ұлттық ойыны тоғызқұмалақ бойынша Республикаға еңбегі сіңген жаттықтырушы атағын алды.
Мақу мен Аманбай әкелеріміздің зайып­тары, аналарымыз Қымбат пен Зейнеп Өтеу қыздары бірге туған апалы-сіңлілі болып келеді
Сөйтіп, тағдыр біреуінің бір аяғы, екіншісінің бір қолы жоқ ағайынды екі жігітке апалы-сіңлілі екі қызды өмірлік жар етіп сыйлаған
Аналарымыздың әкелері Өтеу орасан бай болған деседі
Ол 1920 жылдары конфискацияға ұшырап, жер аударылып, елге орала алмаған
Қымбат анамыз (1920-1995 жж) тоғыз құрсақ көтеріп, асырап, өсірген, батыр ана атағын алған
Зейнеп анамыз 1924 жылы Орынбор облысы Ақбұлақ ауданында дүниеге келген
1930 жылдарғы аштық-зұлмат кезінде Тұзтөбе, Башқұрт елдерінен әрі қарай көшкен елге ілесе отырып Ресейдің біраз жерлерінде тұрған
Иванова қаласында тоқымашы болып та жұмыс істепті
Мәскеу қаласындағы Измайлов паркі деген жердегі мектепте сегіз сыныпты тәмамдаған соң елге оралуға мүмкіндік алған
Анамыз сауатты, еңбекқор адам еді
Елдегі қолхоз-совхоздарда, алдымен есепші, кейіннен көп уақыт сауыншы болып жұмыс жасаған
Ерен еңбегі ескеріліп Социалистік Еңбек Ері атағына ұсынылған, бірақ ала алмаған
Әкемізден ерте – 32 жасында жесір қалса да, ол қайта тұрмысқа шықпай, өз түтінін түтетіп, үш ұлын аман-сау өсіріп жеткізе алған
Зейнеп анамыз 2014 жылы 90 жасында ұзақ науқастан кейін қайтыс болды, артында үш баласы, тоғыз немересі, сегіз шөбересі бар
Қымбат пен Зейнеп аналарымызды халқымыздың ұлы аналары қатарына жатқызғымыз келеді
Әкелеріміз де, аналарымыз да бірге туған болғандықтан, әуелден бір үйдің балаларындай болып кеткенбіз, немере туыспыз деген түсінік бізде жоқ.
Нұрша атамыздың зайыбы Иәхут-Маржан (1891-1964 жж) аяулы әжеміз Алаш қайраткерлерінің көрнекті өкілдерінің бірі Халел Досмұхамедовтың жиен қарындасы
Әжеміз елге жағымды, өнегелі, ойшыл және ауыл-аймаққа, үлкенді-кішіге ақылшы адам еді
Қазақ эпостарын жатқа айтатын, ертегілерін балаларға мәнерлеп жеткізе білетін, халқымыздың көне мәдени ғұрыптарын елге насихаттап отыратын көненің көзі болатын
Біз – барлық немерелері әжеміздің тәрбиесінде өстік.
Шағырай бабаның бесінші кенже ұлы Ерше­ден Зейнолла ағамыз ­(1922-­1972 жж.) туған
Ол кісі соғысқа қатысып, елге орал­ған
Бірнеше рет Қайыңды ауылдық кеңе­сінің төрағасы болып қызмет атқарған білімді де белсенді, елге сыйлы азамат болатын
Зейнолла ағамыз ерекше күйші еді
Бірнеше жыл Ойыл ауданындағы драмалық театрдың директоры болып істеді
Өзі сияқты оның балалары да шетінен музыкант болып өсті
Бір қызы – Жаңғақ қазір Ақтөбе Мемлекеттік университетінде музыкадан сабақ береді, музыкадан ғылыми атағы бар
Зейнолладан – Қалампыр, Сағынғали және Жаңғақ туған
Ағаның Сағынғалиынан – Руслан, Рүстем, Бота – немерелері болса, Русланнан – Кәмила мен Камшат, Рүстемнен – Мөлдір, Айдана және Әмина атты шөберелері бар.
Шағырай баба, өзі өмір сүрген тоз-тоз болған заманда, жат қолына өтіп жатқан елден, ұрпақтарын аман сақтау жолында Ақтөбе-Ойыл жеріне қоныс аударған
Жаңа жерде ол алдымен ауыл-елмен, ағайынмен татулықты ту етіп ұстаған
«Ағайынмен жылы жүрсең, жаның жайбарақат, жүзің жадыраңқы» деген екен Шағырай би
Ол кісінің би ретінде төрелік ұстанымы – шындық пен ақиқатқа жүгіну болған дейтін кейбір көнекөз карияларымыз бұрынғы естіген әңгімелерін ойға алып.«Шындықтың маңдайы ашық, алды жазық» деген сөз де Шағырай биден қалған деседі.
Қуандық НҰРШИН,
ветеринария ғылымының 
кандидаты, доцент,
Қуаныш НҰРШИН,
еңбек ардагері
