Белігілі ақын Тайырдың атасы – Жароктің әкесі Малтақан сөзге шешен­дігімен, табанда тауып айтқыштығымен бүкіл Бөкей атырабында әйгілі би атаныпты
Ол он жеті жасында Исатай – Махамбет бастаған шаруалар көтерілісіне қатысқан
Өзі сіңірі шыққан кедей болыпты
Оның Жарок (Тайыр ақынның әкесі), Сәпек, Қалім, Абош деген балалары жастайынан жалшылықта жүрген.
Малтақанның бірсыпыра билік сөздері ел аузында сақталған.
Малтақанды сөзбен жеңе алмаған болыс пен байлар кедейлігін бетіне басып, ел алдында мұқатқылары келеді.
Бір күні болыс бастаған топ Мал­тақанның қараша үйіне сау етіп келе қалады
Олардың ішінде қонақты ылғи қатқан қалашпен сыйлайтындықтан «сараң бай» атанған Түсеке де, Малтақан баласының еңбегіне алашақ тоқтысын екі жылдан бері бермей жүрген Жүнісәлі бай да болады
Малтақан оларды көңілді қарсы алып, жалғыз биесінің құлынын сойып, қонақ етеді
Жас құлынның балбырап піскен уыз еті алдарында келгенде, Жүніс бай тұрып:
– Малтақанның байлығы болмаға­нымен паңдығы бар-ау, қонағын құлын етімен сыйлауын қараңдаршы, – деп мысқылдай сөйлепті.
Сонда Малтақан тұрып:
Сәлем бере келген соң,
Елдің ылғи еркесі мен серкесі,
Ақ ниетімді көрсетіп,
Алдарына тартқаным –
Жалғыз құлынның шекесі.
Бұл құлынды соярда
Бір жерден кемпір күңкілдеді:
«Қақпыштан құр емес, – деп, – сандығым»,
Бір жерден бала діңкілдеді:
«Байдан әкеліп соям» деп,
Жалға алатын жандығын.
Екеуін де дегеніме көндіріп,
Құрмет үшін құлынның
Құрбан еттім малдығын.
Сыйламауым тұзға кепкен
қақпышпен –
Болса болар, бәлкім, менің паңдығым, – депті.
Сөздің төркінін түсінген Жүнісәлі мен Түсеке ұялғандарынан жерге кіргендей болыпты.
(«Ел аузынан», 
«Жазушы», 1989, Алматы)
