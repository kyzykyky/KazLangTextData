 1
Бірінші қыркүйекте балаңыз бен немереңізді қазақ мектебіне беруге не кедергі?
2
«Қазақша оқулықтар сапасыз» деп үркіту кімге пайдалы?
2
Оралманға жоғары оқу орнының есігі осы жабылғаны жабылған ба?
Самал (Алматы, «Әйгерім» ықшамауданының тұрғыны):
– Айналайындар, мынау Алматының іргесіндегі «Әйгерім», «Ұлжан», «Ақбұлақ» сияқты шағынаудандарға келсеңіздер көресіздер
Қазақтың қара домалақтары толып жүр
Мектептер толық
Тіпті жақында жаңа мектептер салынуы керек-ау
Балалардың бәрі шетінен қазақша сайрап тұр
Ішіңіз сезіп отырғандай, олар ауылдық жерден көшіп келген отбасылардың балалары.
Меруерт (Алматы):
– Көршім Юлияның қызы Наташа біздің егіздеріміз – Әрсен мен Әлимамен бірге ойнайтын
Қызық болғанда, биыл біз балаларымызды мектепке берсек, Наташа «Әрсен мен Әлимадан қалмаймын, солармен бірге оқимын» деп қиғылық салды
Сөйтіп, Юлия ақыры қызын бермекші болған орыс мектебінен құжаттарын алып, қасымыздағы қазақ мектебіне беруге тура келді
Қазір Наташа біраз тіл сындырып қалды
Қызымның айтуынша, Наташаның үлгерімі де жақсы.
Жанашыр:
– Атымды жазбай-ақ қояйыншы
Өйткені өзім еліміздегі мұға­лімдердің біліктілігін арттыру институтында қызмет жасаймын
Жазбасыма және болмайды
Бізге еліміздің түкпір-түкпірінен келген мектеп мұғалімдері өздері жазған заманауи әдістемеліктер мен оқулық құралдарын ала келеді
Бірақ, бір қызығы, көп ұзамай сол оқулықтар біздегі басқа авторлардың атынан шығып жатады
Аздап өзгертетін шығар
Бұл қалай болғаны? Аймақтардағы ұстаздардың авторлық құқын кім қорғайды?
Абай-kz: – Ай сайын Ел бойынша қазақ тілінің мемлекеттік деңгейінде қолданысына мониторинг жасап, оны барлық бұқаралық ақпарат құралдары арқылы, баспасөз мәслихаты арқылы жариялап отыру керек! Ай сайын, үзбей
Билікті, жауапты органдарды қалғытпай, мүлгітпей, есіне салып, сана есіне шегелеп отыру керек! Ай сайын облыстар кесте бойынша қазақ тілін қолдау шараларын өткізуді дәстүрге айналдыру керек
Керек десеңіз, елде «АЙ САЙЫН» деген тіл қозғалысын құрып, жандандырып отырмаса осы көргеніміз көрген (Өзгеріссіз берілді – Ред.).
Абай-kz: – Қазірде кейбір жастардың есім­дері таза ұлттық қалыпта, бөтен ел азаматтарының «жұр­нақтары» жалғанбаған
Бұл – қазақтың болашағы санасы­ның тәуелсіздігін білдіреді
Бұл қазіргі ақын-жазушыларымызға, мүйізі қарағайдай ғалымдарымызға үлгі болса
Бір ғасыр бұрын Ахмет Байтұрсынұлы, Халел Досмұхамедұлы, Міржақып Дулатұлы… болып еді, олар «-ов», «-ович», «-овна» жұрнақтарына өз ой-пікірлерін білдіріп еді, бірақ «өзі жоқтың көзі жоқ!» деп, қазіргі ғалым әдебиетшілер оларды Байтұрсынов, Досмұхамедов, Дулатов… деп жазып қалдырып, жас ұрпақтың санасына кері әсер етіп жүр
Медаль-ордендер жасап, саналарына «шегелеп» сіңдіріп жатыр
Сондағысы өздерінің «-ов», «-ович» жұрнақтарымен жүргендігі сыналмауы үшін, сенімдірек жүруі үшін
(Өзгеріссіз берілді – Ред.).
1
«Аққу» ма, «Аққулы» ма?
Бірде Павлодар-Семей күре жолымен келе жатқанда, жол жиегіндегі қызылмен жазылған үлкен жазу-белгіге – «АҚҚУ»-ға көзіміз түскені бар… Әуезді, киелі атау! Осы маңның талай уақыт «Лебяжье», «Лебяжинск ауданы» аталғанынан құлағдармыз
Көне атауы осылай болды ма, әлде қазақшаладық па, қалай болғанда да құптарлық, баяғыда-ақ уақыты келген шаруа екеніне дау жоқ
Тек бір әттеген-айы – төрт аяғын тең басқан қазақ­ша емес
Орысша ойлап, сөз бен тіркес іздеп, қина­ла сөйлем құрайтын ағайындардың «қолтаңбасы» шығар дедік
Елімізде ең жиі кездесетін жер атауының бірі – Қоянды
Әр аймақтың фауна, жан-жануарларына қатысты жанға жақын, жүрекке жылы көнеден жеткен атаулары көп қой, шіркін: Түйелі, Маралды, Шортанды, Бөр(і)лі, Аюлы, Суыр­лы… Жақында газеттеріміз осы ауылға философ, қоғам қайраткері, академик Ғарифолла Есім келіп, оның Абай ескерткішінің орнығуына мұрындық болғанын, басқа да мәдени шаралар өткенін жарыса жазды
Көптеген газеттер «Аққу ауылы» (сірә, бекітілген ресми атауы) деп жазып жатса, «Егемен Қазақстан» сияқты бірен-саран ұлт басылымдары «Аққулы ауылы» деп табиғи қалпында таңбалады
Бұл нені көрсетеді? Араға көп уақыт салмай тіліміздің екінші дүбәра нұсқасы пайда болуы ғажап емес
Өйткені жүздеген, мыңдаған қандастарымыз, басқа да ұлт өкілдері қазақша үйренуде
Тілі қазақша шықпаған, мектепті орысша бітірген, жасы да, кәрісі де бар «шәкірттер» қазақ тіліне әртүрлі «жаңалықтар», «су жаңа» тұлға-формалар, жалғау-жұрнақтар, адам естімеген сөз тіркестерін әкелуде
Бүгінгі құлаққа түрпі сөз бен тіркес біраз уақыт БАҚ бетінде «шыңдалып», телеэкраннан айтыла-айтыла асырап алған балаңдай бауыр басып-ақ кетеді
Осындай «арам шөптер» көбеймесін деңіз… Көбейе берсе, оның барар жері біреу – ана тіліміздің түйе үстінен сирақ үйіткендей қалыптағы екінші сыңары пайда болмақ
Сол үшін де бабадан жеткен асыл мұра, саф тілді сақтаудың жолы біреу-ақ – қазақ баласы қазақша оқуы шарт!
2
Бұл бізге үлгі бола ала ма?
Шалқар қаласынан Мейрамбек деген бауыры­­мыз хат жолдапты
Отыздан асқан шағында осы жаз­да бала-шағасын алып, Астананы армансыз қызық­тапты
Осы сәлемхаттан біз мына бір ойды бөлектеп алып, көптің назарына ұсынғанды жөн көрдік
Сонда бауырымыз бүй дейді… Сол жағалаудағы Парламент ғимараттары, Үкімет үйі, Жоғарғы Сот, Сыртқы істер мен Қорғаныс министрлігі және басқалардың маңдайына тайға таңба басқандай бір-ақ тілде – тек қазақша жазып қойыпты
Қалайша таңданбайсың?! Қазақы облыстарды айтпағанда, бір түйір өзгесі жоқ аудан, алыс түкпірдегі ауылдардың өзінде мекеме атау­лары екі тілде жазылады емес пе?.
Сонда дейміз-ау, жоғарыдағы құзырлы органдардың бланкі, мөрлері қандай екен? Олар да бір тілде, тек қазақша ма? Әлде екі, тіптен үш тілде ме екен? Парламентіміздің Көші-қон атты бір-ақ заңды қазақша жазып, қалғанының бәрін орысшадан аударатындығын естіп-біліп жатамыз
Өкінішке қарай, көші-қонның да, асыл сүйегі әуелі қазақша құрылатын заңның да аяғы сұйылып болды
Тағы да сонда дейміз-ау, алыстағы ауыл, аудандардағы мекеме атауларын, олардың бланкілері мен мөрлерін бір тілді жасасақ, бұл – заң бұзушылық бола ма? Оның жазасы мен зардабы қандай болмақ? Жалпы өзге тілде жазылып, қазақшаға аударылған ресми заңдарда, ережелерде, ведомстволық актілерде екі нұсқа арасында айырым-өзгешелік мүлдем жоқ деп ешкім айта алмайды, осы қателіктен қарапайым азамат, тұрғын зардап шексе, оған кім жауапты? Су­дың да сұрауы бар заманда, бір қисық түскен әріп, үтір адам тағдырын шешетін кезде киімнің астарындай «екінші сортты» мәтінге кімнің сенімі кәміл? Қазір бір кезде КазТАГ-та, Партия тарихы институтында (Лениннің томдарын аударған) ысылған тәжірибелі аудармашылар қалмады деуге болады
Заң егер қазақша жазылмаса, тек бақанға тіреу, қосалқы құрал болса, алдағы уақытта да солай бола берсе, тіл көсеге­сі қайтып көгермек? Терминдік сөзқоржыны төлтума қалыпқа келмей, қызылшақа аудармамен ұшпаққа ұшқан ешбір тілді тарих білмейді
Сәлемхатының соңында бауырымыз күндердің күнінде таразының бір басына Заң шығарушы органымызды, екінші басына Ана тілімізді қойып, сайлаушылардың осының бірін таңдауына тура келеді-ау деген шырт ұйқыңнан шошытар болжамын жолдапты
Құдайым одан сақтасын, әлі де болса Астанадан басталған жақсы үлгі, тәлімді тәжірибе көпке жұғысты, өнеге болар деген нәзік үмітіміз бар…
3
Заман өзгерді, Заң өзгере ме?
Әр нәрсенің, құбылыстың екі ұшы бар
Көрмес түйені де көрмес деуге болмас
Соңғы кезде еліміздегі орыс басылымдары, әсіресе «Казахстанская правда» газеті қазақшаны «мөлдірете» бастады
«Үкімет үйі», «Қазақмедиа орталығы» дегендей бөрік киген сөздерді бірінші беттен, ресми материалдардан оқитын болдық
Онда тұрған не бар дерсіз
Қазақстанда шығып жатыр ғой дерсіз
Десек те, күні кеше-ақ сол басылымдарда бір ауыз сөз кездессе басын жарып, көзін шығарып жатпайтын ба еді? Тіпті қарпінің өзі алыстан қоқырайып, қиқайып, әп-әдемі жазу жолының сәнін бұзып тұрушы еді ғой
Кейбір журнал, кітаптарда тұрақты тіркес, мақал-мәтел, кісі есімдері мен жер-су атаулары қазақы қалпын сақтап, жазыла бастады
Аты мен заты орысша болғанымен, авторы қасқайып қазақша сәлем беріп тұрған кітаптарды да көз көрді (мәселен, Шыңғыс МҰҚАН
10 причин, почему важно знать и говорить на казахском языке
Алматы: «Мереке баспасы», 2012, таралымы – 5000 дана)
Мұның бәрі нені меңзейді? Әрине, орыс тілінің қазақы қалыпты, қазақстандық нұсқасын көру бізге бұйырмас, бірақ аталған белгі-нышандар көңіл тоғайтпай қоймайды
Тіл – қоғамның барометрі
Санымыздың көбеюі, қазақ тілін тұтынушылардың артуы, замана желі – біздің тілдің пайдасына шешілуде
Бір кезде, мәселен, мен өз басым қазақша паспорт ала алмай әбден қиналып едім
Одан «-ов»-тан құтылу бір азап болды
Бүкіл Алматының зейнеткерлік қорында қазақ қаріптері болмай, төлқұжатта «Ғарифолла Әнес» деп жазылғанымен, салым жарнамыз «Гарифулла Анес» болып аударылатын
Қазір, Құдайға шүкір, орысша толтырылған қандай қағаз болса да, кім толтырса да менің аты-жөнімнің бір қарпін бұза алмайды
Ташкент пен Бішкекке, Мәскеу мен Минсклеріңізге барғанда ұқпай жатса, байыппен түсіндіреміз
Тоғыз қаріпті танып алған жан қазақша судай сөйлеп кетпесе де, жазылғанды оқи береді
Сонда дейміз-ау, «нан – хлеб», «ет – мясо», «кіру – вход», «шығу – выход» дегендер кімге керек? Қаптаған «кафесі», тағы «бірдеңесі» дегендерден қашан құтыламыз? «Сол жағы мен үстіне қазақша, бірдей шрифтермен оң жағы мен астына орысша жазу керек» дегеннің күні өткен жоқ па?! Тіпті заңшыл болсақ, құқықтық мойынұсынғыштығымыз ғаламат болса, биттей өрген ағылшынша жазу, жарнамаларға арнайы заңи норма енгізбейміз бе? «Кафесі … (бәленше)» деп жазып қоятындар, ағылшыншасына кімнен рұқсат алыпты, оны кім бекітіп беріпті? Ешкім де рұқсат берген емес! Ешкім де бекітіп берген жоқ! Өйткені – өткен ғасырда Заң, ереже қабылданған кезде ағылшын сөзінің қара қытайша қаптайтынын ешкім болжап, білген жоқ (егер білсе, Заңға шегелеп жазып қояр еді!)
Сонымен, айтпағымыз не? Заман өзгерді
Заң ескірді, әбден тозды
Ендеше Заң да өзгермей ме?..
Ғарифолла ӘНЕС,
филология ғылымдарының докторы
Жоғарыдағы ай сауалдарына қатысты ортаға салар ойыңыз болса, хат жазыңыз, хабар күтеміз
Біздің электронды мекенжайымыз:
anes_gk @mail.ru, anatili_gazeti @mail.ru, aiser-1987@mail.ru
