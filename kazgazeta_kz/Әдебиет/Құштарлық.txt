Қазақ ақын халық дейміз ғой баяғы
Десек те «Кейде осы сөзімізбен шынайы поэзияның қадір-қасиетін жоғалтып алмаймыз ба?» деп бір сәт ойланайықшы.
Поэзия проза немесе драмаға қарағанда, жанды жанр екені даусыз
Содан да болар әркімнің де поэзияға жақын болмағы
Абайша айтқанда: «Өлеңге әркімнің-ақ бар таласы»
Бірақ сол өлеңге таласып жүргенімен, өлеңнен аласысын алып жүргендер өте сирек
Бұл жерде ұлы мәртебелі поэзия патшалығынан өз орнын алып жүргендер туралы айтып отырмыз
Біз бүгін сөз етіп, өлеңдеріне, пікір айтқымыз келіп отырған ақын да жоғарыда айтқанымыздай «өлеңге таласы бар» көп қазақтың бірі емес, керісінше, өлең өлкесінен өз орнын алғандардың қатарынан деп білеміз
Ол ауылда жүріп-ақ әдемі өлеңдер жазып жүрген ақын Бөрғазының Өскені.
Жалпы осы кісінің поэзиясымен сонау бала кезімнен таныспын деп айта аламын
Әлі есімде Қарағұрдағы үйде бір «Заман-ай» деген тілдей ғана қара түсті өлең кітап жүретін
Сол кездегі осы сөз өнеріне деген ғашықтық па білмеймін, әйтеуір сол кітапты бастан-аяқ бірнеше қайталап оқып шыққаным бар
Сыртындағы Бөрғазының Өскені деген автор аты-жөнін жаттап алғалы қашан
Сол кітаптағы:
Ай-хой шіркін кеңсем-ай
Өзіңе барып енсем-ай,– деген бір қарағанда қарабайырлау көрінетін жолдар әлі күнге есімде қалып қойыпты
Өлең жалпы кеңсе қызметкерінің нау­қандық шөп жинау жұмысына атсалы­сып, сол жерде маңдайдан аққан қара терге малшынып тұрып жазылған
Осы­дан басқа да өлеңдерін оқығам
Бірақ дәл осы шумақтай есімде қала қой­мап­ты
Неге екенін қайдам, осы бір кіш­ке­не ғана кітапша мені осы ақынның өлең­дерін іздеп жүріп оқуыма себепкер болды.
Ол бір нарықтың адам жанын қатты қысқан жылдары еді ғой
Сол тоқсаныншы жылдарды айтам
Өскен ақын өлеңге сол бір жылдары біржола бет бұрды
Сол кездерде нарықпен жағаласып жүріп, бірді-екілі жинақ­тарын да шығарып үлгерді
Ол жинақтарды да оқыдық
Оқыдық та, көңілге ұнағанын санамызға тоқыдық.
Ақын
Ақын деген қоғамның барометрі іспеттес
Десек те, ақын қоғамдағы пендешілік пен бәдәуиліктің арасындағы қарапайым адам байқай бермейтін кейбір жан ауыртар олқылықтарды бірінші байқайды
Байқайды да жаны ауырады
Жаны ауырады да сол сәт қаламға жүгінеді
Қарашаның санасына осы ар­қылы бір саңылау тапқысы келеді
Ашы­нып айтқысы келеді
Міне, осы жерде барып нағыз поэзия дүниеге келеді
Өскен ақынның өлеңдерін оқып отырып, осыны ұққандай боласыз
Сөзімізге дәлел ретінде мына бір өлең жолдарына үңіліп көріңізші:
Өңірді өмірді жайлаған,
Бірлікшіл, тірлікшіл қайда адам?!
Аңсары ақшада,
Құлықсыз басқаға
Кекірген, секірген пайдадан,
Айналам қайнаған майда адам.
Жалпы «қу тіршілік» деген жалған сөзді жақауратып алып адам баласының ұсақталып, майдаланып бара жатқанын ақын жаны түсінгені-ақ
Содан барып жан қынжылысымен, жанайқайын өлеңге қоспағанда не қылсын? Ақынның қолынан басқа не келеді? Сол пайдадан «тойып секіріп» жүргендердің ішінде санасында кішкене болса да саңлауы, нұры бар бірді-екілісі болса түсінер-ау, ойланар-ау дейді ғой
Бағзы ақындық таза кіршіксіз жүрегімен.
Кейде ойлаймыз ғой пенде болғасын осы пендешіліктен ада бір өмір бар ма екен деп?.
Мұндай өмір, мұндай сәт ақындар өлең жазған сәтінде болады деп ойлаймын
Мұны ақынның өзі де байқамауы мүмкін
Өйткені ол сәтте басқа бір галактикаға сапар шегіп кетеді
Кейде ақындарды жан қиналысымен бір сәт мұңын шағып алатын поэзиясы бар
Ақынның бір бақыты да осы шығар
Әйтпесе, небір жан қиналыстар мен ішкі бұлқыныстар сыртқа шыға алмай талайдың ішінде шор болып қатқан күйі кетті емес пе?
Мұқағали айтқандай ақын мұңсыз болуы мүмкін емес
Бірақ оның мұңы өзгелердікіне ұқсай қоймайды
Өйткені ол өзінікін емес, жалпы ұлтқа тіпті адамзат баласына келген келеңсіздіктің бәрін өз мұңына айналдырып алады
Біз сөз етіп отырған ақынның «Абаймен сырласу» деген өлеңіндегі мына бір шумақтар осы сөзімізді тұздықтай түскендей.
Күштілердің, қашанда таяғы сай,
Момын мен мүсәпірді ая Құдай.
Адамдарда болмай тұр теңдік әлі,
Байлар бар, кедейлер бар баяғыдай.
Енді осы шумақтың алғашқы екі жолымен ақын не айтқысы келеді
Момын мен кедейдің құдайдан басқа қорғаушысы болмай тұрғанын Абай бір жарым ғасыр бұрын қалай жырласа, бүгінде Өскен ақын солай жырлайды
Адамдарда болмай тұр теңдік әлі,
Байлар бар, кедейлер бар баяғыдай, – деген екі жолдағы ойды күнде көзіміз көріп жүр
Ең сорақысы сол, оны бір қалыпты, тіпті солай болуы табиғи заңдылық секілді қабылдайтын болдық
Ақынның да жанұшыра оны өлеңге қосуы да осы болу керек
Өйтпеске оның ақындық, қала берді азаматтық ар-ұжданы көнбес еді.
Қай заманда болмасын ақын мен табиғатты екі жарып қарауға болмайды
Ол екеуі үнемі бірін-бірі толықтырып тұрғандай кейіпте күн кешеді
Кез келген ақын өз поэзиясында табиғатты жырламай немесе табиғатпен сырлас­пай кетпеуі некен-саяқ
Ақиық ақын Мұқағалидың:
Жапырақ жайған жас қайың,
Жанымды айырбастаймын.
Сен адам бола бастасаң,
Мен қайың бола бастайын.
Келісесің бе ақ қайың? – деп бір кезде қайыңмен сырласқаны, тіпті өз жаны мен қайың жанынан ұқсастық таба отырып мұңдасуы бар ғой
Тіпті екеуі мұңдасып, сырласып, адал дос­тардай ашық жарқын әңгіме құрғысы келеді
Сол секілді бүгін біз әңгіме қылып отырған ақыннан да осындай табиғатпен өз жанының ұқсастығын іздегендігіне мына бір жолдар куә:
Құрдымдардан өтіп жатқан қарайып,
Ғарыш кезіп ұшқан Алып Құстаймын.
Болсам да адам болмысымен ғажайып,
Мынау ұлы табиғатқа ұқсаймын.
Иә, ақын жаны қашанда жомарт, дарқан келетіндігін де осы бір ұлы табиғақа өзге­лерге қарағанда, жақындау келе­тіндігімен байла­ныстыруға болады.
Біздің қазақ ақындарына тән тағы бір ерекшелік көп жағдайда даланы, сондай бір риясыз кейіппен сүйетіндігінде екені белгілі
Сондықтан да болар дала суретін, оның ауыспалы тіршілігін, тіпті күнделікті жаратылыстың заңдылығымен шығып, бататын Күніне дейін, соған қарап тұрып өлеңмен сурет салуға бейім келетіндігін қайтерсіз
Осындай бір әдемі өлеңмен салынған сурет былай өріледі:
Жаңа піскен көмештей сартап дала,
Маң жүзін аймалаған аптап қана.
Кешке қарай сарғайып,
шаршаған Күн,
Ұяңа ен,
Жерге қарап жалтақтама!
Ақын жаны дүниеге басқаша іңкәрлікпен қарауға, басқаша тануға талпыныстан тұрады
Мысалы, ақынның «Сары жапырақтар» деген мына бір өлеңінің алғашқы бір шумағын оқысаңыз осыған көзіңіз жетеді
Ендеше оқиық:
Сары жапырақтар, сары жапырақтар,
сабағынан сынған бәрі,
Сары жапырақтар, сары жапырақтар
Қара күздің құрбандары.
Болмысымен, барымен табиғатты сүйген, сонымен ішкі жан дүниесі біте қайнасқан адам ғана осылай жырлар еді
Табиғаттың осындай бір қарағанда, заңдылық сияқты көрінетін құбылыстарын басқаша қабылдап, өзгеше жанашырлықпен көре алуы да ақын жанының нәзіктігін, қала берді ерекше сүйіспеншілігін, тіпті ақындық жүректің байқампаздығын көрсеткендей.
Сағыныш
Сағыныш әр түрлі немесе әркімде болуы мүмкін
Біреу сүйген қызын, біреу туған ауылын, енді біреу туған ата-анасын сағынып жыр жазады
Осы сағыныштың соңғы түрі Өскен поэзиясында сәтті шыққан.Мәселен, өзінің әкесі, Социалистік Еңбек Ері Бөрғазы Әлібайұлына арнаған «Сағыныш» атты жырының мына шумақтары әкесін сағынып жүрген оқырманға сондай жылы, сондай бір тартымды әсер етері даусыз.
Алтын едің сынығыңмын сенің мен,
Шыға алдым ба өзің артқан сенімнен.
Әлі есімде мінгесуші ем жорғаңа,
Балғын қолмен құшақтап ап беліңнен .
Ақын бұл жерде өлеңмен сурет салып отыр
Кәдімгі әкесінің жорғасына мінгесіп, белінен қапсыра құшақтап алып, қыр асып немесе жайлауды бетке алып кетіп бара жатқан әке мен баланың келбетін көз алдыңызға еріксіз әкеледі
Сөйтеді де, қарап отырмай сізді де сол бір балалық шақта қалып кеткен әкенің мейіріміне, әкенің исіне деген орны толмас сағыныштар ауылына жетелеп кетеді
Ақынның әкесіне арнаған бұдан басқа да сағынышты жырлары жетерлік
Соның тағы бірі «Мен сенің қасиетіңе іңкәр балаң» деген өлеңі.
Естен кетпес сен айтқан ақыл, тілек,
Жақсы атайды сондықтан атыңды көп.
Үлкен ұлға мирас қып ерлігіңді
Кенже ұлыңа сыйлапсың ақын жүрек.
Шертпе күйдің шебері Төлеген Момбековті сағынып отырып жазылған жыр былайша төгіледі:
Өз бағасын беріппе-ек біз дарынға,
Талай жалғыз қалды өмір ызғарында.
Сонда да табындырды дүйім жұртты,
Жан тербеткен күйімен,
Жүріп-ақ «Қозмолдақ» пен
«Сызғанында».
Кеткенің бақи, Төке жанға батты,
Қорғаушы, қолдаушың
бар талғам атты.
Ұрпағың тыңдап өтер өмір бойы,
Жалған дүние түйіні,
Сағыныштың гимні — «Салтанатты»
Мақаламызды ақынның мына бір шумақ өлеңімен қорытындылағымыз келіп отыр:
«Өлеңге бар таласы» мен бір қазақ,
Жыр шықпайды болмаса ойым азат.
Ақынға өлең жазу – шын құштарлық
Өзгеге көрінсе де ауыр азап.
Иә, ақынға «қара сөзден өлең оңай» демеуші ме еді
Айтары жоқ
Қашанда ой азаттығы жоғалмасын
Өлең жазуға деген құштарлық сарқылмасын
Осы екеуі бар жерде ғана ақын өзін шын ақын сезіне алмақ…
Нұрболат АДЫРБЕК, Астана
