Бектұр Төлеуғалиев,
Қазақстан Жазушылар
одағының мүшесі, Қазақстанның Құрметті журналисі

Қалнияз Шопықұлы қазіргі Маңғыстау облысы, Бейнеу ауданының Сам деп аталатын жерінде дүниеге келген ақын
Қалнияздың әкесі Шопық Доспамбетұлы Атырау облысының Нарын құмын мекендеп, кейін Маңғыстауға, Қарақұм деген жерді қоныстанып, Тілеп, Мұңат деген байлардың малын бағып, жалшылықпен күнелткен.
Бұрынғы Қарақалпақстанның Хожелі ауданында тұрып, соңғы жылдары Маңғыстауға қоныс аударған Қалнияздың жақын ағайыны болып келетін ақын Өмірзақ Қалыбаевтың берген деректері мен жерлесіміз, филология ғылымының кандидаты Қабиболла Сыдиықұлының зерттеу материалдарына сүйенсек, Қалнияз 1816-1902 жылдар арасында өмір сүрген
Өмір бойы жарлылықпен күн кешкен Шопықтың Қалнияз, Көлнияз, Ернияз, Қапа, Раха, Тілеубай аталатын балаларының ең үлкені Қалнияз жоқшылықтың неше түрін көріп, сол заманға деген ыза мен кекті бойына жинап өскен ақын.
Сол кездердегі Маңғыстау қа­зақ­тарына Хиуа хандарының көрсеткен зорлығы мен зәбіріне қарсы күреске шыққан Қармыс, Төлеп, ­Балуанияз, Қожалақ, Амантұрлы, Тұрманбет, Дәуіт, Балта батырлармен бірге бір қолында домбыра, бір қолында алдаспаны бар Қалнияз да қатынасып, жауына алдаспанын сілтей жүріп, өзінің жырымен де жауынгерлерді ерлікке үндеп, ұран тастап отырған
Сондай бір отты жырларының бірі батыр Қожалаққа айтқанын назарға ұсынайық:
Ей, Адайда батыр Қожалақ,
Айбарың артық арыстан,
Жүрегің берік құрыштан.
Аман шыққан ұрыстан,
Ерлігің сенің кем бе еді
Кешегі Төлеп, Қармыстан?!
Атағозы, ер Лабақ
Дұшпанды қуған қоныстан.
Дәуімшар мен Құдабай
Патшаға қарсы ұрысқан.
Атаға тартып ұл өсіп,
Ерлігі саған жұғысқан.
Егесер жері келгенде
Ер өлмейтін бе еді намыстан?!
Ылайық емес ерлерге
Дұшпанын көріп ығысқан.
…Сен Адайдың сойылы,
Жауды көріп жасқанып,
Жиылмаған айылы.
Ерлігіңді сөз қылған.
Адай түгіл Байұлы.
Қазақ асып, түркпенге,
Қожалақ атың жайылды.
Жасақты жауға қалдырып,
Бұрма, батыр, мойныңды.
Жәуміт қашты, біз қудық,
Құралық солай ойынды…
Немесе Батыр Шабайдың Сүгір деген ұлына ұрысқа кірер алдында айтқанынан үзінді:
…Баласы ер Шабайдың Сүгір деген,
Жүйрігім жауға шауып мүдірмеген.
Аруағың ақ бұлттай күнге өрлеген,
Ежелгі ер емес пе ең дүбірлеген.
Айтулы әкең батыр Шабай еді-ау,
Осындай қиын жерде кідірмеген.

Қалнияз осындай өлеңін айқайды салып тұрып айтады да, өзі бірінші болып жауға қарай салып қоя беретін болған
Сол кезде қазақ қолы ұйқыдан оянғандай серпіліп, жау әскерлерінің қарсылығына қарамастан жеңіске жетіп отырған деп айтылады.
Патша үкіметінің 1868 жылғы уақытша шығарылған ережесіне Маңғыстау қазақтары үлкен наразылық білдіріп, соның ішінде көптеген ауылдары Хорезм жеріне көшеді
Қалнияз да үйімен солармен бірге кетеді.
Ол жерде де көп тұрақтамай, 1870-1885 жылдары бірқатар Адай, Табын ауылдарын бастап тәжік жеріне барып, одан әрі ауған жеріне өтеді
Ауғанға барғасын ауған әкімдерінің талауына түсіп, кескілескен ұрыспен қайтадан Тәжікстанға оралады
Ұрыс салып жүргендер Қалнияз бастаған Балжігіт, Жанжігіт, Марқабай батырлардың жасақтары еді
Байбақты Нұрмағамбет, Қырықмылтық Жарған қажылар бас­тап келіп, тәжіктердің бұрын елсіз болып келген Себістан, Саңлақ, Күләп, Қорған, Сарайкемер, Теректі, Төлеутау жерлеріне қоныстанады
Иесіз жатқан жерлеріне тәжіктер де қызғаныш жасамаса керек.
Өмірзақ Қалбаевтың деректерінде мыналар айтылады
«1986 жылы Тәжікстандағы Вахи ауданы Москва колхозында тұратын Әли Әбдіғапар Көктаубай қария елдің Ауғанға барып қоныстануы туралы әңгімесіне Адай, Табындардың Ауғаннан оралып, Тәжік жеріне қоныстанғанына 101 жыл болған
Күләп жеріндегі Тасқала, Селбі, Сәбістан, Саңлақ, Ығыран, Молдаман, Ақсу кенттерінде түгелдей қазақтар мекендеген және сол жерлерде күні бүгінге дейін қауымдары бар».

Қалнияз ақын сол жақта жүріп те елін, жерін, жорықтас достарын, батырларды, туыстарын сағынып өлең-толғаулар шығарған
Үлкейген шағында елге оралғысы келіп, 1898 жылдары бірқатар ауылдарды қозғап Душанбе, Хисар жерлеріне қоныс аударып, шекараға жақын жерлерге келіп орналасады
Бірақ денсаулығына байланысты арманына жете алмай қалады
Қалнияздың Қожа, Бимағанбет, Құлшар, Қортан атты балалары болған
Сол балаларының ішінде Қортан әке жолын қуған (1868-1952) ақпа ақын және жыршы болып, бүкіл тәжік жерінің түкпір-түкпіріне барған қазақтарға аты кеңнен жайылып, танымал болған
Оған мына бір шумақ өлеңі дәлел болып тұрған сияқты.
Қалнияздан туған Қортанмын,
Сөйлер сөзге дарқанмын.
Қадірімді білгенге
Қойдан жуас марқаңмын.
Көңілім сүймес кісіге
Жылқыдай асау тарпаңмын.
Қалнияздың Қожа деген ұлы да бел­­гілі ақын, жырау болыпты
Оның да:
Қалнияздан туған Қожамын,
Қатарымнан озамын.
Той-думанды естісем,
Мойнымды созамын.
Бір құлағым тігіліп,
Бір құлағым бүгіліп,
Айқай шықса қозамын, – деген сөздері ел есінде қалған.

Қалнияз еңбектерін жинақтап, талдау жасаған еліміздің белгілі ғалымы Қабиболла Сыдықұлының бір әңгімесінде: «Қортанның ақындық һәм жыршылық қуатын, арқалы ақпа өнерін көзі көрген Әли Әбдіғапар қарт тамсана әңгімелеген
Әбдіғапар ақсақал бізге Қалнияз, оның балалары Қожа мен Қортан туралы мәліметтер берген еді
Әбдіғапар: «Қортан аласа бойлы, ақсары кісі еді
1952 жылы 84 жаста өлді, зираты Теректі тауында» деген
Немесе 27.VIII.1982 жылы Байғанин кентінің тұрғыны Төлекбай Қарасаевтың бізге жолдаған дерегінде «Қалнияздың үніндей үн, дауысындай дауыс болмаған, оның толғаулары әкем Басшы көзінен жасы шұбырып, үнсіз отырып тыңдайтын» дейді
Қазірде де «Ар жағымды сұрасаң, өртеніп жатқан кең қора, бер жағымды сұрасаң шыққыр қара домбыра» деп өзі айтқандай, Маңғыстау аймағында да Қалнияздың жырын, жыр сазын жақсы білетіндер аз емес.
Қолда бар деректерге жүгінсек, Қалнияз жырлары XIX ғасырдың екінші жартсынан бастап Қазақстанның батыс аймақтарына ақын-жыршылардың айтуымен кең тараған

Ең бірінші «Балуанияз» дастаны 1908 жылы Қазанда «Мұрат ақынның Ғұмар Қазыоғлына айтқаны» жинағында жарық көрді
«Ер Қармыс» жыры, Жаскілең ақынмен айтысы алғаш Ташкентте «Аламан» антологиясында жарық көрді
Орталық Ғылыми кітапхананың қолжазба қолында Қалнияздың «Көтібар ауылында айтқаны» дейтін өлеңі сақталған
Осымен бірге «Көтібар бөтен кісім бе» толғауы, «Сүгір батырға айтқаны», «Батырда Балуанияз, Қармыс бар» өлең-толғаулары, «Амантұрлы батыр қазасын шешесіне естіртуі», «Қожалақ батырға айтқаны», «Ер Көпей», «Билерге айтқаны», «Қара бір сөзге келгенде» шығармалары Маңғыстау жерінде жарық көрген
«Хорезм өңірінде», «Аңсадым аға, жеңге, ағайынды», «Қалнияз едім күнінде», «Ата қоныс Нарында», т.б
көптеген өлеңдері тәжік жерінде шығарылған.
Маңғыстау қазақтарының Хиуа ханы басқыншылығына қарсы күресте ерлік істеріне сүйсінерліктей дәрежеде суреттеген XIX ғасырдың 1840 жылдарындағы «Ер Қармыс» атты көлемді жыры нақты оқиғаны өлеңмен бейнелеген
«Ер Қармыста» Төлеп бейнесі ерекшеленіп көрінеді
Толғауда кейінгі қолды бастап келген 18 жасар Төлептің – Ер Қармыстың елін қорғау жолында өмірінің де, ерлігінің де жалғасы екендігін ашып көрсеткен
Оның дәлелі: Әке балаға сыншы дегендей, аты шулы Қармыс өлім аузында жатып Төлепке үміт артады.
Қабағыңа қарасам,
Қас батырға меңзейсің.
Елібіңе қарасам,
Ер Төлепке меңзейсің.
Алып кетіп барады
Омыраудың арасы,
Он найзаның жарасы.
Алдым биік, артым жар,
Оралуға жерім тар…
Адайдың ақылгөй абызы, қарт батыры мерт болғанда жауды қуып шыққан Төлеп батыр бастаған қазақ қолына үлкен жігер тудыратындай етіп Қармысты сөйлеткенін көреміз
Немесе мына бір жыр шумақтары қарт батыр Қармыстың Төлепке жолдаған аманаты етіп көрсетіп, Төлепті рухтандырып, «Арым жанымның садақасы, жаным халқымның садақасы» дегендей күйге түсіріп тұрғаны байқалады.
Қызылойдың түбінен,
Жау қарасын көреді.
Он бес жасар ер Төлеп,
Жалғыз шауып келеді.
Сұр бұлттай тырысып,
Жөн арқасы құрысып,
Езуінде егіз оқ,
Садағында сегіз оқ,
Астындағы құла аттың,
Танаулары талыстай,
Құлақтары қамыстай.
Екі көздің арасы
Салып қалсаң қарыстай,
Оралып жатқан түбектей.
Ерініне қарасаң,
Қақтап шапқан күректей.
Азу тісі балғадай,
Бауырлары аралдай,
Қабырғасы шеңбердей,
Омыртқасы отаудай,
Шоқтықтары шоңқалдай,
Толарсағы тоқпақтай,
Жіліншігі жіптіктей,
Ту сыртынан қарасаң,
Суға жүзген сазандай.
Шекесінен карасаң,
Он алты тілік қазандай.
Басқан ізі аймақтай,
Құйқылжып – келеді,
Жел аударған қаңбақтай…
Өз елінің намысын арқалап, ыза-кек буып, қаһар-қайратқа мінген Төлеп батыр мен жер апшысын қуырып келе жатқан құла атты осылайша суреттейді
Қорыта айтқанда, «Ер Қармыс» – көркемдік, әлеуметтік құрылымы жөнінен Қалнияз атын халыққа кең танытқан елеулі шығарма
Немесе «Балуанияз» дастаны Қалниязды қазақ деген халыққа 1854 жылы сол кездегі ақын жыраулардың айтуымен танытқан
Бұл дастанда да сол кездің көкейтесті мәселесі – басқыншыларға қарсы халық күресін паш етумен қатар, ел намысын ту ғып ұстап, өлімге бастарын тігіп, жасанған жауға шапқан жүрек жұтқан батырлардың ерлігін әйгілеп, халқын ерлікке шақырып, патриоттық рух сеуіп отырған
Мысалы, Балуаниязды суреттеген жырында:
Балуанияз мырзаңыз,
Басына қыдыр дарыған,
Уызына жарыған,
Ежелден Құдай қалаған,
Аш, арыққа қараған,
Сырлы аяқтың түбінен,
Бал сапырып жалаған.
Жасынан – ақ жау көрсе,
Ат құйрығын тараған.
немесе Кенжебек батырға арнаған:
Тәуекелшіл бір батыр,
Өзенбайдың Кенжебек.
Сол жігітке жарасар,
Мақтап айтсам ер демек.
Жауатын бұлттай түнеріп,
Жылдан-жылға келеді,
Аруағы өрмелеп, – деген өлең шумақтары батырларды қайрат­тан­дырып отырғанын көреміз
Қалнияз­дың осындай жыр шумақтары халық өмірінің сол кездегі көркем шежіресі болды, елдік пен ерлікке үндеді.
Қабиболла Сыдиықовтың зерттеуінде былай айтылады: «Қалнияз «Қырық батыр» аталатын халқымыздың қымбатты қазынасын айтып, таратуға, жетілдіруге атсалысқан
Дәуіріміздің атақты жырауы Мұрын репертуарындағы «Қырық батыр» жырының көбін Нұрым мен Қашағаннан, Қарасай мен Қарыздан, олар Абылдан үйренген
Сол сияқты Қашаған мен Ақтан репертуарындағы жырлар Қалнияз бен Нұрымнан, оларға Абыл жетістірген
Ал Абылға жеткен жырлардың түп-төркіні Сыпыра жыраудан шыққан».
Қалнияз 52 жасында 1868 жылы елінен кеткеннен қайтып орала алмады
1902 жылы Тәжікстанның Хисар жерінде 86 жасында дүние салады.
Қалнияздың жасы ұлғайып, бөтен жерде елге енді бара алмайтынын ойлап шығарған толғаулары көп
Солардан аздап үзінділер келтіре кетелік:
…Сарыарқа сағымданған белестері,
Көңілге оралады елестері.
Көкорай, көк құрақты көлдері мен
Бауыры бұйра толқын дөңестері.
Баянды құтты қоныс мекен болды
Шалдарым Сауран асып келген жері…
Сарыарқа кезген талай далаларын
Жем бойлап, Сағыз жайлап,
Нарын қыстап
Атырау көрген көшіп жағаларын.
Ақыры қоныс болып мекендепті
Маңғыстау теңіз қолтық салаларын…
…Көргенмін Еділ-Жайық араларын,
Орынбор, Орал, Теке қалаларын
Күңіренген әулиесі дін Хорезм
Жол түсіп Хиуа, Көне араладым.
Кетем деп Ауған асып Тесік келдім.
Несібе тартса бар ма шараларым?!
Сағынып атақоныс туған жерді,
Қалнияз сәлем айтқан ағаларың,
Үлкендік, бір жағынан науқас және
Көрмесем қош болыңдар, балаларым!
Қалнияз ақын шет жерде жүріп, жасы ұлғайып, өткен күндерін ойлап, «Қалнияз едім күнінде» деп аталатын толғауын шығарған:
Қалнияз едім күнінде
Байұлы – Адай елінде.
Араладым Алшынды
Алланың берген демінде.
Сексеннен жасым асқансын,
Шал атанып бүгінде
Жастағы сымбат бұзылып,
Еңкіш тартты белім де.
Бағы қайтқан бұлбұлдай
Сайрамай жүр-ау тілім де.
Ебі кетіп еріннің
Үйлеспей қойды сөзім де.
Аға-жеңге алдымда,
Азайып жүр ғой теңім де.
Сәлемін сирек береді,
Іні менен келін де.
Жастағы дәуір өткенін
Байқап жүрмін өзім де.
Қызыл жүзден нұр тайып,
Күңгірт тартты көзім де.
Базарым бастан сейіліп,
Жетімдік кірді көңілге.
Көрінбей қойды көзіме.
Табында құрбым Адайбек,
Қосқұлақта Көтібар,
Белгілі батыр ерім де.
Кім қалғанын білмеймін
Бұрынғы жолдас ерлерден,
Маңғыстау, Үстірт жерінде.
Елек, Қобда, Жем, Сағыз,
Атырау, Жайық өрінде.
Қадірлі аға-жеңгелер
Отырған талай төрінде
Сағынған кезде осындай,
Таппай жүрміз бірін де.
Келер еді бар болса,
Сақау батыр замандас,
Бектілеу бастас інім де.
Қайран, дүние қайтейін,
Балуанияз, Тұрманбет,
Қияр ма кісі өлімге?!
Амантұрлы, Қожалақ
Бердалы, Есен, Сүгір де!..
Бұрынғы өткен ерлерім,
Атағозы, ер Лабақ,
Қармыс пен Өмір, Темір де.
Жылқайдар мен ер Төлеп.
Қосылған талай дүбірге.
Құлыбек, Сары, ер Төкеш,
Қалымдай айтқыш серім де.
Іздегенмен бұларды
Таппаймыз қазір бірін де.
Асар сұпы, Самалық,
Атам Бекет әулие,
Баяны жоқ фәнисің
Солардан қалған дүние!..
Немесе:
Аңсаймын аға-жеңге, ағайынды,
Қаумалап құрал қылған маңайымды.
Жетіру, Әлім, Шөмен, Кіші жүзде
Байұлы, сегіз арыс Адайымды.
Шыға алмай үйден ұзап мен жатырмын
Кетіріп науқас әлек жағдайымды…
Тайсойған және ойлаймын
Нарынымды,
Оймауыт, Қызылқұдық, Жұрынымды.
Кешегі сауық етіп жүрген жерлер
Жем, Сағыз, Елек, Қобда, Ойылымды.
Сарыарқа сағымданып көрінгендей,
Созамын кейде солай мойынымды.
Ішінде аға-жеңге араласып,
Кіші жүз көрдім талай жиыныңды…
Мен көріп торқалы той томағасын,
Бергенмін сөзден шашу сыбағасын.
Аянып мерекеден калғаным жоқ,
Халқыма сөзім қадыр ұнағасын…
Аралас Әлім, Табын ауылдасым,
Байұлы он екі ата бауырласым.
Алшында аты мәлім Есет, Тұрлан
Және де Байсал, Дәуіт замандасым,
Үйірін адам түгіл мал да іздейді,
Көңілім қалай сізді сағынбасын?!
Көзіме қиял етсем елестейді,
Кешегі шеру тартқан көп жолдасым.
Не пайда бар болғанмен, жерім шалғай,
Қалекең біліп жатыр көре алмасын…
…Белгілі белем-белес белесінде,
Белгілі жерлер жатыр әлі есімде.
Әулие атам Бекет үйін салған
Оғланды ұшпа құлау еңесінде.
Ерлерден Атағозы қалды дейді,
Төменгі Бейнеу мешіт төбесінде.
Бітіріп һақ бұйрығын Асар сұпы,
Дін ісләм қалған Бәйтіл Мекесінде.
Баяндап ағаларым тұралмаған
Бізден де дүние бір күн өтесің бе?!..
Қалнияз Шопықұлы «Көңілге қиял ой салсақ» атты шығармасының мына бір жолдарының өткен тарихқа айғақ болып тұрғандығы байқалады.
Көңілге қиял ой салсақ,
Сонау бір өткен заманнан.
Қазақ, Ноғай аралас,
Ел екен дұрыс азалдан.
Еділ, Жайық екі су,
Жағасын жайлап ұзыннан.
Жәнібек сұлтан хан болып,
Халқына қадыр танылған.
Әз-Жәнібек атанып,
Көрмесе жұрты сағынған.
Хан Ордасы Сарайшық,
Қамалы берік салынған.
Әскербасы Ер Адай,
Жеңіліп дұшпан жалынған.
Тітіреніпті жаулары,
Адай деген дабылдан.
Құланға түсіп қаршыға,
Құландыны қу алған,
Ұзын аққан екі су,
Жағасы жеміс малынған.
Мал көбейіп бас өсіп,
Мақсаты көптің болынған.
Жаулары үркіп көз салмай,
Ар жағы Қазан, Қырымнан
Сарытау, Сақар жайлатып.
Бер жағы Жайық, Нарыннан
Алты Алаштың мекені
Атақоныс бұрыннан…
Осы жырды 1954 жылы маңғыс­таулық жыршы Айтқұл Шыманұлынан жазып алғанмын
Ол кісі Қашаған ақынның қасына 10 жасында ерген кісі
Қалнияздың өлеңін Қашекеңнің айтқанынан жаттап алған адам
Енді кейіннен бұл өлең жинаққа енгенде ішінен Адай деген атақты таба алмадық
Бұл заманның талабынан болды ма немесе ауыздан-ауызға көшіп жүргенде қалып қойды ма ол жағы бізге белгісіздеу болып келеді.
Дауылпаз ақын Қалнияздың сүйегін елге жетістіруді Маңғыстау халқының есіне салған және өзі жасы ұлғайып қайтыс болар алдында жақсы көретін інілері Сабыр Адай мен ақын-қажы Қаржаубай Рейімбайұлына аманат етіп тапсырған ақынның ең жақын аталас ағайыны Өмірзақ Қалбайұлы болатын
Іздегенге сұраған, үстіміздегі жылы наурыз айында қазірде Қазығұртта тұратын, аталары тәжік жерінен келген Қалнияздың жерленген жерін білетін Қалмантай, Жолдас, Сәрсенбай жырау­лардан хабар келіп, Тәжікстан үкіметі Хисар қаласындағы Қалнияз ақын жерленген жерлерге қазба жұмыстарының жүруіне байланысты мүрделерді басқа жерге көшіретіндігін хабарлап, жақын туыстары болса алып кетуіне болатындығын естіп, маңғыстаулық ақын-қажы Рейімбайұлы Қаржаубайға хабарлаған
Осы бойынша Қаржаубай хабарды ести сала, Қазығұрт ауданындағы хабар берген ағайындары Жолдас, Сәрсенбай, Қалмантайларды ерітіп 2015 жылдың 5-мамыр күні Хисар қаласына жеткен.
Ақынымыз жерленген жер ескі Хисар қаласының орны болып, қазба жұмыстары басталып кеткен көрінеді
Қазақстаннан барған азаматтар дер кезінде табан тіреген және оларға кедергісіз мүрдені алуға рұқсат етіпті
Осылайша жолы болған Рейімбай бастаған делегация 11-мамыр 2015 жылы Қалнияз ақынның мүрдесін Маңғыстау ауданының орталығы Шетпеге әкеліп, орталық мешіттен намазын оқытып болып, «Адай Ата – Отпан тау» тарихи танымдық этномәдени орталығына әкеліп, бұрыннан «пантион» болады деп белгіленген орынға жерленді
Жерлеу рәсіміне осы мақаланың авторы өзім де қатынасып, пікірімді білдірген едім
Белгілі ақын, Қазақстан Жазушылар одағы басқармасының төрағасы, Парламент Сенатының депутаты Нұрлан Оразалиннің, халықаралық «Қазақ тілі» қоғамының президенті, академик Өмірзақ Айтбайұлының, «Қазақ газеттері» ЖШС-ның басшысы Жұмабек Кенжалиннің, халықаралық «Қазақ тілі» қоғамының вице-президенті Ғарифолла Әнестің, «Ана тілі» газетінің бас редакторы Самат Ибраимның ризалықтарын білдірген қуанышты сәлемдерін маған жеткізуді аманаттаған болатын, сол сәлемдерді де жеткізіп, борышымнан құтылдым.
Маңғыстаудың кейбір зиялы азаматтарының ой-түйіндерін қорытып айтсақ: Қалнияз Шопықұлы сияқты ұлы тұлғаның мүрдесімен қоса рухының елге оралуы – Қазақ Елі Тәуелсіздігінің айқын жемісі мен жеңісінің айғағы болды
Ал оған қызмет жасаған ұрпақтарының мерейі үстем, халқының жүзі жарқын болғаны байқалды
Аруақтардың ризашылығы, Алланың нұрлы тағатымен елге құт-береке әкеледі
Елдің осындай игілікті әрекетін тек дос көріп қоймайды, дұшпан да көреді
Өзін-өзі құрметтей білетін елді, өзгелер де құрметтеуге мәжбүр болады
Бұқара халықтың кеудесінде ұлттық мақтаныш оянады
Тарихи сабақтастық пен танымға қол жеткіземіз
Жоғын бүтіндеген халық қана жоғалмайды
Тоқсан ауыз сөздің тобықтай түйінін айтқанда, Қалнияз Шопықұлының мүрдесін әкелу және Отпан таудан «пантион» ашу – исі қазаққа өлілерді сыйлаудың ең жоғарғы мәдениеті екенін естен шығармау үшін керек деген ойдамын.
Маңғыстау облысы
