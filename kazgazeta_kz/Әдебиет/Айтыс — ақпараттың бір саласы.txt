Жақында қолымызға Астанадағы «Фолиант» баспасынан биылғы жылдың қаңтар айында шыққан қарағандылық белгілі ғалым, айтыскер ақын Қойлыбай Асанұлының «Айтыс өнерінің публицистикалық сипаты» атты монографиясы түсті
Шынтуайтында, сөз өнерінің аса асқақ үлгісі – ақындар айтысы нағыз қайшылықтар аспанынан шағырмақ бұлттай жай тастар құбылыс қой
Қос ақынның дүйім жұрттың алдында сөз қағысуы елдің көкейіндегі ойды көрікті оймен кестелеп, жарияға шығаруы – өзге ұлт-ұлыс үшін ерек сыпаттағы өнер
Ал қазақ үшін дәстүр
«Айтыс өлеңдері – көнеден келе жатқан ауыз әдебиеті саласының үлкен, негізгі үлгілерінің бірі
Оның өзіндік пішіні, табиғаты, көркемдік ерекшеліктері бар
Екіншіден, айтыс өнерінің ғұмыры белгілі бір уақыт кеңістігімен өлшенбейді
Оның пайда болып, қалыптасуы табиғи заңдылық болса, өсіп-өркендеп, дамуы да солай жалғаса береді
Яғни ғылыми-техникалық прогресс заманында өмір сүріп, жазба әдебиетіміз бен поэзиямыз кемеліне келіп, әлем өркениетімен иық тірестіре алатын дәрежеге жетсек те, айтыс өнері өз миссиясын тоқтатпақ емес
Оған себеп – «Айтыс өнері – қазақтың табиғатында, қанында бар өнер екендігі» дейді автор
Айтыстың миссиясы туралы пайымды толғау түйген Қ.Асанов ғылыми еңбегі арқылы журналистика мен айтыстың өзара шендес, тамыр бүлкілі бір ырғақты құбылыс екендігін дәлелдейді
Аласапыран ақпараттар ғасырында не нәрсені болсын ақпараттық құндылығы арқылы өлшейтін бізге бұл сыңайлы түсінік етене жақындау болып келеді
«Хат-хабар, пошта-телеграфы жоқ көшпелі қазақ сахарасында ақпарат-жаңалық таратушы ақын-жыраулар мен түрлі өнер адамдары болғандығын көптеген мысалдар арқылы көруге болады
Айтыстың көбіне халықтың мол жиналған, шоғырланған кездері – жиын, той, ас, жәрмеңкелерде өтетіндігін зерттеу барысында айтқан болатынбыз
Ал ол дегеніңіз ұлы далада шашырай қоныстанған қазақ ауылдары үшін ақпарат, хабар, жаңалық алудың ең тиімді жолы болды
Ел бір-бірінің амандық-саулығын, саяси-әлеуметтік, шаруашылық сияқты маңызды мәселелер барысын осындай жиындарға қатысқан адамдары арқылы біліп отырды
«Ел құлағы – елу», «Отыз тістен шыққан сөз отыз рулы елге тарайды» сияқты мақал-мәтелдер де осы жағдайларға байланысты шыққан…» дейді тағы да автор
Ал айтыстың салт-сана, дәстүр-дәйекке орай салаланып, балалап таралуын тергей отырып, айтыстың бір түрі репортажға, бірі интервьюге, бірі блиц-интервьюге, келесісі публицистикалық эссеге де жақын келетінін бүкпесіз баян­дап, дәлелдері арқылы санаға құяды
Несі бар?! Ақпарат дәуірінде «журналистика біздің елден бастау алған» дейтін өзге ұлт-ұлысқа «журналистиканың атасы біздің ауылда» деуге боларлық толғам.
Әлбетте, айтыстың насихат құралы ретінде орны бөлек, ал айтыстың на­сихатының өзі нашарлап бара жатқан бүгінгі сәтте бұл ғылыми еңбек тың тынысқа үндейді
Бұл тарапта автор «…Ана тіліміздің ажарын кіргізіп, айбынын асқақтатуда қазақ ақын-жазушылары мен өнер адамдарының орны ерекше екені белгілі
Поэзия мен проза, драматургия, өнердің көптеген түрлері, сөз жоқ, туған тілдің өрісін кеңейтіп, өміршеңдік мұратын айшықтайды
Дегенмен де осы шығармашылық салалардың қай-қайсысы болмасын, насихат мүмкіншілігі жағынан бәрібір уақыт заңдылығына тәуелді екенін мойындағанымыз абзал.
Бұл туралы сыншы-публицист Ә.Бөпе­жа­нова былай дейді: «БАҚ – екінші өмір немесе екінші шындық деп танылатыны бекер емес
Өйткені жаңа өнер философиясы бойынша да, қандай да бір маңызды оқиғадан жұртшы­лық құлағдар болмаса, яғни БАҚ арқы­лы жұртшылыққа жеткізілмесе, қанша маңыз­ды екеніне қарамастан, сол адам­ның не сол орта яки кәсіби топтың, тіпті ұлттың өз оқиғасы болып қана қалады».
Ғалым тұжырымы бойынша байып­тағанымыз – қандай өнер түрі болмасын, егер насихаты аз, мүмкіншілігі шектеулі болса, оның жалпыхалықтық сипат алып, тағылымдық-тәрбиелік маңызға ие болуы екіталай
Ал бұл тұрғыдан келсек, айтыс өнері – өзінің насихат, мүмкіншілігі жөнінен жолы болған өнер
Өйткені айтыстың теледидар арқылы көрсетілуі жазба поэзия мен прозаға қарағанда халықпен етене байланыста болуына мол мүмкіндіктер береді
Сондықтан да айтыс жырлары ұлт тілінің мәдениетін көтеруде БАҚ-тың көмегі арқылы біраз нәтижелерге қол жеткізді
Ең алдымен, қазақ тілі өзінің табиғи, таза ұлттық болмысымен қауыша бастады
Тәуелсіздік таңы атқанға дейін әлеуметтік-тұрмыстық, ресми сипат деңгейіне түскен ана тіліміз БАҚ арқылы насихатталып жатқан рухани құндылықтар нәтижесінде өзінің дала ділмарларына тән дегдар қасиеті мен ғасырлар бойы қалыптасқан төл сипатына біртабан болса да жақындай түсті.
Рухани мұраның БАҚ-та кеңірек насихатталуы қазақ халқы үшін екі тұрғыдан тиімді жағдай қалыптастырды
Біріншісі – халықтың өнері мен мәдениетін, салт-дәстүрін, діл мен дінін насихаттау арқылы тағылым-тәрбиеге баулыса, екіншіден, туған тіліміздің мәдениетін, байлығын қалпына келтіруде айтарлықтай же­тіс­тіктерге жетті
Тәуелсіздік жыл­да­рындағы ақындар айтысының басты ерекшеліктерінің бірі – ұлт тілінің асыл-жауһарларын жарқырата көрсету болып табылады
Айтыс табиғатын жақсы түсінетін кез келген тыңдаушы, көрермен ең алдымен ақынның тіл шеберлігіне, сөз байлығына назар аударады
Кейде айтысушы ақынның жүйелі жырларымен қатар олардың жекелеген сөздік атауларды қолдану ерекшеліктері халық тарапынан зор қолдауға ие болып жатады
Тіпті баз бір ақындардың айтыста қолданған сөз тіркестері қанатты сөзге айналып, халық аузында жүреді.
Мәселен, Мұхамеджан Тазабековтің «мәсінің қонышындай тар заманда, кебежедей көңілін кең сақтаған» сынды образды сөздері өзінің қазақы ұғымға жақын сипатымен көпшіліктің есінде қалды
Белгілі ғалым, тіл жанашыры Өмірзақ Айтбайұлы «Ана тіл, Ана сүтім, Арым менің…» атты еңбегінде ұлттық өнердің тілге тигізер әсер-ықпалы туралы былай дейді: «…Халқымыздың ұлттық сапасы мен санасын айқындай түсетін неше алуан әдет-ғұрып, салт-сана, мінез-құлыққа орай орын тепкен қасиет-қалыбы тілдік танымға тікелей байланысып жатады
Ал ақындар айтысы, жыраулар сайысы, жаңылтпаштар мен өтірік өлеңдер, шешендік сөздердің бәрі-бәрі де ана тіліміздің алапат қуаты мен ада болмас арынын танытады емес пе?!»
Өнер атаулының қарама-қайшы­лықты төркіні негізінен ең ерте дәуірлерде адамзат баласы игерген барша игіліктің синкретті болғандығынан туатын сыңайлы
Уақыт өте келе, дәуірлер сүзгісінен өткен асыл өнердің керегі қалып, кебегі желге ұшатыны да содан
Ал арада замана алмаса келе, әу бастағы синкретті һәм қарама-қайшы негізі бар құбылыс қайыра бірігу, кірігу, тамырын іздеп, астарын табу жолында қайтадан синкретті құбылысқа айналуға құштар болмай ма?! Ендеше, әу баста тұрмыстық дәстүрлер мен өмір сүру қалпы арқылы туған өнер уақыт белесінде қолданбалы, сұранысты қалпына тартатыны байқалады
Ай­тыстың әу баста синкретті құбылыс болғаны анық
Қоғам, заман үрдістері айтыстың публицистикалық сипатын басым етіп жатса, бұл, біздіңше, осынау асыл өнеріміздің қайыра түп-төркініне бас ұрып, ғылыми сарап арқылы жаңа һәм байырғы келбетін табуға талпынысы десек, артық болмас.
Осынау төрт бөлімнен тұратын ғылыми еңбекте айтыстың кешегі, бү­гінгі келбеті жаңа көзқарас тұрғысынан зерттелгені байқалады
Оған мол де­ректемелік негізін қоссаңыз, еңбектің хрестоматиялық маңызы да ерек екенін аңдайсыз
Монографияда кешегі-бүгінгі ақындардың айтыстарынан мысалдар еркін беріліп, автордың айшықты ойын дәлелдеуге мол мүмкіндік ашылған.
Автор айтыс пен поэзияның ара­салмағы жайлы да ойын бүкпесіз айтып салады: «Қазіргі кезде айтыс жырлары мен жазба поэзияның көркемдік дәреже­сі деңгейлесіп, тіпті кей тұстарда айтыс­тың проблемалық қуаты, шындықты ашық, ашына айту үрдістері алдыңғы орынға шығып кеткендей әсер береді
Дей тұрғанмен, жазба поэзияның аты – жазба поэзия
Қандай дәрежеге жетпесін, айтыс өлеңдері өзіне тән табиғилығын жоғалтпауы керек
Мың ойланып, мың толғанып, ақ қағаз бетіне түскен маржан жырлар мен, сахнада қолма-қол «аттың жалы түйенің қомында» туатын айтыс өлеңдерін бәсекелестірудің қажеті жоқ»
Шындығы – осы…
Кешегі қазақ ақынын, шешенін сөз иесі, ел иесі, өнер иесі деп ерекше қадірлеген
Ал бүгінгі заман «ақпарат кімнің қолында болса, сол – әлемді билейді» деген қағидатқа жүгінеді
Шынтуайтында, айтыстың публицистикалық сыпаты осы екі тұжырымның көтерген уығы арқылы ойымыздың керегесін асқақтатып тұр.
Серік САҒЫНТАЙ,
ақын, халықаралық «Шабыт» фестивалінің лауреаты
Қарағанды
