Нұрым Шыршығұлұлы
…Бұл дүниені байқадық
Маңдайдағы көзбенен.
Әрбір түрлі жол айттық
Оралған қызыл тілменен.
Қартайғанда сұр өмір,
Жас шағында ду болар.
Балдан тәтті не көрсе,
Ішпесе, о да у болар.
Жібектен асыл не нәрсе,
Кимесе, о да тұл болар.
Арқар дейтін аң болар,
Ол арқардың мекені
Асқар ала тау болар.
Бәйгіден келген боз шұбар,
Мұны көркем көрсеткен,
Құйрығы менен жал болар.
Жал, құйрықтан айрылса,
Шұбар шолақ тай болар.
Ұстаны көркем көрсеткен
Ұстасында дат болар.
Жігіттікте сөйлеп қал,
Төкпектеген бұл жанға
Кәрілік шіркін тап болар.
Бір күні көзің жұмылса,
Қатар жүріп шын айтқан,
Тар төсекте сыр айткан
Қатар-құрбың жат болар.
Нешелер шешен өткен жоқ
Қу домбыра қолға алып,
Шаршы төрде қақсаған.
Нешелер сұлу өткен жоқ
Ақ бетінің ажарын
Ай менен күнге қақтаған.
Нешелер батыр өткен жоқ
Қу найзасын саптаған,
Елдің шетін жақтаған.
Бір өлімнің айласын,
Шыбын жанның пайдасын
Ешкім ойлап таппаған.
