Бармақ 1872 жылы Хантауының етегінде кедей шаруаның отбасында дүниеге келеді
Ақындық өнерді 11-12 жасында бастайды
Бармақ «Ынтықбай деген сері әрі жомарт бай бар, көңілі түссе ақын-жыршыға ат мінгізіп жібереді екен» деп естиді.
Бай ауылына жақындай бергенде Бармақ төбенің үстінде жиналып отырған бір топ адамды көреді
Сәлем бермек болып бұрыла бергенде ұшып келе жатқан қаңбақтан аты үркіп мөңкиді
Бармақ топ етіп ұшып түседі
Ат ер-тоқымын бауырына алып, соңынан бар итті ертіп, ауылды даңғаза етеді
Төбе басындағылар төмен түсіп мұның жанына жақындайды
Ынтықбай екпіндеп келіп: «Әй, ауылды шулатып жүрген кімсің өзің?» дейді
Бірдеме демесе дүре соғатынын сезген Бармақ беліне байлап жүретін екі қарыс шағын домбырасын шешіп алып, жалма-жан өлеңмен өзін таныстырады
Бір сөзінде:
Баласы Мақамбайдың Бармақ едім,
Дариядан жайын ілген қармақ едім, –
дейді.
– Бәрекелді, оты бар ақын екен ғой мынау, үйге жүр, қарағым, – деп Ын­тықбай жылы шырай танытады
Ауылға бастайды
Сегіз қанат үйдің алдына келгенде, үйге кіре алмай үйіріліп тұрып қалады
Үйдегілер әбігерленіп, үй ішін жинастырып, қонақтар біраз күтіп қалады
Сонда Бармақ:
Әйелің жақсы болса,
Мейманыңның тұрағы.
Балаң жақсы болса,
Атаның жанар шырағы.
Келінің салақ болса,
Келген қонақ осылай
Үйге кіре алмай тұрады.
Жақсы әйелдер әрдайым
Жарқылдап алдан шығады,
Күйеуінің жайын үғады.
Жаман болса әйелің,
Күйеуі байғұс бұғады, – деп төпей жөнеледі
Ынтықбай ыңғай­сызданады
«Шырағым, жетер енді, ат-шапан айыбым мойнымда» дейді Ынтықбай
Ертесінде ат мінгізіп шығарып салады.
(«Ел аузынан», «Жазушы», 
Алматы,1989ж.)
