Қазіргідей емес, кеңестік кезеңде бір-бірімізге қонаққа бару деген жиі болатын
Сынықты сылтауратып – қонаққа бару, сынықты сылтауратып – қонаққа шақыру дегендер үйреншікті дағды еді
Шақырмаса не шақырғанға келмесе, жата қалып өкпелейтінбіз.
Адамдардың бір-біріне қонаққа ба­руы­ның, сыйлы адамдармен дастар­қан­дас, табақтас, дәмдес болуы­ның өзі бір мәр­тебе ғой! Ондай отырыстардың өзіндік тағылы­мы мен тәрбиесі де айрықша, жан дүниең рухани жағынан байи түседі

Қазір заман басқа
Қуаныш тойларын былай қойғанда, «Құдайы тамақтың» өзін мейрамханада немесе кафеде бересің
Үш-төрт адамның басын қосып, қонақ етсең де мейрамхана мен кафеге жүгінесің
Қыл аяғы, беліңді бекем буынып, сол үш-төрт адамға «шаңырақ көрсетейін, дастарқаннан дәм татқызайын» деген игі ойыңның өзін дүкеннің тортын, «кулинарияның» салаттарын, бауырсақтары мен шұжықтарын сатып алу арқылы іске асырасың.
Шақырған адамдардың «төрт көздері түгел» жинала қойса жақсы
Көбісінің нарық заманындағы жағдайға байланысты қолы тимей жатқан болып шығады
Әрине, ренжімейсің, түсіністікпен қарайсың
Өйткені  ондай жағдай өз басыңда да болуы мүмкін
Ал кеңестік кезеңдегідей кейбіреулері «қуалап жүріп» қонаққа шақырсаң оған ісің түсіп тұрғандай секем алып, үрке қарауы мүмкін
Мұнымен айтпағым – «тоқсан бес көремін деген жасым ба еді, быламық ішемін деген асым ба еді» демекші, заманның өзгергенін меңзеп отырмын.
Сонымен, «ырду-дырдуы» мен думаны мол кеңестік кезеңде жиі қонаққа барып, жаңа адамдармен танысып, оларды үйге шақырып, бір-бірімен таныстырып, мәре-сәре болып жүрген кезіміз
Осындай отырыстарда «жүз көріссе ұялатындай» дейтін, сыртынан атына әбден қанық Қайрат деген ағаймен бірнеше рет дастарқандас болдық.
Қайрат ағаны алғашқы кездескенде-ақ ұзатпай шақырып жіберу жұбайымыз екеуміздің ойымызда болған, бірақ бір реті келмей-ақ қойды
«Әне-міне» деп оқтала бергенде, аяқастынан бір айға іссапарға тартам да тұрам
Тағы да «әне-міне» дей бергенде не алдағы сенбі-жексенбілердің бірі босамай – өзімізді біреулер қонаққа шақырады не «қысқа жіп күрмеуге келмей», бірін тартсаң біріне жетпей жатады.
Бірде күзге қарай шындап дайындалып, Қайрат ағаның үйіне телефон соқтым
Үйдегілер аға мен жеңгейдің санаторийге кеткенін, шипалы балшық-батпаққа түсіп, әбден ем-дом алып, сауығып, кейін бір-ақ келетінін айтты.
Не керек, Қайрат ағамызды үйден дәм таттырудың сәті қоңыр күзде, егін мен жемістер әбден қазан болғанда түсті
Көптен бері шақыра алмай қысылып жүрген мен құрметті қонақтарымды мына шумақпен қарсы алдым:
Жақсы шығар бұл заманда бетбұрыс,
Бүгін бізге аға болып кеттіңіз!
Іні жаман, келін сараң – білмеймін,
Көп күттіріп, шаңыраққа жеттіңіз! – деп жеңгей екеуі табалдырықтан аттағаннан-ақ қуанышымды жасырмай, баяғының сал-серілеріндей аңыратып қоя бердім.
Қайрат ағаның мінезі мол пішілген өзінің бітімі сияқты кең болатын
Бетімнен сүйіп, ризашылығын білдіріп, рахметін жаудырып жатыр
Менен босаған бойда жұбайыма, балаларға да ағалық, әкелік ыстық ықыласын білдіріп, шаңырағымызға «құтты болсын» айтып, батасын берді.
– Мынау Жағалбайлының шаңырағы ғой
Атақты Шәмші де Жағалбайлы екенін менен жақсы білесің
Ырым қылып осы Шәмшінің батасын берейін, қане, қолдарыңды жайыңдар, – деп дәлізде түрегеп тұрған бойы пальтосы мен қос қапталына ұлттық өрнек салынған киіз қалпағын шешпей-ақ ағылта жөнелді:
Көргенің рахат болсын,
Жүрген жерің рабат болсын.
Екі тойың қабат болсын,
Дастарқаның берекелі болсын,
Әр күнің мерекелі болсын.
Шайың қызыл болсын,
Ғұмырың ұзын болсын.
Несібең таса берсін,
Дұшпаның қаша берсін.
Шаңырағың –
Кремльдің сарайындай биік болсын,
Босағаң – Ақсақ Темірдің
дарбазасындай берік болсын.
Беттеріңе түскен әжім –
қасірет табы емес,
Шаттық күлкінің ізі болсын.
Әумин! – деп бетін сипады.
Ағаның батасы өте әсерлі болды
Үйге Қайрат ағамен бірге Шәмші ағамыз кіріп келгендей көңіліміз тасып, қатты қуандық
Сәйкестік шығар, осы сәтте асүйдегі радиодан Шәмші ағамыздың «Бәрінен де сен сұлу» деген әні шалқыта шырқалып жатқан еді.
Міне, осындай асыл ағалардың ақ батасының арқасында біреуден ілгері, біреуден кейін, аман-есен, ел қатарлы жүріп жатырмыз
Шүкір, бұрынғыдай болмағанымен, шаңырағымыз қонақтан да, әннен де үзіліп көрген емес…
Сапарбек Бөкенов
