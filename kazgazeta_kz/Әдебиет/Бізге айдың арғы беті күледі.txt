Дағжан Белдеубайұлы
***
Бізге
Айдың арғы беті
түн жамылып күледі,
Қызықтаған өзін-өзі
балтырын һәм білегін.
Қапырықты қалтыратты
Жарық жұлдыз саңқылдап:
«Бүлкілдейді көз алдымда
іші-қарның
жүрегің…»
Бұл айқайға сыртын берді
қамсыз, қырсық қасқайған,
сипалақтап
айырмайтын қарын қайда,
бас қайда?!
Көбік кешіп
Аймалайды көлеңкесін
тым көне,
Қол бұлғайды
ауылы алыс
талабына тас қайнат.
Күңгірлеген
үңгір кілең
беті ғана жылтырақ,
Мысық тілеу:
«Сүрін-қабын
зау биіктен құлдыра»
Быжынаған-құжынаған
құрты-биті, шаяны,
қаптар еді
тақымына салса біреу қыл бұрау.
Шуласады
шу асауды
шұлғауымен шалмалап,
Бақилыққа жетпек емес
Ойы-бойы тар қапас.
Көлбеңдеген кемпір ауыз
көбік езу-тәбеті.
Қараңғының қақ төрінде
танау, тұмсық жарнама.
(Айтар ойы
ауыр шығып
көмілмеген көлемге,
Ұнатпасаң
Сөздерімді-өздеріңді,
кел, өңде!
Есек кісі…
таптап жеген гүл хақында
асылы –
Танау жайлы романдар,
драмалар
өлеңдер.
Қамалында
табанында
іштарлықтың дәл мәні,
Қошқар емес
қорқыратып
құрбандыққа шалғаны.
Қара, қызыл шымылдықтар
түріп көрсең – ертегі.
Көрге
тыққан… –
Төрге шыққан
Гитлердің арманы.
Бізге
Айдың арғы беті
таңғалады неліктен,
Есек бойы,
Есек дәме,
Есек-сана-көлік пе?!
Бұ дүние қаптап жүрген
Гитлердің көздері,
О, дүние жарылғандай…
тарылғандай өліктен.
***
Шіркін-ай,
Шалқып-тасып отырар ма ем,–
Тәп-тәтті
қызыл жарма
опырарда:
Ғұмырым – жасыл жарық
жайнаңдаған,
Батасын
Тілемес ем сопылардың.
Шіркін-ай,
Тізгініңді алсам қолға,
Қайтпас ем,
Қияметтей
Барсаң
жолдан,
Жұлдыздар жұмбақ болмай
қалар еді,
ерітсем мұз сөзіңді
қалжаңды оңдап.
Шіркін-ай,
Тізгініңді берші маған,
Берсе де
бұлданған жұрт ерсі баға,
Өсегі ғаламтордың –
Қаған қолы
таптаса сан мың тұяқ,
ер шыдаған.
Ұстасам
Тізгініңді
жер үсті әсем,
Сәбидің
санасында елестесек,
Қалмаса еш ізіміз,
кеңістікте
мен жайлы
сен жайлы да
жел еспесе,
Қайтер еді мына жұрт?!
Күн
Енді қайтып шықпайтындай
мінберге,
Түннің аппақ күлкісіне сіңгенде.
Жалпақ үнің тайраң қағып
кеткенмен,
Миллион боп дөңгелейсің
індерде.
Дүркіреген үйір ала-құлалы,
Жер жамаған мыстандардың пырағы.
Күлгін дерттер,
Күлім қаққан,
кіл қорқау,
Мен де саған жылынғым
кеп тұрады.
***
Сұм, Еуропа!
Сәкен Сейфуллин
Жарып түсер,
жарқылдаған,
басу айттым музама,
тереземнен телміреді,
терминдер,
су жаңа.
Күре жолдың
өткір жүзін,
көр,
бармақпен,
тіліңмен…
Қайран Рух,
тізген сүйек
терісіне ілінген.
Күре тамыр,
кесіле ме?!
Есінеме, қарағым!
Аспаныма
атын жазып
«ер Валентин жарады…»
Айдалаға бастағанның
жазығы не, –
Жазығы –
қоңыр қойға
аш қасқырды
қарайласқан қазы ғып;
төңкерілген аспан едім,
дастан едім – шырақшы,
жікжапар боп,
жылым кештім,
жілік майсыз,
қыр астым.
Қайран менің өршіл кеудем,
даңғыраған жол болдың,
көрем көктен
күбірлеген
тас мүсінді,
балбалды.
Өлтірсе де
Өлмей қойған
Аруақтар көп пе екен?!
(…Кіргеннен-ақ
тілге келген
терминдер епті өте):
Фазендаңда асылып өл,
атылып өл,
күйініп.
Ғаламтордың өтірігі –
түкірігі бүйінің.
Құла түзде
балық жортып,
жаңбыр қайнап,
қар пісіп,
мияулаған
гейлер үні –
сірә, Тәңір қарғысы.
Ій салмайтын,
иен-тегін
момын орман жақты да,
биге басты,
сиыр – құдай,
түйе – құдай,
ат – құдай.
Көрген мұны
көзім емес,
өзім емес шамасы,
Арқандаулы ойым, бойым
сенделеді таң асып.
Тағдырымның
маңдайымда,
таңдайымда тасасы,
Ай жоғалтып,
Күн сөндірген
ертегілер жасасын!..
***
Көкте Құдай,
жерде мұнай…
(халық нақылы)
Тау
көзімше
қара жерге
шөгіп кетті
о, несі?!
Бұлт-қолымен
Аспан қалды сипап орнын,
елесін.
Түк көрмеген
Ғимараттар мөлиеді
монтаны,
Мешел ұлдың
кетті сосын
ұзыны емес
ені өсіп.
Ұлдың жайын
Бесік айтты
ұйқы қысқан есінеп,
Бетпақ қырттың
Балқаш ару
өңі ме
әлде түсі ме…
Домбырамды баяу шертіп
білгішсінем шертиіп,
Шөлден ұшқан қарақулар
қанатының күшімен…
Көлден ұшқан аққуларды
жырлап болдық шамасы,
(Өлең жазып нем бар еді,
жарау аттай таң асып)
Көл мен шөлдің арасы да
қазақ үшін
бір қадам,
Өзім қолдан
Алам жасап
Алатаудың жаңасын…
***
Теміржолды
төбесіне көтерген,
шіренеді
ханасына сыя алмай…
Тау қамықты
Күрк-күрк етіп жөтелген.
– Еңкейтпейтін
белінде не,
құяңдай.
– Денсаулық сатам! –
деді зор сопы,
Жыбырлайды,
Құрт жайлаған көмейі.
Тоса бермей
арқа етімді арша қып,
көкіректі көтер енді,
Көкейім!…
***
Таңғалмаймын
ниетім ақ,
сөзім неге ала деп, –
Вампир – көзге
қып-қызыл қан –
өзен,
аспан,
қара жер.
Адам бауыздап,
жалаңдаған
қасапхана не түрлі,
Большевиктер
ұран тастап,
ту көтерген секілді.
Төрді былғап
сумаңдаған
ағаш тілдер күйелі,
Мұсылманның жасыл туын
көтере гөр,
киелі!
Періштелер шырылдайды
қан сасыған ісінен,
бауырыма тығылады
сақал кіріп түсіне.
Уақыт
Күнге мінген
ақсақал,
көңілі – мұз,
Өзгертпейтін өң түсін,
өлі мүсін.
Гуілдеген
жалайды
қызыл тілдер,
қарға түскен қарсақтың жеңіл ізін
Маса тепкен…
мән-жайын жарылыстың,
Айдалаға
тасбақа
алып ұшты…
Қанатында қарғаның –
қас қағымы,
Тас дәуірде
тісеген
сары тісті.
Кіндіктерді байлаған
оқ-қазығы,
Жарқылынан
көрінген көп тозығы.
Жүрегіңде
Жүзіңде мекен еткен,
Сот жүрмейтін
Тонаушы,
жоқ жазығы.
***
Қопарылған…
Һәм тоналған,
жырым-жырым көңілің,
қасірет пе,
жартас па әлде,
жан-тәніңе
жеңілі.
Дүңгірлектер
бұлт үстінде
ерінгеннен көз ілді,
Құс ұшпаған маңдайынан
танымаймын
өзімді.
Көмейіне алтын тұрған,
Ай, ашқарақ,
Албасты?!
Жұлдыздардың тұманында,
күмәнінде,
жар бастық…
Ауыздықсыз,
ала қашқан,
аран ашқан,
ылдида,
Менің елес жырларымдай
тағдырларым
қым-қиғаш.
