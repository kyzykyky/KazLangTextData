Камал ӘЛПЕЙІСОВА, 
жазушы, ҚР Президенті жанындағы Әйелдер істері және отбасылық-демографиялық саясат жөніндегі ұлттық комиссияның Сарапшылар кеңесінің хатшысы, филология ғылымының кандидаты
«Ана тілі» газетінің биылғы жылы шыққан №10 (10-16 наурыз) санында журналист Ақбота Исләмбектің «Отан отбасынан басталады немесе демографиялық ахуалымыз қалай?» атты мақаласы жарық көрген болатын
Осы тақырыпқа орай өз пікірімді білдіруді жөн көрдім

Демография – ұлттық қауіпсіздікті қамтамасыз етудегі аса маңызды фактор болғандықтан, бұл мәселенің маңыздылығын ел басшылығы білетіні және осы бағытта жоспарлы жұмыстар жүргізіліп жатқаны даусыз
Қазақстан Республикасы Ұлттық экономика министрлігінің Статистика комитеті шығаратын жыл сайынғы статистикалық жинаққа (http://www.stat.gov.kz) зер салсақ, демографиялық көрсеткіштердің соңғы он жылда біртіндеп өсіп келе жатқанын көруге болады
Нақты мысал, нақты көрсеткіштер бар
Сондықтан бұл жерде сала ісін оңға бастырып, жақсартуға байланысты қабылданған нормативтік актілерді, бағдарламалық құжаттарды санамалап, тізбелеп жату да ретсіз
Басты дәйек – бала тууды көбейтуге, өмір сүру жасын ұзартуға, сәбилердің шетінеуін, ана өлімін азайтуға бағытталған шаралардың тиімділік көрсеткіштері
Оларды ешкім жоққа шығара алмайды.
Енді мақалада көтерілген мәселе­лердің кейбіреуіне тоқтала кетсек
Өмірде өтетін үрдістер сызып қойған жолмен жүре бермейтіні, қандай да бір құжаттың ауқымына сыймайтыны белгілі
Қағаз жүзінде «коммунизм» орнатып қоюға да болады
Мыңдаған адамдарды иландыратын («МММ» сияқты) жалған құрылымдарды ойлап табуға болады
Мұндайды халқымызда «Пәлен жерде алтын бар дейді, барсаң – бақыр да жоқ» деп дәл сипаттаған
Сол сияқты өзге елдердегі кейбір бағдарламалар бар мәселені шешетіндей көріп, таңдай қағып жатамыз
Олардың кейбіреуінің бастапқы көрсет­кіштері жақсы болғанымен, аяғы «сиырқұйымшақтанып» кететінін ескермеу де бар
Солардың біреуі – демографиялық мәселені мате­риал­дық ынталандыру арқылы шешуге арналған бағдарламалар дер едік.
Материалдық тұрғыдан қызық­тыру, соның ішінде, автор айтып кеткен «Ана капиталы» – уақытша ғана әсері бар қадамдар екені қазір жасырын емес
Бағдарлама қабыл­данды деп жалғанға жар салынды
Барша жұрттың назарын оның игі мақсатынан гөрі дүниеге келетін бала үшін берілетін қаражат сомасы қызықтырған сыңайлы
Бұқаралық ақпарат құралдарында жарияланған материалдарда «көрші елде бала туған әйелге пәлен сома беріледі» деген мазмұн басым
Ал сол бағдарламаның нәтижесі туралы зерттеулерге мән берді ме екен? Халқы қанша пайызға өсті? Сол капиталды алудың қитұрқы схемалары ашылып, қаншама шулы сот процестері болғанын ше? Баспасөзде бұлар туралы да талай жазылды емес пе?
Мысалы, Ресей жоғары экономика мектебі жүргізген зерттеудің нәтижелері шығып, ол осыдан бір ай ғана бұрын бірқатар элек­трондық бұқаралық ақпарат құрал­дарында жарияланды
Онда сарапшылар «Ресей Федерациясында 2007 жылы енгізілген Ана капиталы бағдарламасы бала тууға айтарлықтай әсер еткен жоқ» деген қорытынды жасайды
Росстаттың ақпараты бойынша Бағдарлама қолданысқа енгізілгенге дейін туу коэффициенті әр әйелге 1,3 баладан келсе, енгізілгеннен кейін бұл көрсеткіш 0,15-ке ғана өскен.
Мақалада айтылып кеткен «Демоскоп» электрондық журналында осы Бағдарламаның нәтижесіне байланысты да материалдар бар
Солардың бірі ресейлік ғалым Н.Звереваның 2007 жылдан кейінгі бірер жыл көлеміндегі өсім мәселесіне арналған зерттеуі
Профессор Наталья Зверева бұл өсім әлеуметтік қолдау шараларымен байланысты емес деп санайды
Мәселеге ура-патриоттық сезіммен емес, нақты ғылыми тұрғыдан келген оның зерттеуінде «2007 жылдан кейін балалы болған әйелдердің 58 пайызы, ер адамдардың 56 пайызы мұндай шешімге келулеріне бағдарламаның ешқандай қатысы жоқ» деп атап көрсетілген
Сауалнамаға қаты­сушылардың тағы 20 пайызы «балалы болуға демографиялық саясаттың әсері бар ма?» деген сұраққа нақты жауап қайтармаса, бар болғаны 6 пайы­зы мемлекет тарапынан берілетін осы көмекке сеніп, бала тууға бел буғандарын айтқан.
Бұл жай бір асыл нақылымызды есіме түсірді
«Адамның бір қызығы – бала деген»! Иә, бала – адамның қызығы, қуанышы, келешегі! Сондықтан баланы біз, адамдар, өзіміз үшін дүниеге әкелеміз
Ешқандай да демографиялық өсім үшін емес
Әйелдер қауымы мені қолдайтынына күмәнім жоқ – белгілі бір жасқа келген әйел затының бойында бала сүюге деген ғажап сезім пайда болады
Балалы болу үшін ол қандай да сыннан өтуге, кез келген қиындықты жеңуге дайын болады
Ер адамдар да сондай сезімді бастан кешіреді деп ойлаймын
Яғни балалы болу – әркімнің өз ісі, өз шешімі
Мамандық таңдау, отбасын құру, той жасау, машина сатып алу сияқты
Ал өз шешіміміз үшін Үкіметке иек арту қаншалықты дұрыс?
Рас, кез келген мемлекет өз хал­қының әлеуметтік жағдайын жақсарту шараларын ойластырады
Ал Конституцияда өзін «демо­кратиялық, зайырлы және әлеуметтік мемлекет» деп жариялаған Қазақстан Республикасы үшін әр азаматын әлеуметтік қамсыздандыру басым бағыттардың бірі екені айтпаса да түсінікті
Сондықтан да балалы отбасыларына, мүгедектерге, қарт адамдарға берілетін жәрдемақылар тағайындалып, жыл сайын олардың көлемі баяу да болса, өсіп келеді.
Дегенмен, мемлекеттің бұл жәрдемақы­ларын – тіршілік етудің негізгі көзі деп түсінбеуіміз керек
Аты айтып тұрғандай, бұл – жәрдемақы, балалы отбасыларына көрсетілетін қосымша көмек
Бізде, әсіресе ауыл­ды жерлерде осы жәрдемақыға ауыз­дарын ашып отыра беретін әкелер кездесетіні өкінішті
Қызмет бабымен жүздесуге тура келгенде «жұмыс жоқ» деседі олар
Әйелі қияр тұздау үшін базардан бір қапшығын сатып әкеп отырған отағасынан «Неге көкөніс екпейсіз?» деп сұрадық
«Су тарту керек» деді
«Су неге тартпайсыз?» «Техника жоқ
Құдықты бір ай қазу керек»
«Қазыңыз»
«Өй, сіздер ақыл айтпай, одан да «пособиені» көбейтпейсіздер ме!» деп дау айтты.
Тағы бір ауылдың ірі қарасы да, ұсақ малы да Сыр бойындағы тоғайлардың ішінде жайылады екен
Бақташы болуға барлығы намыстанады деді үлкендер жағы
Есесіне, жыл ­сайын сол малдың тең жартысы қолды болады
Бір рет ұрылар ұсталыпты
Көрші ауданның жұмыссыз жүрген жігіттері екен
Бәрі өз балаларымыз, бәрі дерлік көпбалалы отбасынан шыққан
Көмек сұрап хабарласқан анасына «Серпін» деген мемлекеттік бағдарлама бар екенін, сол бойынша білім алып, кәсіп игеруге болатынын айттық
«Малды еңбекпен тапсын» деген ой ғой
«Ит арқасы қиянға қалай жібереміз? Мұнда да бір реті болар, Үкімет өлтірмес» деп күмілжіді…
Өзім көпбалалы отбасында өскен соң, үпір-шүпір баласы бар үйде бір-екі балалы үйге қарағанда қызы­ғы­рақ екенін, балалардың бойын­да мейірімділік, бауырмалдық, жан­ашыр­лық сезімі басым болатынын жақсы білемін
Осы сезімдер олардың өмір бойғы серігі болады: бір ұядан ұшқандардың балалары өскенде енді солар өзара бауырлық қамқорлығын көрсетеді
Ал жасың ұлғаюмен бірге келетін проблемаларды бірге туған туыстан артық ешкім түсінбейді
Яғни отбасында көп бала болудың артықшылығы даусыз!
Солай бола тұрғанмен де, мен «Бір қозы артық туса, бір жусан артық өседі» деген ұстанымды қолдамаймын
Ерлі-зайыпты адамдар өздерінің ақыл-ой, материалдық-тұрмыстық әлеуеті неше балаға лайықты тәрбие беруге жарайтын болса – сонша балалы болғаны жөн деген ойдамын
Бес бала ма, он бала ма, екі бала ма – оны айқындайтын «бірдеңесі болар», «ел ішіндеміз ғой – өлмеспіз», «әр баланың несібесі болады» деген бұлдыр болжамдар емес, жоғарыда айтқанымыздай нақты сапалық көрсеткіштер болуы керек
Бұл жерде «лайықты тәрбие» дегенде баланың дұрыс тамақтануы мен киінуінен бастап, оқуға, спортпен не музыкамен айналысуына, жазда демалыс лагеріне баруға, қатарларынан кем қалмай, басқа да қызыққан ісімен айналысуына мүмкіндігі болуын айтып отырмын.
Ұзақ жылдар бойы отбасы, ана мен бала мәселелерімен айналысатын органдарда қызмет істей жүріп, «бір реті болар», «Үкімет өлтірмес» деген ұстаныммен бала туған отбасылардағы жәудіркөздердің жағдайларын көзбен көргендіктен де осындай ой түйдім.
Мойындайықшы, бойына бала біткенін сезген ана мен әке болатынын естіген ер-азамат бірінші кезекте «сәби сүйемін», «ұрпағым жалғасады», «қартайғанда сүйенішім болады» деп қуанбай ма? Әлеуметтік жағдайы төмен болып, сол жағдайын түзетуге шамасы жетпей, тірліктің қиюын келтіре алмай жүрген, одан жаманы – еш шаруаға қыры жоқ, жалқау, әркімге жалтақтап күн кешіп жүрген адамдардың «демографиялық өсім үшін бала тудық» дегеніне басқаны білмеймін, өз басым сенбеймін.
Осы кездері теледидардан жесе – тамаққа, кисе – киімге жарымай отырған отбасыларды жиі көрсетеді
Байқайсыздар ма, балалар ондайда намыстанып, камерадан қашқақтап тұрады, тек кішкентай бүлдіршіндер ғана келген журналистердің көзіне түскісі келіп ойқастап жүргені… Жақында ғана «Астана» телеарнасынан Ақтөбе қаласында құлайын деп тұрған, шатыры жоқ, қорасы жоқ қуықтай екі бөлмелі үйде тұратын отбасын көрсетті
41 жастағы әйел он төртінші баласына жүкті, «үмітіміз – қайырымды адамдарда» деп отыр
Отағасы басын изеп қояды!
Өмірде бәрі де бір-бірімен тығыз байланысты
Көктем сайын азаматтық борышын өтеуге баратын кез келгенде жүздеген бозбалалар әскери комиссариаттың тексеруінен өте алмай, кері қайтады: көбінің салмағы жетіспейді, бойы қысқа болады
Турникке бес рет тартыла алмаған әлжуаз балаларды да көрдік
«Бұлар қайтіп ел қорғайды? Қандай отағасы болады?» деген ойлар келеді
Теледидардан көрген отбасылар еске түседі… Қалай ойлайсыздар, өздері жетіспеушіліктің ащы дәмін татып өскен ұл мен қыз кейін отбасы құрғанда көпбалалы болуға жүректері дауалай қояр ма екен?
Мақалада жас отбасылардың жағдайы да сөз болған екен
Өзекті мәселе
Жастардың отбасын құруға, одан соң балалы болуға асықпауы, ажырасу санының көбейіп бара жатқаны – демографиялық өсімге салқынын тигізетін факторлардың бірі
Дегенмен, барлық себепті бір жерден іздеу қаншалықты дұрыс? Ажырасудың бәріне бірдей әлеуметтік жағдай әсер етпейтін болар
Статистика комитетінің 2015 жылғы есебінде қыздардың тұрмыс құратын орташа жасы 24,6, ал жігіттердің орташа жасы 27,1 деп көрсетілген
Яғни мамандық алып, ақыл тоқтатқан жас
Демек, отбасын құру шешімі де аяқ астынан емес, ақыл таразысына салынып қабылданады
Сонда, отбасын құрған кезде түрлі жағдайлардың болатыны (пәтерсіз болу, жұмыссыз қалу, сырқатқа ұшырау) ескеріледі деп ойлаймын
Ғашықтардың «Қиындықта да, қуанышта да бірге боламыз» деген сертінің астарында да сол жатпай ма?
Олай болмаған күнде, мақалада айтылған­дай, үй болмағандықтан ажырасса, екі жастың сезімінің шынайылығы күмән тудырады
Алғашқы қиыншылықты еңсере алмаса олардың шын сүйгендігі қайда қалады? Сондай-ақ «күйеуінің жұмыссыз қалуы» да сүйген жандарды ажырасуға итермелейтін фактор емес
Жұмыссыз қалған азамат жарына қолдау жасап, бала тәрбиесіне көмектессе, уақытша жұмыстар істеп, нәпақа тауып отырса, оның жұмыссыздығына байланысты кикілжің тумасы анық
Мәселе басқада: жұмыстан шығып қалған адам үйде бос жатуға үйреніп алса, тек ас ішіп, аяқ босатар болса, оның үстіне басқа да жағымсыз әдеттерге үйір болса, ұрыс-керіс, ажырасу осындайдан шығады.
Кейбір отбасыларда осындай жұмыс істемейтін ер адамдар балалардың жәрдемақысынан жырымшылап «тентек су» алатынын өтірікке шығара аламыз ба? Және бұл – біздің елге ғана тән әдет емес
Әлемдік тәжірибеде азаматтардың тарапынан тиісті міндеттемелер болмаған күнде әлеуметтік көмектің масылдықты тудыратыны баяғыда-ақ анықталған
Оңай келер олжаға үйір жандардың бойында еңбекпен табыс табуға ұмтылыс аз болады деседі ғалымдар
Халықты әлеуметтік қорғау тұжырымдамасын түбегейлі өзгерту керек деген пікірлердің ара-тұра айтылып қалып жүргені де сондықтан.
Осыдан бір жыл бұрын, 2015 жылдың 10 сәуірінде өткен жастар форумында сөйлеген сөзінде Қазақстан Республикасының Президенті Н.Ә.Назарбаев та масылдық мәсе­лесіне тоқтала кетті
«Бізде әлі де ескіше ойлау басым, – деді ­Елбасы
– Ересек адамдар өздерін бала сияқ­ты ұстап, әлдекімдер олардың мәсе­лелерін шешіп береді деп үміт­тенеді
Әлеуметтік инфантилизм мен масылдық осындайдан туындайды
Жа­һандық нарық жағдайында инфан­тилизм мен оңай ақшаға еш орын жоқ».
«Ана тілінде» шыққан мақала қоғамымызда байқалып қалатын, ара-тұра өзіміз тікелей куә болған осындай жайларды да ойға оралтты
Жас­тар арасында «алма піс, аузыма түс» деп әлдеқайдан олжа күтіп отыратындар қайдан шығады? Олардың түрлі жеңілдіктерге, масылдыққа бейімдігі «Үкімет өлтірмейді» деп, әлеуметтік жәрдемақыға иек артуды әдет қылған отбасында тәрбиеленуінен емес пе екен?
Бәлкім, мектеп қабырғасында-ақ нарықтық қатынастардың әліпбиін үйретіп, жәрдемақылардың қайдан алынатынын түсіндіру керек болар? Тіпті, әлеуметтік қорғау деңгейі тым жоғары болуы – тұтастай алғанда, елдің экономикалық қуаты артуына қолбайлау болатынын жеткізу артық болмас еді
Батыс елдерінде масылдыққа бейім адамдарға негізгі салық төлеуші орта таптың төзбеушілігі ашық айтылып, пәрменді шаралар қолданылатынын көзі ашық, білімді оқырман жақсы білсе керек
Бізде де жәрдемақылардың тер төгіп, жұмыс істеп отырған адамдардың еңбекақысынан алынатынын түсіну өскелең ұрпақты біреудің есебінен күн көру психологиясынан азат етер ме еді деп те ойладық.
Ал әзірше ел ішінде мұны түсіну деңгейі әлі көңіл көншітпейді
Бәлкім содан да болар, Елбасы айтқандай, «әлдекімдер олардың мәсе­лелерін шешіп береді деп үміттену» басым
Сондықтан, мұндай психологияның сақталуына белгілі бір жағдайда бұқаралық ақпа­рат құралдарында жарық көретін материалдар да әсер ететінін ескергеніміз жөн
Өйткені кей­біреулер заман талабын емес, өзде­ріне ыңғайлы жайды, соның ішінде теледидардағы әлеуметтік «өткір» сюжеттерді, газеттегі «тасқа басылған» сөзді басшылыққа алуға бейім
Ендеше, бізге осы бағытта, қоғам психологиясын, адамдар ұстанымын өзгерту бағытында да жұмыс істеу керек.
Астана
