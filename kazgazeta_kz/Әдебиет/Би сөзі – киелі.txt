Тынышбек Дайрабай есімі көзі қарақты көп жұртқа жақсы белгілі
Осы кезге дейін этнограф, зерттеуші, журналист ретінде тындырған еңбегі елеулі
Әсіресе зерттеушілік ісін бөле-жара айтқанымыз жөн болар. 
Зерттеушілік – оңай кәсіп емес
Мұражайларда, мұрағаттарда отырып, шаң басқан, сарғайған қағаздар ішінен қажетті дерек іздеу қайбір жеңіл болатын еді
Мұны әрине, Тынышбек Майлыбайұлы жақсы түсінеді
Алайда адам қиын, ауыр болса да өзі қалап тұрған істен бас тартар ма?! Оның үстіне ол жеке өзіне ғана емес, халыққа, ұлтқа қажетті маңызды іс болса… Біздің Тәкеңнің де зерттеушілік іске қызығып жүруінің басты себебі осыдан.
Т.Дайрабай негізінен Сыр елі­нің тарихын зерттеуге зор үлес қосып келе жатқан ардақты азамат
Оның қаламынан шыққан отызға тарта тарихи және ақын-жыраулар жайлы кітаптар оқырман қауым тарапынан жоғары баға алды
Міне, енді қолымызға заңгер Молда­бек ­Ахметовпен бірлесе құрастырған «Билер сөзі – киелі» атты кітабы тиіп отыр.
Би дегенде әйгілі үш кемең­ге­рімізді – Төле, Қазыбек, Әйтеке би­лер­ді айрықша атап өтетініміз анық
Осы даналарымыздың ел ішіндегі ынтымақ пен бірлікті нығайтудағы еңбектері орасан.
Ұлтымыздың өткеніне көз салсақ, билер билігінің орны ерекше болған­дығын байқаймыз
Бұл туралы кезінде атақты академик Салық Зиманов былай деген еді: «Қазақстандағы сот билігі негізінен қалалық мәдениет тудырған, құқықтық нормаларға әрі мұсылман құқығына сүйенген басқа да жекелеген Орталық Азиялық елдер мен мемлекеттерге қарағанда зайыр­лы да, менталды болды және жалпы­мемлекеттік билікке көп әсер етті, билердің билігі кейде тіпті жоғарғы билік – хандық билікпен қатар тұрды».
Сыр өңірі де ордалы ой, кесімді баға, бітімді бата бере алатын би-шешендерден кенде болмаған
Осы кітаптың өзінен 140 бидің есімін кездестірдік
Әйтеке, Досбол, Балаби, Бекарыстан, Басы­қара, Бекмырза, Мәмбет, Сырлыбай, Пұсырман секілді қара қылды қақ жарған билер­дің көсем сөздерімен бұрыннан қанық бол­сақ, зерттеушінің жаңа туын­дысы арқасында аты-жөндері ел-ішінде көбірек айтыла бермейтін, алай­да уақытында аузы дуалы, сөзі уәлі болған бабаларымыздың асыл мұра­ларымен «шөліміз» қанғанша сусындадық.
Кітапта есімдері аталған би­лердің бірі – Сәлтеке
Бұл кісі шамамен 1690-1700 жылдары өмірге келген
Әкесі Мәметек те көп адамның бірі болмаған се­кілді
Орыс офицері әрі зерт­теуші И.Макшеев 1856 жылы жазған мақалаларында Мәметек атын­дағы каналдың Сырдария өзенінің сағасын алып Өтетілеу жармасымен қосылатынын айтқан
Жай адамға каналдың аты берілмейтіні белгілі
Сәлтеке туралы Тұрмағамбет ақын былайша жырлаған екен:
… Алтыннан шықты ыңырана,
Сәлтеке сынды арыстан.
Қалатын еді қан болып,
Шамасын білмей шіреніп
Олармен қас боп қарысқан.
Бүтін емес бұрында:
«Өзімдей, – деп – осы да»,
Тұлпармен топ жарысқан.
Сәлтеке төңірегіне:
«Бірлігі бар елдің, тірлігі бар,
Тірлігі бар да бірлік бар,
Екеуі егіз қозыдай» – деп ақыл-кеңес айтып отырады екен.
Өмірбай би туралы
Би 1768 жылы туып, 1858 жылы қайтыс болған
Өмірбай Бұқарбай батырмен, Борбас, Алданазар, Тынымбай секілді билермен бірге бітімге келіп отырған.
Бірде бозбала кезінде Өмірбай нағашыларымен дидарласуға Кете еліне барады
Туған нағашысы жиенім келді деп тай беріпті
Құлаштай ғана жіппен тайды ұстап тұрса, бір кісі «анау үйде құда жолы беріп жатыр, барып ішінде бол» дейді
Тайын жетектеген бойы Өмірбай:
«…Мен келдім нағашым деп
Кетелерге,
Бұл елді санамаймын бөтен елге.
Жиенге сыбаға деп тай беріп ед,
Ат тапсам, жіп таппадым
жетелерге.
Бірі кемнің бәрі кем деген нақыл,
Қайсы бірін айтамын көкелерге…» деген екен.
Сонда бір үлкен кісі: «Мына ­жиенге ерттеулі ат беріңдер
Ел арасын кезейін деп тұр екен, сөз асылын түзейін деп жүр екен» деп ат-әбзелімен жарамды ат беріп, сыйлап жіберіпті.
Сапақ би жөнінде біреу білер, біреу білмес
Кітапта би туралы жан-жақты мағлұмат берілген
Ол туралы Қазалы, Арал өңірі жайлы шыққан жинақтарда тағы басқа да кітаптарда жазылған
«Туркестанские ведомости» газетінің 1902 жылғы бір санында Арал өңіріндегі бір бекеттің Сапақ есімімен аталатыны сөз болады
Мұның бәрі бидің өзі өмір сүрген кезеңде беделді, абыройлы болғандығын айғақтайды.
Осы мысалдарды ары қарай жалғастыра беруге болады
Кітап беттерін парақтай отырып, заманында билік құрған, әділ кесім айтқан би-шешендердің өмір жолдарымен, мағыналы, тағлымды өсиет сөздерімен жан-жақты таныса аласыз.
Бұл кітаптың тағы бір ерекшелігі – мақалалардың орыс тілінде аудармасы берілуі
Мұның өзі данагөй­леріміздің табиғат дарытқан ерекше қасиеттерін өзге ұлт өкілдерінің де тереңірек танып-білулеріне мүмкіндік беретіні сөзсіз.
Нұрперзент Домбай
