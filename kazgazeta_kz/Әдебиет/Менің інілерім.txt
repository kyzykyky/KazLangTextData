Алматының «Айнабұлақ» ықшамауданының Мағжан Жұмабаев атындағы бас көшесімен анда-санда өтіп бара жатып, жол бойындағы «Ағайын», «Белес», «Сарайшық» деп аталатын әсем ғимараттарға көзім түскенде менің ойыма сонау Атырау облысының Қызылқоға ауданындағы балалық шағым өткен Мұқыр ауылы келе қалады… 
Иә, 60-жылдары біздің ауылға жас отбасы көшіп келіп, қоныс тепті
Сол кездегі ауыл адамдарының мінез-құлқы бүгінгідей емес, ерекше еді ғой
Бір түрлі, бәрі шетінен бауыр­мал, көпшіл еді-ау
Әлі есімде, өндірдей жас жігіт пен сұлу келіншектің ауылымызға қоныс тебуі мұқырлықтар үшін қуанышты оқиға болды
Енді ше, әлі отызға тола қоймаған жас жігіт Алматы медициналық институтын тәмамдаған жоғары білімді дәрігер, ал зайыбы Қазақ педагогикалық институтын бітірген мұғалім болса
Оның үстіне жаңағы жігіт ауылдық аурухананың бас дәрігері қызметіне келсе мұқырлықтар қалай қуанбасын!
Бір қызығы үлкендер жаңадан көшіп келгендерге мәре-сәре болып жатқанда ауыл балалары да ортақ қуанышқа елеңдесіп, осынау бүкіл ауылға ортақ оқиғаны саналарында ұзақ сақтап қалатын
Біздің ауыл жас дәрігер Сәбит Дүйсенбаев пен жас мұғалім Бақтылы Нұрғалиеваның жанұясын ерекше қадірлеп, құрметтеді
Жас жанұя кірген үйдің есік алдында үйелмелі-сүйелмелі қыз бала мен екі ұл ойнап жүретін.
Біз, мектеп оқушылары қазақ тілі мен әдебиетінен жаңадан сабақ берген Бақтылы апайдың жүріс-тұрысына, киім киісіне, қоңыр даусына тәнті болып, аузынан шыққан әр сөзін қалт жібермей, ұйып тыңдайтынбыз.
Сөйтіп, қоңыр ауылдың қоңыр тірлігі өз ретімен өтіп жатты
Азғана уақыттың ішінде жас дәрігер Сәбит аға да білгірлігімен, іскерлігімен, емшілік ерекше қасиетімен ауылдың ең беделді адамдарының біріне айналды.
Алайда Мұқыр тұрғындарының қуанышы ұзаққа бармады
Елге шипа беріп, жас- кәрінің бәрін емдеп жүрген Сәбит аға кенеттен айықпас дертке ұшырап, қылшылдаған жап-жас қалпында дүниеден озды.
Қазір ойлап отырсам сол кезде балалардың үлкені Алмажай 7-де, Абзал 5-те, ал Аян 3 жаста екен ғой
Бақтылы апай әлі отызға да толмаған жап-жас келіншек.
Сәбит аға өмірден озғаннан кейін Бақтылы апай үш баласын жетектеп аудан орталығы Миялыға қоныс аударды
Бақтылы апайдың Мұқырға көшіп келген сәттегі қара көздері, ұшқын атқан сұлу да нұрлы жүзі мен үш ботасын жетелеп Миялыға көшіп бара жатқандағы мұңлы солғын жүзі де сол күйі көз алдымда қалып қойыпты
Адам баласының өмір бойы жүрегінің түкпірінде сақтап жүретін қимас бейнелері болады
Менің де күнде араласып, сырласа жүрмесем де аса қадірлейтін адамым осы Бақтылы апай
Өйткені олар бізден алыстап, басқа ауылға көшіп кетсе де хабарларын естіп, біліп отырдық
Апай сол күйі Сәбит ағаның шаңырағын сақтап, басқа табалдырықты аттамай, балаларын өзге біреуге жаутаңдатпады, қатарынан кем қылмай тәрбиеледі, білім берді, ержеткізді
Абзал айтады: «Анам бізге ерекше тәрбие берді, жанындай жақсы көрді, бірақ еркелетпеді, қиындыққа мойымауға, боркемік, жасық болмауға баулыды
Бірде інім Аян екеуміз ересек балалардан зәбір көріп үйге жылап келіп едік, анам бізді мүсіркемеді, қайта зеки ұрсып, «бұдан былай маған көз жастарыңды көрсетуші болмаңдар
Абзал, сен кімнен кемсің, Аяндай інің бар
Аян, сен кімнен кемсің, Абзалдай ағаң бар
Екеуің тату болсаңдар, бір-біріңе қамқор болсаңдар ғана ешкімге есе жібермейсіңдер» деді
Осы сөз бізге қатты әсер етті
Аян екеуміз үйге енді қайтып ешқашан жылап келмейтін болдық.
Осыдан үш-төрт жыл бұрын Бақтылы апай немересін ұзату тойында керемет сөз сөйледі
Той-томалақтағы әшейін тілектерге ұқсамайтын, бір ғажап сыр сияқты болып көрінді маған
Бақтылы апай шыр етіп жерге түскеннен бері бауырына басқан немере-қызына өсиет айтып тұрып, сол тойға қатысқандардың бәрін ойландырған, жатжұрттық болып бара жатқан кішкентай құлынына деген аналық махаббатын аса бір сезімталдықпен терең жеткізіп, бәрімізді толғандырған
Бұл-дағы менің Бақтылы апайға деген сол бала кезден көңілде сақтаулы құрметімді нықтай түскендей.
Сәбит ағаның ұлдары Абзал мен Аянның жақсы аты мектеп қабырғасында жүргендерінде-ақ естіле бастады
Миялыға қазақша күрестен, дзюдодан тамаша жаттықтырушы Мәлік Сүлейменов деген азамат келіп, ауыл балаларын күреске баулыды
Осы дарынды бапкердің арқасында Қызылқоғаның талай-талай қарадомалақ баласы күрестен үлкен жетістіктерге жетті
Мәлік тәрбиелеген палуандардың арасынан әлемге, одаққа белгілі спортшылар шықты
Апайтөс Қызылқоғаның палуандардың ортасында ағайынды Абзал мен Аян Дүйсенбаевтар да бар еді
Едел-жедел орта мектепті бітірген ағайынды екі ұл Алматы мемлекеттік физкультура инс­титутына түсіп, Абзал қазақша күрес, Аян дзюдодан жаттықтырушы мамандығын алып шықты
Абзал қазақша күрестен Қазақстан спорт шебері, Аян қазақша күрестен қазақ спорт шебері, дзюдодан КСРО спорт шебері нормасын орындады
Спорт ағайынды екеуінің үлкен азамат болып қалыптасуына көмектесті
Кейін екеуі де ҚазМУ-ға түсіп, екінші мамандық алды
Реті келгенде айта кеткен абзал, Аян алыстағы ауылда кейінгі балғын жастарды тәрбиелеп жүрген сүйікті бапкерінің «Қазақстанның еңбек сіңірген жаттықтырушысы деген құрметті атақ алуына да атсалысты.
Тоқсаныншы жылдары, қиын-қыстау заманда ағайынды екеуі бір азамат көретін қиындықты бастан өткерді, қара жұмыс та істеді, құрылыста да, аула сыпырушы да, күзетші де болып еңбек етті
Маңдай термен тапқан табысты ортаға салып, үлкен бизнеске алғашқы қадам жасады.
Алматыдағы Айнабұлақ ықшамауданы да 80-жылдары салына бастады, қалаға қоныс аударған ауыл қазақтарының көп тұрақтайтын мекені — «Айнабұлақ» болды.
Абзал мен Аян да болашақ бизнестерінің іргетасын «Айнабұлақ» ықшамауданында қалады
Әуелі «Ағайын» деген атпен мейрамхана бой көтерді
Ауласына жазғы ашық бассейн салынды
Осылайша Қазақстанның қиыр түкпірінде жатқан Мұқырда туып-өскен ағайынды екі жігіт Алматыдағы іргелі кәсіптерін сәтті бастап кетті
Қазір үлкен елді мекенге айналған «Айнабұлақ» шағын ауданының бүкіл баласы жаз шығысымен «Ағайын» бассейнінде ертелі-кеш суға шомылып жатады
Араға жылдар салып «Ағайынның» қарсы бетінен «Белес» деген сауда орталығы бой көтерді
Соңыра «Ағайынның» қасынан бүгінгі заманауи қалыппен өрілген «Сарайшық» қонақүйі дүниеге келді
Қонақүйге қазақтың жеті ханы жатқан көне қаланың құрметіне Сарайшық аты берілді
Енді, міне, жаңа Спорт залы мен Банкет залы да іске қосылды
Бұл кешендердің барлығының өзгелерден ерекшелігі — қазақ рухының аңқып тұратындығында, «Айнабұлақ» ықшамауданындағы ана тіліміздің еңсесі көтеріліп, күні бойы саңқылдап сөйлейтін жері де осы кеніштердің төңірегі.
Абзал алаңсыз бизнестің делбесін ұстады, ал інісі Аян мемлекеттік қызметке, оның ішінде құқық қорғау саласына бет бұрды
Бүгінде Аян Дүйсенбаев Атырау облысы ішкі істер басқармасы бастығының бірінші орынбасары, полиция полковнигі.
Ана бір жылдары ана тіліміз мемлекеттік мекемелердің есігінен қарай алмайтын бейшара кезінде Алматы қалалық ішкі істер басқармасында қызмет істеп жүрген Аян Дүйсенбаев жұрттың бәрін таңғалдыра «Қазақстан Республикасының қылмыстық кодексінің тілі» деген тақырыпта қазақша кандидаттық диссертация қорғады
Бұл Қазақстан құқық қорғау саласында бұрын-соңды болмаған тосын оқиға еді
Өйткені ол өзі еңбек ететін мекемедегі кейбіреулердің «қазақ тілі құқық қорғау тілі бола алмайды» деген бопсалы пікірлерін жоққа шығаруды өзіне парыз санады.
Әрине, бизнестің алғы шарттарының бірі – бәсекелестік қабілет
Бұл тұрғыдан келгенде менің інілерім Абзал мен Аянның бүгінгі таңдағы кәсібі ешкімнен кем емес, бірқалыпты өркендеп, өсіп келеді.
Ең бастысы бизнесмен Дүйсенбаевтардың шапағаты халқына молынан тиюде
Олар алыстағы туған жерлері Қызылқоға өңірінің тұрғындарына қолұшын беруді, қамқорлық жасауды ешқашан ұмытқан емес
Әсіресе, талантты жас спортшылардың бағын ашуға қолынан келгеннің бәрін жасады
Мына «Айнабұлақтағы» енді ашылған спорт залы да соның айқын бір дәлелі.
Інілерімнің маған қатты ұнайтын бір мінезі – ауыл тәрбиесін бойларына әбден сіңірген қарапайымдылық
Бұл екеуінің асып-тасқанын немесе асып-сасқанын ешқашан көрген емеспін
Сонымен бірге кісі сыйлай білетін әрі өздерін де сыйлата білетін бекзаттықтарына да іштей риза боламын.
Абзалдар бүгінде жігіт ағасы атанған үлкен тәрбиеші
Кейінгі өсіп келе жатқан жастарды еңбексүйгіштікке, адалдыққа, ең бастысы, айтқан сөзге тұра алатын мәрттікке тәрбиелеп жүргенін үнемі аңғарамын
Ағайынды екеуінің бірін-бірі бағалай, қадірлей алатындығы да сырт көзге бірден байқалады.
Бақтылы апайдың өркені өсіп, жапырағы жайылған ең бақытты шағы да осы кез
Апай қазір жапырағы жайылған, тамыры тереңге кеткен мәуелі бәйтерекке ұқсайды
Жан-жағын қоршаған немерелер мен жиендер
Сөйте тұра бірін-бірі жетелеген, бірін-бірі демеген, бірін-бірі қолдап, қорғап, біріне-бірі тіреу, сүйеу болған қос құлынының жөні бөлек сияқты
Менің де екі ініме кездескен, сұхбаттасқан сайын сонау Миялының түбінде жатқан Кененнің суы көз алдыма келеді, сол көздің жасындай судың жағасында өскен жиде ағашының көктемгі хош исін сеземін
Содан әрірек Тайсойған құмының ыстығы табанымды қыздырғандай әсерде қаламын..
«Айнабұлаққа» бара қалсам Мұқыр есіме түседі…
Мереке Құлкенов
