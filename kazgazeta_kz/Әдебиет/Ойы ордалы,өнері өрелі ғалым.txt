немесе зерттеуші, термеші, фольклортанушы Берік Жүсіп туралы бірер сөз
Егер аспан астындағы алты құрлықтың небір тереңін толқын тербеген ойшылдары мен бума-бума қағаз жазып қалдырған фәлсафашыларының мынау айдай әлемдегі тіршілік туралы айтқандарына бірер сәт көз жүгіртіңкіреп қарасаңыз, соның бәрі ең әуелі қасиетті Құрандағы, қала берді қаратабан қаймана қазақ аузынан тастамайтын «жалған дүние», «дүние жалған» деген бірауыз сөзге кеп тіреледі
Әрі қарай аттап басар жол жоқ
Сол жалған дүниенің жалғандығы, оның қырғауылдың қанатындай қырық құбылған айнымалы, шаймалығы қарапайым ажалды-пендені қандай сарсаңкесекке салса, оның өз бауырынан тараған бауыр еті баласындай өнерін де қалаған уақытында қақпақыл қылып, бірде сәл биікке көтеріп, бірде құрдымға құлатып сарсаңға салып отырады екен
Сол сарсаң тағдырға кешегі Кеңес Одағы кезінде соның құрамындағы, әсіресе,түркі текті халықтардың қара ормандай қазыналы әдебиеті мен мәдениеті көбірек душар болды
Сол бауырлас, тектес руханияттардың ішінде әсіресе, қазақтың дәстүрлі ән-күйінің түр-түсі, бет-бейнесі кісі танымас күйге ұшыраса, ал жыршылық, жыраулық, термешілік дәстүрі, жалпы фольклорлық өнері шым-шымдап суға батып бара жатқан қазыналы кемедей мүлде ғайып болуға айналды.
Оны енді сол құрдымнан суырып алушы кім? Әрине, әр заманда қандай заман қоғам болса, оған қарсы тұрар адам да сол қоғамның өз ішінен шығады
Сол кеңестік кезеңнің өзінде-ақ әуелі Мәлік Ғабдуллин, Мұхтар Әуезовтерден бастап, кейін осынау киелі өнердің кешегісі мен бүгінгі жай-күйін зерттеп, оның тағдырына шыбық-шилан боп араша түскен Оразгүл Нұрмағанбетова, Рахманқұл Бердібаев, Мәлика Ғұмарова сынды зерттеуші ғалымдар ілгері ұластырды
Олар осынау ұлан-ғайыр ұлы істің бастаушылары, яғни әлгі құрдымға бет алған қазыналы кеменің құтқарушы, кейінге аманат­таушылары десек, жас ғалым Берік Жүсіп ұлттың сол әкелер мен аға-апаларының аманатын алға апарушы бүгінгі бірегей азаматы десек, мысқылдай да артық болмас еді.
«Бұл сөзіме ал енді, баж еткіштер баж етсін» деп қайран Қадыр ағам айтқандай шоршығыштар шоршып түсе берсін, өз басым Алла Тағала бізге Берікті қазақтың фольклортану ғылымын, әсіресе, оның сонау Қорқыт бабадан бастап, арғы-бергі шайырлық-жыршылық жыраулық, оларды орындаушылық түрлері, эпостық орындаушылық әуендер, қисса-жырлардан музыканың алар орны, қысқасы, ұлтымыздың ең бір киелі де қасиетті дәстүрлі өнерін зерттеп қана қоймай бүгінгі мәдениет пен өнер ордасының төріне оздырсын деп бере салған-ау дер едім.
Айтпайын десең аузың бар, бүгінгі мәдениет пен өнер дегенде көз алдыңызға нелер, кімдер елестейді? Біздің бүгінгі ән-күйіміз, тіпті фольклор ғылымының бір саласы болып саналатын айтыс өнерінің өзі қандай аянышты
Сабыр етіңіз, аянышты демей не дейсіз, егер бүгінгі айтыс бірыңғай күнкөрістің, кенеттен пайда табудың ғана көзіне айналса
Біреулер пәленбай жылдан бері «Айтыс» ұйымдастырып келе жатқан азаматты көне өнер түрін тірілтті, ол болмаса айтыс мүлде ұмытылып кететін еді деп дәріптеп жүр
Бұл жерде айтысты жіліктеп, бұтарлап талдап жатпай-ақ қоялық, ол талай айтылды да, баспасөзде жазылды да
Бірақ бүгінгі айтыс баяғы ақындық-жыраулық үрдістің аңқылдаған ағеден ақжүректігінен, төреден де, ханнан да қайбартпайтын қаһарынан, өнердің ақ қанат періштесіндей бейкүнә пәкизаттығынан айрылып, көбіне қоғамды мақтап, мемлекеттің жеткен жетістіктерін жырлап, мына кесірі көп заманда қазақтың ұлт болып аман қалуына қай тұстан, қай саладан қатер төніп тұрғанын қанын тамшылатып тұрып айтуға жүрегі дауаламайтын жалбатайлақ күйге түссе, әлгіндей демегенде не дейсің?! Міне, осыны анық аңғарған Берік:  «..Бірақ бізде қазір бойында қазақы қаны тепсініп тұрған өнер қалып жарыды ма екен? Мүмкін, ерте ме, кеш пе, бабалар дәстүрі өмір сүруін тоқтатуға тиіс шығар? Олай болса, біз сияқты «ауырып» ем іздеген ұлтқа ауырмайтын жол іздеген абзалырақ емес пе?! Кейбір сәтте маған уақыт дөңгелегі тоқтап қалып, біздің жұрт өткендегі ереуіл күндерінің мұнарын аңсаумен өмірін текке өткізіп жатқандай көрінеді
Өйткені сахара кезген көшпенділер ұрпағының аттан тақымы босаған күннен бастап босағада қалған асыл мүліктері жиырма бірінші ғасырдың төріне оза алмағасын, амал қанша?!» – деп көкірегін қарс айырған күйініші мен ренішін ақтара салады
Бұл көзі ашық, көкірегінде сананың жылт етер сәулесі бар бүгінгі қазақ атаулының күйініші мен реніші
Оны қазір кімге мұң шағып, кімге артарыңды да білмейсің
Бұны даналыққа толы даланың қырандай қалқып,  құмайдай жүйткіген және соны ержүрек, әрі  қанатты жырлары небір ордалы ойдың тұңғиығына жетелей жөнелетін қазақ ұлтының дәстүрлі мәдениеті мен әдебиетінен, өнерінің кәусарынан қаршадайынан қанып, қалқып ішкен Берік айтпағанда кім айтсын?! Әрине, «бермесе де бай жақсы» демекші, қазақтың ұлттық дәстүрлі бай мұрасын іздеу, зерттеу жұмыстары кеңбалақ кеңес заманында да біраз жүргізілді
Одан кейін де Ұлттық Ғылым академиясы бірсыпыра фольклорлық-этнографиялық көлемді ғылыми сапарлар ұйымдастырды
Соның арқасында бүгінгі ұрпақ –  ұлттық қазынаның небір сом алтындай асыл мұраларымен көзайым боп қауышты
Дегенмен сол байтақ мұраның өзі бүгінге бірнеше тазартудан, сүзгілеуден өтіп барып, ішінен «осыдан келер-кетер зиян жоқ-ау» дегендері ғана іріктеліп берілді
Берілмей, мұрағатқа түскендер туралы оқулықтар мен зерттеулерде атүсті ғана аты аталып, кертартпа дүниелер атанды
Ал Ресейдің ұлылығына күмән туғызатын небір ғажайып қисса-дастандардың мойнына ноқта кигізіліп, бетіне қара күйе жағылды
Қысқасы, ұлттық өнердің насыры шұқылып, мазақ болды
Осының бәрін әуелі Мәскеу жүргізген идеология бастады десек, сол кезде күнкөрісі үшін кез келген күл-қоқысты керемет деуге дайын ғалымдардың даңғойлығы себеп болды
Ал ұлттық мәдениеттің, яғни өнердің бұл түрі – ұлттық тәрбие, ел қорғау, жер қорғауға, ерлікке баулитын, қысқасы тұнып тұрған ұлттық мораль-тұғын
Орыстың империялық пиғылы бұны бірден байқады, ал әлгі даңғой ғалымдар бұл орайда дайын қолшоқпар-тұғын
Иә, Бақ пен Сор қашанда қатар жүреді
Осыдан бас­тап, қазақтың маңдайына біткен, біресе қалың жауға қарсы сермелген зұлфықардай жасынды, біресе Ай астында әуелетіп ән салып, бір-біріне үздіге тіл қатқан һүрзада жүректердей сырлы да, жырлы жанр алапат, қара құйынның астында қалғандай болды
Біз бүгін қысқаша ғана әңгімеге арқау етіп отырған Берік Жүсіп тағдыры бетін қаққан осынау ұлан-ғайыр қазақи өнердің ХХІ ғасырда бағын ашсам деген бірегей ғалым
Ол мұнысын әуелі қазақ халқы, қазақ мәдениеті алдындағы сүтақы парызым деп біледі
Он үш жасынан бастап көне жырларды жатқа айтудан бастаған Берік бүгінде эпик жыршы, парасатты педагог, фольклорис­тика ғылымын, қазақ жерінің әр аймағына тән орындаушылық-жыршылық мектептерді жете зерттеген үлкен оқымысты ғалым
Оның сонау жылдары консерватория тәлібі (студент деп жүрміз ғой) кезінде-ақ жазған, жыршы-ақындар шығармашылығына арналған «Мырзастағы жыр мектебі» кітабы сазтанушы, өнертанушы ғалымдар арасында жоғары бағаланған болатын
Содан бері оның ұлтымыздың, жалпы түркі халықтарының фольклорлық, этнографиялық әдебиеті, мәдениет, өнері саласында атқарған әрі зерттеушілік, ғалымдық, әрі орындаушылық, ұстаздық пен қоса қызмет бабына байланысты атқарған жұмыстары ұшан-теңіз десек, титімдей де артық айтқандық, асыра мақтаушылық емес.
Жарықтық бұрынғының шалдары, әкелеріміз ара-тұра «е, біз де кісі танимыз ғой» дейтіні бар еді
Қазір сол қариялар айтқандай, біз әлде кісі танудан,  әлде болар баланың бағын ашайық деген батагөйліктен де қалып барамыз ба деп күдіктенетін болдық
Соның бірі осы жолдардың авторы…
Өз басым әуелде Беріктің термешілік, орындаушылық шеберлігіне ғана тәнті болып едім
Консерваторияда ұстаздық етіп жүргенінен де хабарымыз бар-тұғын
Оны айтасыз-ау, осы бала ғылым кандидаттығынан диссертация қорғапты дегенде де «қазір кім кандидат болмай жатыр» дегеннен әрі аспайтын пікірде қалғанымызды несіне жасырайық
Сөйтсек…
Иә, мәдениет пен өнердегі ғылымдағы, әдебиеттегі нағыз дарындылықтың ақиқаты мен әділдігі  қашанда айқай-шусыз, даңғаза-дабырасыз келіп орнығады
Жалған талант, жалған дарын иелері әдетте жан-жағын дүрілдетіп, аты-жөні жалпақ жұртқа бірден жария болып жайылып кетеді
Беріктің әрі айнакөлдей мөлдіреген әрі дариядай даңғайыр әрі қара ормандай қазыналы ұлттық өнердің хас шебері болумен қатар әдебиеттануда өзіндік бір өрнекті жолы бар әрі қазақтың шырайлы да шұрайлы тілінде өте шебер сөйлей де, жаза да алатын үлкен ғалым екенін оның «Күретамыр», «Жырдария», «Ойтұмар», «Сүлейлер» атты еңбектеріне көз жүгірткеннен-ақ көзі ашық, аз да болса парық парасаты бар әркім-ақ анық аңғара қояды
Шебер сөйлей де, жаза да алатын дейтін себебіміз бар
Шығыстың, ұмытпасам, арабтың бір ойшылы: «Құраннан Аллаһтың, Хадистен пайғамбарымыздың исі шығады
Ал біздің әр сөзімізден өз исіміз шығып тұруы керек» деген екен
Сол айтқандай біз бүгін ән-күйіміздің бүкіл ұлттық ою-өрнегінен, нақышынан мақұрым болып, орыс пен батыстың ең бір иіс-қоңысын үстімізге сіңіріп болып та қалдық
Қазір сахнаға шыққан самсаған «жұлдыздардың» қай ұлттың әуенімен сарнап тұрғанын түсіну мүмкін емес
Сондайда Беріктің «қандай жоғары оқу орнын тамамдаса да, дәстүр дәні қан-сөліне араласып кеткен табиғи талант иесі мен қолдан жемделгендіктен дорба көрсе дегбірі қашатын тұғырдың арасы жер мен көктей дегеніне» өз еркіңмен келісесің
Жоғарыда аты аталған ғылыми еңбектердегі талдаулардың әрқайсысы зор келелі мәселелерді қамтитыны өз алдына үлкен бір тақырыпты талап етеді
Ғалымның еңбектеріндегі талдаулардың әрқайсысы ойға, тың тұжырымдарға толы
Кезінде академик Зейнолла Қабдолов «Әдебиет зерттеушілері шартты түрде болса да әрбір лирикалық өлеңді тақырыбына қарай талдап, саяси лирика, философиялық лирика, табиғат лирикасы, ма­хаббат лирикасы деген санаулы салаларға ғана бөліп жүр» деген екен
Берік «Сүлейлер» кітабында қаһармандық лирика, табиғат лирикасы, жан сыры лирикасы, ұлықтау лирикасы сияқты төрт түрді екшеп алады
Расында, лириканы бұлайша боршалау шынында да әп дегенде ойға оғаштау көрінуі де мүмкін
Алайда ғалым өзі ұсыныс қана ретінде ортаға салған ойының ақиқат ауылынан алыс емес екенін айғақтап та шыққан
Ол былай дейді: «Әсіресе, қаһармандық лириканың ішкі бітімі өмірдің барлық қайшылығын жазбай танып мойындаса да мойымай, үнемі күрескерлік рух көрсетіп отырады
Қаһарман – қара күштің иесі көзсіз ер емес, дүниені салқын қанды сабырлылық пен түйсініп көздегенін қалт жібермейтін адам»
Ғалымның бұған ғұлама ша­йыр Тұрмағамбет жырынан келтірген дәйегі де өте тұғырлы, әрі тиянағы мықты
Шайырдың әсі­ресе, қаһармандыққа кейбір кереғарлар туралы
«Кей ақымақ «көкке тіреу боламын» –дер
Кешқұрым көлеңкесін қадамдар да, – деген мысқылды мысалы дәл тауып айтылған емес пе?! Ғалым осы қаһармандық лириканың үлкен философияға, туған халқының қамын жеуге, ұлты­ның ізгі мұратын іздеуге, заманның жыртығына жалау болып бара-бара саяси-әлеуметтік лирикаға ұласып кететінін даусыз дәлелдеп берген
Бұдан әрі кітапты талдап жатпай-ақ қоялық
Біздің айтып жүргеніміз де, айтпағымыз да бір кезде о шеті мен бұ шетіне жетсе қыранның қанаты талып, тұлпардың тұяғы тозып қана жететін ұлы даланы мекендеген, ерлігі мен елдігі ешбір елден кем емес қазағымыздың әлсін-әлсін жолындағыны жапыра соғатын замана дауылына душар болған мәдениеті мен өнерін сол тағдыр татынан аршып алып, бүгінгі де, ертеңгі ұрпаққа ұлағаттың үлгісіндей ұсынып жүрген  мәдениет пен ғылымның ауыр жүгін арқалауға бел буған бір азаматты ер қадірін білер есті қауымға аз да болса көзқарақ ету ғана болатын
Барша қазақтың Берігіне айналғайсың, жігерлі жас!
Мырзан КЕНЖЕБАЙ
