 Болат ШАРАХЫМБАЙ
БӨКЕҢНІҢ АУЫЛЫ
Осы жерде кіндігімнің қаны тамған,
Оттай ыстық демімнің табы қалған.
Осы жерде әкем мен шешем жатыр,
Көзімнің қарасы мен ағы болған.
Әуелден-ақ тағдырлас, сырлас бәрі,
Таусылмаған тәмсілі, жыр-дастаны.
Бала күннен бірге өскен Ақбөкеннің,
Осы ауылда тұрады құрдастары.
Ынтымағы жарасқан, ырыс бағы,
Ойлайтыны бәрінің ұлыс қамы.
Алматылық бұл күнде Бөкентайдың,
Осы ауылда жасайды туыстары.
Көңіл түссе бұрқырап шекелері,
Жүдә, мақтап аспанға көтереді.
Алғаш рет қол соққан өлеңіне –
Осы ауылда тұрады көкелері.
Осы жерден ытылып асықты арман,
Осы жерде бәденім айшықталған.
Алғаш рет бұл Бөкең осы ауылдың,
Қызыл көйлек қызына ғашық болған.
Қайырмадай құйылып пернедегі,
Шығаратын сүйрелеп төрге мені.
«Мырзаға» деп ат берген Бөкенжанға,
Осы ауылда тұрады жеңгелері.
Ауылымды кімге де үлгі етемін,
Көңілімде елімді күн көтердім.
Ағасының жырларын жатқа соғар,
Інілері тұрады бұл Бөкеңнің.
Мекен еткен бұл күнде бас қаланы,
Бұл қалада басқа жұрт, басқа бәрі.
Көп қабатта тұратын Бөкежанның,
Осы ауылдан ғұмыры басталады.
Әлі талай осында ат бұрады,
Қоңырауын көңілдің қақтырады,
Шырағданын жүректің жақтырады.
Кіндігінен байланған, осы ауылға
Алла жазса, бұл Бөкең кеп тұрады!
«ЖОҒАЛҒАН ЖҮРЕК»  ТОПТАМАСЫНАН
Тау бүркіт боп қарайтын томағалы,
Қазығұрттың аман ба тамам елі.
…Жүрегімнің ішіне кеттім түсіп,
Кім шығарып алады одан мені?
Керемет күн, бұл неткен керемет күн,
Кереметін жүректің өлең еттім.
Орынында тұрғанда айтар едім,
Жүрегіме жоғалған не демекпін.
Тура келіп қалғандай жалынына,
Жанып жатыр жүрегім тағы мына.
«Жүрек тілі – тілсіз тіл» деген бар ғой,
Бірақ, оның кім жеткен парығына.
Тамады кеп, тамады ізгі өлеңдер,
Құлымыз ғой көңілдің біз дегендер.
Жүрегіме түсіп ап, адам білмес,
Көзкөрмеске жоғалсам – іздемеңдер.
Қолы кімнің, бұл өмір соры кімнің
Жүрегімді Алланың жолы қылдым.
Бұл дүниеде, расы, ең бастысы,
Жүрегіңді жоғалтпау соны білдім.
СЕН ҮШІН
Бір жапырақ етімнен ет кесейін – сен үшін.
Құдайыңның өзімен беттесейін – сен үшін.
Кегі бармен жау болып кектесейін –
сен үшін.
Қаны бармен дос болып серттесейін –
сен үшін.
Қос қолымды көсеу қып от көсейін –
сен үшін.
Табаныма қып-қызыл шоқ төсейін –
сен үшін.
Екі дүние арасы жоқ кешейін – сен үшін.
Қиялыма мініп ап көк көшейін – сен үшін.
Қара түннің жүрегін сұрайыншы –
сен үшін.
Қобызымның құлағын бұрайыншы –
сен үшін.
Қара жерді уыстап құлайыншы – сен үшін.
Туған жерде ту ұстап тұрайыншы –
сен үшін.
Қолтық сөгіп, ішті іреп жылайыншы –
сен үшін.
Көзім жасын сілкілеп сығайыншы –
сен үшін.
Шындығына өмірдің шыдайыншы –
сен үшін.
Бәрін айтып осылай тынайыншы –
сен үшін.
Сен үшін, бәрі сен үшін!
ЖАПАНДАҒЫ  ЖАЛҒЫЗ ТЕРЕК
Мына жұрт не біледі, не біледі?
Кеудемді кәләміш-мұң кеміреді.
Жан едім тұла бойым көне мүсін,
Қырандай көкті кезген көңіл еді.
Мына жұрт не біледі, не біледі?
Жүрегім жезкиік боп тебінеді.
Жан едім жаратылған өлең үшін,
Құландай қырда жортқан өмір еді…
Мына жұрт не біледі, не біледі?
Шетіне мұңның жетпей шегінеді.
Сап-сары күзгі кешеу жапырақтар,
Танадай көзге толып төгіледі.
Мына жұрт не біледі, не біледі?
Көңілім жақсы сөзге семіреді.
Көрігім жаман сөзден сөгіледі,
Топанда жалғыз қайық тербетілген,
Жапанда жалғыз терек егіледі…
***
Жүрек шарқ ұрды,
Ішек сымдай тартылды.
Уақыт деген бір ұры,
Ұрлап алды жалтымды.
Көзім көкке шарпылды,
Жаным айға тарпынды,
Тарпынайын деді ме,
Тұлпардың жасы моншақтап,
Қайғының көзі аршылды.
Қайнарлы бұлақ сарқылды,
Сұмырай келіп су құрып,
Соқыр етті қартымды,
Нодыр етті халқымды.
Кебенек қылды салтымды,
Ебелек қылды даңқымды.
Қағынан жеріп қасқа жер,
Қарадай жаным алқынды.
Басы барды дал қылды,
Кегі барды қан қылды,
Жетесізге жол беріп,
Қомағайға қол беріп,
Қорқақ етті әркімді,
Шорқақ етті мәртімді,
Адыра қылды нарқымды,
Дабыра қылды парқымды.
Алдырсам мені кім дейді,
Қазаққа берген антымды.
Ширыққан еттей шыдамы,
Тастүлек қырдың шұбары,
Шұбалаң құйрық мұнары,
Кім тыңдайды зарпымды?
Жүрек содан шарқ ұрды,
Ішек сымдай тартылды…
***
Мен жарылсам, ағымнан жарыламын,
Ешбір қаяу көңілде қалмау үшін.
Мен шағылсам, жанымнан шағыламын,
…Қайтадан самғау үшін.
Мен ағылсам, бұлттардай ағыламын,
Ақтық рет аспанда жану үшін.
Мен соғылсам, тауларға соғыламын,
…Өзімді тану үшін.
Мен сағынсам, жүрекпен сағынамын,
Сол жүректе өзімді жерлеу үшін.
Тағдырдың дегеніне бағынамын,
…Тек сені көрмеу үшін.
Мен жыласам, егіліп шын жылаймын,
Бытыр-бытыр кеудемді сөгу үшін.
Мен жырласам, қираймын шыныдай бір,
…Өзімді жеңу үшін.
Мен сүйсем де беріліп шын сүйемін,
Сүймей тағы, қайтемін, жүре алмаймын.
Бұл өмірде бір суып, бір күйемін,
Мен басқаша өмір сүре алмаймын.
ӨЛЕҢСІЗ ДЕ ӨМІР СҮРУГЕ 
БОЛАДЫ ДЕЙТІНДЕРГЕ ЖАУАП
«Өлең өлді!» деді бір ағам.
Газеттегі сұхбаттан.
Өлең өлді дегенше, өмір өлді десейші,
Қөзден жасы моншақтап еңіреді десейші.
Өлең өлді дегенше, дүбір өлді десейші,
Дүние біткен аһ ұрып тебіренді десейші.
Өлең өлді дегенше, күбір өлді десейші,
Қара аспанның кеудесі күңіренді десейші.
Өлең өлді дегенше, жасын өлді десейші,
Бұл жалғанға сыймастан тасып өлді десейші.
Өлең өлді дегенше, рух өлді десейші,
Қақ жүректің тұсынан сынып өлді десейші.
Өлең өлді дегенше, Сөз өлді десейші,
Безбүйрек мына дүние безерді десейші.
Өлең өлді дегенше, қазақ өлді десейші,
Қазақ емес, алашта арыс өлді десейші,
Толғамалы науан нарт –
намыс өлді десейші.
…Құлағына Құдайдың жетер ме екен
айқайым,
Ермек болған әркімге қу басыңды көтерші,
Ей, Өлең!
***
Тұлпар тұяқты, тасырлы,
Тағдыры тарпаң төзім ем.
Парықтай алмай басымды,
Пұшайман жесем, өзімнен.
Санамда сарсаң сан үміт,
Сансырап саққа безінген…
У менен зарға таңылып,
Уайым кешсем, өзімнен.
Жаралы жүрек жандарды,
Жаныма серік сезінгем,
Жерсіне алмай жалғанды,
Жер құшып жатсам, өзімнен.
Жолымды тосқан жоқ келіп,
Қаршадай күнгі кезімнен.
Бармақтай бақты көп көріп,
Танымай өтсем, өзімнен.
Жандауа дертті шындық пен
Шемен жыр кеуде кемірген…
Тиянақ таппай тірліктен,
Түңілер болсам, өзімнен.
Есалаң жандай ес кірмей,
Боздауға тоймас бозінген.
Жүректің үні естілмей,
Таскерең болсам, өзімнен.
Өмірдің түстім өртіне,
Еншіме бітіп аңсар ән.
Делқұлы мынау дертіме,
Құдай-ау, қайдан ем табам?!.
КИІКТІҢ ЕЛЕСІ
Қанжардай тілгілеп ауаны,
Шоқтай боп жалтылдап жанары,
Дүбірге толтырып даланы,
Қияда киіктер ағады.
Жүрегі үздіге тарсылдап,
Жұлыны бозаңға тырсылдап,
Алқынып,
Шарқ ұрып шабады.
Артында күндер қап қаралы.
Ұмытып мың жылдық наланы,
Аспанда жөңкіген бұлтқа ілесіп,
Құйымыр – құйғытып барады.
Бозкиік – ойларым бас асау,
Ол қашан саябыр табады?..
Беткейден қарайды ай маңып,
Мен тұрмын қияда ой бағып.
Қиялым – қыңырлау, қаңғыбас,
Қырандай шүйіліп көк тіле
Алдымнан зу етіп өтті де,
Қайтадан кетті ол
Бір түйір ноқатқа айналып.
Киіктің елесі қалды тек,
Көзімнің ұшында байланып.
