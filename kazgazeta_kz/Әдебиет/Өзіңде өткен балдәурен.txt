…Шіркін, ауылдың қыстауын, жаз жайлауын айтсаңшы
Қаладағы көліктер мен зауыттардың будақтаған түтініне тұншыққан ауасынан жусан иісі аңқыған ауылым артық
Әлі есімде, апам қалаға барып келген сайын айтатын: «Жүрегім қысылып келдім, ауасы басымды ауыртты» деп
Ал мен болсам түсінбейтінмін
Неге? Неге ылғи апам қалаға барып, шаршап-шалдығып келеді деп ойлаушы ем
Бірде сәті түсіп мені апам қаладағы ағамның үйіне жіберді
Қалаға баратын автобусқа мінген сәттен-ақ бір түрлі, ауылға деген қимас сезімім оянғандай болды
Қаладағы ағамның үйіне де жеттім
Мүлдем басқаша, тіпті қала тұрғыны мен дала тұрғынының арасында үлкен айырмашылық бар екен
Ағамның үйі біздің ауылдағы сияқты жер үй емес, көп қабатты үй
Үйінде кішкентай түрлі-түсті балықтары бар шағын ғана аквариумды, жоғарыда іліп қойған темір торда шиқылдаған шымшықты, аңқыған иістері өзгеше үлкен құмыраға толтырылып салынған алуан гүлдерді көзім шалды
Біздің ауылдағыдай әр көшесінде өрістен қайтқан төрт түліктің жамырағаны емес, көше толған түрлі көліктердің гүрілін естисің.
Бірнеше күн қалада болып, ауылға асығып келдім
Міне, анау менің өзенім – өз еркімен балықтары жүзген, мынау менің алма бағым – құстары тамылжытып әнімен әлдилеген, менің теретін гүлдерім – құмырада емес, қыр кілеміндей жайқалған қызғалдақ, сарғалдақтар, әне, менің жеңгелерім, құрбыларым әпкіштерін иықтарына іліп бұлаққа қарай жү­гіріскен… Иә, қыз-келіншектердің күлкісімен жарыса сылдыр қаққан мөлдір бұлағым
Алдымда ирек-ирек созылған менің көшем, жағалай қонған зәулім теректерге ілінген жапырақтар сыбдырлап менімен сәлемдесіп, құшағын ашып тұрғандай
Шарбақ есіктен кіре бергеннен күн нұрына шағылысқан апамның қолындағы білезіктер жарқылы көзіме түсті
Бұл апам ғой, әдеттегідей жез құманы қолында, тәй-тәй басқан немересі жетегінде
Ауылға деген алып-ұшқан сағынышым тек тізесінде отырып аталы сөзін тыңдағанда, апамның қою күрең шәйімен қоса шұжық қосылған ыстық таба нанын жегенде ғана басылды
Әне-міне дегенше өрістен жамырай шуласқан төрт түлік те келіп қалды
Солармен жарыса әдетінше «ақсүйек» ойнауға шақырып құрдастарым келді
Әрине, мен де сағынып жеткен құрбыларыммен қауышып қырға қарай тарттым
Иә, өзімді дәл сол сәт ең бақытты жандай сезіндім.
Әсел БИМЫРЗАЕВА
