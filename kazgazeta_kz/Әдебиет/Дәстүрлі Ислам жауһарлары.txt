Алматыдағы ҚР Ұлттық кітапханасында Орта ғасырларда жазылған діни еңбектер мен шығармалардан үзінділер жинағы енгізілген «Дәстүрлі Ислам жауһарлары» атты кітаптың тұсаукесер рәсімі өтті.
ҚР Мәдениет және спорт министр­лігі Дін істері комитетінің дінтану сараптамасынан өткен, Қазақстан мұсылмандары діни басқармасының сараптау комиссиясы мақұлдаған, әл-Фараби атындағы Қазақ ұлттық университеті Шығыстану факультетінің Ғылыми кеңесі ұсынған кітапта Х-XVII ғасыр аралығындағы Қараһандықтар, Алтын Орда және Қазақ хандығы дәуірлерінде жазылған діни-танымдық, діни-сопылық, діни-канондық және діни-ғибраттық туындылардың озық үлгілері жинақталған.
Ғасырлар қойнауынан жетіп бүгінгі тәуелсіз елдің ұландарын ізгілік пен туралыққа шақырған ортағасырлық бұл мәтіндер – ұлттық руханиятымыздың темірқазығындай деп баға берілген кітаптың тұсаукесер рәсімінде Қазақстан мұсылмандары діни басқармасының төрағасы, Бас мүфти Ержан қажы Малғажыұлы, ҚР Ғылым академиясының академигі Өмірзақ Айтбайұлы, Ш.Уәлиханов атындағы тарих және этнология институтының директоры Хангелді Әбжанов, М.Әуезов атындағы Әдебиет және өнер институтының директоры Уәлихан Қалижан, Қазақстан Жазушылар одағы жанындағы «Қаламгер-Media» орталығының директоры, Қазақстан Жазушылар одағы басқармасы төрағасының орынбасары Жанарбек Әшімжан, белгілі жазушы, дінтанушы Уахап Қыдырханұлы және т.б
сөз сөйлеп, ұсыныс-тілектерін білдірді.
Сондай-ақ жиын барысында Діни басқарманың 2015 жылы атқарған жұмысы жайлы бейнебаян көрсетілді.
Бағдагүл Балаубаева
