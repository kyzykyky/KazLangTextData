Мұқағали Мақатаевтың шығармашылығы туралы сыр шерткен қаламгер Ж.Нұрғожаевтың жаңа кітабы осылай аталады
«Бұрын ақын туралы арыз айтылса, қазір аңыз айтылып жатыр» депті белгілі қаламгер, ғалым Бауыржан Омаров
Бұл сөздер танымал журналист, һәм жазушы Жақыпжан Нұрғожаевтың ақиық ақын Мұқағали Мақатаевтың ғұмырнамасы іспетті «Жүрегі оның – жанартау» деп аталатын ой-толғамдар мен сұхбаттар жинағынан алынды
Баспахана бояуы әлі кеуіп үлгермеген көлемді кітап үстіміздегі жылы Алматы облысының әкімі Аңсар Мұсахановтың қолдауымен жарық көрген.
«Саржайлау» қоғамдық қоры дайындап, «Мұқағали бастауы» сериясымен шыққан бұл жинақ «Мұқағалидың мұрасы – қазақтың қазынасы» және «Ақын жайлы айтатын пікірлер көп» деген екі бөлімнен тұрады
Алғашқы бөлімге ақынның «Райымбек! Райымбек!» дастаны мен көпшілікке кеңінен танымал болған лирикалық жырлары жөніндегі автордың ой-толғаныстары, сондай-ақ сегіз жылдан бері үзбей шығарып келе жатқан «Мұқағали» журналы жайында, ал екінші бөлімге осы журналда жарияланған Әбіш Кекілбаев, Серік Үмбетов, Мырзатай ­Жолдасбеков, Темірхан Медетбек, т.б
қазақтың тұлғалы азаматтарының сыр-сұхбаттары енген
«Жақсының жақсылығын айт, нұры тасысын» дегендей, ұлы ақынның мұрасын жинақтап, насихаттауда көп жылдардан бері сан салалы жұмыстар атқарып, журналмен бірге кітаптар шығарып келе жатқан азамат Жақыпжан Нұрғожаевтың еңбегі айтуға тұрарлық
Бұл айтқанымызға аталмыш кітапты байыптап қарап шығу арқылы көз жеткізуге болады.
Автор «Райымбек! Райымбек!» дастанын талдаған шығармасын өзгеше бір жүйелі композициялық желіге құрып, тың жол тапқан
Мұқағалидың осы дастаны жөнінде конференция өткізуге дайындалып жүрген студентпен екеуара әңгіме түрінде өрбитін әдеби талдама оқырманды өзіне тартып отырады
Кітап беттерін парақтағанда, ең алдымен көзге шалынатыны – Мұқағали атына байланыс­ты атқарылған, игеріліп жатқан игілікті істер
Осы мақсатта Алматы облысында «Саржайлау» қоғамдық қоры, «Мұқағали» журналы жауапкершілігі шектеулі серіктестігі құрылып, ақын мұрасының халық қазынасына айналуына лайықты қамқорлық жасалған
Журнал Алматы облыстық «Жетісу» газетінің бас редакторы, сөз болып отырған осы кітаптың авторы Жақыпжан Нұрғожаевтың ұйтқы болуымен ашылып, оған есімдері елімізге белгілі азаматтар – «Алматықұрылыс» холдинг ұлттық компаниясының президенті Амангелді Ермегияев, медицина ғылымдарының докторы, республикалық «Фармация» компаниясының президенті Кеңес Үшбаев, «Мойнақ» су электр стансасы АҚ-ның төрағасы Стахан Белғожаевтар демеушілік етіпті
Олар алғашқы күннен бастап, осы басылымның шығуына тек материалдық ғана емес, рухани қолдаушы да болып келеді
Екінші жағынан, журнал оқырмандардың да қолдауына ие болған
«Жер-жерді аралап, «журналға жазылыңдар» деп үгіттеп жүрген жоқпыз, халықтың өзі қолдап, жаздырып алатыны бар, сатып алатыны бар, қазір басылым таралымы он мыңға жуық
Редакцияға келетін хаттар легі де толастаған емес
Журнал оқырмандары қатарында академиктерден бастап, мектептің бүлдіршіндеріне дейін бар» деп жазады журнал серіктестігінің директоры Ж.Нұрғожаев.
Журнал демеушілерінің бірі А.Ермегияев «Мұқағали жырлары қазір ұлтына ұстаздық тәлім беріп жатыр» деп тоқсан ауыз сөздің тобықтай түйінін айтса, Кеңес Үшбаев журналға берген сұхбатында: «Кезінде мектепте қазақша оқығанымен, жоғары оқу орнында, кейін қызмет бабында да тек орыс тілінде сөйлеп, дағдыланып бара жатқанымызда маған ой салған осы Мұқағали ағамыздың өлеңдері болып еді
Мамандығым да, атқарып жүрген қызметім де поэзиядан жырақ болғанымен, ақын өлеңдеріндегі ұлтына, еліне деген ыстық ықылас пен сүйіспеншілік, жүрегіндегі мұң мен нала үлкен ой салды
Тілімізді, ділімізді қастерлеуді үйретті» дейді.
Журнал өз бетінде «Мұқағали энциклопе­диясының парақтары» деген айдар ашқан
Осы айдармен қазірге дейін «Моцарт.Реквием», «Мақатаев Сүлеймен», «Қарасаз», «Мемлекеттік сыйлық және Мұқағали», «Нарынқол», т.б
тақырыптар қамтылған
Әрине, бұл – бір күннің ісі емес, ондаған жылдардан кейін «Мұқағали» атты жеке тұлғалық энциклопедия болып шығып жатса құба-құп
«Бұл парақтарға кез келген анықтамалық дүниелерді енгізе бермейміз
Оның әрбір беті жауапкершілікпен шығарылады
Оқырманға қаншама қажеттілігі, журналдың мән-мазмұнына үндестігі түгел екшеліп ескеріледі» дейді журналды шығарушы Ж.Нұрғожаев
Мәселен, «Моцарт
Реквием» деген парақты беру үшін Мұқағалидың осы поэма-элегиясын газетке ұсынған кезде жазған хаты табылып, қоса жарияланған екен.
Сондай-ақ журнал аясында «Мұқағали бастауы» деген сериямен кітаптар шығару қолға алыныпты
Алғашқы қарқында сол кездегі Алматы облысының әкімі Серік Үмбетовтің демеушілік етуімен үш кітап жарық көрген
Ол жинақтардың «Білгің келсе, алдымен мені зертте» деген томында М.Мақатаев шығармалары туралы ғылыми зерттеулер, танымдық мақалалар, көзқарастар мен пікірлер топталған
«Мен, сірә, өлмейтін шығармын» деп аталатын екінші кітабы ақынға арналған жырлар, ақын өлеңдеріне жазылған әндер, ақын бейнесін сомдаған драмалық шығармалардан құралған
Ал «Есіңе мені алғайсың» деп аталған үшінші жинақта ақынның көзін көрген замандастарының естелік әңгімелері берілген.
Ж.Нұрғожаевтың «Жүрегі оның – жанартау» атты кітабын оқыған әрбір оқырман одан жоғарыда айтылған жайларға қанығып, көңілдегі басқа да көптеген сұрақтарына жауап табады
Ең бастысы – Мұқағалиға деген халықтың құрметін, оның жырларына деген сүйіспеншілігін сезінеді.
Осы орайда ақын оқырмандарының бірнеше пікірін келтіре кетудің артығы жоқ.
Ербол Шаймерденұлы (ақын): «Мұқағали поэзиясына деген ел ықыласы Қазақстанның қай түкпірінде де айрықша екендігін айтып жатудың өзі артық болар
Оқырман ықыласына келгенде, Мұқағали – қазақтың ең бақытты ақындарының бірі
Он шақты жыл бойы өткізіліп келе жатқан дәстүрлі республикалық көркемсөз оқу шеберлерінің байқауында үміткерлердің жиі таңдайтын ақындарының бірі – Мұқағали Мақатаев
Әсіресе, жастар қалауының көп түсетіндігі айқын көзге ұрады
Бұл – ақын поэзиясы өміршеңдігінің басты белгілерінің бірі екені даусыз».
Бақыт Әшімова (ақын өлеңіне жазылған «Саржайлау» әнін орындаған әнші): «Мұқағалидың қай өлеңінде де адам өзін соның кейіпкерімін бе деп сезінетін сияқты
Ол өзінің мұңын, өзінің ғана ғашықтығын айтып шектелмейді
Ол кісі жазған өлеңдерде бәріміздің басымыздан кешкен жайлар: қолымыз жеткен бақытты шақтар, қол жетпей қалған армандар мен өкініштер, ыстық сезімдер мен өкпе-наз – бәрі жұлдыздардай самсап тұрады».
Дариға (композитор Нұрғиса Тілендиевтің жары): «Мұқағали өлеңдері өзіңмен ғана сөйлесіп, саған сырын айтып отырғандай түсінікті болып тұратын
Менің не айтқым келгенін ол айтып, мені ренжіткен, қуантқан, мұңайтқан жағдайлар оның да басынан өткізген дүниесі болып шығатын
Осындай өлеңдері арқылы ол өмірі жүздеспеген адамдардың өзімен дастарқандас болғандай жақындаса алатын ерекше ақын екенін көрсеткен».
Ж.Нұрғожаев өз кітабында, Мұқағали шығармашылығына деген халықтың ыстық ықыласы мен ақын алдындағы парызға деген адалдығын осылай бір көрсетумен ғана шектеліп қалмай, оның алуан түрлі лирикасы мен Райымбек бабасына арналған дастанын сезімтал жүрек, ойлы көзбен пайымдап, білікті талдау жасаған.
Автор дастан туралы ой-пікірлерін, жоғарыда айтқанымдай, ізденімпаз студентпен арадағы әңгіме-диалог түрінде, студенттің берген сұрақтарына ­жауабы ретінде жеткізіп, біржақты авторлық баяндауды тартымды сыр-сұхбатқа айналдыру арқылы өзгеше бір формалық-көркемдік шешім тапқан
Мұнысы оңтайлы болып шыққан.
Автор ақынның Райымбек батыр жайында дас­тан жазуын шығармашылыққа деген адалдық, жеке басының батылдығы, тіпті ерлік қадам ретінде дұрыс бағалаған
Өйткені ұлт батырларын дәріптеуді хош көрмейтін кеңес дәуірі кезінде мұндай тақырыпқа шығарма жазу екінің бірінің ойына да келмейтін еді
Ал Мұқағали жазған! Ол әрине, көп ұзамай Кеңес өкіметі құлап, тәуелсіздік аламыз деп, кейбіреулерше ойлады деп өтірік сәуегейсудің еш қажеті жоқ
Керісінше, алда не боларын білмей, тіпті өзі өмір сүріп отырған қоғамның мызғымастығына сене отырып, осындай дастан жазуға бел байлауы және жазуы – нағыз ерлік, міне, осы! Бұл Мұқағалидың әркімдер айта беретін «Ауыл-үй аралық» тентектігі емес, сол заманның қоғамдық кеңістігіндегі көрсеткен «тентектігі»
Мұндай ерлік Мұқағали сияқты «түпнұсқа» мінезі бар таланттың ғана қолынан келетін еді және солай болды да
Мұқағалидың «арыздан» аңызға айналған ақын болуының бір себебі де осында секілді
Аңызы – түсінікті, әрине
Бүгінде Мұқағали Мақатаевтың аңыз адамға айналғаны ақиқат
Ал «арызы» – сірә, кейбіреулердің Мұқағалиды «тентек» деп күстаналаған өсегін меңзесе керек-ті
Бірақ Махамбет ақынның өзі «Халыққа тентек атанбай, Ерлердің ісі бітер ме?» демеп пе еді
«Текті тентектік – батырлықтың бір белгісі емес пе» дейді кітап авторы
Ендеше «арыздан» аңызға айналған ақынның өнері қымбат, өмірі ғибрат екені даусыз
«Айтуға тыйым салынған тарихи мұндай дүниені ақын сонда кен қазғандай қалай тауып алған, жас та болса қалай зерттеп, зерделеген, – деп жазады кітап авторы
Мұқағали өз поэмасы арқылы күллі ұлттың басына түскен қасіретті жазған
Сондықтан «Райымбек» поэмасы бір ғана батырға емес, сол бір зар заман жылдарға өлеңмен қойылған ескерткіш екені даусыз»
Осыдан кейін автор Мұқағали мұрасын зерттемек болып келген студент әріптесіне: «Жаһандану жағамызға жармасқан мына заманда терең тарихымызды, ондағы жәдігерлерімізді, батырлар өнегесін бізден кейін аманатқа алып қалатын ұрпағымыз азып кетпесе екен деген алаң көңілмен жүрген жандармыз түсінсең
Сондай күйде жүргенде Мұқағали ағаңның кітабын қолыңа алып, оның «Райымбек! Райымбек!» дастанын зерделеп отырғаныңды көргенде, жоғалтқан асылымды тапқандай қуанып отырғанымды несіне жасырайын» деп тебірене сөйлеп, қуанышы мен тағылымын қоса жеткізеді.
Автор Мұқағали дастанынан мысалдар келтіре отырып, Райымбек батырдың өмірі мен оның кезіндегі қазақ тарихынан көптеген деректер келтірген
Ақын шығысында жоңғар мен қытайдан, солтүстігінде Ресейден, оңтүстігінде Хиуа, Бұхар хандықтарынан құқай көрген қазақтың қасиеті – ынтымақта, қасіреті алауыздықта екенін:
Бүйрегіңдей сиырдың бөлшектенген бұл қазақ,
Құмалақтай бытырап, қалай ғана тозбасын, –
деп дөп басып айтады
Ал Абылай ханның тұсында барша қазақтың бір тудың астына ұйысып, ер боп туған ұл-қыздары бар ел екенін көрсеткен тұсын:
Қу даладағы құйын ба дерсің ойнаған,
Қыран ба дерсің, қылт еткен құсты қоймаған.
Өз атын өзі ұрандап бала келеді
Қамшы сабына жейдесін ту ғып байлаған, –
деп бала Райымбектің жаудан қайтпас батыр келбетін бейнелеу арқылы суреттейді
Шынында да, арғы атасы Ұлы жүз Албанның Алжан руынан шыққан Сырым батыр, бергі атасы – одан тараған Қангелді батыр болса, Райымбектің жаужүрек болып ұрандап майданға кірмеуі мүмкін емес секілді
Талдықорғандағы Бикен Римова атындағы драма театрының артистері, ҚР еңбек сіңірген артисі, танымал режиссер Мұрат Ахмановтың осы дастанның желісімен қойған поэтикалық драмасында, бір жағынан Райымбектің тұлғасы тарихи оқиғалар арқылы сомдалса, екінші жағынан Мұқағали ақынның күндей күркіреген, найзағайдай жарқылдаған ақындық дауысы саңқылдап естіліп, көрермен назарын аударғаны да бір ғанибет.
Автор дастанды талдаған кезде тарихи тұлғаларды ретімен сәтті пайдаланып отырған
Дастанның аты неге «Райымбек! Райымбек!» деп леп белгісімен екі қайталанып жазылғаны енді түсінікті болады
Әкесі Түке күрең жүйрігін бәйгеге қосып, тізгінін он үш жасар ұлы Райымбектің қолына ұстатқанда, «Райымбек!Райымбек!» деп өз атын өзі шақырып, топтың алдында оза шауып келе жатқан қаршадай баланың оқыс қылығы барша жұрттың назарын аударған
«Болар бала – боғынан» дегендей батыр Райымбектің тұлғасын кітап авторының : «Райымбек баба ойы ұшқыр, мінезі тік, қырандай қырағы, шалт қимылды, батыр ретінде басын оққа байлаған, халқы үшін өмірін құрбан етуден тайсалмаған ержүрек, айласы мықты әрі байсалды қолбасшы болған жан» деген жолдарынан да көреміз
Батыр туралы Мұқағали ақын да бидің аузымен:
Дауасы жоқ жан екен оты жанған,
Ілесіңдер осыған оты барлар!
Су жол берген батырға мен жол бермей,
Қамауда ұстап қыранды отыра алман.
Қангелдінің сауытын кигізіңдер,
Қыннан алып, қылышын сүйгізіндер.
Сырымбеттің туының алдына әкеп,
Тәубе еткізіп, басын да игізіңдер, – деген ақ батасын айтқызады.
Кітапта қазақ әскерлері бұдан үш жүз жылдай бұрынның өзінде-ақ «Ай қораланды», «Тұлғама», «Шаңды жорық», т.б
бүгінгі таңда да мәнін жоймаған, жетілген әскери әдіс-тәсілдерді шебер қолданғанын көреміз
Бұл жағдай біздің ата-бабамызға, өткен тарихымызға деген мақтаныш сезімін оятады.
«Күпі киген қазақтың қара өлеңін, шекпен жауып өзіне қайтарған» Мұқағали лирикасын халқымызға таныстырып жатудың қажеті жоқ
Бұл ретте аталмыш кітап авторының: «Мұқағали жыр алқабындағы қасаңдық» деп аталатын қасат қардың көбесін қақырата сөккен ақын
Жырларының тынысы кең, онда ойды дәл айту басым
Алабөтен айрықша тіркес, ұйқас іздемейді
Тілі мейлінше шұрайлы
Қай тақырыпты болсын жеріне жеткізе жырлайды» деген пікірлері өте дәл айтылған
Өйткені бұлардың бәрі – көптің көңілінен шыққан ой-тұжырымдар
«Туған жерім» деп аталатын өлеңіндегі:
Қарасаз, кіндік қаным саған тамған,
Жолдасым бірге келген сенде қалған.
Шыбықты ат қып мініп, балық аулап,
Өзен мен орманыңда асыр салғам, –
деген қарапайым болса да, шынайы жүректен шыққан жыр жолдары бұған дәлел болады
Сол туған жердің әсем көрінісі туралы «Үкің – бұлт, найза тасың көкке тиген», «Кеудең – кең, жотаң алып, тасың найза», «Аспанда төбең тиген алтын айға» тәрізді өрнекті жырларының әр жолы, кітап авторы айтқандай, «өзінің оралымымен өзгеше ой туындатып, табиғат суретіне қайталанбас айшық қосып, ән ырғағындай мың бұралып, оркестрдің құйқылжыта ойнаған әсем сазындай шебер үндесіп» отырады
Автордың «Алдаспан ақын Қасымның «Күніне жүз ойланып, мың толғанам, Өзіммен бірге өлмесін өлеңім» деп жауһар жырының болашағын ойлаған алаң көңілі Мұқағалидың да басынан өткен» деп екі тарланның таланты мен тағдырын бір-біріне ұқсата, салыстыра қарауы да орынды
Ал кітаптағы Мұқағалидың махаббат лирикасы жөнінде баға берген «Ғашықтар бір-біріне Мұқағали өлеңдерімен үн қатты
Кең жайлауда да, сахара төсінде де ел-жұрты «Саржайлаудың» құдіретті әуенімен тербелді
Поэзияның соншама ғаламның сырын білетін ғажайып дүние екенін Мұқағали ақын дәлелдеп кетті» деген жолдар ұлы Әуезовтің «Татьянаның қырдағы әні» әңгімесіндегі Пушкин-Абай жырлары жөнінде берген әсерлі сипаттамасын еске түсіреді
Расында да, Мұқағали жырлары қазақтың бүкіл даласы мен қалаларын сан мәрте аралап өтіп, саржайлауының жанға жайлы самалымен желпігені, желпіндіргені шындық
Иә, тағы да кітап авторының өзіне сөз берсек: «Қазақ сахарасының бояуын жасандылықпен өзгертпей, өркениет өрісіне маржандай шашып жіберген шумақ-шумақ өлеңдері әр жүрекке сәуле болып құйылып жатты», өйткені «Домбыраның қарапайым ғана қос ішегі адам жанының талай сырын қозғап, сезімін оятатыны сияқты, Мұқағали поэзиясы да жүрек қылын шертеді
Сағыныш, махаббат, мұң, шалқар көңіл, парасаттылық, яғни адам бойындағы барлық мінез бен ізгі қасиеттер ақын қаламынан бір сәт те тыс қалған емес».
Автор Мұқағали поэзиясының құдіретін өзі де жыр жолдарындай қанатты сөздермен әдемі жеткізе білген.
Ж.Нұрғожаев кітабының екінші бөліміне автордың өзі Мұқағали мұрасы жайында белгілі тұлғалармен әңгімелескен сұхбаттары берілгенін жоғарыда айтқанбыз
Бұрын әкімге ақынның күні түскен болса, кейінгі кездері әкімдер де ақынды іздей бастағанына мысалдар жоқ емес
Осыған орай «Әкімі ақынын іздеген ел бақытты» дейтін қанатты сөз де бар
Кітаптағы біз айтып отырған сұхбаттар осының бір дәлеліне ұқсайды
Сол адамдардың Мұқағали шығармашылығына берген бағаларын байыптап көрейік.
Әбіш Кекілбаев (Халық жазушысы, Мемлекеттік сыйлықтың лауреаты): «Мұқағали қазақ өлеңінің өрісін кеңейтіп, болашағын нығайтты
Оқырмандарын ғана емес, ақындарын да көбейтті
Замандастарын ғана емес, ағаларын да тамсантты
Оны іздеп жүріп оқитындардың саны жылдан-жылға өсе түсті» (2011 жыл).
Серік Үмбетов (Мемлекет және қоғам қайраткері, Парламент депутаты): «Ауыз әдебиетінің тұма бұлағынан қана ішкен ақын сол бір мөлдір бастаудан нәр алып, өлеңінің өзенін «қазақ әдебиеті» деп аталатын алып дарияға құя білді
Оның шалқар шабытпен туындаған жауһар жырлары туған топырағынан басталып, сахара қазақ даласына ұшқан құстың қанатына ілесіп, таралып барады
Ақын өлеңдерінің өміршеңдігі сол – тілі жатық, ойы анық, мағынасы терең, ең бастысы әр өлеңінде бір-бір өмір бар
Мұқағали өлеңдері ғасырлар керуенімен болашаққа қарай бет түзеп бара жатыр» (2011 жыл).
Мырзатай Жолдасбеков (Мемлекет және қоғам қайраткері, ғалым): «Мұқағали өлеңді қайта оятқан, қазақ поэзиясының бағын жандырған ақын, Мұқағалидың шығармасына оқырманның ықыласы қай кезде де ерекше болмақ
Өйткені Мұқағали Мақатаев бүтін бір ғасырдағы қазақ поэзиясын биіктетіп кетті
Ол құдіретті, ғажайып, ақиық, сыршыл, гуманист ақын, көзге көрінбейтін сиқырлы кербез бояулардан, бізге естілмейтін құпия, тылсым дыбыстардан тоят алатын жұмбақтығымен уақыт өткен сайын өзінің иіріміне тарта береді».
Темірхан Медетбек (Мемлекеттік сыйлықтың лауреаты, ақын): «Мен Мұқағали поэзиясын өте жоғары бағалайтын адаммын
Мұқаңның баспасөзде жарияланып жататын өлеңдері мен дастандарын қалт жібермей оқитын едім
Ықыласым да, ілтипатым да болады
Содан да, ол кісі қайтыс болғанда қабырғам қайыса отырып жазып, «Лениншіл жаста» жарияланған өлеңімді:
Келді бүгін ажал-сұмның кезегі,
Өрт боп жанды өлең-жырдың өзегі.
Ақпай қалды, ағып жатқан бұрқырап,
Жетісудың тағы да бір өзені, –
деген жолдармен бастаған едім
Мұқаңның «Емханада» деген атақты өлеңінде ақынның өз дерті ғана емес, әлемнің дерті жатыр ғой, өз дертін әлемнің дертімен салаластырып, сабақтастырып жіберген»
Ал мақаламыздың басында сөзінен үзінді келтірген әдебиетші-ғалым Бауыржан Омаров та жоғарыдағы тұжырымды құптағандай: «Мұқағали әлемі – тазалықтың әлемі
Ол үнемі жүрегінің түбіндегі, көкірек кенішінің тұнығындағы ойды айтты» десе Мұқағалимен бірге отырып, оның өлеңдеріне бір айда отыздан аса ғажайып әндер жазған ұлы композитор Нұрғиса Тілендиевтің жары Дариға: «Мұқағали өлеңдері өзіңмен ғана сөйлесіп, саған сырын айтып отырғандай түсінікті болып тұратын» деп ағынан жарылады
Осы кітапта Мұқағали рухына үлкен естелігін арнап, отыз әннің жазылу тарихын тәптіштеп айтыпты.
Ал Алматы облысының бұрынғы әкімі болған, қазіргі Парламент депутаты Серік Үмбетовтің кітап авторы Ж.Нұрғожаевқа берген сұхбатын оқи отырып, Мұқағали мұрасын жинау, сақтау, насихаттау бойынша әкімнің тікелей басшылығымен атқарылған көптеген игі істердің куәсі боламыз
Атап айтқанда, «Саржайлау» қоғамдық қорының құрылуы, «Мұқағали» журналының жарық көруі, осы журнал аясында «Мұқағали бастауы» сериясымен бірнеше кітаптың ел игілігіне айналуы, жыл сайын «Мұқағали оқуларын» өткізудің дәстүрге айналуы, Мұқағали өлеңдеріне жазылған «Жырлайды жүрек» атты республикалық ән байқауының өткізілуі, Мұқағали мұражайының қолға алынуы – міне, осының бәрі әкімнің қамқорлығы мен назарынан тыс қалмағанын көреміз
Бұл да әкімі ақынын іздеген елге айналғанымыздың белгісі деп білеміз.
Қорыта келгенде, жақында ғана жарық көрген жаңа кітаптың тұсауы кесіліпті! Кітаптың алғашқы бетінде «Мұқағали мұрасы – қазақтың қазынасы» деп жазылғандай, ақын мұрасын қастерлейтін, поэзиясын сүйетін барша оқырманның сүйінші сұрарлық сүйікті кітабына айналары сөзсіз
Әсіресе, ақын мұрасына осыншама адалдықпен қарап, сол сом алтын қазынаны халқының қолына табыстап отырған кітап авторының ерен еңбегі де айтуға тұрарлық.
Ғұсман Жандыбаев,
ақын, Қазақстан Жазушылар 
одағының мүшесі
