Құл-Керім ЕЛЕМЕС
ҚАУІП
(Бисмилләһир Рахманир Рахим)
Мемлекет – үй, не бірі оған жуықтың.
Шаңырақ – ұлт, қосатын басын уықтың.
Ру – уық, шаңырақ тұрмас уықсыз,
Ұлт дінмен ұлт,
Дініңмен Хаққа жуықсың!
Хақ ұлтты ұлт қып хақ дінмен хақтап жаратқан,
Дүниені жайып үстіне ұлт-ұлт қып таратқан.
Бас Отан біреу, ауа, су біреу, дін біреу,
Құран бір,
Соңғы Елші бір,
Хақ бір Жаратқан!..
Ұлт пен тіл басқа болғанмен діл бір, жүрек бір!
Өң түрлі… бірақ ішіп-жеу, кию, тілек бір!
Хаққа иманменен қауымның бағы жанбақ-ты,
Иман жоқ жүрек, жүрек емес ол, құры ет-дүр!
Адамдар жеке иманды болса ұлт сауықпақ,
Сау ұлт қана өзін иманмен алар сауыттап.
Ұлтта иман болмай, мемлекетте қорған болмайды,
Қорғансыз мемлекет – мемлекет боп тұру
қауіпті-ақ!
ҰРАН
Иманды ұлт адам атын ұрандамас,
Түсінген қыран құлқын қырандамас.
«Аллаһ» деп, Аллаһынан бақ тапқан ел,
Хақ жолдан бұра тартып бұраңдамас.
Тік жүрер, тура тартар хақ құзырға,
Екенін біліп бақтың хақ құзырда.
Бәрін тек Хақ берерін білген қауым,
Демейді Хақты тастап «бақ Қызырда».
Шаппайды ұрандатып атасы атын,
Ол жолын біледі анық шатасатын.
Ол жолдың біледі анық қарғыс жолы
екенін шайтан сұмға отасатын.
Шабады егер шапса «Бір Аллаһтап»,
Жарықтар екі әлемді «Нұр – Аллаһтап».
Ендеше, хан – қазағым, қаққың артсын,
Сүр өмір,
Отыр,
Жүр һәм тұр Аллаһтап!!!
ОРЫН
Орныңды біл, ей, адам ғаламдағы,
Сен үшін ол анық ғалам-дағы.
Бірақ пенде, дүниеге махаббаттай,
Шығар қане дертіңді санаңдағы!..
Шықса ол сүю табасың орыныңды,
Қалыптайсың шын адам форымыңды.
Үйлесіммен ғаламдай үйлесесің,
Адам деген шығарып зор үніңді.
Орның білсең, адам-ау, дінденесің,
Сөйтсең ғана дін сынды күнденесің.
Сонда адам боп сафтанып айналасың,
Саф адамға жемейтін мін денесін.
Сонда ғана биіктеп періштеден,
Растайсың жалғанды терістеген.
Сонда ғана шындықпен бетпе-бет кеп,
Жамандықты жоясың өрістеген.
Адам тапса орнын ғаламдағы,
Жойылады зұлымдық ғаламдағы.
Адам солай адамдық орнын тапса,
Пенделік хал көкке ұшпақ арандағы…
БҰЗҒЫ
Имансыздың оспағы көп, қоспағы жоқ көңілге,
Оспағынан айғыз-айғыз тыртық қалар көңілде…
Оспағымен осып, тіліп, жан-жүректі жұлқылап,
Нұрдай мөлдір адам көңілін табанға ұрар
жыртып ап.
Хақты еске алар ой әлемін оспақтатып, шимайлап,
Рух шыңын жібереді теп-тегістеп, мидайлап.
Суық сөзі сұмаң қағып болмысыңды аралап,
Жібереді жан-жүйеңді жазылмастай жаралап.
Күйдіреді, жандырады, суытады, мұздатып,
Жанға лезде жара салып, асқындырар сыздатып.
Оспақы сөз салған тыртық рухта өшпей сақталмақ,
Сондықтан да оспадардың оспағынан сақта,
Аллаһ?!
ЕГЕР
Адам дінде болмаса –
Тек жалғанға сенеді.
Хақтың емес халықтың,
Айтқанына көнеді.
Адам дінде болмаса –
Тек жалғанды сүйеді.
Иер басты Аллаһқа,
Бұт-бұрханға иеді.
Адам дінде болмаса –
Уәде де тұрмайды.
Жомарт Аллаһ берсе де,
Жоққа мойын бұрмайды.
Адам дінде болмаса –
Қиянатқа қыңбайды.
«Жан» қалауын елемей,
Тән қалауын тыңдайды.
Адам дінде болмаса –
Еш айтқанға көнбейді.
Көрмеген соң көзі анық,
Хақ барына сенбейді.
Адам дінде болмаса –
Өзін салып қайқаңға,
Жүрмей тура жолда аса,
Айналады шайтанға…
ОЯН
Анық соны білсін адам: Адам әсте өлмейді!
Бірақ тәнге бөлгеніндей рухқа көңіл бөлмейді.
«Қайтып келген кім бар екен?» – көп наданның
сөзі бұл,
Ол ақиқат өлген анық қайтып мұнда келмейді.
Өлім екеу – әуелгісі тірі жүріп дінде өлу,
Дінде өлу – Хақты білмеу, хақсыздықтан күнде өлу.
Өлі күйі өмір сүріп, таусылған сәт дәм-тұзы,
Өтіп хақсыз дүниеден оттық мәңгі сұм болу.
Екінші өлу – дінмен сүріп бұл өмірді айтудай,
Баянды етіп нұрлап, пәктеп дүниеден қайту жәй.
Оның аты әрине «өлу» болғанменен заты оның
Міне осындай дінде оянып, дінмен Хаққа қайту жәй.
Бұл өліммен өлгендерді «өлді» деген ақымақ,
Бұл сырды ұққан кешегі өткен Ибраһим ақын-ақ.
Ақымақтың анығында кіші- үлкені болмайды,
Жатады олар дүниеден мәңгі өтпестей қатынап…
Олар үшін өлу деген – мәңгі жоқ боп жоғалу,
Өмір сүру – бір келетін өмірге би боп алу.
Міне, осындай түсініктің иелері үшін де,
Өлім анық – екі өмірде Хақсыз қор боп жоғалу!
Адам біреу,
Бірақ оның түсінігі осындай,
Хақ шындықта қақ бөлінген екі қарсы қосындай.
Әл-Мисақтағы уәдесін ұмытып қап бұл адам,
Қарғыстарға ұшырауда Хақтан келген тосын қай…
Әй, адам-ай, дініңе қайт,
Хақ қалаған дін біреу,
Хақ Біреуін айтқан едік, мынау тағы мұнды* іреу.
Әлемге артық тигізбе қол үйлесімін бұзарсың,
Білген жанға бір шындық бар,
неге Ай, Жер, Күн біреу?!
Бірақ бұлар Хақ жаратқан мүшелері ғаламның,
(Бұл да ескерту, себебі адам түсінігіне алаңмын!..)
Хақ Бірлігі бұл бірлердің Иесілік Бірлігі,
Немесе Аллаһ Иесі осы он сегіз мың ғаламның!
Мұхаммедтік сүюменен сүю сені бек қиын,
Өйткені өлі дінсіз құлға сүю құны көк тиын.
Өйткені Аллаһ сан пайғамбар, жіберсе де көп кітап,
Секем алып, селт етпейді шайтанға ерген көкмиың!..
«Өлім оятудан бұрын керек екен ояну»,
Хақ жаратқан зат, күллі істен ақыл терең ой алу.
Дәлел ме, адам малға иесің, күллі барға ие Хақ,
Көрмей сенбей қор болма онда,
Сенбеу – қорлық бой алу!
———————————————-
*Мұн – есті, бірақ білері аз
ЖОҚ
Хақ, Сен бермей хақтық жоқ!
Хақтанудың қиын-ай.
Тауысатын нәпсі жеп,
Пенделік қу дүние-ай!
Балам «хақ болса» екен деп,
Бар күшіңді салғанмен,
Кетіп босқа есең бек,
Бет келесің жалғанмен.
Жалған-жалған анық ол,
Шындау мүмкін тағы емес.
Ақ Иеңді танып өл,
Басқаша өлу бақ емес!
Балаң соны білсе, әттең,
Қартаймас ең сақтық жеп.
Хақ ісіне бұлтақпен,
Құлға ешқашан пәктік жоқ!
ИІС
Нан исінен сезінесің Жер исін,
Жер исінен аңғарасың көр исін.
Егер жерден аңғардың ба көр исін,
Онда жалған дүниеден жерисің!
Нан исінде Жер исінің бары анық,
Жер исінде көр исінің бары анық.
Нан, жерден соң иіскеп бақ та адамды,
Сосын жәйлі ол хақ Құранға қара анық…
Ақыл, сенім, бір сырлы ойдың түйісінде,
Һәм болғанмен өзгешелік киісінде,
Жермен, нанмен хақ Аллаһтың хақтығы ол,
Бір ұқсастық болса адамның исінде!..
Болса да адам ақылынан жоқ күткен,
Жерсіз, нансыз ғұмыры оның жоқ тіптен.
Жер мен нанды игіліктеп жаратып,
Халифа еткен Хаққа құлдық еттік кем!
Жер, нан, адам ұқсасы анық исі,
Жер мен нансыз жоқ тағы адам күйісі.
Өз исін жер мен наннан сезген құл,
Құлдық ғұмыр сүруі шарт тиісі!
ЕКІ НҰР
Хақ нәсіптеп өзіңді,
Еттім, шүкір, зиярат!
Кағба,
Алмадым көзімді,
Жүрекке нұр ұялап!
Көретінді түсімде,
Өңімде, Аллаһ, көрсеттің.
Мін қалмауын ісімде,
Мойныма борыш еттің.
Мекке басқан әр қадам,
Меккеде алған әр тыныс,
Түсіріп жүкті арқадан,
Хаққа еттірді жарқын іс!
Мина барып, міне бақ,
Арафатта тек сұрау…
Мұздалифа түнеп ап,
«Жамаратты» соққылу…
Кәғбатоллаһты айналып,
Сафа-Мәруә да сағилау –
Хаққа мәңгі байланып,
Хақ боп қалу қағида-ау!
Сосын шашты алдырып,
Қоштасу да бір бақыт.
Меккені ойда қалдырып,
Мәдинә ұшу – нұрға тік!..
Қасиетті Меккем-ай!
Қайтіп қиып кетем-ай?!
Ардағыма Мұхаммед,
Болған жарық мекен-ай!
Жер жарығы Меккем-ай!
***
Жүрмін сені сағынып,
Қасиетті хақ Меккем!
Аллаһыма бағынып,
Өзімді ылғи бақты етем!
Саған сырттай сүйініп,
Ардай таза ақ мекен,
Аллаһыма сыйынып,
Әмсе шындық жаққа өтем!
Сағыну ол – махаббат,
Махаббатты Хақ бермек.
Омен өзін оқалап,
Хақтайды адам Хаққа өрлеп.
Хаққа өрлеген құл текті,
Хаққа өрлеген құл өктем.
Хақты сүйген ұл текті,
Сені сүйген жүрекпен.
Жерде нұрлы жоқ сендей,
Хақ хақтаған хақ мекен.
Адам атамды өпкендей,
Өбем сені ақ Меккем!
***
Мәдинә Мінәууәра,
Қаласы Пайғамбардың.
Әрі оған сынала да,
Еріп дін жайғандардың.
Мәдинә Мінәууәра,
Қаласы Расұлдың.
Қаласы мына қала,
Адамда шын асылдың!
Мәдинә Мінәууәра,
Қаласы елшінің хақ.
«Емес» деу күнә ғана,
Соңғы елші ол шынында-ақ!
Мәдинә Мінәууәра,
Қаласы Мұхаммедтің.
Еріп ол ғұламаға,
Хақтауды нысана еттім…
Мұхаммед соллоллоһу
ғаләйһи уә сәлләмға,
Дінде ер,
Қарғыс жауар
Ермеген есалаңға!..
ҚҰЛЫНДАРЫМА ЕСКЕРТУ
Сендерге анықты ұқтыра алмай,
барам өзімді өлтіріп.
Жүректі иман, көкіректі хақ Құранға толтырып,
Хақ жолында тек Хақ ісін хақтауларың шарт еді,
Адам болып ақиқатшыл болмай жортқан бөлтірік…
Мен кетірген қателікті етпеулерің шарт еді,
Нәпсі қуған найынсапсыз ақылдының арты еді.
Ал анығы ақиқатқа уызында жарыған,
Аллаһ жолын тек қуған құл адамзаттың нарты еді.
Сендер білген хақ шындықты, талай бітеу білген жоқ,
Білместіктен талай бітеу, Хақты көзге ілген жоқ.
Күлді өмірде, бірақ-бірақ, анығына келгенде,
Шын күлкінің не екенін шіміріге білген жоқ.
Білу менен білмеудің шын екі арасы жер мен көк,
Білген биік, ал білмеген кетер төмен жермендеп.
Білген биік хаққа шығып қасиеті ханданса,
Ал білмеген жатар төмен төрт аяқтап ербеңдеп…
Бұ дүние әлем менен жәлем толы бір мекен,
Көз қуантар қызығы мол, бұзығы да бірге, тең…
Екі әлемін деп сүрген құл «бақытты етем,
нұрлы етем»,
Дінмен болар,
Дінденгенге бұ да нағыз нұр мекен!..
Сондықтан да қате толы істі сендер етпеңдер,
Ақ иманмен Аллаһ берген ақылдардан көктеңдер.
Екі әлемнің қоры болып қалары анық Хақ айтқан,
Хақиқатқа қарсы жүріп хақсыз, қамсыз өткендер!..
ЛАЙЫҚ
Құрғақ сөзбен құс жүгіртіп, аң аулап,
Қайтем жалған атақ қуып, танаулап.
Мәңгіліктің сырын түйген мүминге,
Мына дүние қуанышы санаулы-ақ.
Сондықтан да жалған қызыққа елітпей,
Көңілді тек шындықтарға бөліп кей,
Еліктейін алсам егер көз көрмес,
Хақ білдірген хақиқатқа еліктей.
Жазсам қане хақ шындықты жазайын,
Кенімнің тек асылдарын қазайын.
Жақұт біліп жалған тағы жыр жазып,
Қияметте босқа тартпай сазайын.
Қайғымдағы бақытыма беттейін,
Өліп шынға опасыздық етпейін.
Хақ білдірген хақиқатты қана ұғып,
Ибраһимше жүректерден көктейін.
Хақты жазсам болары анық керек бір,
Жалған сөйлеп жөнім қайсы өрекпір.
Нені жазу керек болса егерде,
Хақ Аллаһтың хақы мәңгі ерек тұр.
Жазам Соны ілім, халым жеткенше,
Бос қиял мен нәпсіні ойсыз өпкенше.
Жазам Соны ақын еткен Сол мені,
Жазам Соны басым жерге жеткенше!
Анық ақынға Одан басқа айтар жоқ,
Шыншыл үшін Шын жолынан қайтар жоқ.
Ал қайсыбір Хақ ісінде хақы өлген,
Жалғаншыға Ол шындықты байқар жоқ.
Хақ адамға артқаны емес аз міндет,
Сол себепті айту асық «жаздым» деп.
Хаққа хақсып қарсы ұшса қай ақын,
Анығында өтетін сол азғын боп!
ЖАНЫ АШУ
Хақтан басқа ешкімнің ашымайды жаны ешке,
Оның сыры құл әсте жаратушы еместе.
Аллаһ құлға мейірім берсе ғана ол мейірлі,
Ал болмаса өмірі қор боп өтпек егесте.
Жаны ашуды Хақ кімге бағыш етсе ол елжіреп,
Хақ жолында іс қылмақ болмысымен елбіреп.
Зәре қалмай бойында Хаққа құлдық етумен,
Кіршіксізге айналар нұрдай таза мөлдіреп.
Адамға тән тағы бір жаны аз, не көп ашуы,
Пәк сенімнің бойдағы тасуы не қашуы.
Сенім тасса бойдағы сындыру жоқ шөп басын,
Сенім қашса адамнан тек бұрқамақ ашуы.
Жаны ашуды берсе Хақ рухы ашылып адамның,
Хаққа басқан қандай бір нұрланғаны қадамның.
Тасты ерітіп тамырсыз басса мамық бауырға,
Айналғаны жібекке қасқыр мінез наданның.
Жаны ашуы адамға Хақтың берген сыйы анық,
Ашуы үшін көпке жан хақ Хаққыңды сүй анық.
Хақын сүйген құл тұтас нұрға айналмақ,
Хақ жолда
Жан ашуың не сенің, әз рухын да қияды!
Бұл биікке жетуі құлдың нағыз сафтауы,
Қылаң қалмай бойында сафилығын сақтауы.
Бұл биіктен көріну адамдағы адамдық,
Періштеден жоғары өз міндетін ақтауы!
