Торғын Тұрлыбаева 
1982 жылы туған
Мамандығы – журналист, Алматы облысы, Текелі қалалық «Текелі тынысы» газетінің редакторы.
Суық сорған сұр дала
Сұр күздің суық сорған сұр даласы,
Сұрланып сауық құрмай тұр, қарашы.
Сақтаған сары далада сырым бар-ды,
Сары күз, өтінемін ұрламашы.
Қара аспан қара жерге көп қарайды,
Қара бұлт жылайды көп, тоқтамайды.
Қара аспан найзағай боп қара жердің
Қып-қызыл кеудесіне шоқ қадайды.
Табиғат шаңырағы қаңырады,
Жапырақ – жаным менің жабығады.
Қоштасып қимай-қимай туған жермен
Шырқады құстар күзгі әнұранды.
Құлазып күйзеледі дала мынау,
Мазасыз аспан-дағы шала тұмау.
Сары күз, сырың көп қой мен білмейтін
Бәрін білмей биыл да қаламын-ау.
Күзбен мұңдас көңілім
Күздің күні ұнамайтын басқаға,
Маған жақын, артық несі ұқпадым.
Сұр күндерден сыр сұрадым жасқана,
Осы болды жалғыз ғана ұтқаным.
Құларда да қулықтан жат тілеуі,
Жапырақтар – сары мұңым сүт ерін.
Әр жыл сайын арманымның біреуі
Күзбен еріп келетіндей күтемін.
Әр жапырақ бір-бір тағдыр жаны бар,
Жатса-дағы тротуарда тапталып.
Мен сияқты жұбатушы табылар,
Жыламайды неге шерін ақтарып?
Көктем сайын көктеп, күзде өлетін
Жапырақ боп кеткім кейде келеді.
Өз ажалын өзінен тек көретін
Жапырақтар жыламайды себебі.
Өзгелерге жат көрінер қылыққа
Туғандықтан күзде, мүмкін, жақынмын.
Жел өтінде лайланбаған тұныққа
Күзбен құрдас бір мұңымды батырдым.
