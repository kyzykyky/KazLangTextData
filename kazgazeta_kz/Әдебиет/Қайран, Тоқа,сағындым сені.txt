– Сіз досыңыз туралы тамаша сыр шерттіңіз
Менің де ерекше талантты Тоқболат Тоғысбаев деген суретші досым болды
Екеуміз Кеңесарық мектебінің 7-сыныбында бірге оқып, бір партада отырғанбыз
Мереке күндерінде серіктесе сахнаға шығып, тақпақ айтатынбыз.
– Е, Тоқболатты білем, аты әлемге белгілі суретші Ерболат Төлепбаевтың туған ағасы ғой

– Кешірерсіз, енді есіме түсті, Тоқболат Қазақстан комсомол жастар сыйлығын алғанда елден бұрын екеуміз құттықтамап па едік? 
– Ол жағын қозғап қайтесің
Құлағым сенде.
 
– Тоқболат өрде озған өнер тарланы, қайталанбайтын аса дарынды суреткер еді
Бір картинасы әлі есімде
Онда мидай жазық, жасыл дала төсіндегі шағын ұядан көкке мой­нын соза, аузын ашып жем тіле­ген балапандардың сүйкімді, нәзік бейнесі көрініс тапқан
Оған мейлі жас, не кәрі болсын тамсанып, таңдай қақпай қарауы мүмкін емес
Сурет кешегі бала шағын, бүгінгі ахуалын, ертеңгі болашағын еріксіз ой елегінен өткіздіріп, әркімді мен осы кіммін, ертеңім қандай болады деп терең толғанысқа түсірер, сөйтіп сан алуан күйді бастан кешіртер құдіретке ие
Әсіресе, оны алғаш көргенде өмір маған көкке мойнын соза, аузын ашып жем тілеген әлсіз балапандай әсер еткен еді
Бірде осы түйсігімді Тоқбалаттың жары Раушанға айтқанымда, ол:
– Тоқаң әрбір туындысын жүре­гімен, бүкіл жан дүниесімен беріле, көп ізденіп жазатын
Содан да болса керек, қай шығармасын алсаңыз да сезімталдығымен, ойшылдығымен, лирикалық кейіпкер көңіл күйінің жомарттығымен қазақтың туындысы дерлік өреде жаныңды баурап, жүрегіңе жалын, қиялыңа қанат сыйлайды, –деп өз пайым-түйсігімен бөліскен еді.
– Суреткер туындысын түсініп, бағалау да оңай емес
Тоқболаттың лирикалық кейіпкерінің жан дүниесі гүлдей нәзік, күндей жарық болып келуінің сыры неде? Меніңше, ол Тоқболат жандүниесінің кең даламыздай кеңдігінен тәрізді, – деген маған Раушан:
– Бала күннен бірге өскендіктен бе, Тоқаң табиғатын жақсы танып, білгендейсіз
Меніңше, оның талан­тының қайнар көзі – анасының жаратылысынан бастау алған тәрізді
Енем жарықтық асқар таудай асқақ, кең даламыздай кең, адамдарға, балаларына деген мейірімі күн көзіндей шуақты, ерекше жан еді
Мені келінім демей, қызым деп қолымнан, маңдайымнан сүйіп, құрметтейтін, мәртебемді өсіріп, мерейімді тасытатын
Мен ол кісіні туған анамдай жақсы көрдім
Тоқаң осындай кісіден туған бала ғой, – деп толғана, тебірене сөйледі.
– Тоқболаттың қазасын түнгі сағат он екіде естіп, қатты қиналдым
Төсегімде дөңбекшіп, ұйықтай алмай, таңға жуық қана көз ілдірдім
Өзегімді өкініш оты өртеп, қимадым
Үш-төрт күн бұрын көргенімде сап-сау болатын
Досымыз Мүслімнің марқұм анасының қырқында Шерхан аға, Тоқболат, мен үшеуміз қатар отырған едік
Сонда аққұба өңі қызара алаулап:
– Мамытбек, мынаны сен жеші, – деп қайта-қайта қол созып, менің ыдысыма ас салумен болды
Ол қылығын Шерхан аға жақтырмай:
– Тоқболат, сен қашанғы бала бола бересің? – деп ескерту жасап еді:
– Мен барлық уақытта бала бола берем, – деп ол кісінің ескертуін елеусіз қалдырды
Сондағы өңінің өзгеше құлпырып, сұлуланып кеткені – бой жазғаны ма? Кейін өзім сондай ойға берілдім
Қазасына қайғырып, еңіреп жылап, көпке дейін жұбана алмай, өлең жаздым.
Бірге оқыған төл едің,
Кең даладай кең едің.
Өзің барда, о, Тоқа,
Есі бүтін ел едім.
Сені құлай сүйіп ем,
Таза, терең, биік ең.
Ақ адамгершілігіңе,
Басымды сан иіп ем.
Өзіңменен асылым,
Өтті бірге жас күнім.
Суық хабар жеткенде,
Мен амалсыз жасыдым.
Не дерімді білмедім,
Жамылдым мен мұң лебін.
Қатар, кіші түгілі,
Үлкендерге үлгі едің.
Сұрғылт тартып төңірек,
Досым қалды селдіреп.
Сұм ажалға қия алмай,
Жыладым мен еңіреп…
– Тоқаң қазасы маған тіпті ауыр тиді
Екі-үш айға дейін ес жиып, еңсе көтере алмадым
Жаныма жалау болған енем
Ол кісі кейде сырттан қиналып, жылап келгенімде:
– Орнында бар оңалар, – деп өз басынан өткен ауыртпалықтарды, оны қалай жеңгенін айтып, сөзбенен дем беріп, жігерлендіретін, қайрат сыйлап, қанаттандыратын
Қандай қиын жағдайда да келешектен үміт үзбеуің керек деп ақыл беретін.
Жарықтық істеген ісімді, не айтқан сөзімді жақтырмай бір рет қабақ шытқан емес
Мен ол кісіні енем демейтінмін, барлық уақытта туған анам дейтінмін
Өте ақылды еді, адамның жүрегінде не барын сезетін, аналық мейірімінен адам түгілі қара тас та балқып, еритін шығар деп ойлайтынмын
Қай жағынан алсаңыз да даналық, кемеңгерлік қасиеті мол еді.
– Тоқболаттың денесін үйден Қастеев атындағы өнер музейіне алып бара жатқа­нымызда ол кісі орнынан қозғалмай: «Бір жыл бұрын бір ұлымнан айырылып едім, енді Тоқболатымнан ажырап отырмын
Бұл жақсы ырым емес
Мен тысқа шықпаймын, жоқтау айтып жыламаймын
Қалған балаларымды сақтап қалуым керек, қалған балаларым аман болсын, – деп босағаның ар жағында қалып қойды
Шамамда өзі ырымшыл кісі-ау.
– Енді аз уақыт ішінде екі бір­дей ұлынан айырылу оңай дейсіз бе? Оның үстіне Тоқболатты ерекше жақсы көретін
Сонда да сабыр сақтап, ұстамдылық таныта білді
Өзіңіз көрдіңіз, кейбір аналардай дауыс салып, бақырып, шақырған жоқ
Ол кісінің әр қылығы, әр сөзі дүйім жұртқа ой салатын
Өзі қанша қиналып, қайғырып тұрса да, көптің жігерін жасытқысы, әсіресе біздің жанымызды жаралағысы келмеді
Өзінің осы парасаттылығымен, даналығымен, жүріс-тұрыс, қимыл-қозғалысымен бәрімізге дем берді.
Енем аузын ашса, жүрегі көрінетін ақпейіл кісі болатын
Өзім сондай жақсы көрдім
Жаңа айттым ғой, тағы қайталап айтайын, ене боп бір рет жаныма жел боп тимепті
Мені ылғи мақтап, ылғи аналық мейірін төгіп, аймалап, ардақтайтын.
– Ол кісінің қайратты екенін Тоқболат қаза болғанда аңғардым.
– Енді ол кісі сыртқа білдерме­генімен, білдіргісі келмегенімен ішкі жан дүниесі езіліп, егілді ғой
Ең жақсы көретін ұлынан ажырау оңай ма?
– Әлбетте оңай емес
Соның өзінде де өзін ұстай білді.
– Ұстай білуі – қанша адаммен араласты, қанша адамның ақылшы-кеңесшісі болды
Осы жағдай ол кісіні сабырлылыққа, төзімділікке үйретті деп ойлаймын
Қайталап айтайын, Тоқболат балаларының ішіндегі ең сүйікті баласы еді
Оны барлық уақытта Тоқаш деп еркелететін.
Ол да шешесі десе, ішкен асын жерге қоятын
Ананы осыншалық қадірлей алады дегенді мен Тоқболаттан көрдім
Өте құрметтейтін
Алдындағы асын өзі жемей, анасына беретін
Сәл сырқаттанып қалса, мұрнын, терін сүртіп, төсегіне жатқызып, бәйек болатын
Базардан қымыз, тары, жеміс- жидек, емдік шипасы бар шөптерді сатып әкелетін
Емдік шипасы бар шөптерді қайнатып, суын анасына ішкізетін
Қасынан бір елі шықпай, сорпасын қасықпен аузына құятын
Емшектегі баласын аналар қалай тамақтандырса, Тоқболат та анасын дәл солай тамақтандыратын
Мен жанында жай жарбаңдап жүретінмін.
–Тамақты да Тоқболаттың өзі дайын­даушы ма еді?
– Жоқ
Тамақты мен әзірлейтінмін
Ол дембіл-дембіл анасының жастығын түзеп, көрпесін қымтап, тыным таппайтын
Анаға деген баланың осындай махаббаты болады деп мен бұрын ойламап едім
Тоқбалаттың анасына деген сүйіспеншілігін сөзбен айтып жеткізуім мүмкін емес.
Өмірдің талай белестерінде екеуі неше алуан ауыртпалықты бірге көтеріп, бір нанды бөліп жеген ғой
Соны Тоқболат ұмытпай, кішкентай кезінен анасының жүрегін түсініп өскен тәрізді
Оның қазасы енем жарықтыққа өте ауыр соққы боп тиді
Еске алсам, көңілім бұзылып кетеді.
– Енеңіз емші-тәуіп, көріпкел кісі екен ғой?
– Қай жағынан алсаңыз да ақылды, парасатты жан еді
Ондай анадан сөзге шешен, ойға көсем Тоқболаттай баланың тумауы мүмкін емес
Тоқаңда дауыс десеңіз дауыс та бар, әнді де бүкіл жан дүниесімен түсініп, елжіреп, еріп, езіліп шырқайтын
Жан-жақты талантты еді
Алла Тағала бір басына бәрін үйіп-төгіп, молынан бере салған сияқты.
– Есіңізде ме, үйлеріңізде бір қонақта болғанымызда Жаңабек деген жігітпен ерегісіп қалғаным?
– Есімде.
– Сонда мен: «Сенімен сөзім жараспайды» деп жұбайымды ертіп, қайтып кеткен едім ғой
Тоқболат ләм-мим демеді
Оның сол ұстамдылығына әлі күнге таңғалам
Оның бізге ештеңе демеген себебі, Жаңабекті де, мені де жақсы көретін
Оны да қимайтын, мені де қимайтын
Бірдеңе десем, көңілдері қалып қояды деп ойлады-ау, сірә.
Жақында Абай атындағы Қазақ ұлттық педагогикалық университеті жур­налистика бөлімінің 4-курс сту­дент­тері отырған аудиторияға еніп ем, Жаңабек дәріс оқып тұр екен
Сөйлесіп қалдым
Бір сөз ұрынында әзіл аралас:
– Мені бір кезде Тоқболат досымның үйінен қуып жібергенсің, – деп едім, ол қып-қызыл боп кетіп, кешірім сұрады.
– Сүт бетіндегі қаймақтай халқы­мыздың ер-азаматтары бір-бірінің кемшілігін кешіре білулері керек
Мына өмір өтеді де кетеді
Қателеспейтін пенде жоқ
Сен де, мен де, ол да, бәріміз қателесеміз
«Адамдардың бір-біріне мейірімді, кешірімді болғаны жақсы» деуші еді ғой Тоқболат
Жаңабекті мен онша біліңкіремеймін, ал әйелі өте жақсы адам
Басқаны қайдам, өзім ұнатамын
Қарым-қатынасымыз дұрыс
Қиналған кездерімде қамқоршы болды.
– Е, онда жақсы екен
Аты кім?
– Әсия
Мен ылғи Әсеке деймін
Адамгершілігі өте мол
Қатты қиналған кездерімде хал-жағдайымды біліп, кейде үйіне шақырып, өзіме де, балаларыма да көмектесіп тұрды
Әсекең керемет ана!
– Оны мен де аңғардым
Әсиямен сөйлескенімде: «Көмектескенін адам айта ма? Шын мәнінде Тоқболат азамат еді
Оның отбасын өзім шын жүректен жақсы көрем» деді.
– Кезінде Тоқболаттың көп адамға шапағаты тиді
Оны жер-жерден, ел-елден, Қазақстанның түкпір-түкпірінен іздеп келетіндер көп еді
Олардың бәрімен көңілін өсіріп, үміт отын жандыра жылы сөйлесетін
Жас жағынан біреуін кіші, біреуін үлкен демей, туған бауырындай көріп, сыйлайтын
Адамдармен қалай қарым-қатынас жасаудың жөнін білетін
Аға-інілерімен де, жеңге-келіндерімен де сыпайы сөйлесетін, әрқайсысының тілін тауып, біреуіне қатты сөз айтпайтын
Орынсыз қылықтарын сезіп, біліп тұрса да, кешіріммен қарайтын
Біреудің бетіне келіп, көңіл қалар сөз айтпайтын
Адам жанын нәзік түсінетін, – деді Раушан көңілі босап, даусы дірілдей тіл қатып
– Тоқаңды еске алу маған ауыр.
– Амал жоқ қой, – дедім мен көңілін аулай түсіп.– Естуімше, Тоқболаттың достарының балалары да отбасыңызға келіп тұратын көрінеді ғой.
– Иә, жиі келіп тұрады.
– Сол жөнінде айтсаңыз?
– Олар көп қой
Қайсыбірін айтам?
– Бәрін емес, біреуін ғана айтсаңыз жетеді.
– Ауылымызда колхоз басқарма­сының төрағасы боп істеген, марқұм Сатыпалды деген досының балалары үйімізде көп болады.
– Раушан апа, сіз біздің екінші анамызсыз, – дейді
Жақында Сатыкеңнің бір баласы келіп, кандидаттық диссертация қорғап кетті.
– Раушан, әзірге сау бол
Тағы да сұрақтарым бар еді, оны келесі жолға қалдырайық.
– Еркіңіз білсін.
Мамытбек ҚАЛДЫБАЙ,
жазушы
