«Хабар» агенттігі көрермендерін тағы бір жаңа музыкалық жобамен қуантпақ
«Жеті ән» деп аталатын музыкалық бағдарлама дәл бүгіннен бастап көрермендерге жол тартады.  Аты да айтып тұрғандай, бағдарламада белгілі өнерпаздардың әр жылдары танымал болған жеті әні орындалады
Ескендір Хасанғалиев, Нұрғали Нүсіпжанов, Роза Рымбаева, Жеңіс Сейдоллаұлы, Қарақат Әбілдина, Бейбіт Қорған, Мейрамбек Беспаев сынды әншілер мен «Дос-Мұқасан», «МузАрт», «Нұр-Мұқасан», «JCS» топтарының әндері таңдалынып алынды
Ерекшелігі, бағдарламаға қатысушылар сол әндерді өз нақышына келтіріп, жаңаша мақаммен орындап шыға білулері керек
Әншілер тілінде бұл «cover» нұсқа деп аталады
 
Аты аңызға айналған белгілі өнерпаздардың әндерін қайта орындап, ел көңілінен шыға білу оңай емес екені анық
Бағдарламаға қатысатын  әншіге  ән жеребе арқылы белгіленеді
Сондықтан бағдарламаға қатысушылар таңдалған әншінің әр әнін түрлі бағытта шырқап, өзіндік реңк бере білгені жөн
Мәселен, халық әнін қалалық романс, R&B, хип-хоп,  soul, Rhythm & Blues стилінде, тіпті классикалық нышанда орындауға болады
Бұған қоса әнді домбырамен және тағы да басқа музыкалық аспаптармен сүйемелдеп те орындауға болады
Ал қатысушыларға тоқталатын болсақ, олардың ішінде елге белгілі өнер жұлдыздары да, сахнада алғашқы қадамдарын жасап жүрген жастар да бар
Бұл бір жағынан танымал әншілерді ел білмейтін жаңа қырынан танытса, жаңа толқын өнерлі жастарды көпшілікке таныстырады.
«Жеті ән» бағдарламасын Жеңіс Сейдол­лаұлы мен Берік Айтжанов жүргізеді
Б.Айтжанов өз кезегінде қазақ өнерінің өркендеуіне еңбегін сіңіріп жүрген, танымал әнші және композитор Ж.Сейдоллаұлымен бірге шоу жүргізуді құрмет деп санайтынын жасырмады
Жүргізушілер орындалатын әрбір әннің авторлары және әннің шығу тарихы жайында тың деректермен бөлісіп отырмақ
Сарапшы ретінде ақындар, музыка мамандары шақырылады
Сарапшылар бағдарламаға қатысушылардың әнді орындау мәнеріне ғана емес, бағытты дұрыс таңдауына, қимыл-қозғалысының үйлесімділігіне, киіміне де мән беріп, өз пікірлерін білдіреді
Ең бастысы, бағдарлама барысында әні орындалатын әншінің өзі қатысушының орындау шеберлігіне өз бағасын береді
Ал бағдарлама соңында сол әнші сарапшылармен ақылдаса отырып, ең үздік орындаушыны таңдайды
11 бө­лімнен тұратын  бұл телевизиялық жоба маусымы аяғында ең үздік әншілер өзара сайысқа түсіп, сарапшылардың талқылауымен өз нақышына келтіріп орындай білген, музыкалық шығармаға жаңаша тыныс берген әнші жеңімпаз деп танылады
Ендеше, «Хабар» арнасынан әр жұма сайын сағат 21.30-да көрсетілетін , «Жеті ән» бағдарламасын жіберіп алмаңыздар.
А.ҚАЙРАТҚЫЗЫ
