Қазақстан Жазушылар одағы басқармасының және Қазақстан Журналистер одағының мүшесі, ақын Алмат Исәділ әдеби аудармамен де айналысады
Түріктің Ю
Эмре сынды классиктерімен қатар М
Джевдет, А.Тимучин, О
Рифат есімді танымал түрік шайырлары мен А
Пушкин,­ С
Есенин, ­­
М
Лермонтов, И.Северянин, И
Анненский сынды орыс ақындарының шығармаларын қазақшалаған
Орыс тілінде жазатын қазақтың көрнекті ақыны О.Сүлейменовтің бірқатар шығармаларын ана тілінде сөйлетті
Төменде аудармашының бірқатар еңбектері жарияланып отыр.
Олжас Сүлейменовтен
Махамбет мінажаты
Бісміллә!
Алыс жаққа жорытқанда,
Жорықтарда бөгіп қанға,
Жүрегімді суыттым.
Айлам бар ма –
Айлап, жылдап майдандарда,
Ашу-ыза бойды алғанда,
Өзімді-өзім ұмыттым…
Ер үстінде туған едім,
Шынжырымен матап мені,
Бара жатыр бунап өлім.
Ата жауым қара жаяу қалдырды,
Мойныма
Итке ұқсатып, қарғыбауын салдырды.
Ұмытармын
Хас тұлпардан тамған тердің исін.
Ұмыт қалар зынданда,
Ұрандаған ұрысым.
Ал таңертең бөлшектеп отқа тастар тәнімді,
Ұмыттырып сол бір тарлан шағымды.
Ұмытармын жарларымның қылығын,
Жалаң қылыш секілді едім – құрыдым.
Тот басты да жарқылдаған жүзімді,
Өз жүрегім жыланға ұқсап көмейіме тығылды.
Өкінішті-ақ!
Ет жүрегім – тілім-тілім, жаралы…
Барлығын да ұмытармын,
Кескілескен майданды,
Отқа оранған даланы.
Бәрі, бәрі қалады:
Көмейімді кернеп шыққан ұраным да,
Құтқарушы – Құраным да…
Иә, аруақ!
Шөл далаға айдың нұры төгіліп,
Буралар жүр інгендерге емініп…
Қазақтардың қазанында сүт пісіп,
Бірін-бірі жұлқиды иттер іші пысып…
Ал мен болсам зындандамын, обал-ақ.
Соңғы күлше секілденіп жарық ай,
Алақанға келе жатыр домалап…
Анама
Не туралы бұл ауыл?
Махаббат пен
Ашық аспан астындағы өмір жайлы –
Мәңгілікке сөндірмейтін шырағын.
Асықпайтын кешқұрым шақ,
Шақыр мені, аралауға
Қиялымның мен көрмеген тұрағын.
Көктемдегі торғайдай,
Әлде күзгі қаздардай,
Қанаттарым жарты әлемді шарлап ұшар асығып,
Лимпопоның өзеніне қауырсынын батырып.
Цейлон жақтан соққан тәтті желге де,
Құлаш сермеп, асылып…
Не туралы мына жол?
Өзіңдікін дұрыс десең,
Өзімшілге сына бол:
Пайғамбардың әкесі емес, бірақ ол.
Жуас болғын жуаспен:
Құл ғып оны жұмсамағын бірақ сен.
Мен де солай істегенмін, расында:
Ант етемін, қара жол!
Көмек қолын соза алмадым бәріне,
Мен бір Құдай емеспін ғой, әрине.
Қауқар бар ма жалғыз-жаяу ақында?
Бар сұрақтың таба алмадым жауабын,
Қолдан келіп тұрса-дағы қалайда,
Адамдарды алдағам жоқ алайда…
Шөлдегі түн
Үнсіз жатқан суық құмда,
Шөлдесең де су іздеме.
Шөл далада шық тұрмайды.
Шық тұрмайды,
Жүзіңе де, киізге де…
Алып тастар ұнтақталып,
Құм толқында құндақталып,
Сағат сынды сабыр сақтап,
Түн батса да,
Ай астында,
Тіршілікті тыңдап бағып,
Қапырықтан қажып әбден,
Жата берер сұлап, талып.
Таңғаламын, бұл далада
Шық тұрмайды бірақ, нағып?..
Қорқаулар жүр даңғаза ғып,
Шық тұрмайтын шөл даланы.
Сексеуілдің қаңқасы да,
Шыққа шөлдеп, долданады.
Айдың бозғылт сәулелері,
Түріп түннің перделерін.
Жалаңаштап шөл даланың
Кеуіп-піскен кеуделерін.
Құм-жоталар айта алмай тұр,
Шық-тамшыға шөлдегенін.
Таңға жуық,
Ай да суып,
Көкжиегі Шығыстың,
Жарқ етеді шығып Күн.
Мың құбылып, қызынып –
Жалғыз жанның жүзіндегі
Жалғыз тамшы мөлдір шықты сіміріп…
Юнус Эмреден
Жан өлмейді…
Жаны таза пендеге Аллам өзі дем берер,
Тура жолды тапқанға мәңгі өмірге жол берер.
Жан шыққанда кеудеден – соңыңда із, шаң қалар,
Денең жерге көміліп, кеңістікте жан қалар.
Кейбір дінсіз дүмшелер, мақтау сөзге мастанар,
Құдай нәсіп қылмаса тозағына аттанар.
Қайран көңіл айнадай нәзік болар, сырласым,
Мықтап ұста сен оны, қолдан түсіп сынбасын.
Абай болғын және де Тәңір берген кесеңе
Өздігінен толмайды ол, жақсылықпен еселе.
Өз ісіңе адал бол, Жүніс – арсыз демесін,
Өткеннен соң өмірден, қайдан қайтып келесің?..
Қорқамын…
Уа, ағайын, дос-жаран, мен қорқамын өлімнен,
Арқалаған күнәм көп, көрім жақын төрімнен.
Барлық күнәм өлгенде, көз алдыма тартылар,
Ақыретті ойласам – өне бойым қалтырар.
Қызығына баттым да мына фәни-жалғанның,
Құлдық қылмай Құдайға, кір нәпсіге арбалдым.
Бет-пердеңді ысырсаң, қайран Жүніс – күнәң көп,
Шын сыйынсаң бір Алла кешіреді – күмән жоқ!
Сүйем сені…
Күллі әлемге жайлы нұрын таратқан,
Жаннан артық сүйем сені Жаратқан!
Мен – мен емес сияқтымын, шегім бар,
Өзегімде менен өзге «менім» бар.
Дүниеде барсың Ием, сеземін,
Бір өзіңе зәру боп тұр өзегім.
Көре алмаймын ішімдегі «өзімді»,
Құр сүлдерім кезіп жүр бұл өмірді.
Күмәнсіз ғой Жаратқанның дерегі,
Бірақ діннің кім теріп жүр дәнегін?
Қай пендеге түссе Алланың назары,
Көгінде оның бақ жұлдызы жанады.
Маған деген махаббатын Алланың,
Бағамдауға жетпейді ғой талғамым.
Асыл дінді мансұқтаудан тыйылам,
Бір Аллға шексіз сенем, сыйынам!
Нәпсі…
Бір Аллаға сыйынған дос-бауырға жанасам,
Қайда барсам солармен бірге жүріп жол ашам.
Бір күні мен жан беріп, дүниемен қоштасам,
Мүмкін, сонда пейіште періменен достасам.
Таза, жұмсақ киіммен мәңгі жүру жоқ маған,
Құмнан төсек салынып, тас жастықты жастанам.
Жаман қара ниетті арқандасам деп едім,
Тыйып нәпсі қалауын талқандасам деп едім.
Қасиетін Алланың терең ұғып, білмеп ем,
Тазартатын кез жетті жан мен тәнді кірлеген.
Сабақ ал…
Адам – пендем, бір сабақ,
Алғың келсе Өлімнен.
Тірлігіңде пұл санап,
Босқа өтпегін өмірден.
Аруақтың көрдегі,
Қалды қандай амалы?
Осыны ойла сен де бір,
Тірлік етіп саналы.
Байлар қайда бұрынғы,
Байлығына сыйынған?
Оларға да бүгінгі,
Бейіттен жер бұйырған.
Ханзадалар қайда асты,
Хан сарайға сыймаған?
Көрге олар да жайғасты,
Құм төсегін жимаған.
Қай жақта жүр шашырап,
Сұлу қыздар – асыл жан?
Олардың да топырақ,
Айдай жүзін жасырған.
Кішік пенен ұлығым,
Теңеседі көмген соң…
Бегі қайсы, құлы кім,
Маңызы жоқ өлген соң.
Аударған Алмат ИСӘДІЛ
