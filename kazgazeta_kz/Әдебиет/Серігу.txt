Жанына жайлы үйреніскен жұмсақ төсегі ­үш-төрт күннен бері бұрынғыдай мау­жыратып тыныштық тұңғиы­ғына тартпай, таңға ұйқылы-ояу бей­мазалықтан арыла алмайтын күйге түскен-ді
Бүгін де көз шырымын алғанын біле алмай, есалаң қалыпта жатыр
Елден естіп жүретін, көңіл дос жолдасының басындағы келеңсіз жайлар болашақта өзіме кездесіп қала ма деген суық ой денесін қарып жібергендей
Келесі қырына аунап түссе де мазасыздығы басылмай, орнынан еріксіз тұрды…
Қасындағы кемпірін оятып алмайын деп еппен жайлап киініп тысқа шықты
Даланы түннің таңғы қою қараңғысы қымтап алған
Өлара мезгіл, еш дыбыс жоқ, ауылдың иттері де үруден шаршап, дамылдаған
Табиғаттың меңіреу күйіндегі мылқау тыныштықта Азат қалшиып қалт тұр
Құлағына жүрегінің дүрсілдеген со­ғысы ғана естіледі
Жұлдыздай пышырлап шашылған ойын жинақтай алмаған Азат далаға неге шықтым, не іздедім деген сұрағына қалай ақталып жауап берерін білмей тоқталып тұрғанда, үйдің сыртқы есігінің жайлап ашылған дыбысын сезді
Қараңғылыққа үйренген көзін тоқтатып қарағанда қамзолын бүркене жамылып шыққан кемпірінің тұрпатын байқады.
– Кемпір-ай, таң қараңғысында қайда шықтың, құлап қалсаң не қыласың?
– Қарағым-ау, саған не болды бірнеше түн қатарынан дұрыс ұйықтай алмай жүрсің, мазалаған қандай ой? – деді қасына келіп.
– Мен тұрып кеткенде ұйықтап жатыр едің ғой.
– Сен дөңбекшіп жатқанда менде ұйқы бола ма?
Азат кемпірінің жүзіне бажайлай қарап назарын салды
«Сырлы аяқтың сыры кетсе де, сыны кетпейді» деген, алпыстан асса да, аздап түскен әжім болмаса, ажары таймаған.
Шығыстан күн шықпаса да оның алқызыл арайы аспанды жалындатып әртүрлі түске бояп алаулап тұрған суретті иегімен нұсқап:
– Шығысқа қарашы, қырық жыл бұрынғы көрініс қайталанып тұрғандай.
Айым да табиғаттың ғажайып көрінісіне қарағанда жүрегі атойлап, ұзақ жылдар көмбесінде қалған қуанышты сәтпен дидарласқандай әсерде
– Ол күн менің өмірімнің өзегі, сенімен алғашқы табысқан кездеріміздің өшпес сәулесі емес пе? – Иә, тапал тамның терезесінен төгілген нұр мен алаулаған арай
– Сол түнгі ай мен жаңа шыққан күнге серт бергендей уәдемізге жетіп келеміз
Ол да Алланың бізге берген бақыты.
– Алла сол бақытынан айыра көрмесін.
– Арамызда еш жасырын сыр жоқ, құпия болған емес
Соңғы кездегі ойлы жүзіңнен қатты секем алып жүрмін.
– Секемшілім-ау, үйге кірейік, сенен жасырып емес, мазалаған ойым тұрақ­тағасын бірлесіп шара жасармыз деп жүргенмін…
***
Ұзақ жылдардан бірге жүретін көңілдері жарасқан, ата әңгімесімен суарылған, ұстамды билік сөзі бар Әбен, парасат-пайымды Олжатолла, жадышыл, зейінді Сейілғали, қой торы, тұйық Салқан бесеуі бүгінгі кездесулерінде әдеттегідей киік­кісіленіп, одағайлануға бармай, тұралаулы сөз, толғандырар әңгімеге бастай берген
Тұжырымды ойлар, ақылдасар сәт туын­даған тұста Азат әңгімесін бастады:
– Мені біраздан бір түйткіл мазалап жүр
«Немере жаннан тәтті» дегендей, Аталық дәрежеге көтерген тұңғыш немереміз Тұяқжанымның мінезі үйлеспей барады
Бұдан екі жыл бұрын мешітке баруды бастаған
Кемпірім немерем имандылық жолға түсті деп қуанышқа кенелді
Мен де қарсы болмадым
Алғашқыда мұсылмандықтың әдемі сөздері мен көркем мінездеріне тәнті етіп бізді риза еткен
Бірақ кейінгі кезде сөздері біз білетін діни ұстаным бағытынан өзгешелеу сияқты
Бәйбішеміз сейсенбі күні аталарға, жұма күні дүниеден өткен бізден дұға дәметкендерге арнап жеті нан пісіріп иіс шығарса: «Ол Аллаға серік қосу, мұсылмандық жолға қайшы» дейтінді шығарды
Шалбардың балағын қысқартып, тұйықталып бізден жырақтап бара жатқандай
Діннің де әр түрі бола ма? Осы жайтқа сіздер қалай қарайсыздар? – деп ортаға сөз тастады.
– Қайдам, біздің жерде діннің тара­луының өзіндік жолы бар
Нарын бойына қоныстандыруда еңбегі сіңген Сырым батыр, діннің де халық арасында таралуы, сақталуы жөнінде үлес қосқан адам ғой, – деді Сейілғали.
– Сәкеңнің білмейтіні жоқ, – деп Олжатай сөзге араласты
Салмақты қал­пынан айнымай отырған Азат: – Біздің Сәкең біледі ғой, бірақ сөз желімін пайдалануды ұмытпайтын әдеттен құр емес.
– Жігіттер үй тұрғызғанда жардың кірпіштерін желім балшықсыз ұстата алмайсыңдар
Тек шындықтан әңгіме құралмайды, арасын кіріктірер көтерме сөз қосылса ғана сырланады емес пе?
– Дұрыс болар, бірақ шындықты 180 градусқа бұрмаған сәнді
Сырым баба діндар болғанын дәлелдесек исламның ошағы алты Алашта деуге де жақын қалармыз, – деп Әбен де ризашылық білдіретін достық пейілде күліп, ортаны желпіндіріп тастады
Мырс етіп күлім­сіреген қалпын сақтай:
– Айтыңдар, айтыңдар, дінді таратпаса да Сырым батырдың болғанын жоққа шығара алмайсыңдар, – деп Сейілғали да беріспеді.
Үнсіз отырған Салқан орнынан қозғала тамағын кенеп ұзаққа шабатынын білдіріп:
– Жігіттер, сіздер келелі әңгімені үс­тіртін әзілге айналдыр­ма­саңдаршы
Кеңес кезінде дінсіз болдық
Тәуелсіздік алғасын дінге құлай ұмтылып бара жатқандаймыз
Соның зардабын тартып жүрген жанның бірімін
Сыртым бүтін, ішімде қайна­ған мұңдылық
Қорым ұстар ұлға зар болып, елуге таяған шағымда бес қыздан кейін көрген жалғыз ұлды бетінен қақпай өсірдім
Жеке ел болып шаңырақ көтерген тұста дінге шөлдеген халық әркім өзінше сусап бас қойды
Біз ұмтылмасақ та жалғызымыз мектепте жүргенде 5-6 сыныптан мешітке баруды бастады
Қуандық, әсіресе кемпірім имандылық жолға түсті деп мәз
Көшеде будақтатып темекі тартып немесе арақ ішіп мас күйінде әркіммен ілесіп жүргендерден аулақ жүретініне шүкіршілік жасап, келісті мінез дарып, дұрыс жолға түсті деп мен теріс көрмедім
Егемендік бас­тауында қай жағдай да тұралап тұрды емес пе
Мектепте мерзімді сабағын ­беруден әріге бара ­алмады
Біздің ­заманда мұғалімдер шәкіртті тәрбиелейтін болса, қазір қағаз жазып, есеп берумен шектеліп, үлгерімді білім беріп емес, баға қойып көтереді
Бұрынғы үйірме, қосымша сабақтар жайы­на қалды
Оқушылар бос уақыттарын қалай өткізеді
Бұл мектеп бақылауынан тыс қалды
Мектепке ұстаздарға сеніп қалған ата-аналардың да түгендеуі жетіспей жатты
Осы тұста ауылда жастар арасында неше түрлі келеңсіз жайлар етек алды емес пе
Баламыздың мешітке баруына қуануымыз, тентектіктен аулақ болады деген есебіміз еді
Бәрі біз күткендей өтіп жатты
Жаңағы Азекең әңгімесінде айтқандай ұлымыздағы өзгерісті байқасақ та мән бермедік
Жалғыз баланың дегеніне қарсы келе алмай уақыт өте бұрынғы күнімізге зар болдық
Аруаққа, ата-бабаға сыйынудан қалдық
«Ағайын-тума мен бастамада арақ құйылады, арам ас дастарқанға келеді» деп араласымызды қақпайласа, кейіннен үйге қонақ кіруден қалды
Өзімізбен өзіміз жүріп жаттық
Балалық мінез өсе келе ретке келер дедік
Ол үміт ақталмады
Қазір зіңгіттей азамат, қарсы келе алмайсың
Көңіліне не ұстанымына қайшының бәріне ренжиді
Әйеліміз екеуміз бір-бірімізге қарап үнсіз қаламыз
Келін алғасын өзгерер деп күттік, онымыз да ақталмады
Ол да тұмшаланып киініп бізбен ашылып сырласпайды
Ел қатарлы немеремізге ат қойып, бесік тойын да жасамадық
Мұсылмандық жолмен жүреміз деп мешіттен атын қойдырды
Алланың үйіне бармайсыңдар, намаз оқымайсыңдар, ораза ұстамайсыңдар, бәрің де кәпірлер қатарындасыңдар дегенді шығарды
Сүліктей ұлым ажарын бұзып, қаудитып сақал қойғаны арамызды салқындатып жіберді
Балаң емес бөтен жандай болып барады
Сырыңды кімге ашасың, көңіліме жақын жандарсыңдар
Біздің үйден су ішпегендеріңе де бес жыл болды
Одан әрісі түсінікті болар.
«Уһ!» деп тоқтағанда зіл батпан жүктен арылған жандай сезінді
Қа­лыбында ұяң адамның тағдырдың қыс­пағынан ұнжырғасы түсіп, үндемес, ынжық бейнесін түсініп бір-бірімізге қарадық
Жұбату айтарымызды ойлана әрқайсымыз білгенімізше қолдау мен тоқтауымызды аямадық
Менің санама немеремнің кейінгі кездегі мінезі қылаң беріп, алда осындай жағдайға түсе ме деген қауіп туындады
Жабырқап, жүдеп қалдым
Сол ойдан арыла алмай жүрген жайым бар
Сені сары уайымға салдырмайыншы деген сырым осы.
– Қайдан білейін, жастық шағында кездеспеген қылығын ел ағасы ­болып, қартайғанда тауып алды ма деп ­секем алдым
Мені қойшы, көнермін
­Ел-жұрт, бала-келін, құда-құдағилар не дейді? Абыройыңды төгіп ала ма деп қысыл­ғаным шындық.
– Басқаны білмеймін, «мен көне­р­мін» дегеніңе сене алмаймын
Ештеңе болмағасын көңілді кеңге салып айтып жатырсың ғой.
– Шалым-ау! Ол да құр болмас
Жақсы екеуміз ештеңе емес, қырық жыл шатаспағанда алдағыны көрерміз
Мына Тұяқжанды шет қылықтан қалай сақтаймыз? Уақап дей ме, Бахап дей ме, сол бізге келіп қалған болды ғой, бірдеңе істесейші.
– Жарайды, тұралық, шаруаңды жаса, бір жөні болар…
***
Ақ көрпе жамылған иен далаға көз салып туған елі мен оның ұлан-байтақ даласына масаттанған Азат, қалың қарды қақ жарған қара жолмен жөңкіліп келе жатқан джип машинасында жайланып отырып, бұл жолғы сапарын ой елегінен таразылап өткізуде
Мешітке үйір болған немересінің қияс бағыттағы діни ағымдарға бой алдырып жүргенінен секем алды
Қылдай болып басталған пәле өсе келе дардай болып Салқанның баласындай ырқымыздан шығып, діни ағымның деструктивті идеяларының жетегіне ілесіп, теріс бағытқа түсе ме деп алаңдауы түнде ұйқысын, күндіз күлкісін бұзды
Аурудың алдын алу үшін Тұяғын үйіріп алғандардан бөлектеп, басқа ортаға енгізуді мақсат тұтты
­Ел-жер көрсетіп, ондағы өмірдің арасында болғызып, санасына енгізіп болашағына таңдау жасайтындай ой туғызуға ұмтылды
Әлемде туған үйі мен ­ауылынан басқа да әр қилы тұрмыс-тіршілік бар екенін түсіндіргісі келді
Адамдардың сан қырлы сырлары мен ойлары, армандары мен мақсаттары болатындығына көзін жеткізуге жұмыстанды
Оқушы­лар­дың қысқы демалысқа шығуын пайдаланып, он шақты күнге Орал, Ақтөбе өңіріндегі ағайындарға қыды­рыстап баруға ниет етіп, кемпірі мен немересін алып шыққанына бір жұма болып қалды
Оралдағы бала кезде бірге өскен ағайын құрдасында болып, күпті көңілдегі секем алған жайды еш бүкпесіз айтқан
Туысы жағдайды шынайы қабылдап түсінді, ақылын да, қолдан келетін көмегін де аямады
Баласын теріс ағымнан шығару үшін өзі бастап алып жүріп мал бақтырып, егін салдырып күнделікті тірлікке араластыруға қызмет жасап жүр
Биыл екі жылдан асып барады
Өткенде келіп кеткен, көңіл күйі жақсы
Баласының оң бағытқа түскенін, қыр өңіріндегі фельдшер қызбен танысып, ұнатқан болуы керек сақалын алып қалыңдыққа қарайтын жігіт болды
Кешікпей құдалықтың да төбесі көрініп қалар деп қуанышын жасырмаған
Сол ауылға барып сөйлес, Тұяқ ауыл өмірін, шаруа жайын, еңбек адамын көрсін деген.
***
– Тұяқжан міне, қазақ елінің кең сахарасы
Осы ұлан-ғайыр жерді бабаларымыз бізге аманат етіп тапсырып кетті
Аталарымыз антына беріктігін дәлелдеп қорғап сақтады
Біз қолымыздан келгенше көріктендіріп, гүлденттік, киесін сақтауға тырыстық, кенін өндірдік
Ендігі қожасы сендерсіңдер, аялау, өркендету, қожыратпай түлету өз қолдарыңда, соған дайынсыңдар ма? Үнсіз ойланған бала сәл кідіріп:
– Алланың әмірімен қазаққа берілген жер ғой, біздің қандай әсеріміз болады?
– Е, балам, біздің түп-тамырымыз түркілік
Қазақ ұлт болып ұйысуымызға дейін жүздеген тайпалар болып өмір сүрдік
Күнделікті өмір үшін жерді солар сақтады
Дәуір бастауында да ел болған ол кезде біздің далаға ислам діні келе қоймаған.
– Сонда халқымыз кім болды, асыл дініміздің аясы тар болғаны ма?
– Жаратқан ие біреу, оның мың аты бар дейді
Әркім өзінше атайды, өзінше сыйынады
Сыйыну жолдары да әрқалай
Кең ауқымды аймақта орналасқан тұрмыс-салты, тілі, кәсібі, мәдениеті ұқсас келетін халықтардың өмірлік ұстанымы, сенім-нанымы бірігіп діндерін қалыптастырған
Шығыста буддалық, Еуропада христиандық, Арабтарда Ніл бойынан басталған ислам мұсылмандық уақыт өте екшеленіп біздің ұлттың, мемлекеттің дініне айналды.
– Біздер ше?
– Түркіліктер жаратушы бір көк тәңірі деп сенген, табиғатты аялаған, әр құбылыстың қадірін білген, күнге, отқа табыну да болған, тармақтары баршылық.
– Мұсылмандық болмаған ба?
– Иә, Қасиетті Пайғамбарымыз дінін насихаттап жақтастарын көбейткен
Ислам­ды қабылдаған түркілер өздерінің салт-дәстүрін бұлжытпай сақтайды, оны араб билігіндегі Аббаситтер әулеті мақұлдайды
Содан бері біз бабалар салтына адалмыз, оны бұзып көрген жоқпыз, бұзбаймыз да
Түркілер қабылдаған дін елге кеңінен тарап қолдау тапты
Оны насихаттаған уағызшылар Арыс­тан баб бастап ұстаздық жасаған
Баб сөзі – ұстаз мағынасын береді
Шәкірті Қожа ­Ахмет Ясауидің сопылық ілімі кең қанат ­жайды
Қазақ еліндегі Ханафи ­Мазхабы тереңнен жалғасқан салт-дәстүрді құрметтейді
Ол шариғатпен кереғар келгенде биік тұратынын мақұлдайды
Терең ойға батқан Тұяқ:
– Ата, бізге бәрінен шариғат биік, оның қағидаттарын бұлжытпай орындау керек, сонда шын мұсылман боласыңдар дегені қалай?
– Ондай талап Ислам мемлекетінде жүзеге асатын шығар
Біздің күнделікті тұрмыс салтымыз заң шеңберінде жүр­гізілетін зайырлы мемлекетпіз.
– Тұрмыс-тіршілікте шариғат жолымен емес, бірінші кезекте заңмен реттейтіні даусыз болса, шариғат жолынан аумайсыңдар деп жүргендері сыртқары болды ғой.
– Бізде заңды, ежелгі дәстүрімізді шариғат кесе алмайды
Керісінше, айтатындар қателеседі
Халықтың ерекшелігі тілі, діні, ділі
Арабтармен дініміз ортақ, тілімізбен, діліміздегі айырмалар ұлттық белгімізді қазақи мәдениетімізді өзгерте алмаймыз.
– Заңға, салт-дәстүрге кереғар ісіміз ұлттығымыздың тұғырына әсер етер қарекет екен-ау, – деген Тұяқтың ішкі сезімі мен өз түйсігінің қайшылықта тұрғаны байқалды.
***
Азанғы дәмнен кейін бөлмеде оңаша отырған екеудің әңгімелері жарасып, сыйлас ықыластары бейнелерінен анық сезіледі.
– Құда, ниетіңізге тәнті болдық, сонау замандағы демалыс сәттер еске түсіп кеңіп қалдым
Ауылдағы басып тұратын зілден құтылып жеңілденгендеймін
Бүгін жүргіміз келеді, – деді Азат.
– Құда, көптен іш құса болып жүр едім, әңгімелесіп бір жасап қалдым.
Шаруаңызды айтыңыз? – Келген шаруаның ретін сөз арасында жеткіздім
Сіздің басыңыздан өткізген жайт болғандықтан білгім келіп, немереге кең даламызды, қазақтың даласындай ашық көңіл қонақжайлылығын көрсетейін деп келгем
Бәрі реттелді, ризамын
4-5 жас ағалығыңыз бар
Көргеніңіз мол жансыз
Ойламаған тұстан екі ұлдың бірі діннің бұрыс идеясына түсіп қиындыққа ұшыратты
Шетін ұстанымдағылар жұмыссыз жастарды өз қатарына тез тартып алады
Біздің де балалар бос сандалыста болды
Қалада кез келгенге жұмыс табыла бермейді
Көше сыпыру, саудагерлердің тәшкісін айдауға арланады
Басқа жұмыстың реті жоқ
Діни жат ағымдағылар сондай жастарға үйір
Олар да қашпайды
Баламыздың сол жолға қалай түскенін аңғармай да қалдым
Қауғадай сақал қойып бізден жат болып бара жатты
Жұбайымыз екеуміз ақылдасып, қосылған ортасынан бөлектеп алудың жолы қырға шаруаға өзімізбен бірге алып барып, көңілін жұмыс саласына аударуды мақсат еттік
Ол үшін өзіміз баруымыз қажет, баламыз бізсіз бармайтынын түсіндік
Әйелім оқытушылығын, мен есепшілік қызметтерімізді тапсырып, бар жиғанымызды кәдеге асырып көшіп келдік
Өзіміздің еңбегіміз жанды, баламызды қайырып үйіріне қостық
Болашақ келінмен кездескеннен кейін сақалдан арылды
Жалпы жетектеп жүріп, еңбекке араластырдым
Алғашқы кезде қиындыққа төздік
Анасы мейіріммен райынан қайтарса, мен ызғармен ығыстырып ұстадым
Кейіннен қалыңдығы көмекке келіп мақсатымызға жеттік
Той күнін де белгіледік, – деп тоқтады.
«Тойға келгейсіз» деді қоштасарда.
Бұл басын изеді.
Өмірзақ Қажымғалиұлы, 
жазушы, Қазақстан Республикасының еңбек сіңірген қызметкері
