«Ана тілі» газетінің № 9 5-11 наурыз 2020 жылғы санында Ілияс Жансүгіров атындағы Жетісу мемлекеттік университеті «Ілиястану» ғылыми-практикалық орталығының аға ғылыми қызметкері, филология ғылымының кандидаты Шара Қыяхметованың «Айтар сөзге абай болсақ…» деген мақаласы жарық көрді
Бұл мақала үстіміздегі жылдың 12 ақпанында осы газетте жарияланған «Асылдарымыздың сөзіне абай болайық» деген мақалаға жауап ретінде жазылған.
Шынында «Аңызға бергісіз ғұмыр» деген жинақ біз көрсеткендей 2002 жылы емес, 2007 жылы жарияланған екен
Және «дүлдүл» сөзі «дүлділ» болып кетіпті
Ақталып қайтейін, қателік менің мәтінімнен кеткенін мойындамасқа амал жоқ
Бауыржан Момышұлының «Благодарите тех, кто вас справедливо критикует! Обижайтесь на тех, кто вас не заслуженно возводит в «классики» деген даналық сөзінің маңыздылығын осындайда еске түсірерің хақ.
Біздің мақаланың жазылуына М.О.Әуезовтің «Евгений Онегиннің» қазақшасы туралы» мақаласының жоғарыда аталған жинақта неге «Құлагердей тұлпар еді» деп тақырыбының өзгертілгені және оған бөтен бір абзац мәтіннің енгізілуі себеп болған еді
Ш.Қыяхметова : «…520-бетте «Мұхтар Әуезовтің «Құлагердей тұлпар еді» мақаласы 1994 жылы Сәрсенбі Дәуітұлының құрастыруымен шыққан «Азамат ақын» кітабынан алынды» деген түсініктеме берілген» дейді, өз мақаласында.
Біріншіден, бұл берілген түсініктемеде С.Дәуітұлы жинағының қай жылы, қандай баспадан жарық көргені жөнінде мәлімет жоқ
Ол толық күйде («Азамат ақын» (Ілияс Жансүгіров туралы естеліктер)//Құрастырған Сәрсенбі Дәуітұлы
– Алматы: Жазушы, 1994
– 192 бет) Ш.Қыяхметованың мақаласында ғана берілген.
Екіншіден, мен «Аңызға бергісіз ғұмыр» деген жинаққа және оған енген мақалаға ғана қатысты ойларымды айтып отырмын
Үшіншіден, мақалаңызда: «Орталықты ашудағы мақсат-міндетіміз: Ілияс Жансүгіров мұрасын әдебиеттану ғылымы тұрғысынан жан-жақты қарастыру, жаңа көзқараста зерттеу, қолжазбаларын сараптау, шығармашылық өмірбаянын жаңа зерттеулермен толықтырып, жаңсақтықтардан арылту….» дейсіз
Олай болса, кезінде жіберілген қателіктерді «жаңа көзқараспен зерттеп, жаңсақтықтардан арылтуға» неге көңіл бөлінбеген?
Бір жіберілген қателік осылай кітаптан-кітапқа көшіп жүре берсе, онда ғылыми орталықтарды ашып, «жаңаша көзқарастармен зерттеуді міндет- мақсатымызға» айналдырудың қажеті қанша?! Бар нәрсені сол қалпында көшіргеннен не ұттық? Ең бастысы, қолыңызда М.Әуезовтің өзі жазған мәтінінің түпнұсқасы бар емес пе?!
«Бесіншіден…» деп келетін менен алынған сауалдарға жауапты С.Дәуітұлынан аларсыз» деп кеңес бересіз
«Азамат ақын» деген жинақ туралы сөз қозғар болсам, міндетті түрде тап осы сауалдарды сол кісіге қоярым сөзсіз
Алайда бұл жердегі әңгіме – орталық құрастырған «Аңызға бергісіз ғұмыр» атты жинақ
Сондықтан алдыңғы мақалада айтылған жайларды қайталамаймын.
Сондай-ақ, Мұхтар Әуезовтің Ілияс поэмалары туралы айтқан пікірін «Евгений Онегиннің» аудармасы туралы» деген мақалаға кіріспе ретінде алынғаны жөнінде: «Төртіншіден,…» деп басталатын сөйлеміңізде: «…Бірінші абзац та М.Әуезовтің пікірі екендігін сіздің (М.Әуезов атындағы Әдебиет және өнер институты «Әуезов үйі» ҒМО-ның бас ғылыми қызметкері, филология ғылымының докторы) білмегеніңізге таңым бар
М.Әуезовтің «Қайта туған халық әдебиеті» атты мақаласынан қиылып алынғандығын қалай білмедіңіз?» деп таңырқайсыз
Оған таңырқаудың еш жөні жоқ
М.Әуезовтің 50 томдық еңбегіндегі әрбір мақала мәтінін түгелдей білу қасиеті маған бұйырмапты
Білгенімнен білмегенім көп екендігін жасырмаймын да
М.Әуезовтің (Шығармаларының елу томдық толық жинағы
Т
40
– Алматы: Жібек жолы, 2009
– 280 бет) 40-томындағы «Қайта туған халықтың әдебиеті» деген мақаласынан алынғандығын алдын-ала білсеңіз, неге өзіңіз құрастырып отырған жинақта көрсетпегенсіз? Әуезовтің елу томдық шығармалар жинағы қолдарыңызда бола тұра түпнұсқаға неге жүгінбегенсіз? Сондықтан өзіңіз айтып отырғандай: «Мұхтар Әуезовтің Ілияс поэмаларына берген биік бағасын мақаланың басында кіріспе ретінде беріп, мақала атауы неге өзгертілгендігін» жинақты құрастырушы ретінде «байыптылықпен түсіндіріп беру» орталықтың, құрастырушылардың мақсат-міндетіне жатады емес пе?!
Мақаладағы түпнұсқаға сәйкес келмейтін «Қайта туған халық әдебиеті» деп қате жазылған М.Әуезовтің «Қайта туған халықтың әдебиеті» деген мақаласын «қолына ұстап көрмеген-ау» деген күдік бізде де туды.
«Жетіншіден…» деген сөйлеміңіздегі орыс тіліндегі жинаққа байланысты үстірт пікірлеріңіз» деген сөзіңізге айтарымыз, оның бәрі өткен мақалада нақты мәтіндер, ондағы көрсетілген қателіктер жөнінде жан-жақты баяндалған болатын
М.Әуезов шығармаларының елу томдық толық жинағының (2004) 18-томында берілген түпнұсқадағы («Евгений Онегин» на казахском языке) бірнеше ірі көлемді абзацтардың орталық жариялап отырған жинақтағы мәтінде болмағанының өзі-ақ сол еңбектің кемшілігін көрсетеді емес пе?!
Енді өз сауалыңызға келейік: «Істің байыбына бармай, байбалам салып, Ілияс айтқандай «бұрқ-сарқ құсып», осы мақаланы жазудағы мақсатыңыз не еді? Әуезовке деген жанашырлық па, әлде осындай әрекетпен өзіңізге назар аударту ма?»
Біріншіден, мен елдің назары мен насихатына зәру емеспін
Екіншіден, мақаланы жазудағы мақсат-міндетім сол мақаламда толық баяндалған болатын
Бір айтылған жайға қайта оралудың қажеті шамалы деп ойлаймын
Өзіңіз де ашуға мінбей, мақаладағы басты мақсатқа тереңірек мән беріп оқысаңыз дәл бұлай «әдептен озбас едіңіз»
Сосын ол мақалада бірде-бір автордың аты-жөні, олардың жеке басына бағытталған бірде-бір сөз жоқ
Біздің мақалада бәрімізге ортақ ілиястану мен мұхтартану, тіпті қазақ әдебиеті, әдеби мұра, түпнұсқадан ауытқу мәселелері ғана сөз болды.
Өкінішке қарай, жанашырлықты түсінбей, шамданып қалған сыңайлысыз
Әрине, әркім өз деңгейінде қабылдап, түсінеді ғой
Мұхтар Әуезов те жеке адамның жанашырлығына, насихатына зәру тұлға емес
Әуезов мұрасының мұрты бұзылса, сауал салатын іздеушілері, өз ұрпақтары мен мұрагерлері, қазақ әдебиеті мен әдебиеттанушылары, қала берді әуезовтанушылары бар
Біздің мақсатымыз – қазақты әлемге танытқан Әуезовтей тарихи тұлғаның әдеби мұрасына қиянат жасалып, мәтіні өрескел өзгертілгеніне, өз қолтаңбасымен тасқа басып, жазып кеткен түпнұсқаның тасада қалуына көңіл аудару және мүмкіндік болса, ол олқылықты жоюдың жолдарын ойластыру болатын
Сенбесеңіз мақаланы тағы бір сүзіп шығыңызшы, мәселен, мына жолдарды: «…Асығыстықтың алдын алмасақ, бұдан да зор ағаттықтарға жол беруіміз әбден мүмкін, сондықтан жанашыр сыннан жамандық іздеудің қажеті жоқ деп ойлаймыз» немесе: «…Әуезовтей ұлы тұлғамыздың туындыларына, ғылыми-теориялық тұжырымдарына, ойлау жүйесіне нұқсан келіп жатқанда жұмған аузымызды ашпай отыруға арымыз жібермеді».
Бүгін біз байқамасақ, ертең басқа біреу байқар еді, ал өкінішке қарай осы күнге дейін байқамағанымыздың, бейғамдығымыздың салдарынан осындай олқылықтар орын алып отыр
Көрген көзде жазық жоқ, «айтпаса сөздің атасы өледі», қазір бұл мәселе қозғалмаса, ол мақала әлі де талай жыл сол қалпында кітаптан кітапқа көшіріліп жүре беруі әбден мүмкін
Біздің мақсатымыз – бәрімізге ортақ ұлттық құндылықтарымызды, әдеби мұраларымызды сол түпнұсқа қалпында ұрпақтарымызға сақтап жеткізу мәселесі
Оның өзінде біреуге ақыл айту, жөн көрсету емес, екеумізге де ортақ әдебиет мәселесіндегі олқылықтарға жол бермеу.
Қысқасын айтқанда, Мұхтар Әуезовтей ұлы тұлға, классик суреткеріміздің әрбір сөзі біздің рухани байлығымыз емес пе?! Сондықтан Әуезовтің әдеби мұрасына, мәтініне мысқалдай да өзгерту енгізу, менің де, сіздің де, өзгенің де еншісінде емес
Ол – ұлттық мұра, мәңгілік рухани құндылық.
М.В.Ломоносов айтқандай, «Біреудің қатесін байқау тіпті қиын емес, ал оны түзетуге көмектесу, міне, бұл – нағыз адамгершілікке байланысты қасиет»
Олай болса, М.Әуезовтің «Кемшілікті сын түзейді, көп болып біріккен ой түзейді» деген даналығынан үлгі алайық!
Г.ПІРӘЛІ,
әдебиеттанушы
