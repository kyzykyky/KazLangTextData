Жетіскен Мәкеналы
Қызылорда облысы, Қазалы аудандық «Қазалы» газеті бас редакторының орынбасары, Қазақстан Республикасының Мәдениет қайраткері, халықаралық Жазушылар одағының мүшесі Жетіскен Мәкеналының есімі Сыр өңіріне жақсы танымал
Ол «Асан көтерілісі», «Нұрбай би», «Ел мен ер» прозалық және «Жиырма бірінші ғасырға аманат», «Тағдырмен тілдесу» секілді жыр кітаптарының авторы.
Төменде ақынның соңғы жазған өлеңдері оқырман назарына ұсынылып отыр.
ҚАЗАҚ ЕЛІ
Қазақ Елі
Атажұрт – даласында,
Пір тұтатын бабасын, анасын да.
Өмір сүрген халықпыз өр мінезді,
Атырау мен Алтайдың арасында.
Қазақ Елі
Рухы құламаған,
Тірі қайтқан Алқакөл-Сұламадан.
Қайнап тұрған қанында Ар-Намысы,
Қияндарға ұмтылған пырақ-арман.
Күн шайқаған
Батысым, Шығысымды,
Кешіп өткен дүрбелең, ұлы сынды.
Қазақпын деп, жар салған Алашпын деп,
Мақтан етем Ұлтымды, Ұлысымды.
Күңіренген қобыздың дауысынан,
Қасарысқан жауының сағы сынған.
Кедергілер жол бермес, кездессе де,
Кезі жоқ тауы қайтып, тауысылған.
Әл-Фараби, Ясауи – ғұлама адам,
Бейбарыс сұлтан менен Тұмар анам.
Бөгенбай, Қабанбай мен ер Жалаңтөс,
Жау шапса қарсы алдына тұра қалған.
Бағындырды кер заман ғасырларды,
Дұшпандарын басынан асырмады.
Әз Жәнібек, Қасым мен Хақназар хан,
Халқының арқа тұтқан асылдары.
Жауды жеңбей көңілі жайланбаған,
Қол бастаса Тәуекел – майдан далам.
Есім хан, Салқам Жәңгір, Әз Тәукелер,
Тыныштықты қорғаған қайран бабам.
Ел иіген кемеңгер, даналарым,
Көсемдерім, көріпкел, дараларым.
Төле би, Қазыбек пен Әйтекелер,
Шешендікте шек келмес сараларым.
Билігін ұлты ұйып қабыл алған,
Абызы қазағымның Абылай хан.
Ешкімге дес бермеген Кенесары,
Бұлдырап тұрса-дағы сағым алдан.
Тәуекел деп Тәңірге сыйынады,
Жігерленсе бойға күш құйылады.
Атқа мінсе Жанқожа, Ақтан батыр,
Аттатпады Қоқанды, Хиуаны.
Тістеп-тартып жерімді, мал-жанымды,
Қоршағанда қорқаулар жан-жағымды.
Кім ұмытар «Алаш» деп ұрандатқан,
Әлихан, Міржақып пен Мағжанымды.
«Жетім менен жесірді жылатпайық,
Қазақтықтың қазығын құлатпайық.
Азаттықтың атады ақ таңы» деп,
Ел үмітін үрлеген Мұратбаев.
Әлі жеткен әлсізді әуреледі,
Дауыл соғып, қай беттен дау келеді.
Батырлықты танытқан сұм соғыста,
Момышұлы Бауыржан – Баукең еді.
Аямаған ұлдарын, қыздарын да,
Желтоқсанның сұрапыл ызғарында.
Сескенбеген жастарым от пен оқтан,
Отаршылдар үрдісті бұзғанында.
Қаныменен хат жазған Қазақпын деп,
Жаныменен шырқаған Азат Күн деп.
Жұбан ақын қаймықпай жырлап өткен,
«Айта бергім келеді, Азатпын» деп.
Аруанадай өтті өмір ырғатылған,
Мұңға тұнған, тағдыры сырға тұнған.
Тердің исі аңқиды, шердің исі,
Тұла бойы тұңғиық тұрпатыңнан.
Туған жерге байланған кіндігінен,
Сығалаған Ай нұры түндігінен.
Қазақ Елі қазаны ортаймаған,
Таңғалдырған әлемді бірлігімен.
Тағдыр өзі талабын демеді ме,
Жетті ақыры қазағым дегеніне.
Елбасының ғажайып ерлігімен,
Келе жатыр толысып кемеліне.
Тектіліктен жаралған дерегіміз,
Ар ойлаған халықпыз, себебі біз.
Ұрпағы бар ұлтым дер –
Сенеріміз,
Осындай, Қазақ Елі дегеніміз!
ТАҒДЫРМЕН ТІЛДЕСУ
Тағдырым!
Сені ойласам аласұрам,
Мен емес қорқатұғын қарасыңнан.
Білемін шалыс бассам аямайсың,
Сен емес жолдасым деп жаны ашыған.
Анамның шықпай жатып құрсағынан,
Қалмадың қарақшыдай қыр соңымнан.
Арқандап қойғандайсың арғымақты,
Келемін құтыла алмай құрсауыңнан.
Тағдырым!
Сені ойласам аласұрам,
Мен емес қорқатұғын қарасыңнан.
Қаймығам дос-дұшпанның табасынан,
Жармасқан жауларымның жаласынан.
Өтірік пен өсекте шаруам жоқ,
Қорқамын ағайынның аласынан.
Сүйемін адалдықты, әділдікті,
Құйылған ақ ниеттің сабасынан.
Іздеймін ізгілікті нұрын шашқан,
Көрінер қос жанардың қарасынан.
Тағдырым!
Жолға шықтым өзіңменен,
Жетсем деп арманыма көз ілмеп ем.
Алдымда тұрып алдың жолымды аңдып,
Амалсыз суарылдым төзімге мен.
Келеді кейде мені мүсіркегің,
Тап басып тапқың келіп ішімдегін.
Сағымды сындыруға құмарсың-ақ,
Еңсемді сондадағы түсірмедім.
Жанымда айналшықтап күнде менің,
Шақырсам жекпе-жекке үндемедің.
Жасырынып жүресің жауым құсап,
Білмеймін, кім жеңіліп, кім жеңерін.
Қалмадың қайда барсам көлденеңнен,
Жығылып қайта тұрдым көк дөненнен.
Мінгенде қаһарыңа қатуланып,
Бақиға жақындадым
Өлмегенмен.
Бұл мені мүмкін, әлде қайрағаның,
Білмеймін, қашан, қайтіп жайланамын.
Бәрібір тағдыр саған бас имеймін,
Бар еді тағы қандай айла-амалың?!
Отырмын бәрін тағдыр,
Саған жауып…
Келеді қай жағымнан маған қауіп?!
Тірегі тірлігімнің өзің болсаң,
Сенімен тілдесейін амал тауып.
ӨЗІМ ТУРАЛЫ
Уақыт – қазы
Кімдер осал, кім мықты,
Ұнатамын шар болаттай шындықты.
Жанды салып жағаласа кетемін,
Сезе қалсам адамға жат сұмдықты.
Білгің келсе,
Жүрегіме үңіл сен,
Айып болмас ақиқатқа жүгінсем.
Алынбайтын қамал салып алам мен,
Қара ниет қылығыңнан түңілсем.
Сырласамын,
Жыр оқимын қаласаң,
Заманыммен ұшқан құстай таласам.
Арманым жоқ жеткенінше соңғы дем,
Халқымның бір кәдесіне жарасам.
Туған жерге
Берсем деймін барымды,
Дақ түсірмей қорғап келем арымды.
Артық бір сөз айта қалсам өкінем,
Өкпелетіп алдым ба деп жарымды.
Мамандықтан
Көргенім жоқ кенделік,
Талай ғаріп алғыс айтқан емделіп.
Ақ халатты алмастырдым қаламға,
Жүрегімнің қалауымен жөн көріп.
Таласпаймын
Отырам деп төрге мен,
Онсыз-дағы биіктерге өрлегем.
Жан емеспін қайырымды міндет қып,
Бір тал шыбық алып келген көлденең.
Махаббат па?..
Ол туралы не айталам…
Жастық – теңіз толқынында шайқаған,
Сағым болып сыр ашпаған сиқырлы
Он сегізім келер ме екен қайтадан?!
Қараласа
Дұшпандарым тосын ба?
Арылмайды дос-жарандар қасымда.
Үміт күтіп үкілеген елім бар,
Шын бақытым жатса керек осында.
Туған жерге,
Туған елге табынам,
Бар қасиет маған содан дарыған.
Мүмкін менің жатса керек осында,
Азаматтық, адамшылық мағынам!
АЛПЫС пен ТАЛТҮС
«Талтүс» дейміз оп-оңай-ақ алпысты,
Бәрінен де шын шырайлы, ар күшті.
Біз де келдік сол алпысқа қарағым,
Көріп тұрмын талтүс емес, әр түсті.
Бәрі дайын төсегім де, асым да,
Балаларым, жарым да бар қасымда.
Талтүс емес, алпысыңды кешқұрым
Десем егер, тосын ба?
Бірақ, бірақ, «талтүстен» де қашпаймын,
Құр мақтанып, шамадан тыс аспаймын!
Сенесің бе, сенбейсің бе, өзің біл,
Кейде тіпті жалындаған жастаймын.
«Талтүс» дейтін шығар бәлкім, содан да,
Балықтаймын салып қойған тоғанға.
Бұлқынғанмен еркіндікке шыға алмай,
Өмір сүріп жүргендейсің боданда.
Жапырағы сарғыш тартқан күздейсің,
Отызында ойнақтаған «біз» дейсің.
Алпыс жайлы сұрақ қойса інілер,
«Қайран, елу қайда екен?» деп іздейсің.
Бір түнеріп, бірде ашылған күндейсің,
Баяғыдай түнде жортып жүрмейсің.
Талтүс пе екен, тартыс па әлде, алпысты
Өз басыңнан өткізбесең білмейсің.
Бұл жалғанда қалғың 
келсе адам боп…
Тойымсызды тоғышарлық торлап жүр,
Жуан қарын жіңішкені қорлап жүр.
Шалағайлар шалғайына шалынып,
Шаңын қағып етегінің сорлап жүр.
Қолайсыздар қоламтаны көсеп жүр,
Арамызда өтірік пен өсек жүр.
Ары тайып арулардың бойынан,
Махаббаттың маңайында есеп жүр.
Ер жігіттер ел намысын жыртып жүр,
Қалбағайлар қарасынан үркіп жүр.
Осы қалай шығып кетті шыңға деп,
Пасық көніл іші тарлар қыртып жүр.
Оңай олжа тапқандары шылқып жүр,
Ен байлыққа батқандары былқып жүр.
Екі достың аражігін айырып,
Сұмырайлар қолтыққа су бүркіп жүр.
Жатып ішер ұяты жоқ масыл жүр,
Тасы өрге жылжығандар тасып жүр.
Ел-жұртының қазынасын опырып,
Опасыздар Отанынан қашып жүр.
Адалдардың жүрегінде иман жүр,
Имансыздар жалған сөзді жинап жүр.
Бұл жалғанда қалғың келсе адам боп,
Ей, пенделер, бір-біріңді сыйлап жүр.
***
Талай беріп қолыңды,
Татып ең дәм-несіптен.
Енді, ұмытып оныңды,
Сығалайсың тесіктен.
Сезем жаман ойыңды,
Сындыру ғой сағымды.
Сен құрғанмен торыңды,
Байламассың бағымды.
Ақ дастарқан алдыңда,
Сыйлағанмен адам деп.
Шын байқамай қалдым ба?!
Тап осындай арам деп.
Аямадым барымды,
Жүргеніңде зарығып.
Пейілің неден тарылды?
Суға кетті бар үміт.
Көңіл деген шарайна,
Білдім, бөтен екенсің.
Зұлымдылықпен алайда,
Қай мұратқа жетерсің?
Көре қалсаң қарамай,
Тайсақтайсың, сасасың.
Жақындауға жарамай,
Жасырынып қашасың.
Жалған намыс мас қылып,
Өзіңше бір өжетсің.
Ар алдында қасқиып,
Тік тұрғанға не жетсін!
