Қазақ тілі – қоғамның алға дамуының негізгі пәрменді күштерінің бірі екені белгілі
Осы ретте тіліміздің қадір-қасиеті, қоғамдық ортадағы беделі, барынша өсті деп нық сеніммен айта аламыз
Елбасы Н.Ә.Назарбаевтың «Қазақстанның болашағы – қазақ тілінде» деген ұлағатты сөзі әрбір қазақстандықтың жүрегінде берік орнығып, қазақ тілінің ертеңгі күнге үкілі үмітін өсіре түскендей әсер еткені сөзсіз.
Қай заманда болмасын, тілдің дамуы ең алдымен қоғам дамуымен бірге жүреді
Сол себепті де қоғамдағы өзгерістер тілдің дамуына да өз ықпал-әсерін тигізіп жатады
Елбасының алдағы уақытқа белгілеп отырған межесі дамыған отыз елдің қатарына ену екені белгілі
Бұл мақсатқа қол жеткізудің маңызды тұсы – ол мемлекеттік тілдің кеңінен өркен жаюымен де өлшенбек
Тағы бір мәселе ата-бабадан мирас болып жеткен саф алтындай тілімізді сол қалпында ұрпаққа жеткізу мәселесі
Мұны да қаперден шығармағанымыз абзал
Себебі Ахмет Байтұрсынұлы айтқандай, «сөзі жоғалған жұрттың өзі де жоғалады»
Тарихтан жақсы білетініміздей, батыр бабаларымыз ақ найзаның ұшымен, ақ білектің күшімен кең-байтақ жерімізді, сол жерде өсіп-өнген ұрпақтың өнегелі салт-дәстүрін, оның ішінде қасиетті ана тілін де қызғыштай қорып келді
Мұның бәрі жайдан жай емес
Бұл тілдің қадіріне жете білгендік
Қазақтың біртуар перзенті Бауыржан Момышұлы «Анамыздың ақ сүтімен бойымызға дарыған тілімізді ұмыту – бүкіл ата-бабамызды, тарихымызды ұмыту» деген сөзі бар
Сондықтан қасиетті анаға теңелетін тілімізді ұмыту – үлкен күнә.
Тіліміз уақытпен бірге тыныстап, қазіргі заман көшіне ілесіп келеді
Ғылым мен техника дамыған бүгінгідей заманда тілімізге енген жаңа сөздерді қабылдай отырып, жаңаша сипатта білудің де маңызы ерекше
Тілдің табиғаты бейне бір тірі организм тәрізді болған соң, ол да қоршаған ортаның ықпалына ұшырайды
Қазіргі таңда қазақ тілі ғаламтор бетінде де жақсы дамып, қарқын алып келе жатқаны көңілге қуаныш ұялатады
Жастарымыз қазақ тілінде пікір, хат алмасып, түйткілді мәселелерді зерттеп-зерделеп жатады
Осыдан-ақ жастарымыздың мемлекеттік тілді аяқ асты етпей, оның мәртебесін биіктетіп, емін-еркін қолданып отыруы олардың бойындағы зиялылықтың ұшқыны емес деп кім айта алады?
Ия, қазақ елінің болашағы қазақ тілінде екендігі даусыз ақиқат
Соны ұрпақтан-ұрпаққа жеткізетін жастарымыз өр рухты, намысшыл болып өссе дейміз
Сан ғасырлық тарихы бар бай да көркем тіліміз мәңгілік жасай берсін деген тілек те көкейде жаңғырып тұрады
Мемлекеттік тілге маңыз беру бүгінде сіз бен біздің ортақ шаруамыз
Қай саланың маманы болмасын, мемлекеттік тілге жанашырлықпен қарап, өзі де, өзгелерді де қазақ тілінде сөйлеуге үгіттеп, шақырып жүрсе ғанибет емес пе
Тіл халық болып жұмылғанда ғана өзінің тұғырына қонады деп ойлаймын
Бұл мәселеге әрбір қазақ азаматы өзінің үлесін қосса, нұр үстіне нұр.
Меруерт Әбдіқалықова,
 №3 мектеп-лицейдің
 қазақ тілі мен әдебиеті пәнінің мұғалімі
 Қызылорда
