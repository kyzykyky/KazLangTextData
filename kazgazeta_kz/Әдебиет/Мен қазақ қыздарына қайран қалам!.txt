Қазақстан Жазушылар одағының Әдебиетшілер үйінде белгілі қаламгерлер Мағира Қожахметова, Шәрбану Бейсенова, Сара Латиевалардың шығармашылығына арналған «Мен қазақ қыздарына қайран қалам!» атты әдеби-сазды кеш өтті. 
Кеште көңілге қонымды пікірлер, жақсы тілектер айтылды
Мағираның Кеңес өкіметі үкімін жүргізіп тұрғанда ақиқатты арқау еткен екі томдық «Жантәсілімі», Шәрбанудың кітабындағы елі мен жері үшін жанын беруге бар Сүзге мен Сүйінбеке бейнелері, Сараның қазақ өнерінің майталмандары Күләш Байсейітова, Хадиша Бөкеева туралы жазған еңбектері сөз болды.
Қолында қазаны, етегінде баласы, төрінде қонағы (әсіресе, Алматының қазағы сол кезде қонақсыз ұйықтаған емес) және отағасының бабын таба жүріп, сөз өнерінің шамшырағын жаға білген қазақ қыздарына таңғалмай болмас! Сонау бір жылдары он алты жастағы өрімдей жас қыздар қазақтың маңдайалды оқу орны – КазГУ-ге түсіп, оны үздік бітіріп, міне биыл елу жыл бойы жұптары жазылмай шығармашылық істе бірге келеді.
Әрине, әркім-ақ әдебиетке айтарым бар деп есік ашады
Ал мына қазақтың «үш тотысы» (Сара апайдың өздеріне қойған аты) сұлу сөзді тотыдайын тарантып, кемпірқосақтай құлпыртып, жеріне жеткізіп қалай айтқан десеңізші
Еткен еңбектері де текке кетпеді
Бірі «Ерен еңбегі үшін» медалімен ­марапатталса, енді бірі Халықаралық «Алаш» әдеби сыйлығының ­лауреаты атанды.
Бір қызығы, бұл үш қаламгер қазақ даласының үш қиырынан – бірі батыстан, бірі Арқадан, бірі шығыстан болса да, киелі сөз өнері оларды ажырастырмай табыстырған
Олардың не жазса да жеріне жеткізе жазатынына сүйсінесің
Сөз өнерінің ерен жүйріктерімен жүздескенімізге риза болып қайттық
Ел анасы атанып, мерейлі жасқа жеткен ардақтыларымызға қаламдарың жүйтки берсін деген тілек айтамыз
Көргендеріңіз бала қызығы, шалқар шығармашылық шабытының тәтті дәмі болсын.
Маркиза Базарбайқызы
