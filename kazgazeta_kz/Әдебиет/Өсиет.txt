Қылышбай ЕРЖАНҰЛЫ
Құлақ салсаң, жарандар,
Бұл дүниеде жоқ жаман.
Тіліңді алмай отырса,
Ұлың менен қыз жаман.
Кесапатты боп келсе келінің,
Рақаты жоқ сол жаман.
Жаман болса алғаның,
Қызығы жоқ бұл жаман.
Мұндайлар келіп кездессе,
Дей беріңдер жігіттің
Маңдайы қалың сорлаған.
Шабылмай қалса жүйрігің,
Салынбай қалса қыраның,
Мұның өзі тым жаман.
Әділдік кетсе басшыдан,
Бұзылады дей бер бұл заман.
Еріншек болса ұл жаман,
Бұрмаланса сөз жаман.
Аққу келіп қонбаса,
Жарқыраған көл жаман.
Пайдасын халық көрмесе,
Батырмын деген ер жаман.
Еккен дақыл өнбесе,
Байтақ жатқан жер жаман.
Кеселді болып жарамай
Денсаулығың бұзылып,
Қатарыңнан кем болып,
Жатып қалсаң төсекте
Бәрінен де сол жаман.
Мыңғырған малдан не пайда
Қайыры елге болмаса?
Қасиет болмас адамда,
Біреуді біреу қорласа.
Бақ кетпес жігіттен,
Бірін-бірі қолдаса.
Еліңді дұшпан алмайды,
Тең тұрып бәрі қорғаса…
Ақбөкен келіп жығылар
Алдын қазып орласа.
Ақсұңқар құс кеп түседі
Алдын шарлап торласа.
Қысқа қолың ұзарар,
Достарың қолын жалғаса.
Өзің етпей еңбекті,
Басқаның ісін малданба.
Өз көзіңмен көргенше,
Пайда іздеп сандалма.
Дүниеге қызығып,
Үйір болма жанжалға.
Әрекет ет те, еңбек ет,
Бәрінен де сол пайда!
Үйір болма ұрлыққа,
Жаман атың бір шықса,
Қайтып жақсы болмассың.
Өтірік, ұрлық, еріншек,
Жолама ондай сұмдыққа.
(«Ел аузынан», «Жазушы»,
Алматы,1989 ж.)
