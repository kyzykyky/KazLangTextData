«Сәбит Досанов шығармаларын асқақ шабытпен, асқан адуындылықпен, алған бағытынан айнымастан, ештеңеден де, ешкімнен де тайсалмастан, ашық та анық, құйылта да төгілте жазады
Сонысымен қатар аса білімпаздықпен, жан-жағын барлап-байқап, түгелдеп-тегістеп, жеткізе де келістіре жазады
Еңбекқор, қайратты, адал да әділ, бүгінгі өз ісіне – ертеңіне сенімді жазушы
Жақсыға – жақсылыққа жаны жақын, құштар да ғашық
Оның тұлабойы толы алаулап жанған махаббат оты
Жазушының жарқын да шынайы бет-келбетін айқындайтын басты қасиеттер – осылар
«Жиырмасыншы ғасыр» роман-эпопеясы болсын, «Ақ аруанасы» болсын, қай-қай шығармасы болсын, бәрі-бәрі де – қара сөзбен жазылған поэма
Ол – қазақ қара сөзінің бүгінгі жеткен биік бір белесі, – әлем прозасының мықты бір тұтқасы»  деппіз өткен бір жақын аралықтары…
Сәбит Досан аға алғаш, жиырма бес жасында қазақтың қасиетті Ақ аруанасы боп толғатыпты, – бесігі боп, дүниені тербетіпті
Сол толғақтан, – «киелі торыала қаздан текті құмай тазы пайда болғанындай» Ақбас бүркіт туды
Сол бесіктен түлеген Ақбас бүркіт қазақтың көгінде қалықтап, жоғын жоқтап, барын баптап, әлем кеңістігін шарлап кетті.
Сәбит ағаның – «Ақ аруана» әдебиеттегі алғашқы құжаты (пас­порты) болса, «Ақбас бүркіт» бүгінгі төлқұжаты
Басқалай айтсақ, Сәбит Досан аға: «Ақ аруана – Ақбас бүркіт».
«Ақ аруана» туралы Сәбит Мұқанов: «Сәбит оқырмандарының сана-сезімін толғандырып, кейде көзіңе жас алғандай халге келтіреді
Кейбір сипатында жақсы ақындар дәрежесіне көтерілген автор қазақ тілінің қайдағы бір тәтті балын тамызады» деп толғана да тамсана жазыпты
Сол кездері дүниені тіреп тұрғандай кейіптегі Сәбең-жарықтық мұндай сөзді оңайлықпен айтпаса керек, – анығын ақтарыла айтса керек.
«Ақ аруана» жайында жүрекжарды сөздерін жарты әлем жарыса жазды
Соның бірі – Мурман Джгубурия: «Белую аруану», наверное, учат в казахской школе
Но эту поэму должны учить в любой школе, ибо, это – вещь большого значения и звучания
«­Аруана» – камень, бриллиант, поэма» деп асқақ аңқымасын шырқау әуелетіпті.
«Ақ аруана» мен «Ақбас бүркіттің» арасы – бұралаң-бұлтың жол, қилы-қилы кезең
Жеңісті жол, жемісті кезең
Сөздің сараланып, дараланып, сүрленген – ойдың екшеліп, айшықтанып, өреленген уақыттары
Жазушы қаламынан махаббат пен сүйіспеншілік от-жалынына оранған, мейірімділік пен қайырымдылық бесігіне бөленген талай-талай толымды да сүбелі дүниелер туындады
«Ақбас бүркіттің» алғашқы нышандары пайда бола бастады
Сөйтіп-сөйтіп, «Жиырмасыншы ғасыр» – бас-аяғы толық бір ғасыр да жиырма-отыз жылдарды қамтыған көлемді де кешенді роман-эпопея дүниеге келді
Владимир ­Мирнев сияқты ақ жүректілер: «Сабит Аймуханович Досанов – выдающийся мастер
Его роман «Дватцатый век» – эпическое полотно, своего рода поэма в прозе» деп төрткүл дүниеге жар салды
Өзіміздің «азаматтықты» ту етіп төбесіне көтеріп жүрген ақын әрі сыншы һәм көсемсөзші Жұма-Назар Сомжүрек ағамыз: «Ақбас бүркіт қазақ әдебиеті ғана емес, дүниежүзі әдебиеті шығармаларында да кездес­пеген, бұрын-соңды болмаған тың символикалық бейне» деп анық та ақиқи сөзін айтып, дөп те дер бағасын берді.
Үлкен жүректі, кең қарымды жазушы – Сәбит Досан ағамыз бүгіндері кемел шақта
Ақбас бүркіттің дәп өзіндей – ақиық та асқар тау жазушының әзірше соңғы кітабы: «Далалық мегалит – Солнце встает с востока» (Алматы
«Арда» 2013)
Бұл негізінен – естеліктер кітабы
Әрине, жай бір естеліктер қатарынан емес, естілік-естеліктер санатынан; яки бүкіл шығармашылық ғұмырыңдағы әдеби процесстің ара-айрығындағы өткенді бір дем толғап қоюшылық немесе ғұмырнамаңның парағын бір қайырып тастап, ары қарата жаңа деммен соны да сонар сапарларға аттаныс
Біздің бүгінгі сөзіміз – біздің де толғақты толғанысымыз – негізінен, осы «Далалық мегалит» кітабы һәм автор төңірегінде.
Үлкен жазушылардың бір шығар­масынан екінші… келесі шығар­ма­ларының асып-жығылып жататынындай, Сәбит ағамыздың естелік-әңгімелерінің өзі бірінен-бірі асып-төгіліп, Сіздің жан-сірлеріңіздің кейбір қатайып бара жатқан нүк­телерін жіпсітіп, жаңа бір игілікті де ізгілікті арман-мұраттарға жетелейді
Ләззаттанып, тұщынып, жан дүниеңіз бір тазарып салады
Оқып, тоқып, шолып отыра – автордың жүрек тазалығына бұрыннан-ақ қалайша сеніп келсеңіз, естеліктегі кейіпкерлеріне де (кейбірлеріне бұрындары басқаша көзқараста болсаңыз да) солайша сене бастайсыз
Яғни Сіз – өзгердіңіз; жә болмағанда, өзгере бастағаныңызды сезінесіз
Мінеки, бұл дегеніңіз, – «көркем шығарма болсын, естелік болсын, басқа болсын», – «жүректен шыққан сөздің жүрекке жеткендігі» деген сөз
Қасиетті сөздің – қадірінің асқаны
Бұл, әрине – жазушылық бақыт, – жазушының бақыты
Бойыңызға тұтына білген Сіздің де бақытыңыз
«Бақыт» деген не?» деп іздеп-сарсылып жүрген қайбір де пенде болса, бір ұшығын осыдан ұғынып-түсінер еді.
Кемел шақтағы Сәбит ағаның бұл естелік те естілік кітабын – аса бір көркем де көсем тілмен кестеленген – «даналық сөз» деп те қабылдасаңыз хұба-хұп болар-ды
Себебі әрбір естелікті сөздердің арғы-бергі астарларында – тек еске алушылық қана емес, келелі мәселелерге мегзеулер, сілтеулер, нұсқаулар да жатады
Мысалы, кітаптың беташарындағы еліміздің тұңғыш та төл Президенті Нұрсұлтан Әбішұлы Назарбаев туралы естелік-толғауға жіті назар салып көріңізші.
«Биылғы жаз жаңбырсыз өтіп жатыр
Шілде айы да өрмек жүзінен ауып кетті
Әйтсе де, әлі күнге дейін жаңбырдың өзі тұрмақ лебі де жоқ
Аспан айналып жерге түскен аптап тірі жанның апшысын қуырып барады
Еріні кеберсіген Жер-Ананың қарақошқыл топырағы бозарып, тозаңға айнала бастады
Жасыл да сұрғылт түске боялды
Алатау баурайындағы ауыл шаңын қағып сілкіне алмай, қиналып тұр
Қап-қара бұлт торлаған аспанда ат тағасындай имек ай батысқа қарай маңып барады
Тымырсық түн тыныштығын бұза ұлыған қасқырдың құлазыңқы үні абалап үрген тарғыл төбеттің дауысына ұласты… Түн ортасы болса да Тәтебаланың кірпігі айқасар емес…»
«Далалық мегалит» естелік-әңгімесінің бастауындағы көркемдігі көлкіген осынау тылсым-ды суреттен көп нәрсені аңғарған да боларсыз
«Сонау «соғыстың» алды – ертең не болары белгісіз, беймаза уақыт…» Өліаралық соқыр-мылқау суреттеме-көріністің арғы-арғы түкпірінен жылт-жылт еткен тылсым-ды бір үміт оты-шоғын да байқар едіңіз-ау
Ол үміт шоғы – дүниеге енді келер Нұрсұлтан
Келешек қазақтың бағына жаратылған – Елбасы Нұрсұлтан Әбішұлы Назарбаев.
«Өзіңді емес, ең алдымен халқыңды ойла ұлым» деп еді Әбіш бірде Нұрсұлтанға
Жүсіп Баласағұн айтыпты ғой: «Өзіңді емес, ел пайдасын ойла, өз пайдаң соның ішінде» деп
«Даланың дана қарттары айтыпты» деп әкесі Әбіштің сөзін онан әрі сабақтады анасы Әлжан: «Өзін ғана ойлаған жамандықтың белгісі, өзгені де ойлаған адамдықтың белгісі»
Нұрсұлтанның адастырмас ақ жұлдызы – бақ жұлдызы әжесі Тәтебала айтқан аңыз, әкесі Әбіш құлағына құйған ақыл, анасы Әлжан жүрегіне сіңірген нақыл.»
Бұл сөздерден бүгінгі Нұрсұлтанды – кемеңгер де көреген, сұңғыла да сардар саясаткер Елбасымыздың бет-бейнесін анық танып білер едіңіз
Бір құдіреттің барына қалайша сенбес едіңіз? Ал автор: «Осы сәулелі сөздер Нұрсұлтанның жан дүниесіне жарық нұрын төгіп тұр» деп тұжырымдайды да, түйіндейді
«Халықтың да…» деп түсіне беріңіздер.
Ал енді, «Далалық мегалиттің» пролог есебіндегі «Абызы бар ел азбайды» деген аңыз-әңгіменің мән-мәндері тіптен де тереңде.
«Жүзден асқан жасым бар, көпті көрген басым бар
Тарихты шолып айтсам, елімізге жау шапқан ана бір аласапыран заманда қара шегірткедей қаптаған қаһарлы жаудан ықпаған, ерлік туын жықпаған аға ұрпаққа сенемін, тағдырдың барлық тауқыметін халқымызбен бірге көтеріп келе жатқан ортан қолдай орта буынға арқа сүйеймін, еліміздің ертеңі – жастар сендерге үміт артамын
Уа, халқым, бәрі өздеріңе байланысты
Айналайын, білімді жастардың білікті көсемі, саған айтарым: сенің уысыңдағы кіп-кішкентай торғайдың ғана емес, тап қазір түтісу де, бітісу де жастар өз қолдарыңда
Бәрі өз қолдарыңда!» Иә, Абыз айтқан аталы сөздің бүгінгі күнге де, мына күрмеуі қатты күрделі кезеңде өмір сүріп отырған бізге де қатысы бар
Иә-иә, бәрі де өз қолымызда!»
Сәбит аға арғы-бергі ұлы тұлғаларымыз жайлы толғата отырып, толғана сөйлейді: «Әкелеріміз ұлттың рухани ұстазы ойлы Абайды, мұңлы Мағжанды,  отты Махамбетті көрген жоқ
Біздің ұрпақтың маңдайына ұлт көсемдері Әлихан Бөкейхановты, Ахмет Байтұрсыновты, Міржақып Дулатовты көруді жазбады
Сәкен, Бейімбет, Ілияс сынды сұңқарларды да көрмедік біз
Есесіне, бізге сол ұлылардың мұрагерлері Мұхтар Әуезов, Сәбит Мұқанов, Ғабит Мүсірепов, Ғабиден Мұстафин сынды дара туған даналармен замандас қана емес, сыйлас, сырлас болу бақытын берді Алла тағала
Алыптар өзгеше жаратылған ерекше жандар еді
Сөздері қандай көркем болса – өздері де сондай көркем еді
Ірі еді сөздері де, өздері де».
Осынау толғақты да толғанысты естелік сөздердің бір парасын бөліп алып қарар болсақ: «Мұхтар Әуезов сынды ұлы тұлғалар ақ ала бас шыңдары алқаракөк аспанмен таласқан асқар таулар сияқты, қашықтан қарасаң айбынды, сұсты, тіпті кейде суық болып көрінеді
Ал сол алыстан айбынды да сұсты көрінген асқар таулардың жанына жақын келсең, өзгеше бір жылылық, тартымдылық табасың
Кісілік пен кішіліктің ертеден егіз екенін танисың
Алыстан асқақтаған зеңгір таулар жанына келсең жайқалған бау-бақша, бауырынан құлай аққан сыңғыр бұлақ, төсінен көкке шаншылған сыңсыма көк майса, көгерім талымен аялап саясына алады
Ұлы таулар мен ұлы адамдар арасында ғажайып бір ұқсастық, ұқсастық ғана емес-ау, табиғи туыстық, оны айтасыз, қандастық, тұтастық бар» деп көсіле де шешіле сөйлейді Сәбит аға
Осы бір пара сөздің өзінде – көркемдік те, көсемдік те, пәлсапалық та тұнып тұрмапты ма?
Сәбит аға не жазып айтса да – теңнің екі басына бірдей қарап, бақылап, байқап, екшеп барып айтып жазады
Кім де болса өздігінше толғап-толғата алатын шығар, бірақ-та теңнің екінші басын теңгере білу баршаның қолынан келе бермес
Ең бастысы, өзіңді тексере білу – өзіңе сын көзбен қарай білу – аса қиын іс
Қараңыз: «Жастарды айтамыз, зиялы аталып жүрген мына біздер де Сіздердей ірі бола алмадық Алыптар! Оны айтасыз, зиялы қауым – зиянды қауымға айналып бара жатыр ма деп қорқамын
Ұлымыздан ұлтымызды жоғары қоя алмаған өзімшілдігіміз өз алдына, жер мен жүздің шылауында шырматылып жүрміз әлі
Жарқ ете қалса бір жұлдыз қолдамаймыз, етектен тартып, жала жауып қорлаймыз
Тым болмаса, күншілдіктен де құтыла алмадық
Қызғаныштың қызыл иті қаппаған қай жақсың бар, айтшы, кәне, қазағым! Аз болды ма содан тартқан азабың?!» Осы сөздерден кейін, құр қарап қана қоясыз ба, жоқ әлде қайран қаласыз ба немесе қастер тұтасыз ба – ол енді әркімнің өз өресі мен өлшемі
Ал Сәбит аға болса: «Біз Сендердей бола алмадық, кешіріңдер, Алыптар! Соңымызда бізге сенген халық бар
Соны ойлайық, замандас
Алыптардай болмасақ та, ұсақтықтан арылып, алдымыздағы ағалардай ірі болуға тырысайық» деп ағынан ақтарылады да Сізді де сондай болуға үндейді
Осынау сезімді сәттерге сергек қарар болсаңыз – автордың езіліп те егіліп отырғандығын көрерсіз де байқарсыз
«Өткен разы болмай – тірі байымас»
«Ұлық болсаң – кішік бол» деген осы.
«Сағындым, Сені Алыптар! Алыптар еске түскенде жүрек шіркін сағы­ныштан сыздап сала береді
Алыстаған сайын биіктей беретін Алыптарды бір біз ғана емес, келер ұрпақ, кемел тарих аңсайды әлі
Аңсадым сені Ағалар! Сағындым сені Алыптар!»
Мынандай тебіреністі де толағай сөздерден кейін – езіліп те егіліп отырған автордың көзінен ақ параққа тырс-тырс тамған кермек жасты да көз алдыңызға елестетерсіз-ау
Сосын, өзіңіз қандай халге түсер де едіңіз-ау – қадірменді оқырман да тоқырман ағайын?
Сәбит ағаның осынау ағынан ақтарылулары – біз пақырдың тынбай уағыздап та, үнемі үндеп те, сарғая сұранып та жүрген «Ұлттық тазару, мойындау, арылу» дегендерімізге дөп келетіндігін де айтып өтуіміз керек екен…
Қасым (Аманжолов) туралы естілік-естелік – өзіндік те өзгеше бір жыр
Жоқтау – баптау – шырқау жыр
«Ей, тәкаппар дүние, маған да бір қарашы!» деп топ жара сөз бастап, «Құл емеспіз, азатпыз, Еркін ойлы қазақпыз» деп ой айту – шығармашылық ерліктің көкесі, Қасымның ақындық ерекшелігінің бір ғана қыры
«Абдолла» поэмасында ажалдың өзін «келе жатыр өрт арулар» деп романтика мен лириканы жымдас­тыра өруі – оның екінші ерекшелігі
Үшінші ерекшелігі – Қасым өзінің өзгеше ақындық мектебінен Әбділдә, Жұбан, Қалижан, Сырбай, Ғафу, Мұқағали, Тұманбай, Қадыр сынды аса қуатты да шуақты ақындар шоғырын өргізген талант» деп келіп, өлі дүниеге жан кіргізер Күн сәулесіндей ұлы тұлғамыз – мәңгілік ақын Қасым-аруақтың өр бейнесін одан сайын айшықтай түсіп, тап басып, дөп айтады Сәбит аға.
«Қасым туралы жазардың («Екінші өмір» шығармасы) алдында – Қасым жүрген жерлермен жүрдім, ешкім бармаған Аққораға бардым» дейді Сәбит аға
«Бұл заманның шалдарында бата жоқ, балаларында ата жоқ заман» деп күйінеді де күрсінеді
Бірақ та, үміт басым
Әйтпесе, жүрер ме еді, айтар ма еді, жазар ма еді…
Олжас Омарұлы Сүлейменов – Сәбит Аймұханұлы Досан тегі ағаның сырлас досы – Елбасы Нұрсұлтан Әбішұлы Назарбаевтың да бірден-бір досы
«Үштаған – үш бәйтерек» дерсіз
Естелік те естілік әңгіме барысында – қазақтың біртуар ұлы Олжастың сан қырлы бет-бейнесі, қоғам қайраткерлігі жаңаша бір леппен суреттелініп-кескінделгенін көресіз де білесіз
Рухтанып, шабыттанып саларсыз, – қызыға да, қызына да қарарсыз
Қысқасы, естелік-әңгімеде келтірілген Олжастың сан ерліктерінің бірінен – мына бір ауыз сөзден бәрі-бәрін байқарсыз да қоярсыз: «Қызыл советтік алып империядан ықпаған, ерлік туын жықпаған Олжас тегін емес, текті жігіт
Олжастың арғы атасы басын бәйгеге тігіп, Абылай ханды тұтқыннан босатқан атақты батыр ­Олжабай
Жоңғарлармен шешуші шайқас алдында өткен әскери кеңесте кейбір рубасыларының батылсыздығын байқаған Олжабай батыр – жүрексініп, толқыған топ алдында улы жыланды желкесінен қысып тұрып, тілін жұлып алыпты
Сосын жыланның басын қыршып алып, түкіріп тастапты да, ерніне жұққан қанды сүртпестен жұдырығын түйіп: «Егер біз ел болып бірігіп, ерлік жасасақ айдаһардың басын осылайша шауып тастаймыз
Басымыз бірікпей ез болып езілсек бізді айдаһар жұтады» деп айғай салыпты
Тектіден текті, кектіден кекті тумай ма? Артық туған асылдар ата жолын қумай ма? Олжас текті болмаса, ата жолын қумаса, Құдай да емес, Құдайдан былай да емес қызыл империяға қасқайып қарсы шығар ма?! Қазақ қана емес, әлем әдебиетінде бұрын-соңды болмаған бұл оқиғалар 1975 жылы болып еді
Бұл қырыққа жетпей қамал алған ақынның алғашқы ерлігі еді».
«Далалық мегалит – Солнце ­встает с востока» атты бұл құнды еңбекті – тұтас бір дүние – «портреттер галареясы» десек те болар-ды
Бейне-бір, «кино-ғұмыр» десеңіз де жарар-ды
Мұнда жырланған (дәп солай – «жырланған») тұлғалар мұражайдағы қатар-қатар тізілген портреттер сияқты ғана емес, кинодағыдай, – «басты, негізгі, эпизодтағы геройлардай», – бірінен соң бірі тізбектеліп, жанды сурет боп, көз алдыңыздан кәдімгідей қол бұлғай өтіп жатады
Автордың өзін «бас режиссер» немесе «адуын дирижер» дерсіз
Тіптен, сол тұлғалармен бірігіп, бітісіп, тұтасып кеткен «бір бейне» деп те қабылдарсыз.
Сәбит ағаның: Абайды, Шәкәрімді, Ахметті, Мағжанды, Сұлтанмахмұтты, Саттарды, Сәкенді, Бейімбетті, Ілиястарды көрмесе де, өзі-ақ батасын алған Мұхтар Әуезов, Сәбит Мұқанов, Ғабит Мүсірепов, Ғабиден Мұстафин сынды саңлақтар мен Сырбай, Әбу, Ғафу, Мұқағали, Қадыр, Тұманбай сияқты ақлақтар, Өтежан, Қоғабай, Жұма-Назар текті замана-құрдастар һәм Қазыбек Иса, Әмірхан Балқыбек, Баян Бекетова, Бақытжан Тобаяқов, Нұрғали Ораз нәмді бүгінгі ізбасар бекзаттар туралы естелік те естілік әңгімелері – санаңды сыңғырлай серпілтіп тұрар сыр-қоңыраулар
Сонымен бірге мемлекет қайраткерлері, қоғам майталмандары, ел құрметтілері – Дінмұхамед Қонаев, Қаныш Сәтбаев, Ермұхамед Бекназаров, Ермұхан Бекмаханов, Ілияс Омаров, Гүлнар Міржақыпқызы, Бижамал ­Рамазанова, Манаш Қозыбаев, Салық Зиманов, Әзірбайжан Мәмбетов, Роза Бағланова, Сарыбай Қалмырзаев, Махмұт Қасымбеков, Сапар Ысқақ, Мырзатай Жолдасбеков, т.б
тұлғалар мен ел көп біле бермейтін абзал жандар – Әнуарбек Төребеков, Ахметжан Байжан, Қайдар Құмарбеков, Гүлжамила Шалғынбаева, Мырзабай Кеңбейілов, Ораз Әбішов, Кәмилә Құдабаева, Күләш Құнантаева, Кенжеғали Кәкімжанұлы, Нұртас Қазыбаев, Марат Хасанаев, Өтеген Оралбаев, т.б
туралы толғаулары тұнып тұрған тәрбиелік те өнегелік дүниелер.
Сәбит аға – «Әйел-Аналар» жыршысы да
Әмбебап тұлға Тұрсынхан Әбдірахманова (екінші анасы) жайлы «Абыз ана, аңыз ана» деп басталатын жыр-жәуһарлары – сол анасына қойған мәңгілік ескерткіші
«Айналайын, жан Анам! Сен ең алдымен ақынсың, халқыңа тонның ішкі бауындай жақынсың
Ағыл-тегіл сезімсің» деп тебірене толғанады
Эпизодтарда көрініс табатын – Патшайым Тәжібаева (қайын енесі), Құралай Ахметқызы Аққошқарова (жан жолдасы), көркем образ боп сомдалған «Айжан», т
б
аналар туралы хатқа түсірілген я айтылып жүрген хикаяттары тағылымы толағай таусылмас қазыналар.
Үлкен жүректі, үлкен жазушының бір ерекшелігі – айтарын айтып, жазарын жазып қана қоймай, түпкілікті шешімін жасап, тікелей ұсыныс-нұсқауларын да беретіндігі
Мысалы, «Қасымның мерей тойында я тойынан кейін қалай болуы керек?» «­Марат ­Хасанаевты еске алғанымызда я одан соң да не істеулерге тиіспіз?» дегендей
Ұсыныстарын – «бірінші, екінші, үшінші… жетінші… параграфтар» деп графалап, тәптүштеп, дәйектеп, дөңгелектеп көрсетіп қояды
Бір ауыздан дауыс беріп, қос қолыңызды жалаулата көтеріп құптарсыз да қоярсыз.
«Далалық мегалит – Солнце встает с востока» естелік те естілік кітабының едәуір бөлігін өрелі де өнегелі сұхбаттар алып жатыр
Үлкен жазушы – үлкен сыншы да
Республикалық һәм ресейлік көптеген басылымдардың біріне берген сұхбатында: «Аш адам ашуланшақ – ертең көшеге шығып кетуі әбден мүмкін» деп-деп келіп, еліміздің бас партиясының өзін өткір сын садағына алады, – «нанның қымбаттауы неге әкеліп соғарын» нақты-нақты дәлелдермен нұқып та шұқып тұрып көрсетеді
Тіптен, одан да асып: «К.Маркс: «Ең қымбат капитал – Адам» деп еді
Ал керісінше, бүгінде бізде адамнан басқасының бәрі қымбат
Мемлекетіміздің кемшілігі сол – байлар мен кедейлердің арасы тым алшақтап кеткен
Біздегі ауқаттылардың басым көпшілігі түрлі-түсті айла-шарғылармен байып-құнығып алғандар
Бізде орта тап жоқ
Демек, бізде әлеуметтік теңсіздіктер көптен-көп» деп ащы да болса шындықтың шымылдығын шырқырата сырып тастап, бәрі-бәрін жайып салып, тұңғиық ойға батырады да
Сондағысы, әрине, сол: «Ой тұңғиығына батып кету емес, ой шырмауынан қалай шыға білу»
Үлкен жазушының бүгінгі үлкен ойы – міне, осы
Халық қамы, Ел қамы
Осы жолда оның аяры да аянары да жоқ.
Бүгінгі сөзімізді дөңгелектер алдында, үлкен жазушының «Казахстанская правда» газетіне берген сұхбатынан үзінді келтіре кетсек – орынды да орнықты болар: «Экс-президент США Джон Кеннеди в свое время сказал: «Не спрашивай о том, что твоя страна может дать тебе, спроси о том, что ты можешь дать своей стране»
Есть еще одно мудрое изречение великого китайского философа Конфуция: «Если каждый человек утром или вечером спрашивает себя, что я сделал для государства, это государство будет вечным»
А что может быть высшим счастьем, чем жить в независимом государстве!» Иә-иә, дөп те дер сөз – ТӘУЕЛСІЗ ЕЛДЕ ӨМІР СҮРГЕННЕН АСҚАН БАҚЫТ ЖОҚ!..
Сәбит Досанов – қазақ классикалық әде­биетінің – қазақ классик жазушы­ларының заңды жалғасы.
Ол – «Ақ аруана» һәм «Ақбас бүркіт» – мейірімді де қайырымды, жан-жағына шапағат нұрын шашқан, жүрегі махаббатқа толы жазушы
Сонысымен бірге анық та ашық, батыл да қайратты жазушы.
ИГЕН, жазушы
