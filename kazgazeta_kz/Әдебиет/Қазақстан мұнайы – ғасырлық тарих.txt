Биыл тәуелсіз Қазақстанның алғашқы инвесторларының  қарлығашы «Теңізшевройл» жауапкершілігі шектеулі серіктестігінің құрылғанына жиырма жыл толады
Еліміздің экономикалық дамуына сүбелі үлес қосып жүрген бұл компания Елбасы Нұрсұлтан Әбішұлы Назарбаевтың есімімен тығыз байланысты
Өйткені осыдан жиырма жыл бұрын, яғни 1993 жылғы 6-сәуірде Қазақстанның Тұңғыш Президенті Нұрсұлтан ­Назарбаев пен «Шеврон» корпорациясының президенті Кеннет Дерр «Теңізшевройл» ЖШС-ын құру жөнінде келісімге қол қойған болатын.
Міне, осы атаулы шара қарсаңында ТШО-ның Қазақстан жағынан алғашқы директоры, белгілі қоғам қайраткері, экономика ғылымдарының докторы Равиль Тәжіғараұлы Шырдабаевтың «Қазақстан мұнайы – ғасырлық тарих» атты кітабы жарыққа шығып, мазмұнды тұсаукесері болып өтті
Кітаптың тұсаукесер рәсімінде сөз алған облыс әкімі Бақтықожа Ізмұхамбетов мұнай мен газдың ел экономикасындағы алар орнын, Елбасының салиқалы саясаты­ның арқасында елімізде көмірсутегі шикіза­тын өндіру қарқын алғанын, әлемге әйгілі инвесторлар келгеніне ерекше тоқталды.
Облыс басшысы кітап авторы Равиль Шырдабаевтың еңбек жолын қарапайым жұмысшыдан бастап қоғам қайраткері деңгейіне көтерілгенін, Елбасының сенімді серіктерінің бірі ретінде тәуелсіздіктің алғашқы қиындықтарын бірге көтергенін, кейін дипломатиялық жұмыстарында ТШО-да еңбек еткен мол тәжірибесінің кәдеге жарағанын атады
Көпке үлгі болар еңбегіне ризашылық білдіріп, құттықтады.
ҚР Мұнай және газ ми­нистрінің орынбасары Болат Ақ­шолақов, ТШО-ның бас директоры Тим Миллер жаңа кітаптың еліміздің мұнай тарихынан мол мағлұмат беретін құнды дүние екендігіне тоқталып, кітап авторына алғыс айтты.
Тұсаукесерде сөз алған Равиль Шырдабаев кәсіпорын құрудағы қиындықтарды қызықты баяндады.
– Экономикалық байланыстар үзіліп, өндіріс тоқыраған, жалақы уақытында берілмейтін, күнделікті тұтыну тауарлары таптырмайтын кезең еді, – деп еске алды ол.
Осы кезеңде Елбасы мұнай-газ саласын басым бағыт ретінде жариялады
Ол кезде инвесторлармен жұмысты жүйелейтін заңдылықтар да жоқ, тәжірибе, әлемдік мұнай нарығын білетін мамандар да жетіспеді
Осындай қиын кезеңде Елбасына сеніп, мұхиттың арғы жағынан «Шеврон» компаниясы келді
Сөйтіп, өзгелер де бізге келуге ұмтылды
Бұл еңбек тек мұнайшыларға ғана емес, жалпы жұртшылыққа, жастарға мол мағлұмат беретінін баяндады.
Кітаптың авторы Равиль Шырдабаев жиналғандарға ризашылығын білдірді.
Өтеген Нәукиев
АТЫРАУ
