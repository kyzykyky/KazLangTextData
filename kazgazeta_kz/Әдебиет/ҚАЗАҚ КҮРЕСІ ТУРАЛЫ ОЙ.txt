Әңгімені әріден тарқатып, қай-қайдағыны еске түсірмей, сөзді төтесінен бастаған жөн болар
Айтайын дегенім спорт жайлы еді
Қазақ күресі халқымызбен сонау ықылым замандардан бері біте қайнасып, бірге тірлік етіп, атадан балаға мирас болып келе жатқан өнер түрі
Оның аты бір ғана сөзбен «күрес» деп аталғанымен, тәсілдері әртүрлі, сан салалы болып келеді.
Қазақ күресі бүгінгі тәуелсіздік заманында тіптен дамып, қанатын кеңге жайды
Қазақ топырағынан тартып, Азия, ­Еуразия, тіпті әлемдік деңгейге көтерілді
Әр ұлттың күресі бар
Мәселен, мұңғұл күресі, тәжік, өзбек, қырғыз, түрікмен, ­грузин күресі болып жалғасып кете береді
Бірақ, неге екенін кім білсін, әлгі күрес түрлерін біз естігеніміз болмаса, көре алмадық
Өйткені ол күрес түрлері қазақ күресі секілді биікке шықпаса керек
Ал қазақ күресінің жөні басқа
Күрестің бұл түрінің барша жұртқа спорттық тәсілі ұнағанымен, аты ұнамайтын көрінеді
Күрестің атына қарап өзге ұлт өкілдері өздерін басқа емес, қазақ спортының шашбауын көтеріп жүргендей сезінетін көрінеді
Бір түрлі қомсынатын, іштей жаратпайтын тәрізді
Осыны ескере келе, бұл күрестің атын «Қазақ күресі» емес, «Alash wrestling» деп атаса қалай болар еді деген ой мазалайды
«Рестлинг» деген ағылшын сөзі, қазақшасы «күрес» дегенді білдіреді
Бұл халықтың тілін әлем тегіс түсінеді
Және «бұл қалай?» деп ешкім де қарсы тұра қоймас.
«Алты Алаш» деген өзіміз ғой
«Қазақ күресі» дегенге қарағанда «Алаш-Рестлинг» деп атаса, күрестің аясы тіптен кеңейе түседі
Өзге жұрттың құлағына да жылы естілер еді
«Алаш» сөзі өзгелерге Азия, не болмаса жаңа әлем дегендей ой тастары анық
Айтайын дегенім осы
Бұл ұсыныс қолдау таба ма, жоқ ескерусіз қала ма, ол жағын өз мезетінде көре жатармыз
Алайда идея, ұсыныс жақсы
Бәлкім, асығымыз алшысынан түсіп те қалар…
Дәнеш Ахметұлы,
жазушы
