Тарпаң көңіл тағдырдың талқысына көнбегенімен тарихтың қанды беттерін арқау еткен көркем туындыны оқығаныңда асау сезім өзінен-өзі бәсеңсіп, «неліктен өзгелер мен үшін, халық үшін, ұлт үшін қан кешкен?» деген сұрақтарға жауап таппай, еріксіз ойға қалады екенсің
Тұрысбек Сәукетаевтың «Айқараңғысы» атты романын оқығаныңда осындай күй кешетінің сөзсіз.
Сексен алтыншы жыл, әйгілі сексен алтыншы жыл, талай өрімдей жас қыздар мен жігіттердің тағдырына балта шапқан, көктей солдырған, көк шөптей отаған сексен алтыншы жыл! Бұл тақырып қазақ әдебиетінде әлі толыққанды қамтылып болған жоқ
Айтылар сөз әлі алда
Оған біздің қаламгерлеріміздің дайындығы кейде аздай болып көрінеді
Бірақ өткен күнге сынмен, келешекке үмітпен қарауға дайындығы бар қаламгерлер сексен алтыншы жыл туралы көркем шығарма жазу үстінде.
1991 жылы Д.Қонаевтың талай жыл көмекшісі болған Д.Бекежанов «Сексен алтыншы жыл» атты романын жазып, қалың оқырманын елең еткізіп еді, 2006 жылы М.Шаханов «Желтоқсан эпопеясы» атты деректі роман жазып, сол тұстағы тарихи ақиқаттың пердесін түргендей болды
Өткен жылы А.Алтай «Туажат» атты романын жазып, аталмыш романында да Желтоқсанға қатысты оқиғаға аз да болса айналып соғады
2011 жылы Т.Сәукетаев «Айқараңғысы» атты романын баспадан шығарып, сол кездегі халық пен билік арасындағы қарама-қайшылықты, партияның өз ішіндегі терең интриганы керемет оқиғалар арқылы оқырманға аса шеберлікпен суреттеп берді
Иә, қаламгер өз заманының әділ сыншысы
Қаламгердің қырағы көзінен еш нәрсені жасыру мүмкін емес
Бәлкім билік басындағылардың жуан жұдырығының арқасында тарихи шындық уақытында айтылмай жатуы мүмкін, бірақ уақыт өте келе көкірегін шындықтың ащы запыраны қысқан қаламгер өз төлтумасында сол тарихи ақиқатты арқау ететіні сөзсіз
Бұл қаламгердің шығармашылық жетістігінен гөрі рухани қажеттілігіне әлдеқайда жақын.
Т.Сәукетаевтың «Айқараң­ғысы» романы Тәуелсіздігіміздің жиырма жылдығына тарту ретінде баспадан шықты
Ғасырлар бойы еркіндік аңсаған халық үшін бұдан артық қандай сый-сияпат керек?! Өкінішке орай, көптен бері тұшымды роман оқуды аңсап жүрген қалың оқырман бұл романмен барлығы қауышты деп айта алмаймыз
Себебі романның таралымы бар-жоғы 1000-ақ дана.
Роман талайлардың көкейінде жүрген, бірақ айтуға ауыз бармайтын ащы шындықты бетің бар, жүзің бар демей жайып салудан басталады
Әбден тозығы жеткен ұлттық болмыс, аяққа тапталған ұлттық намыс пен ар-ождан, тіпті мазаққа айналған сыртқы кескін-келбетіміз бен жүріс-тұрысымыздың барлығы сексен алтыншы жылы бітеу жарадай пісіп, жарылуға дайын болатын
Автор қазақ қоғамында орын алған осы сәтті: «Бәрінен де ыза қылатыны, жыртиған, жапырайған қисық-қыңырды экраннан көре-көре көз үйреніп қазақтың «типтік бейнесі» миына сіңіп кеткен басқалар көшеде өңі түзу қазақ көрсе, «қазаққа ұқсамайды», «жоқ, қазақ емес!» деп, әдемілікті қазақ байғұсқа қимайтын дәрежеге жетті» деп әсерлі суреттеп өтеді
Осы жолдар арқылы қаламгер қоғамдағы қалыптасқан, әбден сіңісті болып, қазақтың санасын билеген құлдық психологияның шыңырау шыңын аса сенімді бейнелеп өтеді.
Орталықтың өктем бұйрығы, қазақ елін басқарып отырған солқыл­дақ, ынжық партократтардың сатқын­­дығы, оларға қарсы тұрған Д.Қонаев, О.Сүлейменов сынды адал перзент­тердің алымды ойлары, өрімдей қазақ жастарының тәуелсіздікке ұмтылған жалынды жүректері аталмыш романның басты арнасы дер едім.
Кей тұстарда романды оқи отырып, оқырман ешқандай мәліметтерде кез­деспейтін, бірақ ұзынқұлақтар арқылы естіп, білген кездейсоқ оқиғалармен танысып, өткен дәуірге сапар шеккендей болады
Мәселен, қазақ халқы Д.Қонаевтың кім екендігін, оның қоғам алдындағы атқарған еңбегін… тағысын тағыларды біршама жетік біледі
Бірақ оның пенделік болмысы, «сахна сыртындағы» өмірі жайлы бейхабар екендігі белгілі
Сондықтан автор осы бір аса жауапты әрі ауыр мәселені қалай шешпек керек? Оның үстіне Д.Қонаевтың өзі жазып қалдырған «Ақиқаттан аттауға болмайды», «Өтті дәурен осылай» атты қос кітабы бар
Соған қарамастан автор тарихи тұлға ретінде Д.Қонаевтың бітім-болмысын, күрделі саяси қайраткер ретінде де, қарапайым пенде ретінде де аса шынайы, көркем суреттей алған
М.С.Горбачевпен арадағы ­саяси текетірес, өзі өсірген, тәрбиелеген пысықайлардың сатқындығы, жас қыз-жігіттердің қолдау көрсеткендігі Д.Қонаевтың төңірегінде болып жатқан өмір арпалысы ретінде аса дәлдікпен суреттелген
Автор кейде өзінің ойында жүрген көптеген түйткілді мәселелерді Д.Қонаевтың атынан беретіндей көрінеді
Мәселен, белгілі қоғам қайраткері Ж.Тәшенов төңірегіндегі ой тек Д.Қонаевқа ғана белгілі
Ол жөнінде Д.Қонаевтың өзі жоғарыда аталған қос кітабында еш нәрсе айтпайды
Бірақ автор кейіпкердің кезінде жіберген қатесін мойындату үшін осы оқиғаны суреттегенді жөн көрген
«Қолымда барда, көзім соқыр болыпты, көзім ашылғанда, қолымда түк жоқ
Кешіріңдер, қарақтарым…» міне, Қонаевтың жанайқайы.
Д.Қонаев бірінші кезекте – пенде
Ол да ет пен сүйектен жаратылған
Ал оны пенде екендігін біле тұра көктегі Құдайға, болмаса пайғамбарға теңестірсек шындыққа жанаса ма? Оқырман оған сене ме? Тіпті елімізде болып жатқан солақай тірліктің өзі Қонаевтың уақытысында, соның тікелей араласуымен болып өткен жоқ па? Олай болса Қонаевтың өзін ақтап алу үшін оның пенделігін ашық, нанымды суреттеу қажет
Автордың басты мақсатының өзі осында жатыр.
Сол сияқты Д.Қонаевтың төңіре­гінде жүрген таяз пенделердің әре­кеттеріне баға беруде де осындай көркемдік шешімдерді шебер пайдалана алған
Рас, Желтоқсан көтерілісі жайлы нақты ақиқаттан гөрі гипотездер әлдеқайда басым
Тіпті сол кезде жалтақтық танытқан, орталықтың бұйрығына бас шұлғып, жастардың азап шегуіне себепкер пенделер ортамызда жүр
Тіпті басшы орындарда жүруі әбден мүмкін
Сондықтан автор ондай адамдардың аты-жөнін бұрмалап суреттеген
Айтуаров, Қалдыбаев, Кемелжановтар «бәтіңкесін мұртымен шөткелейтін» кешегі жағымпаздар
Бірақ олар кешегі жағымпаздар бол­ғанымен, романда Мәскеудің айтқанын бұлжытпай орындайтын келешек басшылар ретінде суреттеледі
Яғни «Құлан құдыққа құласа, құлағында құр­бақа ойнайдының» кері келген заман екендігін автор аса шебер суреттей білген.
Романның басты кейіпкерлері­нің бірі – Әзиз-Сұлтан
Әзиз-Сұлтан қа­зақ ұлтының қорғаушысы, ұлттық намыстың жанашыры ретінде суреттелген типтік бейне екендігі даусыз
Сол кезеңдегі «Менің Қазақстаным!» әнін ұран етіп орталық алаңға шыққан жас қырандарымыздың барлығының ортақ мұраты, ортақ мүддесі Әзиз-Сұлтанның бойына жинақталған
Демек, Әзиз-Сұлтан арқылы оқырман сол тұстағы қазақ жастарының идеалдық болмысын сезіне алады
Автор Әзиз-Сұлтанның санасына «Қазақ болғанына қазақ өзі қорланады
Неге олай?» деген сауал қоя отырып, кейіпкерді шешімі қиын сұрақтың астына алады да, одан кейін барып қазақтың бүкіл табиғи болмысын сипаттап береді
Қорланудан гөрі мақтаныш басым, күйініштен гөрі сүйініш басым
Ардақты жұртының сан ғасыр сақтап келген тарихи даралығын қаламгерлік парасатпен суреттеп өтеді.
Романда Әзиз-Сұлтан мен жолсерік­тің арасындағы әңгіме желісінде де сан ғасыр өзге елдің тепкісін көре-көре қадірі кеткен қазақтың бейнесін аңғарамыз
Жолсерік қазақ бола тұра төлқұжатына «өзбек» болып жазылуы, оның себебін сұрағанда «Күн көру керек, бауырым
Екіншіден, қазақ болу мақтан емес қой!» деп жауап беруі заман шындығы екендігі даусыз
Интер­национализмнің «лаборатория­сы» болған қазақ елі сол өзі жасаған лабораторияның құрбанына айналып кете жаздағаны осыдан-ақ байқалады.
Әзиз-Сұлтан мен Сәбира арасын­дағы махаббат соншалықты нәзік әрі шынайы
Олардың адал махаббаты қаншалықты бақыт үшін жаралғанымен, соңы трагедияға ұшырайды
Әрине, оқиғаның бұлай өрбуі оқырман үшін ауыр болғанымен тарихи оқиғамен өте жанасымды
Сондықтан қаламгер бірінші кезекте романның тарихи салмағына баса мән аударған.
Желтоқсан көтерілісі қазақ хал­қының еркіндікке құмар жан дү­ниесін адамзат алдында тағы бір дә­лелдеген тарихи оқиға болды
Ғалым М.Мырзахметұлы мынандай қызық мысалды тілге тиек етеді: «Солардың бірі Ресейдің Қазақстан мен Түркістан өлкесін отарлау жорықтарына қатысқан ғалым Аничков еді
Ол қарулы жауға қарсы ұмтылған қазақ батырларының көзсіз ерлікпен елін, жерін қорғап, отар­шыл Ресейді жүз елу жылдай тойтарып келуі – олардың ұлттық санасының күшті болуынан еді» деп бағалайды
Демек, ерлік, елдік рух біздің бойы­мызда әбден сіңісті болып кеткен ұлттық қасиетіміз
Сондықтан сексен алтыншы жылғы көтеріліс бұл оқыстан, болмаса қандай да бір тарихи негізсіз бола салған оқиға емес
Оның түп негізінде сандаған ғасыр толғағы жетіп, толықсыған шақта қайталанып тұратын тәуелсіздік жолындағы халық күресі жатыр
Қазіргі таңда «Қазақ халқы тәуелсіздікке бір тамшы қан шығармай қол жеткізді» деп жеңіл ойдың жете­гінде жүрген, сөйтіп, көпшілікті жалған жолға салып жүрген «саясаткерлер» табылады
Ондай «білгіштер» Т.Сәукетаевтың «Айқараңғысы» романын мұқият оқып шықса тәуелсіздікке қалай қол жеткізгенімізді анық байқар еді
Мыңдаған Әзиз-Сұлтандар мен Сәбиралардың қалай қорланғанын, оқудан қуылғанын, сотталғанын жүре­гімен сезіп, жеңіл-желпі сөйлемес еді.
Екі жарым ғасырдан аса Ресейдің ашса алақанында, жұмса жұдырығында күн кешкен қазақ тағдырының соңғы сәттері романда нақты оқиғалармен жымдаса өрбіген
Бүкіл ұлттық құн­ды­лықтарынан жұрдай болған қазақ халқының аянышты кескіні романның өн бойынан сезіліп тұрады
Бір күндік өміріне мәз, тапқанын ас­қазанға тоғытып, қарынның қамын­да жүрген, сөйтіп, ертеңгі күннің не боларын ойлаудан қалған кейбір қа­зақтың мүшкіл келбеті романда шынайы көрініс табады
«Үш күндігін ойламаған әйелден без, үш жылдығын ойламаған еркектен без» дейтін қағида осы уақыт аралығында мүлдем ұмыт болған
Демек, қазақ халқын ұлттық дүниетанымынан айырып, тарихи жадын өшіру сексен алтыншы жылы шарықтау шегіне жеткен кез болатын
Мына бір оқиғаға назар аударайық
Жапан түзде қой бағып жүрген қойшы оқыстан тоқтаған пойызға далақтап шауып жетеді де, бір қойға төрт бөтелке арақ ауыстырмақшы болады
Қойшы үшін атасының асындай болып кеткен арақтан жақын, арақтан ардақты дәм жоқ
Өйткені отарлаушы ел солай үйреткен, солай қалыптастырған
Ұрпақ ауыса-ауыса келе арақты да атадан балаға мұра болып қалған дәмдей қабылдаған
Жоғарыдағы қойшы жайлы оқиға шағын деталь ғана, бірақ осы детальдың астарында ғасыр дерті жатқан жоқ па?
Автордың ойы, тілі, оқиға құруы өте батыл және оқырман үшін аса тосын
Әзиз-Сұлтан ауылдан келіп, бөлмелес жігіттермен арадағы әңгімесіне назар аударайықшы
Инс­титут студенттерінің аузынан сол кездегі қазақ қоғамында қалыптасқан ащы да болса шындық түйдек-түйдек айтылады
Тіл мен діннің, ділдің қараңқалғаны, Қазақстан Республикасының қойшылар мем­лекетіне айналуы, әлемдік дамудың соңына ілбудегі жіберілген кем­шіліктер… тағысын тағылар жас­тар көзқарасымен баяндалады
«Қа­зақстанда қой санын таяу арада елу миллионға жеткіземіз!» деп қызыл танау болды
Қой бағатын кім? Әрине, қазақ»
Әзиз-Сұлтанның аузынан шыққан осы сөз жай сөз ғана емес
Ол саналы жастардың ойын­да жүрген, жүрегін жегідей жеп, бірақ айтуға дәрменсіз, қоғамның өзі қалыптастырған саяси тартыстың нағыз өзі болатын
Және осының бәріне кім кінәлі деген мәселеге жастардың пікірі екі жаққа бөлінеді
Бірі Қонаевты жақтаса, ал енді бірі Қонаевты кінәлайды
Автор өзі жасаған кейіпкерлер арқылы өзі де саяси тартыстың ортасына дендей еніп, сол тұста қалыптасқан екі лагерь арасындағы ахуалдың әділ тұсын іздегендей әсер етеді
Әзиз-Сұлтанның аузынан шыққан сөзге қарсы уәж есебінде автор Ержанның: «Сенікі – жаптым жала, жақтым – күйе!» деген сөзімен, болмаса Мұхиттың «Бұл жерде Үлкен кісіге топырақ шашып, бар кінәні соның айналасынан іздеу – бір жақтылық» деуі сол кездегі халықтың да екі жаққа бөлінгенін сездірсе керек
Ел арасында орын алған осы ымырасыз күрестің өзі романда басы ашық күйде қалады
Автор қай жақтың пікірі дұрыс екендігін ашып та айтпайды
Оқырманның өзі парасат-пайымына сай түсініп, тарихтың тағы бір құпия бетіне сүңгігендей әсерде қалады.
Романдағы тағы бір идеал тұлға – Олжас Сүлейменов
Қазақтың рухани тарихында өзіндік орны бар осы бір кейіпкердің бейнесін автор түрлі ­саяси тартыстар арқылы суреттеуді дұрыс көрген
Сол тұста кеңестік идеоло­гия­ның ордасына айналған Жазушылар одағының басшысы О.Сүлейменовтың желтоқсандықтарға ашық қолдау көрсетуі оның қайраткерлік болмысын ұлықтағандай болады
Шоқпары жуан КГБ-нің бопсалауынан қорықпай, өз дегенін жүзеге асыруға тырысқан ақынның ішкі арпалысы, жазықсыз көгенделіп бара жатқан жастарға араша түсуі романдағы ақынның ұлт­шылдық келбетін айшықтап тұратын көріністер
Осындай терең суреттеулер арқылы қаламгер тәуелсіздік жолда жардың тасасында жасырынбай, елі үшін қайраткерлік көрсеткен ұлт мақтаныштарын әдебиет сахнасына алып келді.
Туған жұрты қанды қырғында қансырап жатқанда содан да пайда тауып, елінің үстінен күн кешетін пысықайлар қай заманда да кездесіп тұрады
Олар үшін қасиетті еш нәрсе жоқ
Арын қарнына сатып, жанын сайтанға саудалаған осындай пенделердің кескін-келбеті романның ащы тұстарын мейлінше шырайландыра түседі
Шықаң, яғни Шынарбай Әшетович сияқты қуыс кеуде, біреудің сорынан да бақыт іздейтін құзғын ниет адамдардың типтік бейнесі романның заманауи шындығын айшықтай түседі
«Қаратаудың басынан көш құлағанда» соның етегінде тұрып рахаттана қарынын қаситын арсыз пенделердің болмысы Шыхаңдардың бойында жинақталған.
«Айқараңғысы» романы бейжай оқи салатын туынды емес
Әлем жұрт­шы­лығын елең еткізген, төрткүл дүниені уысында ұстаған КСРО-ның күйреуіне, сөйтіп, он бес тәуелсіз мемлекеттің пайда болуына негіз болған қанды Желтоқсан көтерілісін соншалықты шынайы суреттеген көркем туындыны сезімнің терең түйсігімен оқымай түсінем деу бекершілік
Қаламгер аталмыш туындысында сол тұстағы болып өткен оқиғаны жан-тәнімен ұғына отырып, жүрегінің қыл пернесі арқылы сезіне отырып, жаны қан жылап жазып шыққан
Ондағы қайбір оқиға желісі, кейіпкерлер болмысы, ішкі психологиялық тартыстар, адамдар арасындағы қарым-қатынас, қоғамдағы қарама-қайшылық сол кезеңдегі болып өткен тарихи оқиғаның көркем туындыдағы шынайы көрінісі екендігі сөзсіз
Демек, «Айқараңғысы» романы елі­міз­дің тәуелсіздікке жету жолындағы қасі­ретті тарих беттерін бейнелеу ар­қы­лы тәуелсіз қазақ әдебиетінің ­алтын қорына қосылған көркем туынды екендігі даусыз.
Темірбай Мұқашев, 
М.Х.Дулати атындағы 
Тараз мемлекеттік 
университетінің доценті
