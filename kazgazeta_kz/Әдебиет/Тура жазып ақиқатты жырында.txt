«Жарық дүние, айналдым, айналайын.
Күлімкөз күн, жарық түн,
жайдары айым!
Құмармын мен сендерге,
Мейлі кейде…
Шаттығыңның орнына қайғы алайын» деп жырлаған ақын Қазақстан Жазушылар одағының мүшесі, ҚР Мәдениет қайраткері Мырзан Кенжебай биыл жетпіс жастың жотасына көтеріліп отыр.
Жүрегінде жанартаудай лаулап от,
Жан сарайын қарығанда Намыс-шоқ,
Ақиқатын айтқанына, болса сот…
Бұл өмірде хас Ақынға Бақыт жоқ.
Аққа бұрып Қаламының қарымын,
Толғатады Азаттықтың сарынын.
Сүйгендіктен кең Даланың жарығын,
Жатырқайды тас қаланың тарлығын.
Тура жазып Ақиқатты Жырында,
Ашып айтып бар Шындықты сырында,
Шалқып-тасып жүрмесе де Қырымда…
Қолтаңбасы – Туған Жердің Қырында.
Шыңыраудан сүзіп Баба пайымын,
Саралайды Ұлтының бар уайымын.
Төте салып сенімінің қайығын,
Сан сынақтың тілейді тек қайырын…
– деп өзіміз жыр арнаған ақын ­Мырзан Сахиұлы 1947 жылы Қызылорда облысының Арал ауданындағы Құланды ­ауылында дүниеге келген
Қазақ мемлекеттік университетінің журналистика факультетін тәмамдаған
Кезінде республикалық «Жұлдыз» журналында бөлім меңгерушісі, «Заман-Қазақстан», «Алматы ақшамы», «Қазақ мемлекеті», «Аманат» газеттерінде тілші, «Қайнар» баспасында редактор, «Таң-Шолпан» журналында жауапты хатшы, поэзия бөлімінің меңгерушісі сынды еңбек жолынан өткен
Өмірден тоқығаны мол, өнердегі ізі жарқын азамат бүгінде республикалық «Мәдениет» журналы Бас редакторының орынбасары болып қызмет атқарады.
Кешегі аузы дуалы би-даналардың сарқытындай киелі Өлең қонған ақынның шығармалары ең алғаш «Мерейлі мекен» ұжымдық жинағына енген
«Жоғалған өлең», «Жазым өтіп барады», «Күз-көңіл», «Қара суық», «Ақпан» жыр жинақтары жарық көрген
Таңдамалы өлеңдері «Сырдария кітапханасы» сериясымен жеке кітап болып шыққан
2 томдық «Ұлт уайымы» кіта­бының, «Тілеу батыр» пьесасының авторы
Көкірегі ояу жұртшылық ­М.Кенже­байды «Шашсаң да өмір бойы жиғаныңды, Ей, адам, сақтап қалшы иманыңды» деп жыр­лаған ғұлама шайыр Әбубәкір Кердері мұ­ра­сының білгірі ретінде де ерекше құрметтейді.
Тамылжыған тамыздың басында қасиетті де киелі Шалқар өңірінде Мырзан Кенжебайдың 70 жылдық мерейтойы өтті
Қаламгерге шалқарлықтар лайықты құрмет көрсетіп, ақынын ардақтайтын ел екендігін танытты.
Шалқар ауданы әкімінің қабылдауынан кейін, қаламгер тойы аудандық тарихи-өлкетану мұражай шаңырағынан ­бастау алды
Музей ұжымы мерейтой иесі М.Кенже­байды, Ақтөбеден арнайы келген облыстық «Ақтөбе» газетінің бас редакторы Б.Бабажанұлы мен бас редактордың орынбасары Е.Ашықбаевты ұлттық дәстүрімізбен шашу шашып, айрықша қуанышпен қарсы алды
Мұражай жанынан құрылған «Тарих – халық зердесі» атты ғылыми-әдістемелік кеңестің мүшелері ұйымдастырған «Қаламгер киелі Шалқар өңірінде» атты кездесуге қонақтарды ­аудан әкімінің орынбасары Ә.Сейілханқызы бастап келді
«Алыстан алты жасар бала келсе, алпыстағы ақсақал аттан түсіп сәлем беретін» қонақжай халықпыз
Ұлт мүддесін көздеп, елі үшін аянбай қызмет етуді басты парызы санайтын М.Кенжебай сынды қаламгер киелі өңірге ат басын тірегенде, ел азаматтарының қарап қалмай, лайықты ізет көрсеткені, көңілге шаттық ұялатты.
Аудандық мәслихат депутаты ­Ж.Сейіт­ма­ғанбетова жүргізген тақырыптық кездесуде мерейтой иесінің өмірінен әдемі сыр шертіліп, өрнекті өлеңдері оқылды
Әрі кең дастарқан басында емен-жарқын әңгіме өрбітілді
Аудандық мәдениет және тілдерді дамыту бөлімінің басшысы А.Сүлейменов, Шалқар ауданының Құрметті азаматы, аграрлық колледж ­директоры Ж.Елемесов, аудандық мәслихат депутаттары А.Сламғалиұлы, А.Сұлтанұлы, сондай-ақ аудандық және қалалық ардагерлер ұйымының және ғылыми кеңестің мүшелері, тағы басқа ел азаматтары қатысқан шырайлы жүздесу көңілде әдемі әсер қалдырды.
«Халқымызда «Ісіне қарап, адамын таны» деген
Бір басында тектілік пен ірілік сынды абзал қасиет тоғысқан Мырзан Кенжебаймен осы шаңырақта жүздесіп, кездескенімізге қуаныштымыз
Терең білім, берік ұстаным және адамгершілік асыл қасиеті мол жайсаң азаматпен тұрақты шығармашылық байланыстамыз
Біздің музей «Мәдениет» журналына жыл сайын жазылуды үрдіске айналдырған тұрақты оқырманы болып келеді
Республикалық басылым бетінде біраз мақаламыз жарық көріп, киелі Шалқардың мәдени мұрасын қалың жұртшылыққа паш еттік
Сондықтан кемел жасқа тың жігер, жарқын көңілмен келіп отырған дарынды қаламгердің шығармашылық әлемімен жете таныса отырып, жерлестерімізге рух беріп, ­жастарды адамгершілік қасиеттерге баулуды көздеген едік
Біз Мырзан Сахиұлын мерейлі жасымен шын жүректен құттықтап, қалың оқырманы атынан тың шығармалар тілейміз!» деп ағынан жарылды мұражай басшысы Нағима Тілембаева.
Ұлттық рухымызды тірілтіп, санамызды сілкіп, жадымызды жаңғырту жолында күнбе-күн дерлік, тіпті сәт сайын ерік-күшті біріктіріп, тер төгіп, кем-кемдеп «төрт құбыламызды» түгелдей беруге міндеттіміз
Қайран, Рух оянып, Ұлттық сана-сезіміміз тіріліп, Ар-Намысымыз қалай жалаулайды, солай мәңгүрттік қамыты да біржола сыпырылып, өткеннің еншісінде қала бермек
Бұл өткен аға толқын мен келер ұрпақ алдындағы біздің парызымыз бола береді.
«Кір жуып, кіндік кескен» киелі топырақтан – қасиетті ана сүтімен сіңірген жылуы сол ел мен жердің төл перзентіне ғұмырлық қуат
Ақын үшін де бар сапар мен тоғыз торапты жол бастауы – әркез сағындырып, табындыратын киелі туған жері «Құланды», «Құланды – менің Отаным», «Балықшы ауыл кеші» сынды өлеңдерінен алтын ұяның қастерлі суреті айшықты бедерімен көрініс тапқан
Тіршіліктің толыққанды толқынды тынысы телегей-теңіз тереңдігімен тебірентіп, толғандырады:
Мына дала тереңі түюлі бір
Қарт сияқты көп аса сөйлемейтін («Арал даласы»).
Құс қанаты талатын сайын сахарамыз­дың болмысы мен кеудесі қазына-көмбе Абыз данамыздың бітімін ұлықтап, шоқтығын асырған тың теңеу, нәзік бұрау емес пе?!.
Бірақ, бірақ…
Бардық, көрдік арнасын арамдалған,
Көлтабандар – көз жасы тарамдалған.
Қайран Арал телміріп қарап жатты,
Бір мейірім өтініп адамдардан («Қайран, Арал»).
Өкініштісі:
Айта берсем, таусылмас қайғым тағы,
Мен ескексіз қайықпын айдындағы.
«Ес кіргіз, – деп, – Еліме!»
Бір Алладан,
Тілек еттім, қос қолды жайдым-дағы» («Не боп кетті заманым»).
Бір жұбаныш: атамекеніміздің ертеңіне алаңдап, Бақытын бір Алладан тілеген ­Мырзандай ақынның жан тазалығы оқырманын тәнті етіп, Рух биіктігі баурайды, сәулелі ойдың жарығы оқушысының көкірегіне құйылады.
…Шалқар аудандық мұражайындағы кездесуден кейін, аудандық Мәдениет үйінде өткен «Өнермен өрнектелген өмір жолы» атты шығармашылық кеште де қатысушылар қаламгерге ыстық ілтипат танытты
Кешті облыстық «Ақтөбе» газетінің бас редакторы Б.Бабажанұлы жүргізіп, бас редактордың орынбасары Е.Ашықбаев қалың жұртшылыққа қарымды қаламгердің бітімі бөлек шығармашылығы хақында тұшымды әңгімелеп берді
Аудан әкімі Б.Қаниев мерейтой иесінің иығына шапан жауып, сәйгүлік мінгізді.
Жаймашуақ кеш барысында ­М.Кенже­байдың өмірінен сыр шертетін бейнебаян көрсетіліп, жерлестері ақжарма тілектерін арнады
Мәдениет үйінің өнерпаздары мен мектеп оқушылары ақынның өлеңдерін жалындата оқып, әдемі ән-жырдан шашу шашты
Бұл жүздесуде, жастар залдағы микрофоннан көкейкесті сауалдарын қойып, шынайы жауапқа қанықты
Кездесу соңында мерейтой иесінен қолтаңба алып, естелік суретке түскендер де аз болмады.
Аудандық кітапханада ұйым­дас­тырыл­ған тақырыптық кітап көрмесінде қалам­гердің белгілі шығармаларымен бірге, республикалық түрлі БАҚ-та жарияланған публицистикалық мақалалары да оқырман назарына ұсынылды.
Шығармашылық кештен кейін мерейтой иесімен бірге қонақтар шырайлы Шалқар шаһарының орталық саябағына арнайы барып, Қайыр ауылының күндеріне қатысты
Ауыл еңбеккерлерінің мерекесіне куә болған қаламгер үлкендердің өтінуімен Әділет есімді бүлдіршіннің тұсауын кесіп, ақ батасын берді
Қайырлықтар ақынға бөрік кигізіп, зерлі шапан сыйлады.
Ұлы қазақ елінің шежірелі өткенін саралайтын, бүгініне алаңдайтын және ертеңін уайымдайтын Мырзан Кенжебайдың өзекті көсемсөзі мен өткір әдеби сыны, терең ой-толғамдары мен мәйекті мақалалары республикалық БАҚ бетінде ұдайы жария­ланып, қоғамда қызу пікірталас тудырып отыратыны баршаға мәлім
Ұлтжанды қаламгер сергек санамен айналадағы жақсы-жаманды көңіл сүзгісіне салып, ақ пен қараны таным таразысына тартып, кез келген дәйек пен деректі зерттеп-зерделей отырып, терең пайымға толы ойлы толғамын жұртшылыққа ұсынады.
Елде «төртінші билік» саналатын журналистиканың білгір өкілінің назарынан күнделікті қоғам өмірінде орын алып жатқан үлкенді-кішілі оқиғалар ешуақытта тысқары қалған емес
Қазақ назымсөзінде кестелі қолтаңбасы бар ақынның төл әдебиетіміз бен мәдениетіміз, ұлттық құндылықтарымыз хақындағы тұшымды мақалаларын оқырман қауымның отандық басылымдардан іздеп жүріп оқитыны да сондықтан болар.
Анығында, жан-жақты ізденістің нәтижесінде шеберлікпен жазылып, шындықпен шектесіп, ақиқатпен астасқан қаламгердің қаламынан туған шырайлы шығармаларын тебіренбестен, бейжай оқу мүмкін емес
Оқырманның ұлттық сана-сезімін оятып, ар-намысын қамшылайтын танымдық-тағылымдық, сыни-зерттеу мақалалардың тақырыптарының өзі бір-бір зерттеуге татырлық дүние
Айталық, «Біз ұлт болып қалыптастық па?», «Қазақ тарихы қалай жазылу керек?», «Құлмінез деген не?», «Қазіргі жастар қазақтың келешегі ме?», «Құлдық «мәдениеттен» қашан құтыламыз?», «Қыз Жібектің обалы кімге?», «Ертеңімізді кімге сеніп тапсырмақпыз немесе бүгінгі жастар біздің болашағымыз ба?», «Үндемеген үйдей бәледен құтылады ма?» деп, өткір сауал тастайтын қаламгер: «Тәуелсіздік атаулы тіл тазалығынан басталады!», «Ұлтшылдық деген үрейлі сөз емес», «Әдебиеті құлдыраған ұлттың санасы құлдырайды», «Олар мәңгүрттер», «Киелі өнердің қадірі кетпегей», «Айтысты күнкөріске айналдырмайық», «Дінтанушы болсаң, дұрысын айт!», «Сынды ұнатпайтын адам шындықты да ұнатпайды немесе «Ебелек пен Көбелек», «Тілбұзарлық телеарнадан басталып тұр!», «Телеарналар қазақ тілінің берекесін кетіруде», «Теледидар: шорқақ ой, шұбарланған тіл», «Оқулықтардағы оспадарлықтар», т.б
деп, ащы жауабын да ашық қайтарады.
Шынтуайтында, көптің көкейін­дегісін тамыршыдай тап басып, тура бидей тайсалмастан турасын айтады
«Өзінің құл екенін білетін, бірақ сол құлдығына қарсы күреспейтін адам – нағыз құл…», «Қазақтар арасында «ң»-ды «н» қып айтуды дәреже көретіндер көбейіп барады…», «Ал ұлттың бұзылуы мен ұрпақтың бұзылуы, ең алдымен, осы тілбұзарлықтан басталады…» деп күйінетін автор: «Тіл тәуелсіз болмай – ұлт тәуелсіз болмайды…» деп түйіндейді.
Шыңғырған шындықты жазатын журналист, алдаспан ақиқатты айтатын ақын Мырзан Кенжебайдың ащы сауалы мен ашық жауабын толқып-тебіренбестен оқу мүмкін емес.
Г.ТӨРЕДИНҚЫЗЫ
Ақтөбе
