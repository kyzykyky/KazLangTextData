Ана тілім – ардақтым
Арамыз жер мен көктей алыс екен,
Ақындар аздап мені таныса екен.
Қолыма алпыс бесте қалам алдым,
Жаныма жалын құйып атамекен.
Тұқымдай қар астында жатып өнген,
Беремін көпке азық еңбегімнен.
Қайнарынан тілімнің қанып іштім,
Сақтасын Тәңір мені шөлдегеннен.
Күтімі мол жемістің түсімі көп,
Айта алам ойым жүйрік ақынмын деп.
Жүйріктей шабыт қысса қуаттанам,
Қызынам шапқан сайын қарқын үдеп.
Еліммен жарым бірге, сырым бірге,
Сақтағам тілдің қорын жүрегімде.
Қатайтам қара өлеңнің қабырғасын,
Не жетер бар байлығым – ана тілге.
Диқанның маңдай тері
Мен өзім табиғатқа бейімделем,
Табиғат тілін білу өнер дер ем.
Жүрген соң жер бетінде өмір сүріп,
Үнемі жер ананың сүтін емем.
Алалап-құлаламай бір жылдағы
Барлығын төрт маусымның бірдей көрем.
Көктемде тұқым сеуіп, егін егем,
Қара жер қалмасын деп көгермеген.
Жайқалтып жасыл бұйра жапырақты,
Суарам арық аршып түніменен.
Тербеткен тау самалы көк теңізді,
Мәпелеп өсіруді жақсы көрем.
Дән толса астық жарып қауыздарын,
Көресің сабақ өсіп ұзарғанын.
Сыбырлайды құлағыңа жапырақтар,
Пісуге таянғанын алтын дәннің.
Көктем қайтып бұл жаздың келгендігі,
Шілденің ыстығы аптап ауыл маңын.
Сарғайып жасыл бұйра жапырақтар,
Диқанның маңдай терін еңбегі ақтар.
Лезде қамбаларға астық толды,
Бойыңа қан боп тарап тәнді сақтар.
Диқанға Құдай берген құдіретті,
Тірі жан тірлік үшін түгел мақтар.
Сары аяз сақылдаған қыстың күні,
Қалса да қар астында жердің түгі.
Күш жинап ертеңі үшін өн бойына,
Жер ана демін алар күні-түні.
Қалың қар, қатулы аяз жер бетінен,
Тазартады ласты, уды-шуды.
Төрт маусым кезегімен ауысқанда,
Кетеді бір жыл өтіп тірі жанға.
Сағаттың тіліндей боп қайталанған,
Адамға өмір берсе жаратқанда.
Бар сырын табиғаттың білер едік,
Түн бітіп ертеменен таң атқанда.
***
Жасуындай иненің қарашықпен,
Дүниенің көретін тең жартысын.
Аттамаймын өмірі ала жіптен,
Алдап-сулап жемейтін кісі ақысын.
Оймақтай-ақ бастағы ақылымен,
Көндіретін ырқына айналасын.
Енжар болмай алыспен, жақынымен,
Туғанындай көретін жан баласын.
Күш болса да бойында атан жілік,
Әлімжеттік ешкімге жасамайтын.
Адал еңбек, сұңғыла мінезімен,
Қыңырға да қисыққа жақындайтын.
Адамдар аз, амал не? Дәл осындай,
Біреулер тау болғанда, біреулер бау.
Нәпсіменен қанағат бір қосылмай,
Неге осылай жараттың, Құдайым-ау…

Дәулетхан Мәми
