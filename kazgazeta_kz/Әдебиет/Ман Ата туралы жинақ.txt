Белгілі қаламгер Мір Шайыр басқаратын «Адам Ата-Ман Ата» қоғамдық қоры Маңғыстаудың Ман Ата тауының Ман Ата қауіп-қатерлі асуында жатқан тым ежелгі Ман Ата әулие туралы қазақ және ішінара орыс тіліндегі «Ман Ата
Первочеловек Ман» атты жинақ шығарды.

Үндіарий, герман халықтары мифологиясындағы, Заратустраның «Авеста» кітаптарындағы кейіпкер Ман туралы, сондай-ақ Еуропа, Ресей ғалымдары Ман бейнесі сақтарда толық тұлғаланған деп байлам жасағандай, Ман Ата туралы Маңғыстау қазақтарының аңыздары біртұтас алып қаралған бұл еңбек 40 жылға созылған ізденістер жемісі екен.
Аңдатпада: «Бұл кітап бұдан сан мың жыл бұрын адамзат өркениетінде өлшеусіз із қалдырған, гуманистік, ағартушылық, ұйымдастырушылық қызметтерінің нәтижесінде Еуразия континетінде пайда болған ірі мемлекеттер мен империялардың, қалалар мен қоныстардың, өнегелі әулеттер мен ұлыстардың орындары мен атағы әліге дейін жалғасын тапқан, өсиеттері, заңдары мен ережелері қоғам жадында сақталып, әдеп пен ғұрып, лайықты өмір сүру дағдысына айналған ұлы тұлға Ман туралы» делінген.
Елбасымыздың Мәңгілік Ел мұраттарына үндеген бағдарламалық лебізімен, Заратустра, ­Аристотель, Түмен ақын, Еңбек Ері Ә.Ке­кіл­бай­ұлы сынды ұлылар мен ­Ре­сей авестатанушыларының нақыл сөздерімен ашылған бұл жинақта Бүгінгі Қазақстан, Маңғыстау облысы аумақтарындағы ежелгі дәулер, алып адамдар, атланттар туралы деректер мен артедеректер кеңінен алға тартылған.
Ұлтымыздың, Ұлы Дала мен Ежелгі Қазақстанның тым бағзы тарихынан сыр шертетін осынау тың тақырып бұдан әрі зерттеліп, толыға бермек.
«Қазақпарат» баспасы мен «Полиг­рафкомбинат» шығарған небәрі 200 беттік шағын жинақ жалпы оқырман қауымға, тарихпен әуестенушілер мен тарихшыларға, оқымыстыларға арналған.
