Қазақ халқының ерте замандағы мәдени мұрасының бір түрі – халықтың ауыз әдебиеті.
Орыстың ұлы жазушысы М.Горький былай деген: «Халықтың ауыз әдебиетін білмейінше, еңбекші халықтың нағыз тарихын білу мүмкін емес»
Демек, ауыз әдебиетінің халықтың өткен өмірі, ой-қиялы, арманы мен талпынысы, салт-санасы мен дәстүрлерін білуде қандай маңызды рөл атқаратындығын айтпасақ та түсінікті.
Ауыз әдебиеті жазба әдебиеттің дамуына игі әсерін тигізді
Оқиға желісін құру, бейне жасау, тіл байлығын пайдалана білу, т.б
мәселелерде ауыз әдебиеті көркем әдебиетке негізгі қазық болды.
Ғасырлар бойы жасалған халықтың бай қазынасын арғы-бергі әдебиетші ға­лымдар жоғары бағалады
Олар әдебиетті жинау мен зерттеу қа­жеттігіне көп көңіл аударды
Қазақ ауыз әдебиетінің үлгілерін жинау мен зерттеу жұмысына келетін болсақ, әдебиетті Б.Кенжебаевтың зерттеуіне қарағанда: «Қазақ ауыз әдебиетінің үлгілері ел арасынан ХІХ ғасырда жинала бастаған».
Патша үкіметі Ресейге қосылған елдердің экономикасы, әдет-ғұрпы, тарихы, тұрмыс-тіршілігін білу мақсатымен жер-жерлерге экспедициялар ұйымдастырды
Олардың ішінде әйгілі ғалымдар, тарихшылар мен әдебиетшілер де болды
Бұл жұмысқа 1845 жылы Петербургте ұйымдастырылған Ресейге география қоғамы да атсалысады.
Қоғам мүшелері қазақ даласында бұл жұмысқа белсене кіріседі
Сонымен, Ресей мемлекетіне қосылғанға дейін қазақ ауыз әдебиетінің үлгілерін жинауға мән берілмесе, Ресейге қосылғаннан кейін оған ерекше көңіл бөліне бастайды.

Қазақ ауыз әдебиетін жинауда елеулі еңбек еткендердің ішінде Ресей география қоғамының мүшелері: Ш.Уәлиханов, В.Березин, А.Васильев, А.Алектеров, Г.Потанин, Н.Ильминский, Ә.Диваев, А.Харузин, П.Мелиоранский, В.Катаринский, Н.Пантусов, т.б
атауға болады
Олар ауыз әдебиетінің үлгілерін жинап, жеке кітапшалар етіп шығарады, газет-журналдарда бастырады
Бұл жұмыс, әсіресе, ХІХ ғасырдың аяқ шенінде үлкен өріс алады
Оған О.Әлжанов, Б.Дауылбаев, Д.Айманов, М.Бекімов сияқты қазақ жастары құлшына кіріседі.
Ауыз әдебиетінің үлгілерін жинап, жазып алу ісімен Абай Құнанбаев пен Ыбырай Алтынсарин де шұғылданған
Абай өз шәкірттеріне, жолдас-жораларына асыл мұраны жинауға, олармен халықты таныстыруға тапсырма береді
Ыбырай Алтынсарин тек бұл жұмыспен шұғылданып қоймай, ауыз әдебиетінің озық үлгілерін өзінің «Хрестоматиясына» енгізеді
Көріп отырғанымыздай, егер ауыз әдебиетінің үлгілерін жинап, зерттеуге жекелеген адамдар қатысса, кеңестік дәуірде оған мемлекет тарапынан үлкен мән берілді
Бұл жұмыста Қазақстанның өлкетану қоғамы едәуір еңбектенді
1933 жылы ұйымдастырылған қазақтың ұлт мәдениетін ғылыми-зерттеу институты ауыз әдебиетін жинау мақсатымен жер-жерге экспедициялар ұйымдастырды
Оның жұмысына қазақ әдебиетінің көрнекті қайраткерлері М.Әуезов, І.Жансүгіров, С.Сейфуллин, С.Мұ­қанов, С.Аманжолов, Ө.Тұрман­жанов, С.Кеңес­баев, Е.Ысмайылов, т.б
қатысады
Институт жинаған материалдар негізінде «Қазақ фольклоры», «Жұмбақтар», «Мақал-мәтелдер», т.б
баспадан шығарылады
Бұл жұмыс Қазақстанда Ғылым академиясы құрылғаннан кейін күшейе түседі
Соның нәтижесінде «Батырлар жыры», «Халық поэмалары», «Жұмбақтар», «Айтыс» сияқты жи­нақтар жарық көреді.
Қазақ ауыз әдебиетіне деген қамқорлық, зерттеу мақсатында соңғы кездердің өзінде айтарлықтай жұмыстар істелді
Газет-журнал­дардағы мақалалардан бастап көлемді ғылыми еңбектер жазылды
«Қазақ әдебиетінің тарихы» деп аталған көлемді еңбектің І томының бірінші, екіншісі, ал ІІ томның бірінші кітабы ауыз әдебиетіне арналды
Қазақ ауыз әдебиетін зерттеу ісіне М.Әуезов, С.Сейфуллин, С.Мұқанов, Х.Жұмалиев, М.Ғабдуллин, Н.Смирнова, Е.Ысмайылов, Ы.Дүйсенбаев, Б.Кенжебаев, Ә.Марғұлан, академик А.Орлов, М.Сильченко, т.б
әдебиетші-ғалымдар қатысты.
Осы аталғандардың ішінде қазақ ауыз әдебиетінің аса бір жанашыры, ұлы ойшыл, қазақ әдебиетінің мақтанышы, жазушы, көрнекті ғалым, Қазақ КСР Ғылым академиясының академигі Мұхтар Омарханұлы Әуезовтің орны ерекше.
Оның әдеби мұрасы сан қилы
Ол прозаик ретінде де, драматург, сыншы әрі аудармашы ретінде де қалам тартты
Көп қырлы жазушылығының үстіне ғалым, педагог, публицист, қоғам қайраткері болды.
Ол – қазақ әдебиетінің тарихына алғаш қалам сілтеген зерттеушілердің бірі
1927 жылы «Әдебиет тарихы» атты кітап жазған
Ол – қазақ фольклорының ертегі, айтыс, эпос сықылды негізгі жанрлары туралы құнды еңбектердің авторы
Мұның бірсыпырасы қазақ және орыс тілінде жарияланған «Әр жылдар ойлары» («Мысли разных лет»), «Уақыт және әдебиет» («Время и литература») атты кітаптарына енді
Солардың ішінен М.Әуезовтің «Қыз Жібек» жыры туралы пікірлерін талдап көрейік.
«Қыз Жібек» туралы Мұқаң былай дейді: «Қыз Жібек» әңгімесі – көп заманнан бері ел аузында сақталып, жыр болып айтылып келген әңгіме және ол қазақтың романтикалық ғашықтық жырлары ішіндегі бір көркемі, көлемдісі».
Ғалым одан әрі жырдың жазып алынуы, қашан басылып шыққаны, кімдердің бастырғаны жөнінде сөз етеді.
Оның пікірі бойынша, «Қыз Жібек» әңгімесі шын оқиғадан туған, бірақ дәл қай кезде туып, жасалғанын кесіп айту қиын
Дегенмен, XVII ғасырда туғанға ұқсайды.
М.Әуезов жырдағы оқиғаның болған жерлері жөнінде үлкен гипотезалар жасайды
Себебі онда біріне-бірі қарама-қайшы, дәл емес географиялық атаулар бар
Мысалы, Жағалбайлы елінің қонысы Қара теңіз жағасы боп келеді жырда
Мұнысы Каспий (Ақтау) теңізі болуы керек
Ол жөнінде Мұқаң бірнеше дұрыс дәлелдер айтады.
М.Әуезов жырдың композициясын, идеясын және жеке бейнелердің жырдағы психологиясын, тартыс мүдделерін зерттеуде оның қоғамдық мазмұнына үлкен көңіл бөлген.
Жыр феодалдық қоғамның болмысынан, шындығынан туғандықтан, сол ескі құрылыстың өзіндік салтын, ұғым-нанымын танытады
Жырдан сол ескілік сарынды құптаған жыршылардың түсінігі де көрінеді
«Қыз Жібектегі» негізгі тақырып-түйін – ескі салт
Жыр көне заманда орын алған әмеңгерлік, феодалдық дәуір салтынан туған
Оның басты сарыны – ескі салтқа бағынған шартты ғашықтылық
Бұл – рушылдық кертартпалықтың үлкен айғағы
Осы межеден жыршылар ұғымы мен санасы да аспайды
Мұндағы әйел бейнесі надандық салттың сынаушысы бола алмаған
Қайта оны мойындаушы, құптаушы.
Сөзімізге «Қыз Жібек» жырының екі бөлімді тақырыбы, әсіресе Сан­сызбай-Жібек оқиғасы дәлел бола алады.
Бірақ Төлеген мен Жібек арасын баяндауда жыр анық лиро-эпос түрінде басталады
Екі ғашық шынайы сезім, ортақ мүдде жолында табысады
Төлегеннің әкесі атастырған қызды алмай, өздігімен жар іздеуі – орынды
Төлеген мен Жібек арасындағы махаббат терең мағыналы достық болып көрінеді
Олар бірі үшін бірі өмірдің бар ауыртпалығына дайын сияқты сипатталады
Дегенмен, екеуі де ескі салт-сананың тұтқындары, құптаушылары дәрежесінен аса алмайды
Әмеңгершілік, жесірлік ықтиярына көнеді
Тіпті Төлеген Ақжайыққа аттанарда Жібекке, кейін өзі өлсе, Сансызбайға тиюді өз аузынан парыз етіп кетеді
Кейін осы аманатты Сансызбайға да тапсырады.
Төлегеннің осы айтқандарын орындау Жібек пен Сансызбайға міндет болып қалады
Оны орындамау – бұл екеуіне Төлегеннің бір емес, екі өлгені
Төлегеннің өлетіні де, жыршы санасы бойынша, айнымас тағдыр жазуындай
Себеп Төлегеннің әке батасын аттап, өз еркімен кетуінде
Бұдан ата батасын аттаған кім де болса оңбайды деген рушылдық, ақсақалдық ескі наным туа­ды
Тіпті ол ізгі сезім мен арманнан да жоғары тұрады
Сондықтан да әке батасын алып кеткен Сансызбайдың жолы болады
Бұл – ескі салтқа бағыну, әмеңгершілік, жесірлікті мойындау деген сөз.
Жырда әйел күйі «ерден кетсе де, елден кетпейді» деген ұғымға бағынады
М
Әуезовтің айтқанындай, «Аға өлсе – жеңге мұра, іні өлсе – келін мұра» деу жастар санасына сіңіп, олардың ойы мен ықтиярын тұсады
Ерге де, әйелге де осы жол, осы салт мойындатылады
Қорытындылай айтсақ, жолға бағынған жақсы аға Төлеген, жорашыл жар Жібек, мұрашыл іні Сансызбай – жыршылар санасында заңдылық іспетті.
М.Әуезов жырдың қоғамдық мазмұнын осылайша талдай отырып, кейіпкерлерге де әділ баға береді.
Төлеген – еркін махаббат, азаттық іздеген тұлға
Жайыққа алғаш аттанарда Төлегеннің мұнысын құптамаған Қамқаға:
Бір сұлу алмай, шешеке-ау,
Сірә де көңілім тынар ма.
Талап қылған ісінен
Ат басын ерлер бұрар ма, – деуі бұған дәлел болса керек
Төлегеннің алдына қойған мақсатына берік екенін, асыл жарды мұрат ететінін Жайыққа екінші рет аттанарда жылап келген інісі Сансызбайға:
Ерлер мінер сұр қасқа,
Шаба алмаса ұр басқа.
Батырлық, байлық кімде жоқ,
Ғашықтық жөні бір басқа, – дегенінен де байқаймыз.
Алайда Төлегеннің сүйіспеншілік талабына бөгет болған төрт қара күш бар
Олар: алыс жол – шөлстан, ата-ананың теріс батасы, тағдырдың теріс қарауы, көмексіздік, жалғыздық, Бекежанның жауыздығы.
Төлеген қоғамнан да, табиғаттан да дос таппайды
Сондықтан да мерт бо­лады.
Жаумен күресуге бекем бел байлағанмен, Төлегенге батырлар қайраты берілмеген
Сол себепті Төлегеннің көк жорғасы да жолдасын жауға бермейтін ұлы батыр аты емес
Қайта жау қамалап келгенде, ол басын жерге салып, Төлегенді жауға береді
Сондықтан да ақын:
Мал опасыз деген сол:
Су ішіп әбден қанған соң,
Бір қарақшы астында
Ойнақтай басып жөнелді, – деп көк жорға атқа да қалыстық мінез білдіреді.
Жырдағы басты кейіпкердің бірі – Жібек
О да Төлеген сияқты өзгеше
Көшті бастап бара жатқан он үш қызбен салыстырғанда ең соңғы көшті бастаушы Жібектің артықшылығы мол-ақ:
Сипатына қарасаң:
Ақ бетінде кіршік жоқ
Айдын көлдің қуындай.
Екі көзі жалтылдап,
Батырдың алтын туындай.
Сөйлеген сөзі мазалы
Зәм-зәмнің суындай.
Аузынан шыққан лебізі
Сары алтынның буындай.
«Анасын көріп, қызын ал, аяғын көріп, асын іш» дейді халық мақалы
Жібектің анасы өзіне сай
Тіпті көш бастаған он үш қыздан да асып түседі
Жыршы мұны былай суреттейді:
Аға Жүніс перідей
Көркі, раушандығы.
Қартайса да ілгері
Әлгі қыздан салдығы.
Нұрдай болып шайқалып,
Асылдай боп егіліп,
Көшті тартып барады
Жібектің тапқан шешесі.
Бұдан шығатын қорытынды, Жібек басқа қыздардан тек сұлулық пен салтанат жағынан емес, анасынан да озады
Міне, Төлегеннің «ақылымен танып тұрған» Қыз Жібегі осы еді.
Төлеген көшті аралай келе, Жібектің күймесіне киліккенде қыз намыстанып жауап бермейді
Осы намысқойлық та Жібектің өзгешелігінің бірі екендігі даусыз.
Бұған Төлеген шамданып, Жібекті «кесірлісің» деп кінәламақ болады
Бірақ парасатты қыз оған да орынды жауап тауып, өзінің жұрт қадірмені екенін танытады:
Ағыным судай ағады,
Халқым малдай бағады,
Жұртым қойдай қағады.
Дегенмен екеуінің арасындағы қақтығыс махаббатқа ұласады
Енді Төлегенді көруге Жібектің өзі асық.
Атқан оқтай жылысып,
Ор қояндай ығысып,
Ғашық жарын көрмекке
Шаһзада Қыз Жібек
Жалт-жұлт етіп келеді…
Жібек – үй ішіндегі тіршіліктің шын ұйытқысы; салтқа да, ерге де опалы.
Бекежан Төлегенді өлтіргенін естірткен кезде, «Артымда жеткін­шегім жас деуші еді, қарайлап сұм дүниеге жүрген шығар» деп жаңағы салтқа берік бағынған көңілін өзгертпейді, үмітін үзбейді.
Бекежанның естіртуі Жібекті қаралы күйге салады.
Бекежанның бұл сөзі
Мұңлы болған Жібектің
Өкпесінен ұрады.
Өксіп-өксіп жылады.
Ғашық болсаң, сондай бол,
«Аһ, дариға, құда» деп,
Етбетінен құлады.
Жібек – енді қаралы жесір
Бірақ жар артынан өлмек емес
Өзін іздеп келіп алмақ әмеңгері Сансызбаймен бас қоспақ.
Бірінші қайғы Жібек үшін Төлеген өлімі болса, екіншісі – Қорен қал­мақ­тың зорлап алмақ пиғылы
Бұл әділетсіздікке Жібек көнбейді
Салтқа бойсұнған Жібек тек өз басының мақсаты емес, күн туғанда елінің де намысын қорғай алатын әйел болып суреттеледі
Ол:
Осы қалмақ алып-ақ
Құрта ма менің мысымды, – деп ар­ланады
Жібек жеңгесімен қоштас­қанда:
Басында Жібек атанып,
Кәпірге қатын болғаны.
Естіген жұртқа мәлім ет,
Ақ сүтін қисын анамыз.
Разы болсын атамыз,
Ел-жұртқа дұғай сәлем де, – дейді.
Жібектің жақсы сипаттарының бірі – тапқырлық, шешендік
Мысалы, Сандалкөкті алуға келе жатқан Қоренге Жібек: «Ай, тақсыр, неше атаңнан бері хансың?» деп сұрайды
Қорен: «Жеті атамнан бері ханмын» дейді
Сонда Жібек: «Сен хан болмай жерге кір, шын хан болсаң, қойшы-қоймаж сияқтанып осылай жүргенің ар емес пе?» деп алдап, ілгері жібереді.
Атқа мініп алған соң Жібек: «Атаңа нәлет, хан Қорен, мұнда жоқ сенің тең-парың» деп бел көрсетеді
Бұдан, қысылған жағдайда Жібектен үлкен қайсар, қайрат шыға алатынын көреміз.
М.Әуезов Төлегеннің мұрагері – Сансызбайға да әділ баға бере білген
Оның ағасы Төлегеннен басқарақ екенін: сауыт киіп, садақ асынған, жаратып ат мінген батыр жігіт болып өскенін де баса айтады
Сансызбайдың батырлығын Жайыққа екінші рет жүретін кезде айтқан Төлегеннің сөзі де аңғартады:
Алтын балдақ ақ семсер
Саған арнап соқтырып,
Салдырып қойдым қынапқа,
Аш беліңе ілгейсің.
Тоғыз қабат көк сауыт,
Будырып кеттім кілемге,
Оны үстіңе кигейсің.
Енді екінші бір жерде:
Көк буырыл тұлпар бар,
Былтыр құнан, биыл тай.
Мінетұғын бас атың,
Қарағым, саған сайма-сай, – дейді.
Сансызбай жебесінің жойқындығы да – оның батырлығының дәлелі.
Тоғыз қабат көбеден
Зырлауменен өтеді.
Бір төбеге жетеді,
Үй орнындай бір жерді
Төңкеріп тастап кетеді.
Осыған қарамастан, Сансызбай да Жібек сияқты ескі салттың шырмауында қалып, әмеңгерліктен әрі аса алмайды
Оның басында басқа да қайшылықтар көп-ақ.
Жырдағы ұнамсыз, қиянатшыл кейіпкерлер – Бекежан мен Қорен
Дегенмен, бұлар бір-біріне ұқсамайды.Қорен – бөтен елден шыққан жау да, Бекежан – іштен шыққан жау
Қорен жау болса да мәмлеге тұрады
Онда ерлерге біткен мәрттік те бар
Ал Бекежан болса, пасық, зұлым
М.Әуезовтің айтуынша, ол да Қыз Жібекке сыртынан ынтық
Бірақ ғашықтықпен сүйген кісі емес, тек қызығушы және бөтенге бермеймін деп жалған, қалыс жоқтаушы, зорлықшыл
Оның үстіне өзі ұры-қарақшы, сотқар
Жібекке сай емес
Ол өзінің мақсатына адал ерлік, шын махаббат жолымен жетпейді, арамдық, қиянат, зорлық жолымен жетпек болады.
Қорен тіптен өзгеше
Ол – батыр адам
Қорен – өлімге дайын, ер намысын аяққа басуға жоқ адам
Мұны Сансызбаймен жекпе-жекке шығардағы сөзі мен оның іс-әрекеті дәлелдейді
Бекежандағы екіжүзділік Қоренде жоқ
Рас, ожар мінезді
Ожар болғанмен, жол білмейтін тентек емес
Қаршығаның: «Айып өзіңізден, әйелге тұлпар бергенсіз, алып қашып кеткені» деген сөзінен ұтылып, оған тоқтайды
Дегенмен, Қоренде де зұлымдық жеткілікті
Ол Шекті елінің намысын аяққа басып, Жібекті зорлап алмақ болады
Осы себепті жыршылар оны ақымақ адам етіп суреттейді:
Иә, пірім-ау, иә, пірім,
Сандалкөкті жүгіртер
Қыз Жібек менің қатыным.
Басы қатты Сандалкөк
Алып кетіп жүрмесін,
Айналайын, Жібек-ау,
Ақырын шапшы, ақырын.
Жырда тұлпардан басқа ақын Шеге, Қаршыға мен Сырлыбай, тәкаппар Базарбай, жанашыр қыз жеңгесі, рулы ел, көп жұрт суреттеледі.
Міне, осы жайттарды М.Әуезов түгел өз таразысына салып, әділ шешім айтты.
Мұқаң: «Қыз Жібек» дастаны қа­зақтың өткендегі көшпелі тұрмысының жол айнасы сияқты
Одан көшпелі елдің шұбырып көшкен көп суреті, тігілген шатыр, жапан кезген жалғыз атты жолаушылардың суреті сияқты көп ескілікті көріністер танылады» дей келіп, жырдағы оқиғаны баяндаудың үш жолын көрсетеді
Олар: хикаялау, сипаттау, сөйлету
Бәрінен де сипаттау жағы басым
Жібектің атының шабысы былай суреттеледі:
Табан жолмен тартысып,
Ауыздықпен алысып,
Екі қолы қарысып,
Ұшқан құспен жарысып,
Маядай мойнын созады.
Тарта-тарта Жібектің
Алақаны тозады.
Томаша жерден сырғытып,
Ойлау жерден ырғытып,
Әне-міне дегенше
Ұйтқып-заулап келеді.
Жібектің отауға бара жатқанын ақын былай сипаттайды:
Жібектің жайын сұрасаң,
Асып туған анадан
Шаһзада кісі еді.
Кісі бойы кереует
Алтын тақтың үстінен
Қояндай қарғып түседі.
Ақ маңдайы жарқылдап,
Танадай көзі жалтылдап,
Алтынды кебіс сартылдап,
Жүйрік аттай ойқастап,
Құнан қойдай бой тастап,
Қалмайын деп ұялып,
Жан-жағына байқастап,
Кер маралдай керіліп,
Сары майдай еріліп,
Тәңірі берген екі аяқ
Бір басарға ерініп,
Үйден шықты Қыз Жібек,
Көрінген көзге дүниенің
Баршасынан жерініп.
Ақын тек сипаттау әдісі емес, сөйлетуді де қолданады
Көбінесе ол монолог ретінде қаратпа сөздерді қолдану арқылы келеді.
Ау, жеңеше-ау, жеңеше-ау,
Мінезің еді өзгеше-ау!
Төлегенге барып кел,
Тілімді алса жүрмесін, – дегенде «ау, жеңеше-ау» қимастық сезімді білдіреді.
Кейде қарғыс түрінде де қаратпа монологтар ұшырайды:
Атаңа нәлет Бекежан,
Көрсетпе маған түсіңді,
Бітіріпсің ісіңді.
Сөйлетудің басқа бір түрі – айтыс
Жырда айтыс төрт жерде келеді
Бірақ олар мазмұны жағынан бір-біріне ұқсамайды
Қызметі де әрқандай
Бұған Қаршығаның шатырдағы Жағалбайлы жігіттерімен тілдесуі, Төлегеннің Сырлыбайға жолыққандағы құда түсу ниеті, Бекежанның Төлегеннің өлімін естіртуі, Шеге мен Жібек арасындағы айтыс жатады.
Ақын табиғат суреттерін де белгілі бір сезімге, іске айғақ ете білген
М.Әуезовтің айтуынша, Төлеген Жібектің көшіне күн шыға ілесіп, Жібекпен Жиренбай отауында талма-тал түс шақта жолығады
Бұл – әлемнің күн нұрына мейлінше бөленген жарқын кезі
Бұл бақыт қуып, өрге басып бара жатқан екі ғашық сезімдеріне де ортақ болып тұр
Ал енді Төлеген Қособаның түбінде күн бата аттан құлап, қас қарая жан тапсырады
Бұл – әлемге қараңғылық орнаған кез
Қара түн Төлегеннің арманда өлген қасіретіне ортақ болғандай.
Шығарманың композициясына келсек, ол екі бөлімнен тұрады
Біріншісінде, Төлеген мен Жібек жайы суреттеледі
Жыр мазмұны Төлегеннің өлімімен аяқталады
Екінші бөлім Сансызбайға арналады.
«Қыз Жібек» жырының тілі көркем, бейнелі, шұрайлы
Әр түрлі әсірелеу, көріктеу, ұқсатулар пайдаланылған
Жеке сөздердің шеберлігі жатық
Оған М
Әуезовтің пікірінше, «Ай қараңғы кешесі, айдың өткен нешесі» дейтін сөз кестесінің көркемдігі дәлел бола алады.
«Басыр, басыр, басырды, аққа құлпы жасылды» деу Жібектің басқа қыздар ішінде «аққа құлпы» болып өзгеше туған жан екендігін айту үшін тұрған сияқты.
Жырда көріктеу, ұқсатулардан гөрі теңеу көбірек қолданылады
Адам келбеті ай, күн, жұлдыз, алтын, гауһар, тана (тас), хор пырақ, ақша қар, ақ тауықтың қаны, сары алтынның буы, сымға тартқан күміс, орқоян, құнан қой, пейістен соққан самал сынды сөздерді пайдалану арқылы беріледі.
Қыз Жібектің дидары
Наурыздың ақша қарындай.
Ақ бетінің қызылы
Ақ тауықтың қанындай.
Екі беттің ажары
Жазғы түскен сағымдай.
Білегінің мүсіні
Айбалтаның сабындай.
Қоштасу, қимастық, көңіл айту, оң бата сияқты монологтарда ұқсату (метафора) көбірек қолданылады.
Мысалы, Төлеген алты қазға:
Қанатымда қияғым,
Табанымда тұяғым, – дейді.
Ақын әсірелеуді де орынды қолданады
Оған мысал: Сансызбай атқан жебе Қоренді құлатып қоймай, үй орнындай төбені де төңкеріп кетеді
Аттың шабысы ұшқан құстың жылдамдығымен бірдей.
Өлеңнің ұйқастары да, дыбыстық құрылысы да үндесіп келеді.
Асу да асу бел, – деді,
Аса бір соққан жел, – деді.
Мұнда а-а, с-с, е-е сияқты ішкі дыбыс үндестіктері күшті.
«Қыз Жібек» жеті буынды жырмен жазылған
Ұйқасы екі-үш жол аралап, еркін келіп, ерікті ұйқас болып отырады.
«Жырда қоштасу, естірту, жоқтау, арыздасу сияқты өлеңдері көп – осының бәрі жырдың лирикалық қуатын күшейткен
Оқиғаның қызықтылығы мен лиризм бұл жырдың мазмұн, композициясын көркейтеді» деп түйеді «Қыз Жібек» дастаны жөніндегі өзінің мақаласында М
Әуезов.
Осы айтылған пікірлерді белгілі ғалым М
Ғабдуллин де қуаттайды.
Дегенмен, «Қыз Жібек» жыры туралы әр түрлі пайымдаулар айтылып жүр
Кейбір әдебиет зерттеушілері оны халық мүддесінен аулақ, билеп-төстеуші тап өкілдерін мадақтауға арналған десе, Мұхтар, Сәбит, Хажым, Ғабит, т.б
жырдың халықтық сипаты басымдығын, халық тілегіне үйлесетіндігін айтады.
Мұқаңның жырдың идеялық мазмұнына, құрылысы мен ерек­шелігіне берген әділ де кесімді бағасы, ауыз әдебиетінің басқа да бай мұраларына объективті түрде қарау керек екендігін ескерткендей
Мұқаң пікірлерінің әдебиет зерттеушілеріне тигізер көмегі көп-ақ
Қазақ кеңес фольклористикасына үлкен үлес қосқан ұлы суреткер-ғалымның өзі қандай ұлы болса, ол қалдырған асыл дүниелер де соншалық ұлы.
Осы мұраларды жете тексеріп, әдебиет мәселесінде Мұқаң сияқты ұшқыр, парасатты ойлар айтып, оның жанашыры, қара қылды қақ жарған төрешісі болу біздің әдебиет майданына атсалысып жүрген азаматтардың абзал борышы болса керек.
Көпбосын ПАНЗАБЕКОВ,
ақын, аудармашы, ҚР Білім беру ісінің Құрметті қызметкері
