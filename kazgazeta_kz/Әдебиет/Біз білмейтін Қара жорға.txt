«Қара жорға» – бір жолда 13288 адамның билеуімен гиннестер кітабына жазылған, Қытайдағы Шыңжаң өлкесінде оқушылар дене шынықтыратын биге айналған, Германиядағы қазақтардың ұлттық ерекшелігіне баланған, қала берді сауық-думанның сәніне айналған қазақ биі
Бүгінде осы «Қара жорға» биін күллі Қазақстан халқы болмаса да, білетіндер жоқ емес
Дегенмен, қазақ атын асқақтатып жатқан осы бидің елдік деңгейде еленбей жатқаны қынжылтады

 
Ел деп меңзеп отырғанымыз, әрине, Қазақстан
Өйткені, қазақ мәдениетінің бірден бір жоқшысы болып табылатын біздің елде «Қара жорға» әлі күнге жүйелі насихатталмай келеді
Оны «моңғол биі», тіпті, бір рудың биі деп сырттатып, кішірейтіп отырғандар да жоқ емес
Ал, Қытай, Германия, Түркия мемлекеттерінің халқы «Қазақ» десе «Қара жорғаны», «Қара жорға» десе «Қазақты» көзге елестетеді
Өйткені, қырандай қалқып, толқындай тербеліп, жорғадай тайпалып биленетін «Қара жорға» қазақтың бүкіл болмысын көз алдыңызға әкеледі
Бидің өн бойында өрлік, ерлік, сұлулық, сырбаздық, асқақтық, биіктік жатыр
Ол сондықтанда қазақ биінің, тіпті, қазақ мәдениетінің бренді болуға татитын құнды дүние

Негізі, «Қара жорға» күйдің аты еді
Жылдар өте ол халықтық биге айналды
Ал біздің дәуір оны әнге ұластырды
Яғни, ұлттың жүрегіне жақын, ойнақы, табиғатпен етене әсем әуен өміршеңдігін көрсетті
Мәдениет бәсекелестігі қызған осы заманның өзінде миллиард Қытайды таңдай қақтырып, ұлттық би деңгейіне көтерілді

Қазақта билеуге болатын күй көп
Бірақ уақыт таңдауы, халық таңдауы «Қара жорғаға» түсті
«Ана тілінің» былтырғы нөмірлерінде «Қара жорғаның» аңыз-тарихына тоқталған едік
Дегенмен, біз осы нағыз «Қара жорғаны» таныдық па? Әлде, басқа әуенге билеп жүрміз бе? Осыны ойланатын уақыт та жеткен секілді
Жақында «Шығыс жұлдыздары» деген атпен Республика сарайында концерт өтті
Сонда Ұшқын, Мақсат, Ерзада дейтін үш жігіттен құралған «Алашұлы» тобы «нағыз «Қара жорға» мынау» деп біздің қазіргі билеп жүргенімізден өзгеше жаңа ән әуенімен буын биін саханалады
Қазақстанға алғаш «Қара жорғаны» таныстырушылардың бірі Арыстан қажының аузынан да «біз «Қара жорға» деп «Сал күрең» күйінің әуеніне билеп жүрміз» дегенді естіп едік
Енді міне өрімдей жас жігіттер сол сөздің рас екенін айтып отыр
«Алашұлының» орындауындағы «Қара жорғаның» әуенін жазған Ұшқын Жамалбекұлының айтуынша, қазақтың «Сал күрең», «Келіншек», «Қара жорға» күйлері бір-бірімен қатты ұқсас
Дегенмен, өз ерекшеліктері бар
«Қара жорға» күйі «Сал күреңге» қарағанда байсалды, рухты болып келетін көрінеді

Асылы, біздің ел қазақты әлемге танытып жатқан «Қара жорғаны» әспеттеуі керек-ті
Онсызда қазақтың тойы «Қара жорғасыз» өтпейтін болды
Бірақ, ұлттық құндылығымызды танып-таразылап, мәдениетіміздің алтын қорына қосу әлі күнге қолға алынған жоқ
Осындай немқұрайдылығымздан жастар өзегенің қаңсығын таңсық көріп жүр
Ал, «Қара жорға» биленген жерде қазақ баласының жанарынан от ұшқындап, жүректерінде өрлік рухы салтанат құратынына куә болып жүрміз
Ендігі қалғаны, «Қара жорғаны» мемлекеттік деңгейде «Мәдени мұра» бағдарламасына енгізіп, оны қазақ халқының ұлттық биі деп тану

 
Біләл Қуаныш
