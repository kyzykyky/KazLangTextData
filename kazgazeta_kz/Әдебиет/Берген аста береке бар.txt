Шоң  нақылдары 
Құдай рахмат қылсын: «Шоң би айтады екен: «Берген аста береке бар»
«Береке» – деген періштенің аты
Берген үйдің асына періштесі береке береді
«Бермеген аста біте бар»
«Біте» деген – шайтанның аты
«Бермеген үйдің асын Біте деген шайтан сорып құртады» – дейді.
Отыз жеті жасымда Ташкент барғанда, атармын (аңармыз) құлақтан құлақта қалған сөз еді
Алпыс үш жасымда  нұсқа болып қағаз үстіне жазылды
Жасымда жүрмесем, тұрмасам, маған бұл қайда?
1921-інші жылында 25 декабрьде – жаңаша.
Тіл мен көз
Бір сөзді жазып отырғанда, бір сөз ойға түсіп кетеді
Шоң би, Торайғыр би және қасында Тайкелтір бидің тоқалынан туған баласы Өтеп сақау бар және Торайғырдың атшысы Ыстықмұрт: Ерсары бар – Қаракесекке бітімге бара жатып, Қаракесектің бір ауылына жақындап қалғанда, бір кісінің басындай доп-домалақ ақ тасты көріп, айнала тұра қалып, тамаша қылып, көреді де, кете барады
Ауылға барып қоныпты
Байдың екі ала бас ботасын, екі ақ қара бас марқасын көріп, тамаша қылып, таңданыпты.  Бұлар аттанғанша, екі бота да, екі марқа да пышаққа ілініпті
Сонан соң бұлар әңгіме қылыпты:
–                   Мына екі бота мен екі марқаға біздің көзіміз тиді
Кешегі біз таңданған тас қайтті екен? – десіп, әлгі ауылдан аттанып, әдейі барып, тасты көрсе, ортасынан қақ жарылып жатыр екен дейді.
Сарман мен Шоң би
Шоң би бір шаруа жөнінен ақылы алты тарап болып отырғанда,  бір-екі даугері Сарманға айдап жіберген екен.  Сонда Сарман екеуінің сөзін сұрап естіп алып:
–                   Сен де жан бер, сен де жан бер! – депті.
Екеуі қайта Шоңға келіпті.
–                   Қайттіңдер, біттіңдер ме? – депті.
–                   Екеумізге де жанға салды, – депті.
Сарманды шақырып алып:
–                   Мұның рас па? – деген екен.
–                   Маған салсаң, осы сөзден басқа айтарым жоқ! – депті.
(Мәшһүр-Жүсіп Көпейұлы

Көп томдық шығармалар жинағы
6-том)
