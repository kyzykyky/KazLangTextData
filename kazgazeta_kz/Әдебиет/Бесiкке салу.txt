Ауылдағы Оразбай аға мен Күлтәй әже 40-тан асқан баласынан немере көргенде әлсiз жүректерiне әл құйылғандай қуаттанып шыға келген
Қуаныштың тарыдай дәнi өмiрлерiн шуақтандырып жiбердi
Жанаттың бiр дос келiншегi: «Балаңды кемпiрдiң қолына бере берме, олардың қолының уыты баланы өсiрмей тастайды, әрi кәрiлер жас баланың энергиясын алып қояды да, балаң аурушаң болып қалады, – деп «ақыл» айтқанда бiраз елiгiп қалған
Бiр-екi күн әлдененi сылтауратып баланы енесiне ұстатпаған
Сұңғыла кемпiр келiн қылығын бiрден аңғарып жаны қызыл ала қан болып ауырып қалған
Жанат бұдан арыға шыдамаған
Үкiдей денесi үлпiлдеген Еренғайыпты енесiнiң қолына ұстатып, баяғысынша тiрлiгiне кiрiскен.
– Балам, бесiгiңнiң жөргек, түбегiн даярлап қой
Бүгiн ауылдың үлкендерiн шақырып бесiкке салу тойын өткiземiз, – деп шақырылатын қонақтардың атын атап жатты.
– Құрмаш ананы шақырмаймыз ба?
– Шақырғым келiп тұрған жоқ, бiрақ елден қалдыруға да дәтiм шыдамайды, – деп енесi екiұштылау жауап бердi.
– Неге? Шақыра салайық
Байлығымызды iшпес
– Жанат енесiне өзiнше ақыл қосқан
Жанаттың көңiлiн қимады ма, Күлтәй әже Құрмашты көңiлi қаламаса да шақырған.
Қонақтар тамақ iшiп, әңгiменiң тиегi ағытылып, көңiл жайланған соң енесi үстiне жетi түрлi қадiрлi заттар қойылған, талдан иiлiп жасалған бесiктiң жанына үлкен әйелдердi шақырды.
– Ал, бесiктi өздерiң отпен аластап «тыштымаларыңды» жасап, менiң алтынымды өзiнiң қасиеттi, киелi, құтты, алтын ұясына бөлеңiздер, – деп бесiкке салған адамға берiлер кәделi сыйлығын шетке әкелiп қойды.
– Құрмаш апа бөлесiн! – деп бiр әйел жол берiп едi, Жанаттың енесiнiң жаны шығып кете жаздады
Қанша әдептi, ибалы болғанымен, немересiн ол кiсiнiң ұстауын қаламайтындығын бiлдiрiп алды
Әйелдер дуылдаса келiп он бала өсiрiп, ұлын ұяға, қызын қияға аман-есен қондырып отырған Тұрған анаға жол ұсынды
Жанат бiр шетке ысырылып, мұң басып, ғарiп күй кешiп қалған Құрмаш апаны қатты аяп кеттi
Енесiнiң онысы несi екен, адамдарды алалап
Тойдан ренiштi қайтатын болды-ау
Қуанған жұрт Құрмашты лезде ұмытып кеттi
«Әлди-әлди ақ бөпем
Ақ бесiкке жат бөпем» деп бесiк жырын айтып, той қызығын қыздыра түстi
Жанаттың көңiлi ғана алаңдаулы
Қонақтар кетiсiмен енесiне деген ренiшiн айтып салды.
– «Ел iшi – алтын бесiк» деген сөз бесiктiң құдiретiн көрсетедi
Бесiкке салу – елеулi дәстүрдiң бiрi
Оны өнегелi, тәрбиелi әйелдер атқаруы керек
Қолы таза адам бөлеуi тиiс
Сонда бала да адал болып тәрбиеленедi
Жалпы қазақтың қандай салт-дәстүрi болсын, жаны таза, мейiрiмдi, айналасындағыларға шапағаты мол адамдар атқаруы тиiс.
– Құрмаш апа да жаман емес қой
Балалары қарамай кетсе, тағдыры солай болған шығар
Бiздiң қоса табалағанымыз дұрыс емес секiлдi.
– Табалағандық емес
Құрмашпен 60 жыл бiрге жасасып келемiз
Бiр-бiрiмiзден жасыратын құпия сыр жоқ
Мен де аяймын
Бiрақ бiр кезде енесiне у берiп өлтiре жаздағанын ойласам, кәпiрдiң бетiне қарағым келмейдi.
– Енесiне у берген дейсiз бе? Ойпырмай, үлкен кiсiлердiң арасында да небiр сорақылары бар екен-ау.
Жанаттың жаны түршiгiп кеттi.
– Иә, жас кезiнде тым сорақы едi
Сырын бiлетiндер азайып, қайта бетi ашылып келедi ғой, әйтпесе отырған жерiн ойып тастайтын-ақ жан болатын
Енесiнiң жүзi қаракүреңденiп кеттi
– Жас кезiнде сенiң атаңа да бiраз қылмыңдағаны бар болатын, онысын қойшы, жастықтың желiгi шығар, енесiне не көрсетпедi, – деп ашуын тежей алмай, бiраз сөйлеп барып тоқтады.
Жанат: «Өмiр – таразы, кiмнiң қанша салмағы барын көрсетiп тұрады екен-ау» деп ойлады
Дос келiншегiнiң сөзiне елiгiп баласын енесiне ұстатпағанына жерге кiрердей болып ұялды.
Құрмаш кемпiрдi де кезiнде бiреу азғырған болар деп түйдi
Әрбiр терiс қылық үшiн «Болашаққа не бетiмiздi айтамыз?» деп ойлану керек екен-ау.
Ділдәр Мамырбаева
