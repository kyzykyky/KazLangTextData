«Санасы жоғары адамдар идея талқылайды, санасы орта адамдар оқиғаларды талқылайды, санасы төмен адамдар адамдарды талқылайды»
Елімнің тағдыры – менің де тағдырым деп білетін барлық қазақстандық патриоттар секілді мен де жан-жағымдағы болып жатқан жайттарға бейжай қарай алмаймын
Ойымды айтып, көзқарасымды білдіріп жүремін
Қоғамда қанша адам болса, сонша пікір болады
Осы тұрғыдан алғанда, мен үшін Қазақстан Республикасының Тұңғыш Президенті, Елбасымыздың орны қашанда жүрегімнің төрінде.
Тәуелсіздіктің бастапқы жылдарындағы еліміздің ауыр жағдайын бәріміз басымыздан кештік
Жоқшылық пен тапшылықтан тарығып, тіршілігі тоқтап, үдере көшкен ауыл жұртынан қалмай, қалаға ағылдық
Әлдекімдердің шамасы ірі орталықтарға қоныс аударуға жетті
Біз секілді жоқ-жұқаналар елсіз, егесіз шағын қалашықтарды паналап, қарбаласқа толы үлкен ауылға айналдырды.
Әлі күнге есіме алсам, төбе шашым тік тұрып, құйқам ­шымырлай жөнеледі
Қалай күн көрдік? Не жарық жоқ
Не жылу жоқ
Не су жоқ
Не жалақы жоқ
Балкондарымызға қойған пештерімізге ескі-құсқы аяқ-киімді жағып, ас-ауқат пісірген күндер ұмытылар ма
Сөйтіп жүріп аяқтарын апыл-тапыл басқан егіз ұлымның соңынан дүниеге тағы нәресте келді
Балабақшалар жабылып қалған
Емізулі бөбегімізді көтеріп жүріп те жұмыстан қол үзбедік
Айлап, жылдап алынбаған айлықтан күдер үзіп, мектепті тастап, мұғалім құрбыларым құсап қап арқалап, Қаратау мен Ақмола, Новосибирск аралап кетпесем де, нарықтық экономика өз дегеніне көндірген
Елең-алаң заман өз заңына бағындырса да, ілгергі үміттен көз жазғызған жоқ
Өйткені мен де қалың көпшілік секілді мемлекетімізді бастап алып келе жатқан басшымызға сендім.
Ол – «Қазақстанды қазақ басқарсын!» деп желтоқсанның мұзға жаққан алауының арқасында, халық қалауымен билік басына келген Н.Назарбаев болатын.
Тәуекелге басын тіккен Нұрсұлтан Назарбаевтың ­ор­нында басқа біреу болғанда мемлекетіміздің халі қандай болатынын көз алдыма елестете алмаймын
Өйткені бірде қатты айтып, бірде жұмсартып, бірде арқадан қағып, бірде қамшылап отырып, халқын экономикалық тығырықтан аман-есен алып шығып, енді ғана аяғына тұрған сәбидей әлжуаз жас мемлекетін ыдырау мен құлдыраудан сақтап қалған Нұрсұлтан Әбішұлының өлшеусіз еңбегін әсте жоққа шығаруға болмайды.
Кемеңгер көшбасшы мемлекетімізді ауыр сынақтан сүріндірмей өткізіп, жаһандық сын-қатерлер туғызып жатқан әлемдік тәртіптің тұрақсыздығынан зардап шектірмеуге мейлінше тырысып, дамудың қазақстандық жолын ­салып бер­ген адам
Алтай мен Атырауға дейінгі ұлан-ғайыр дала­мыздың шекарасын шегендеп бекітіп берді
Абылай бабамыз армандаған астананы салды
Алты құрлыққа ұялмай көрсете алатын ғажайып шаһарға айналды
Соғыссыз отыз жыл басқарып, елге бейбіт заман орнатты
Түрлі этностар мен қырық рулы ұлтымыздың арасында тұрақтылық пен тату­лық­ты салтанат құрғызды
Өркениетті елу елдің қатарына қосты.
Тәуелсіз мемлекетіміздің іргетасын көтеріп, негізін қалаған Елбасы ел халқын ғана емес, дүниежүзін таңғалдырып, билікті өткізіп берудің өзіндік үлгісін жүзеге асырды
Әлемдік қауымдастықтағы саяси бет-беделі жоғары, Шығыс пен Батыс елдеріндегі, Ислам әлеміндегі, Түркі елдеріндегі, Орта Азиядағы, ТМД аумағындағы абырой-атағына ешкім де, ешбір алпауыт мемлекеттер де көзжұмбайлықпен қарай алмайтын, Қазақ дейтін халықтың әлем жұрты алдындағы беделі мен абыройы үшін парасат биігінен көріне білген, ұлт болашағы үшін ұлы қадам, үлкен ерлік, салмақты шешім жасаған Н.Назарбаевтың есімі мемлекетіміздің тарихында сөзсіз алтын әріппен жазылады.
Тұңғыш Президент – Елбасы, Ұлт көшбасшысы, Қауіпсіздік Кеңесінің Төрағасы, «Нұр Отан» партиясының Төрағасы, Конституциялық Кеңестің мүшесі, ел қамы, халық қамын өз мүддесі санайтын, басшылардың жаңа буынының билікке келуін қамтамасыз етуді өз міндеті деп санайтын Нұрсұлтан Әбішұлы, міне, мен үшін осындай ұлы тұлға.
«Қазақстандықтар Нұрсұлтан Әбішұлының еңбегіне шын бағасын береді, бірақ жарамсақтардың мақтауын халық қабылдамайды
Ол кісі де қабылдамас деймін
Мақтау психологиялық шегінен шыққанда мадақтаған тұлғаға да жағымсыз пікір тудырады, мақтатып отыр дегендей ой қалдырады, айналып келгенде беделіне де көлеңке түсіреді
Осыдан «табынусыз мәдениет болмайды, ал мәдениетсіз табыну – қауіп» деген сөз шыққан
Қазіргі жастар ақпараттық заманның жастары, өзімізді өзгемен салыстырып бағалайды, арзан сөздерге алданбайды
Тарихи тұлғаның беделін бағалау мен оған табынудың арасын айыра білудің саяси мәдениеті бізге жетпей жатыр» деді бірде мемлекет және қоғам қайраткері Амангелді Айталы ағамыз.
Жөн-ақ
Өз басым жол көрсетер алдыңдағы үлкенді әкеңдей сыйлау, ағаңдай құрметтеу, оның дұрыс бағытын қолдап, бастаған игі істерін аяқсыз қалдырмай, соңына дейін жеткізу үшін жалғастыру – жағымпаздық, не жеке басқа табынушылық емес, инабаттылық пен имандылыққа негізделген қазағымыздың ұлттық құндылығы, адами атрибуты деп білем
Ендеше Елбасының еліміз үшін еткен еңбегі құрметтеуге тұрарлық
«Адамдар біздің жақсылығымызды ұмытады, бірақ істеген қателіктерімізді есінде мәңгі сақтайды» деген пайғамбарымыз Мұхаммед (с.ғ.с.) сөзін жадымызда ұстасақ, қой үстіне бозторғай жұмыртқалаған осынау уақытымыздың қадірін түсінерміз.
Сол Пайғамбарымыз Мұхаммед (с.ғ.с.) айтқандай, «Санасы қаншалықты төмен болса, мұрнын соншалықты аспанға шүйіретін адамдардың да» табылып қалатынын ескерсек, арандап, адасушылыққа да түспесіміз аян.
Сонда ғұлама Жүсіп Баласағұн айтып кеткендей, «Негізі ең күшті адамдар – сабырлы, салмақты адамдар
Сіз туралы жаман ойлайтындар – сізден әлсіз адамдар
Мықты адамдар сіз жайлы ойлауға уақыттары да жоқ» екеніне көзіміз жетер еді.
Үміт БИТЕНОВА, 
Қазақстан Жазушылар 
одағының мүшесі
