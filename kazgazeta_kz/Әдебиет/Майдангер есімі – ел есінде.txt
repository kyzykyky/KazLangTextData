Ұлы Жеңіс мерекесінің қарсаңында есімі маңғыстаулықтарға кеңінен таныс болған Тілеген Ерниязовтың баласы Өтебаймен әңгімелесіп, үй мұрағатында сақталған материалдармен таныстым
Тілекеңді көзіміз көрген
Сол майдангер туралы қалам тербеп отырмыз.
…1942 жылдың ақпан айында Тілегенге армия қатарына шақыру қағазы келді де, майданға аттанды
Красноводск, Орал қалалары арқылы жүріп, Мәскеу түбінде құрылып жатқан 152-ші атқыштар полкінің №1 батальонының сапына енген соң әскери-оқу жаттығуларына қатысты
Бұлардың полкі сол жылы тамыз айында алғаш рет Сталинград майданында жауға қарсы ұрысқа кірді.
Күн шыға немістер шабуылға көтерілді
Жауынгерлер жаңбырша жауған оқтың астында қалды, көбісі оққа ұшты
Күш тең емес еді
Бірақ жау жағы қанша басым болғанмен, кеңес жауынгерлерінің тойтарысы тегеурінді болатын
Түс қайта шығыс жақтан танкілер көмекке жетті
Ақыры жау жағы көп шығынға ұшырап, кейін шегінді
152-ші атқыштар полкі жауды өкшелей отырып, алдыңғы шепке жайғасты
Осы жерде жаралыларға көмек көрсетілді
Бірақ жауынгерлердің қатары сиреп қалған еді.
Ертеңіне немістер тың күштерін топтастырып, бұларды ауыр артиллериядан атқылады, сөйтіп, өздерінің жаяу әскерлерінің шабуыл жасауына жол ашты
Оның үстіне жоғарыдан ұшақтармен де шабуыл жасап, бомбы жаудырды
Қоршауда қалу қаупі туа бастады
Осы бір қиын сәтте рота командирі В.Грачев Тілегенді шақырып алып: «Артымыздан қараңғы түнді пайдаланып арбамен азық-түлікті жеткізетін болды
Азық-түлікті әкелетіндер құмға дейін арбамен келгенмен, одан бері қарай өте алмайды
Сондықтан олардың алдынан күтіп тұрып, азық-түлікті бөлімшеге жеткізу саған тапсырылады
Қасыңа өзіңнен басқа тағы бір жауынгерді ал да, тапсырманы орында» деп бұйрық берді.
Кешікпей-ақ Тілеген қасына жауын­гер досы Дергачевті ертіп алып тапсырманы орындауға жөнелді
Күн бата еңбектей жылжып, шаңғыл құмнан әрі асты
Одан әрі тегістікке жеткен соң қараңғылық та қоюлана бастады
Айнала тыныштық
Тілеген түн ортасына таман шығыс жақтан баяу жылжып келе жатқан арбаны байқады
Бұлар расында да өздері күткен адамдар екен
Тілегендер азық-түлікті қабылдап алып, шалттатып ілгері қозғалды
Бірақ құмға тірелген соң жүру тіпті қиынға соқты
Ауыр жүкпен малтығып, шаршап-шалдығып, тездетіп бөлімшеге таң алдында ғана зорға жетті… Осылайша Тілеген мен Павел бір жеті бойы жау құрсауында жүріп, жауынгерлерге азық-түлік жеткізіп тұрды
Тапсырманы ойдағыдай орындағандары үшін командирден алғыс алды.
1944 жылдың шілде айы
Моги­лев қаласын жаудан азат етуде ерекше рөл атқарған 3-ші Белоруссия майданының 393-ші атқыштар полкінің құрамында қатардағы жауынгер Тілеген Ерниязов та бар болатын
Могилев қаласынан айырыл­ға­ны­на ызаланған жау өз күштерін Черняев­ка селосының түбіне шоғырландырған еді
Полк командирі Н.В.Ермоленко жауынгерлерге: «Қалайда жауды Черняевкадан қуып шығу керек» деген тапсырма берді.
Жаудың атыс ұяларындағы дзоттар үздіксіз атқылап жатыр, бас көтертер емес
Бір-екі жауынгер оларға еңбектей жақындап барып, гранат лақтырып көзін жойды
Сол сәтті күтіп жатқан жауынгерлер «Уралап» шабуылға ұмтылды
Тілеген де автоматын сығымдай ұстап ілгері қарай ұмтылып келе жатыр еді, кенет… жанына таяу жерде оң жақтан снаряд гүрс ете түсті, содан арғысы есінде жоқ.
…Снаряд түскенде бұл ауыр жараланыпты
Тіпті қопарылған топырақ өзін көміп тастапты
Мұны полктастары аршып алып, санбатқа жеткізбегенде кім білсін?
Ол санбатқа әкелгеннен кейін үш тәуліктен соң ғана есін жиды
Оны бірден операция столына жатқызады
Снаряд жарқыншағынан оң аяғы ісіп кетіпті
Хирург дәрігердің айтуынша, аяқты кеспесе болмайтын болды
Бар шеберліктерін салған дәрігерлердің арқасында операция сәтті өтті
Ота­дан кейін Тілегенді Татарстанның орталығы Қазан қаласына жіберді
Мұнда да ол он ай емделді.
1945 жылдың мамыр айында ол туған еліне оралып, бейбіт еңбекке аралас­ты
Жалындаған жастық шағын оқ пен оттың ортасында өткізген ол майданнан оралысымен-ақ еңбекке бел шеше кірісті
Алғашында «Ұланақ» колхозында, кейін аудандық денсаулық сақтау бөлімінде, Шетпе ауылдық әкімдігінде есепші болып абыройлы қызмет атқарды
Тілеген зайыбы Тәжен апамызбен ұлдарын ұяға, қыздарын қияға қондырды.
1-ші дәрежелі «Ұлы Отан соғы­сы» ордені, сондай-ақ көптеген медаль­дардың иесі Тілеген Ерниязов 1999 жылы өмірден озды
Соңынды ұрпағы айтып жүрер ғибратты естелік қалды.
2000 жылы Шетпе селосының әкімдігі осындағы Ескі Шетпе шағын ауданында Ұлы Отан соғысы және еңбек ардагері Т.Ерниязовтың есімін есте сақтап, ұрпақ жадында мәңгі қалдыру үшін көше атын берді.
Аллаберген Қонарбаев,
Қазақстан Журналистер 
одағының мүшесі
Маңғыстау облысы
Маңғыстау ауданы
Шетпе селосы
