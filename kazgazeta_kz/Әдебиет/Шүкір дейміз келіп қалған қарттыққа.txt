Қайырбек АСАНОВ
АЛҒЫСЫМ ШЕКСІЗ
Алғысым шексіз – Жаратушы ұлы Аллаға,
Алғысым шексіз – өзімнің ата-анама.
Алғысым шексіз – осынау байтақ далама,
Алғысым шексіз – батыр да, дана бабама!
Алғысым шексіз – жайдары жүзді жандарға,
Алғысым шексіз – ататын әрбір таңдарға.
Алғысым шексіз – жарыма және балдарға,
Алғысым шексіз – қайыспас қара нарларға!
Алғысым шексіз – өмірдің сұлу әніне,
Алғысым шексіз – тірліктің ғажап мәніне.
Алғысым шексіз – табиғат берген нәріне,
Алғысым шексіз – тіршілік еткен бәріңе!
АУЫЛЫМ –АЛТЫН БЕСІГІМ
(Әні бар)
Оңаша ойда отырып,
Түсірем еске бар әнді.
Кеудені күйге толтырып,
Сағынам туған даламды.
Сағынам оның әр тасын,
Жыңғылын және шеңгелін.
Болса да боран, бұрқасын,
Туған жерім ғой – ол менің.
Жиденің иісін сағындым,
Гүлдейтін жаздың айында.
Жабайы өскен талыңды,
Айырбастамаймын қайыңға.
Түсірем сені жиі еске,
Ауылға жазған хатымда,
Өзіңде қалды емес пе
Балалық махаббатым да?
Сенде өткен ғажап күндерді,
Қалайша бүгін ұмытам?
Сәл тоңып қалған гүлдерді,
Жүрегімменен жылытам.
Албырттау бала кезімде,
Бесігім едің тұрақты.
Қараймын саған
Өзіңде –
Жастығым қалған сияқты.
Қанғам жоқ өмір сырына,
Шығамын талай жолға әлі.
Ұяңнан ұшқан ұлыңа,
Тілеуқор болсаң болғаны.
БІЗДІҢ БАЛАЛЫҚ
Елде өстік, елде ойнадық еркелеп,
Тұратынбыз тәтті ұйқыдан ертерек.
Ата-ананың тыңдаушы едік айтқанын,
Жұмсап, ұрсып жатпаса да желкелеп.
Сабақтан да қалмаушы едік ешқашан,
Қуаттанып кетуші едік жасқаса.
Ойынды да ұмытпаушы ек күн сайын
Ойымызда болмаушы еді басқаша ән.
Достығымыз ғажап еді бәрімен,
Ертекті де айтушы едік әріден.
Жаз-жайлауға шығушы едік қуанып,
Саф ауасын артық көріп дәріден.
Тату-тәтті болатын-ды бар адам,
Ризығын жинаушы еді даладан.
Ата-әжеміз намаз оқып, бес уақыт
Бізге бақыт сұраушы еді Алладан.
Таза ұстап, ауланы да үйді де,
Тыңдаушы едік күмбірлеген күйді де.
Жамап-жасқап, жұпынылау киімді,
Ұмытпаушы ек кешке жақын биді де.
Біз осылай болашаққа бекіндік,
Ел ішінде еңсе тіктеп жетілдік.
Жұрт қатарлы адам болсақ екен деп,
Бір Алладан тіледік те, өтіндік.
Бастан өтті жоқшылық та, тақ-тұқ та,
Басылғандай көңілдегі аптық та.
Шүкір дейміз мынау жақсы өмірге.
Шүкір дейміз келіп қалған қарттыққа.
ЫСТЫҚ ҰЯ
Кіндігім кесілген жер – ардағымсың,
Тереңөзегім – сен менің ар-намысым.
Мақтанам сенде туып-өскеніме,
Сен барда жаман болмас алдағы ісім.
Сен менің бақытымсың басымдағы,
Жанымның жайқалатын жасыл бағы.
Әлемнің қай жерінде жүрсем-дағы,
Қалмайтын Күнімсің сен қасымдағы.
О, менің, ыстық мекен, кең тұрағым,
Жанымды тербеткендей көк құрағың.
Сендегі тартылысқа бағынам да,
Жылына екі-үш рет кеп тұрамын.
Сен менің дем алатын тынысымсың,
Байлыққа бастау болар ырысымсың.
Жол ашқан жақсылық пен ізгілікке,
Перзентің саған арнап жыр ұшырсын!
Тағдырмен тайталаста сан құладым,
Кей сәтте жұлдызың боп жарқырадым.
Киелі туған жерім жете берсін,
Ғасырдан ғасырларға шалқып әнің!

АТА-БАБА ДӘСТҮРІН ЖАЛҒАУ ҮШІН 
Тағдырын туған жердің ойға аламын,
Ұлымын, жомарт, дарқан бай даланың.
Күн сайын жапырақтай жайқаламын,
Қыздарын құшып-сүйіп, аймаладым!
О бастан сұлу Сырдың түлегімін,
Кеудемнен құстай ұшқан тілегі мың.
Туған жерім – мәңгілік ыстық ұям,
Лүпілімен бір соққан жүрегімнің!
Ана тілім – ол менің асыл мұрам,
Өзге тілді қалайша басындырам?!
Өнерім өз басыма жетіп жатыр,
Өн-бойымды толқытып, тасындырған!
Тыңдап өскем халқымның өсиетін,
Салтым бар сәлемдесіп бас иетін.
Ата-баба дәстүрін жалғау үшін,
Күресемін, қастерлеп қасиетін.
АЛТЫННЫҢ  СЫНЫҒЫ
Қырымбек КӨШЕРБАЕВҚА
Туған жер
Тілеуқор ғой түлегіне,
Жанашыр
Бола білсе ұлы еліне.
Шын ниетпен,
Қуандық сонау жылы
Сен әкім боп
Келгенде Сыр еліне!
Сыр елі –
Алты Алаштың анасы еді,
Қырымбек
Ер Елеудің баласы еді.
Алғаш рет
Көргенде өршіл, өжет
Қатарының
Алды еді, дарасы еді!
Іскерлік
Өн бойынан көрінгендей,
Әр ісі
Ақылымен өрілгендей.
Күш-қайрат
Тұла бойы тұнып тұрған
Тәңірден
Шын қасиет берілгендей!
Құт мекен –
Ақмаржанын аялаған
Тал-терегі
Талайға сая болған.
Қорқыт баба
Күңіреніп күйін тартқан
Даналық
Дарыған ел баяғыдан!
Өзгерді
Танымастай қала бүгін
Байқоңырдың
Таралып ғаламға үні.
Мерейлі
Сыр елінің халқы ғажап
Жадында
Жаңғырады саналы ұғым!
Қосылып
Жүректердің бар алауы,
Халқының
Еңбегіңді бағалауы.
Есіл менен
Сырдария ұқсайтындай
Асқақ үйлер
Екі жақ жағалауы!
Әр көңілге
Ізгілік құйғандайсың
Осы өңірге
Тек жауһар жиғандайсың.
Тектіліктің
Тамаша үлгісімен
Алтын бесік –
Бағы үшін туғандайсың!
Қызылорда
Жасарып, жайқалғандай.
Сүйсінбеуің
Мүмкін бе, қайран қалмай.
Ертегі елін
Көргендей боласың-ау!
Әр тасынан
Сұлулық байқалғандай!
Ақыл-ой
Таусылмайтын бұлақ дерсің
Әр Әкім
Өз халқына ұнап көрсін?
Қызығын
Сыр елінің көру үшін
Алла саған –
Ғұмыр мен қуат берсін!
ТЫНЫШТЫҚ  КЕРЕК АДАМҒА!
Ай қалқиды аспанда нүрын төгіп,
Түн жарығы – жұлдыздар жанған оттай,
Байқасаңыз егер де көңіл бөліп,
Өмір өтіп барады атқан оқтай.
Тірлігімнің тербетіп әні құтты,
Ой келеді осынау тұста маған.
Талай-талай ғасырлар уақытты,
Уысында ешкім де ұстамаған!
Кеше ғана өткен-ді балалығым,
Бүгіндері жетпістен асып барам.
Кей кездері байқалып шалалығым,
Кей кездері мықты боп тасып қалам.
Тым қаталдау көрінер маған ғасыр,
Жер бетінің кей тұсы ойран-асыр.
Баладайын аптығы басылмаған.
«Неге бұлай болды?» деп ойланасың!
Алғы күнге адамзат елеңдер көп,
Сезінген соң қатерін бұл ғаламның,
«Тыныштығын Жер-көктің бере гөр!» деп
Мінәжат қып Алладан сұранамын!
КӨЗІМНЕН ТАМШЫ ҮЗІЛІП…
(Төл теңгені тұңғыш көргенде)
Шиелі !
Қар борап тұр далада.
Көбелек боп жерге жылы тиеді.
Әкімшілік үйінде
Айырбастауда төл теңгені киелі.
Қолына ұстап қуанады біреулер,
Ал кейбірі құшырлана сүйеді…
Ағытылып қуаныштың тиегі.
Сол күндері
Жол сапарда жүр едім,
Әлденеге дүрсілдейді жүрегім.
Төлқұжатқа белгі соққан жас ару
Теңге ұстатты дірілдетіп білегін.
Қайраттандым,
Қуаттандым сол сәтте
Шабыттанып, түледім…
Абылай хан, Абай, Шоқан бейнесі,
(Ақындардың болмайды екен кейде есі)
Көріп тұрып бабалардың тұлғасын,
Қара көзден жастың бар ма келмесі.
Әрине, бұл қуаныштың жасы-еді.
Ал Қайырбек ішпесе де мас еді.
Аруағыңнан айналайын, бабалар,
Осы теңге Тәуелсіздік басы еді.

СҮЙЕМІН СЕНІ, АСТАНА!
Қазаққа жақын әлемде
Қала жоқ сенен асқан, ә?
Айналған әнге, өлеңге,
Теңдессіз сұлу, Астана.
Сенімен бірге менің де,
Биіктеп кетті-ау мәртебем.
Көзіме ыстық көрінген,
Астанам, неткен көркем ең!
Есілдің екі жағында,
Таласқан үйлер аспанмен.
Көз тартар гүлзар бағыңда,
Жазылар тарих дастанмен!
Таусылмас аңыз-әңгіме,
Көне жердегі жас қала.
Жайнай бер, жаса мәңгіге,
Жақұттай жанған Астана!
Мейірбандығы сезілген,
Досқа да және басқаға.
Суымас ыстық сезіммен,
Сүйемін сені, Астана!
ТҰРМАҒАМБЕТКЕ  ТАҒЗЫМ
«Сөз туады Алла берген өреден», –
Деген сөз бар келе жатқан көнеден.
Алматыға алып келген ақынды
Неткен мықты Жүргеновтей көреген?!
Тұрмағамбет – озық ойдың адамы,
Өрге ұмтылған тағдыр берген талабы.
Сыр бойына аты мәшһүр ақынның
Алматыда құтты болды қадамы.
Асыл сөздің ақиығы, шебері,
Ақ алмастай өткір еді өлеңі.
Ол аударған «Шахнаманы» құнығып,
Қайта-қайта оқи бергім келеді!
Неткен ақыл, неткен қуат, сөз өрім?!
Тасыттың сен маржан жырдың өзенін.
Қайталанбас талантыңмен түркі елін,
Таңғалдырар келді сенің кезегің.
«Шахнамамен» жаны бірге жалғанған,
Абыроймен өтсем деген жалғаннан.
Қарымы мен біліміне ақынның
Сөз алыбы Әуезов те таңғалған!
Тұрмағамбет ғасыр берген ұл еді,
Халқыменен бірге соққан жүрегі.
Талай-талай перзенттерді тудырар,
Аман болса алтын бесік – Сыр елі!
ҚАЙЫСПАС  ҚАЙСАР ҚАЗАҒЫМ!
Басымыздан небір заман өткенмен,
Бір жеңіліп, бір жеңіске жеткенмен.
Қайран қазақ қайыспадың емендей,
Жасқап жүрдің жауларыңды кектенген.
Мақсатың да асыл ой мен ізгілік,
Жақсылыққа ұмтылушы ең үздігіп.
Еркін едің кең даланың төсінде,
Тіршілігін мал мен жанның қыздырып!
Болмысында тұнып тұрған тектілік,
Барлық істе көрсетесің ептілік,
Жан адамға қиянатың жоқ еді,
Таудан аққан бұлақтайсың тұп-тұнық!
Аттамаған ала жібін ешкімнің,
Белдескеннің белін үзіп, төсті ұрдың.
Ұлы дала ұрпағы боп әлемге,
Қазақ деген халық болып естілдің!
Даналықты ғасырларға жалғадың,
Намысыңа серік болып талғамың.
Жер бетінде сендей халық жоқ шығар,
Мейірімінен жаратылған Алланың!
