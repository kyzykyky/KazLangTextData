Дүниеде өзі де, өмірі де көркем кісілер болады
Алла тағала оларды артықша мейіріммен жаратып, көкіректеріне нұр, саналарына сәуле, жүректеріне жылу құйса керек
Ондай жандар ақ көңілді, ақыл-парасатты, пәк ниетті, кең пейілді, қулық-сұмдықтан ада болып келеді
Өз басым сондай санаулы адамдардың қатарына Бәкира Нысанбайқызын жатқызар едім…
…Әрине, Бәкира апаның тағдыры бастан-аяқ жеңіл болған жоқ
Оның балалық шағы сұрапыл соғыс жылдарына тұспа-тұс келген
Әкесі Нысанбай мен ағасы Досым белдескеннің белін үзетіндей, тірескеннің тізесін бүгетіндей алып жігіттер еді деседі
Бір елдің бетке ұстар балуандары болыпты
Бірақ түтін басын түгел шалған зор нәубет бұлардың үйін де айналып өтпеген
Әкелі-балалы қос балуан майданға алынып, сол кеткеннен мол кетеді
Қайтып оралмады
Шешесі Жидегүл таудай қайғыны көтере алмай, кенеттен қайтыс болады
Әлі оң-солын танып үлгермеген апалы-сіңілі Бәкира мен Фарида жетім қалады… Соғыс уақыты
Халықтың тұрмысы өте мүшкіл
14 жасар Бәкира үлкен әйелдерден қалыспайды
Күндіз колхоздың пішенін шауып, егінін орады
Кешке жүн түтіп, жіп иіріп, майдандағы жауынгерлерге шұлық, қолғап тоқиды
Өстіп ілдебайлап, өлместің күнін көріп жүргенде соғыс бітеді
Ер-азаматтар елге орала бастайды
Сонымен 1947 жылғы ақпанда майданнан оралған Мелдебек Қойбақұлымен ару бойжеткен Бәкира Нысанбайқызы от жағып, отау құрады
Бәкира апамыз колхоздың қара жұмысын қайыспай көтеріп, бейнетке белшеден батып жүрсе де, аналық міндетін артығымен орындайды
Бірінен соң бірі 10 құрсақ көтереді
Күйеуі Мелдебек таңертеңнен кешке дейін жұмыс істеп, шиеттей балаларын ештеңеден тарықтырмай, тәрбиесін ақсатпай, аман-есен жеткізеді…
Апамыздың осындай ерен еңбегінің, ерлігінің арқасында Қойбақовтар әулетінің ұлдары шеттерінен білімге құштар болып өсті
Мелдебек пен Бәкираның шаңырағынан ілім-білімнің шырқау шыңын бағындырған үш бірдей ғылым докторлары – ­Бауыржан, Сейітжан, Сейітхан шықты
Бауыржан ауылшаруашылығы ғылымдарының докторы, салалық ғылым Академиясының академигі атанса, ҰҚК-нің генерал-майоры Сейітжан Қойбақов – заң ғылымдарының докторы
Оның інісі Сейітхан Қойбақов – техника ғылымдарының докторы, Тараз мемлекеттік университетінде ұлағатты ұстаз
Одан кейінгі Сайлаухан мен Жұмағали да нар тұлғалы жігіттер еді, жүрек ауруы айналдырып жүріп, ақыры оларды да әкетіп тынды.
Бәкира апамыздың он баласынан тараған ұрпақтары бұл күнде қара ормандай қалың бір қауым елге айналған
Қазір солардың қызығын көріп, шалқып отырған жайы бар
Бәкира апа биыл 86 жасқа аяқ басса да, әлі тың, ширақ
Өзін ағайын-туыс, ауыл-аймақ тегіс сыйлап тұрады
Төріне шығарып, төбесіне көтереді.
Біз Бәкира әженің денсаулығы мықты болып, жүзге келуіне тілек білдіреміз.
Е.НҰРЕКЕШ
