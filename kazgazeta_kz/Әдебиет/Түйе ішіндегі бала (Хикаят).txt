Махмұт Жарылғап
Махмұт Сәдуақасұлы Жарылғап 1949 жылы 2 қыркүйекте Қарағанды облысы, Ақтоғай ауданы, Құсақ аулында туған
1969 жылдан осы облыстың Ақтоғай аудандық «Арқа еңбеккері» газетінде 16 жылдай еңбек етті
Он жыл осы газетте редактор, одан кейінгі уақытта аудандық мәслихаттың хатшысы, әкім орынбасары, аудан әкімі қызметін атқарды.
Соңғы жылдары Балқаш қаласы әкімінің орынбасары қызметінен зейнеткерлікке шыққан
Қазір қалалық «Тілдер орталығында» қызмет істейді.
 1975 жылы С.Киров атындағы Қазақ Мемлекеттік университетінің журналистика факультетін бітірген
Қазақстан Журналистер одағының мүшесі.
Төменде қаламгердің «Түйе ішіндегі бала» атты деректі хикаятынан үзінді жарияланып отыр.
…Он шақты солдаты мен жол бастаған бәлшебектері бар жаңа үкіметтің өкілдері сол күні Қойлыбай ауылында қона жатқан
Ауылдан жоғары өрлейтін терең сайдың шоқ терегіне Қойлыбай бастаған байларды жеке-жеке шынжырлап қойған-ды
Күзет мықты, ешкімді де маңайлатар емес
Тек Алшынбек ақсақалға ғана көңілдері түсіп:
– Кеше қаныңды ішкен мына феодалдарда кеткен кегің болса алып қал! – деп Алшынбекті осы топқа жіберген-ді.
Қысырақ емген тайды сойғызып, олар түн ұзақ ауылды басына көтеріп, дүрлігіп жатты
Сампылдаған сөздері, қарқылдаған күлкілері бұларға да анық естілетін.
– Әй, осы ауылдың қыз-келіншектері қайда? – деп әлдебіреуге зіркілдеп жатқанын естігенде, Қойлыбай бір орнында отыра алмай, арыстандай аласұрған
Бәрі үнсіз
Анда-санда Әзімбайдың «Пендеге пенде қыла көрме!» – деп бір Аллаға жалбарынушы едім, соның бірі қабыл болмады ғой!» деп аһ ұрып, үһілегені жер жарады.
– Әзіке, жер бетіндегі пенде атаулының ті­ле­гін орындай берсе, Алла тағалада қадір қала ма? «Алды кең Алла ғой, бір жақсылығы болар
То­салық»
Мұны айтқан қоңыр дауысты Игібай еді.
Ертесіне төменгі елден жиналған жылқының басы қосыла келе, екі жүздей қара болған
Тұт­қындарды Семейге, мал атаулыны Қарқаралыға айдамақшы
Сол жолы Әмірсананы да жылқышы етіп олар ілестіріп әкеткен-ді.
Әмірсана алты ай жүріп, арып-ашып елге оралғанда, қардың көбесі сөгіліп, ел-жұрт та тоз-тоз боп тұрған кез еді
Айтып отырса көрмеген жері, баспаған тауы жоқ
Білетіні, Дулатов деген қазақтың зиялы азаматының тапсырмасымен ашаршылық жайлаған Торғай уезінің қазақтарына көмекке жылқы жеткізіп таратқаны ғана
Оңашада: – Әке, Құдай басқа бермесін, аштықтан қынадай қырылып жатқан қандастарымды көрдім ғой
Отқа қақтаған құрттай тышқан­ға таласқандарды, адам етін қайнатып, сорпа ішкендері де кездесті
Басқа елдің бірінде мұндай сұмдық болмаған шығар! – дегенде Әмірсананың көкірегі қақ жарылатын
Өткен күндерді Алшынбек ақсақал ой елегінен әп-сәтте өткізсе де, тамағына бір қылтанақ көлденеңінен тұрып алғандай, жанына байыз таптырар емес.
– Құдай-ау, мына заман қай заман? Айтарын айтса да, оны өзі де білмейді
Айыртасқа қарады
Бағанағы түбіт бұлттың орнына қара қойдың жабағы жүніндей ұйысқан неме Айыртастың басын тұмшалап алыпты
Ай қараңғысы да жер бетін бірте-бірте жаулап алып барады
Алшынбектің денесі дір еткен.
– Қалқам, ұзақ тұрып қалдық-ау, тегі
Әкеңнің дүние есігін ашып, кіндік қаны осы жерге тамған еді
Біле жүрсін! – деп соқтым
Әкем Тұрсынхан тұңғыш немересіне бауы берік болсын айта келгенде атынан түспей, немересін жөргегімен алдырып:
– Атам қазақ түйенің қомында туып, жылқының жалында өскен
Одан кем болған қазақ жоқ
Сен де кем болма! Есімің Әмірсана болсын! –деп құлағына үш қайтара айғайлапты.
– Отағасы-ау, қаңғып келген жоңғардың есімін ат таппағандай немереңе қойып, не көрінді? Бәйбішесі шыж-быж болған-ды
«Ат аспаннан, нұр пейіштен» деген аталарымыз
Әмірсананың заты жоңғар демесең, жаны қазаққа жақын жүрген жан
Жоңғаршы Әмірсана (Амурсана) аты тарихта бар
Абылай хан қалмақтардың қолына түскенде, Әмірсана бауырмалдық көрсеткені ел аузында жүр
Өзі батыр, әрі қонтайшының ханзадасы
Кейінде қонтайшысымен араздасып, Абылайды паналап келгенде, Аягөзде жоңғарлар мен қазақтың арасында қантөгіс шайқас жүріп жатқан кез екен
Жанындағы нөкерлерімен Абылай хан Әмірсананы осы жерге қоныстандырыпты
Еліне оралған соң, Әмірсана да Абылайдың тілегін орындап, екі елдің татулық қарым-қатынасын қалыптастыруға елеулі еңбек еткен,–деп мән-жайды түсіндіріпті.
– Алла қаласа! – деді атасы мұңлы үнмен.
– Сәтті күні сәрсенбіде Әмірсананың ізімен біз де жолға шығатын боламыз
Үш-төрт күннен бергі мазасын алып, ішін күйдіріп жүрген ащы сырды немересіне осылай жеткізген еді.
* * *
Оразаның қасиетті сәресі мезетінде түйе шана Ойран тауының соңғы сілемінен өтіп, қой төстігіндей Еспенің шилі өзегіне келіп, сәл-пәл аялдаған-ды
Алшынбек қорбаңдап шанадан түскен
Қоңырқұлжаның құз шыңы дулыға киген батырдай төбелерінен төне қалыпты.
– Кімдер келіп, кімдер кетпеген атамекен! Қош! – деп Алшынбек сүйретіле шанасына қайыра отырған-ды
Еспенің биік жары қалың қардан тұтасып, жігі білінер емес, өткел таппай қиналған
Ақыры жаяулап, жайдақтау тұсын кездестіріп, көңілдері жайғасқан еді.
Сары атанға бишік үйірілді
Батыстан үскірік жел ұйытқи соғып, ұли түскен
Жаңа ғана ұйқыда жатқан ақ ұлпа енді кірерге тесік таппай, безек қағып жүр
Қарсы беттен Шұбарайғыр баурайындағы қыстаудың сұлбасы көлбеңдей көрінген-ді
Бұл шетінен жирен қасқа бәйге ұстап, аты алысқа кеткен Әзімбайдың інісі Әзбергеннің ауылы
Асқан байлығы жоқ
Азын-аулақ шаруасын ұршықтай иіріп, қайда жиын, қайда той сол ортада өзінің үйреншікті «Жүйрік ат, сұлу әйел, ердің көркі» деп басталатын әнін әуелетіп, төлеңгіттердің Ақан серісі атанған еді
Ана бір жылы Әзберген тұңғыш ұлына Жорға тауының теріскейіндегі көп керейден қалыңдық айттырып, ұлан-асыр той жасағанда, Алшынбек те болған
Алқа-қотан тігілген ақшаңқай үйлерге саба-саба қымыз бен астау-астау етті ат үстінен таратқанды Алшекеңнің сонда ал­ғаш көруі еді
Сол ауылда тырс еткен тіршілік байқалмайды
Там үйдің есігі жартылай ашылған қалпында қалып, іші қарға толыпты
Ақсақалдың төбесінен біреу суық су құйғандай денесі түршікті
«Уақыт қуаныш пен қайғының өлшемі» деген осы екен ғой, – деп теріс айналып кеткен-ді.
Әлдебір жантүршігерлік дауыс құлағына талықсып естілді
Ақсақал құлақ тосқан
Ессіз тамда
Тақап келеді
Жартылай ашық есіктен үсті-басы ала-бажақ бір міскін домалап келе жатқан тәрізді
Дауысы сенбей бажылдап келеді
Немересі атасының бауырына тығылған.
– Ессіз там жын-шайтанның ордасы, – деуші еді
Ақсақал жеделдете-жеделдете «бісміллә, бісміллә» дегенді
Таяқ тастамда көзі жетті, қарала мысық
Денесінен басы үлкен, көз шарасы сыртына айналып кетіпті
Қорқынышты-ақ! Тілі салақтап, тарғыл төбет те енді жеткен
Оны көруі-ақ мұң екен, әлгі міскін табанымен шоқ басқандай ыршып, жартылай ашық тұрған есіктен қарасын қайта жоғалтқан-ды
Кәдімгі мысықтардай мияуламай, бірде бажылдап, бірде шарылдайды
Құдды дауыс айтып, жылап бара жатқандай.
Алшынбек ақсақал мең-зең
Осында түн жастанып, ертелеп жолға шықпақ еді
Енді, міне, «Адам ойлайды, Алла шешедінің» кері келіп тұр.
– Ата, кетейікші! – деп немересі де жеңінен тыным бермей, тартқылап жүр
Қайда бармақ? Іргедегі Тазқызыл қыстағына ма? Мұнда мынандай, ал онда қай бейбақ отыр дейсің
«Қайда барсаң, Қорқыттың көрі» дейтін заман болды ғой
Ақыры, нар тәуекелге белін бекем буып, сары атанның божысын қаққан
Жапанда қалған жалғыз мысықтың аянышты тағдыры ойынан кетпей, жанын жегідей жеп келеді.
* * *
Таулы өңірдің қары шеміршектене бастаған екен
Әлгінде көбік қарды ескектей ескен атан да енді шоқалақтап, жайма қанатты шанада екі жағына кезек шайқалды
Ақсақалдың екі көзі көкжиекте
Алғашқыда түйдек-түйдек бұлттар тұс-тұстан бәйгеге түсетін тұлпарлардай ойнақтаса, енді түтілген жүндей көк күмбездің іргесін торлап барады
Қарсы маңдайдан үскірік жел құйындады
Жапалақтаған ақ қар желдің құтырғанына қуанғандай, опыр-топыр ойнап кетті
Сырғыманы сырып, ақ түнек боран басталды
Бастапқыдай емес, сары атанның баладай өркеші бірде көрінсе, бірде көрінбейді.
– Міне қырсық… Қой, мұндай жолда тек жақсылықты ойлаған дұрыс
Ақсақал өзіне дем берген.
Бұл өңірдің жолы сары атан екеуіне көзайым болғалы қашан
Қыркүйектің басында Тоқырауын бойындағы қалың Әлтеке-Сарым мен Тобықты елі егінін орып, бастырып та алатын еді
Тау төлеңгіттерінің қауырт жүріс-тұрысының да көбейетін кезі осы
Бірлесіп Тоқырауын бойынан астық тартатын
Төлеңгіттер жағы үйір жылқы, тобырлы аша тұяқ, қаталған пұл мен қант-шайды астыққа айырбасқа түсіріп, сауда-саттық қайнап шыға келетін-ді
Астық мол болған жылдары керуен қозыкөш жерге созылатын.
Алшекең керуен басы
Осы өңір сары атанның да күректей табанын сүйелдеткен.
Тоқырауынның Ақтұмсығында Тобық­тының Құланшы бұтағынан Нұрпейістің қара Дүйсенбегі су диірменін ұстайтын
Мұнда ығы-жығы жұрттың қарасы әсіресе күзде көбейеді
Өзен арнасы көтеріліп, толыққанды ағысы диірменнің жұмысын да өндіретін
Тоқырауынның ақ бикеш бидайын ақ нәрге айналдырғанша, әркім сарғая кезек күтетіні бар.
Алшынбек ақсақалдың түсетін де, аттанатыны да осы шаңырақ
Өзінен мүшел жас кіші болса да, Дүйсенбек қасиеті мол, қолы жомарт жан еді
Арғы атасы төлеңгіттің қызынан тарайтындығын алға салып, Алшынбекті ұлы нағашы деп қадірлесе, ара-арасында әзіл-қалжыңдарын да қоса жарыстырып отыратын
Ондайда:
– «Он үш жасқа толғанша жиенге таяқ ойнат, одан асқан соң алақаныңды тос!» деуші еді үлкендер
Жасың кіші болғанымен, жолың үлкен, – деп кейбір көлденең сөзден Алшекең де жүйрік аттай сытылып шыға беретін-ді.
– Төрелерді күтіп, Төлеңгіт атанған ел ғой, қазақтардың арасында енді кезек күткені жарас­пас! – деп диірменші де ең алдымен соларды жіберетін-ді
Бір-екі аптадан соң, артынып-тартынған керуен өз мекеніне жол тартатын-ды.
Ол бір қуанышы мен қызығы мол күндер екен-ау! – деп ойлады Алшекең
Енді, міне, сол жолдың қарға адымы Алшынбекке мұң болып келеді
Боран күшейе түскен
Дауылды күнгі теңіздің асау толқынындай, жер бетіндегі ұлпа қар түйе өркешін шалады
Айнала күңгірттене бастаған
Сары атан да бағытынан жиі-жиі ауытқып қояды
Енді бұл аралықта ел жоқ
Тау қойнауынан тезірек құтылып, Қайыңдының алаша өлкесіне іліксем деп ақсақал да арпалысуда
Өзектің қары борпылдақ, жүріске өнімді
Әрі екі қапталындағы керегедей керілген таулы жота жолаушыны бұлталатпай, Қарабас-Жайдақтың кең жазығына дейін шығарып салады
Сары атанның қолқасы аман болса, әр жағын тағы да көре жатпақ.
Соңдарынан әлдебір иттің талықси үрген үні естілді
Екі салым текеметке құндақталған немересінің де жан дауысы шыққан.
– Тарғыл адасты ата! Бар дауысымен «кә-кәлап-ақ» жатыр
Әлден соң үзіп-үзіп тағы ұлыды
Үні қандай аянышты! Алшынбек ақсақалдың сай-сүйегі сырқырап қоя берді
Күшігінен асыраған еді, қимады
Біраздан соң қинала ұзақсонар ұлыды
Одан соң тым-тырыс бола қалған.
– Бізге тарғыл енді серік болмайды қалқам! Ұлығаны соның белгісі
Жүрелік! – деген еді атасы
Бүк түскен немересі егіле жылаған-ды.
* * *
Сары атан бишік үйірсе бақылдап дыбыс беретін, енді ботасын жоғалтқан іңгендей ұзақ сонарға боздап келеді
Қазір оны да қойған
Артқы тілерсектері бір-біріне тиіп теңселе басады
Бір-екі рет сүрініп те алған
Жазатайым… Оның беті аулақ
Ойсылқараның мінезі өзіне аян, ондайда тұруы да екіталай.
– Тегі, осы адастым-ау! – деп қапаланды
Әйтпесе, Қарабас-Жайдақтың жазығынан өтіп, Жабағы­жалдан да асатындай жол жүрген сияқты еді
Алшынбек ақсақалдың басы айналып, көзі қарауытты.
Өзімен-өзі әлек болған тұста сары атан да ыш­қына дем шығарып, шөкесінен шөккен еді
Ақсақалдың есі кеткен, қалбалақтап атанды айналып жүр
Жануар артқы аяғының бірін бауырына тартуға да шамасы келмесе керек, кеспектей болып шығып жатыр
Ақыры ол да атанға арқасын беріп сылқ етіп отыра кеткен-ді
Кірпігі айқасып, көзі ілінген.
– Тұр, таң атты! – деп баяғыда қайтыс болған әкесі Тұрсынхан өңіндегідей тізесін таяғымен нұқып қалған.
Шошып оянған! Күн шығыс жіңішке боз белбеу тағыныпты
Оң қапталдан Бесшоқының қарауытқан сұлбасы көрінеді.
Рымбектің Бесшоқысы ғой мынау
Әшейінде аузына түспейтін есімнің, енді тілінің ұшына орала кеткеніне ақсақалдың өзі де таң
Батысында нар тұлғасы жеке дараланып тұратын, Спатайдың Қарашоқысы көрінсе керек еді
Көз тіккен
Осы екі аралықтағы жолбарыс жонды Қарадөң жайлауын Қара Шордың Шашты (қыздан тараған) ұрпақтары Рымбектің бес ұлы Бесшоқыны, алтыншы ұлы Спатай болыс Қарашоқыны мекендеген
Атасы Оспанқұл болыс тұсында сан келіп, сан кеткен жері
Ақсақал ой таразысынан өткізіп, енді ғана жер ноба­йын жобалаған
Бағыттан ауып, қиыс кеткенін сезген
Тұрмақшы еді, қол-аяғы қарысып, ыңғайына көнер емес
Әлгінде қар астында қалмасын, – деп қайың сап бишікті қатарына шанши салған еді
Ұйытқи соққан боран құлатса керек, сабы шодырайған тізесінің үстінде жатыр
Түсінде әкесінің түртіп оятқан таяғы осы болды
«О, жасаған Алла!» деп іштей күбірледі.
Атанның жер жастанған сала құлаш мойнын қар үріп тастапты
Қауғадай бастан қылтиып қос құлағы ғана көрінеді
Әйтеуір жаны бар сияқты, тұмсығынан әлсін-әлсін бұрқырап бу шығады
Атаннан күдер үзген соң, қол-аяғына қан жүгірсін деп немересін тұрғызған
Ойы судағы балықтай сан-саққа жүгіреді
Топшылауынша, Базыке қыстауы жаяулыға бір түстік жер
Кесек қар, ұйытқыған боран, таңғы сақылдаған сарышұнақ аязына немересін өз қолымен ұстап беретіндей сезінді
Арқаның ақ бораны үш-төрт күн тынбай соғатын әдеті
Оны тосса, маңдайынан суық тер тебіндеп сала берген-ді.
– Е, Алла, өзің оңда! – деп қонышына қол салды
Екі қарыстай кездігінің жүзін әдеттегідей бас бармағына әрлі-берлі жүргізіп, атанның алқымына кезеген
Әлбетте түйені екі, кейде үш жерден бауыздайтын, бұл жолы өйтпеді
Әп-сәтте ақшақардың үсті қызыл шоққа айналды да, будақ-будақ бу көкке көтерілді.
– Бойыңа қуат, ішіңе нәр береді! – деп буы бұрқыраған ыдысты немересінің аузына тосқан
Зәрушілікте қалқам бәрі азық
Оған қарағанда, өзіміздің ақ адал малдікі
Жылымшы татыса да, атасының сөзін немересі жерге тастаған жоқ
Бастапқыдай емес, енді Алшынбектің иығы түзеліп, құлшына сөйлеп, жіті қимылдап жүр.
Екеулеп атанның ішек-қарынын лезде түсіріп те үлгерді
Қазандай қарынға кездігін жүргізіп, ыс­тық жынға немересінің шынтағына дейін бойлатқан.
– Қолың жылынса, денеңнің мұздағаны кетеді
Қозғалма! – деген атасы
Содан соң, атан­ның қара қабырғасы мен бүйірі аралығынан киіз үйдікіндей ойып, есік шығарған-ды
Енді бірде шөккен атанды қабырғасына аунатып, екі салым текеметті іші-қуысына төсек етіп төсеген-ді.
Түйе қарнының орны қасқырдың кішігірім апанындай дайын болған соң, келесі іске кірісті
Салдау жетектің ұштағына шапанының екі жеңін байлап, шананың қос қапталына тұрғызып, сыжым жіппен қозғалмастай етіп бекіткен-ді.
– Ата, бұл не үшін? – деп сұраған немересіне,
– Өткен-кеткендерге белгі ғой,–деді.Мына меңіреу далада жүгірген аң, ұшқан құстан басқа тірі жан тырс етпесін іштей сезсе де, немересінің көңілін осылай аулаған еді
Ол Әмірханды ­ба­уы­­рына басып, мейірлене иіскеп, ұзақ тұрды
Болаттай берік еді, болмады.
– Ал қалқам, мен оралғанша, осы орынды паналай тұрасың
Қорықпа, құлыным
Пайғам­барым мінген көлік қой, киесі бар
Немересі де неге қалам деген жоқ
Қазандай түйе қарнының орнына қарғадай бойы лып етіп сыйып кетті.
– Тізеңді жаз, аяғың ұйып мазаңды алады
Мына бөстекті басыңа жастағайсың
Ауқаттансаң, қоржынды көріп ал, оң бүйіріңде
Біраз тобылғыны жамбасыңа төседім
Тері есіктің астына бірер сабауын көлденең қойсаң, ауа кіреді, жарық түседі
Бас-аяғын қымтай жүріп, атасы тынымсыз сөйлеп жүр.
– Шүкір, аман-есен ел шетіне іліктік
Бөтен емес, нағашы жұртыңның мекені
Өміржан на­ғашыңның атын атасаң, бұл төңіректің бәрі біледі
Ұмытпа, жадыңа мықтап сақта!
– Қашан келесің ата? Немересінің дауысы жарықшақтанып шықты.
– Алла жазса, кешікпеспін! Атасы сөзінің аяғын жұта сөйлеп, хайуанның жансыз денесін жабулауға кірісті
Таң мезетінде ақ түтек боранның айқасқан кірпігін тұтқиылдан көтерілген асау жел шошытып, оятқандай боран қайта көтерілді.
Немересін қия алмаған шал сары атанды айналшақтап, шыға алмай-ақ жүр
Екі-үш мәрте шыққан, тіпті, бірінде ұзаңқырап кетсе де, кері оралған
Түк шаруасы жоқ
Көңілі іріктеніп, іші-бауыры елжіреп, аяғының басына түсіп жүр
Немересіне көрсетпеген көз жасына енді ие болар емес
Осы жасқа келгенде, отыз күн ораза ұстап, бес уақыт намазға жығылмаған жан еді
Содан болар өзіне оң жолыңды бер деп тілеген жоқ, Жаратушы жалғыз Иеден «немеремді сақтай көр!» деп жалбарынды
Жаны күйзелгенде ғана Алла тағаланы еске алып, іздегеніне өкінді
Күндердің күнінде Алла тағаланың алдында тізе бүгіп, тіршілігінде жасаған әр қылығы үшін есеп беретінін, енді түсінгендей күй кешкен
Содан соң барып, осы күйге түсірген бәлшебектердің түгінен-түк қалдырмай, сыбап-сыбап барып, иығынан жүк түскендей жеңілдеп қалған еді.
* * *
…Осы бір ұшы-қиыры жоқ дастарқандай кең далада «Шіркін, аң қусақ» деп кімдер қызықпаған десеңші?! Қусақ атауы да осыдан қалса керек
Кең жазықтың шығысын Қусақ өзені көмкерсе, күн батыс белдеуін шоғыр-шоғыр тау қоршап тұр
Құты мен берекесі қатар қонған бұл өңірде өткен ғасырдың отызыншы жылына дейін төлеңгіттер ішіндегі Дейіт ұрпақтары мекендесе, кеңес дәуірінде бос қалған аймаққа Тобықтылар келіп, қоныс тепкен еді
Ескі тозып, жаңа озған заманда Қусақ атауы сан құбылған
Әуелі Береке, одан соң Молотовты Бидайыққа ауыстырса, кейінде Шұбартау кеңшары атына ие болғаны бар
«Ат айналып қазығын табады» демекші, бүгінде Қусақ елді мекенінің бұл өткен жолдағы белестері еді.
Базыке – Қусақтың солтүстік қақпасын ашар ауыздағы қыстақ
Одан кейін бір сызықтың бойын­да аралары таяқ тастам Жарасбай, Орта Жарасбай және Қызылбай қыстақтары орын тепсе, солардың арасында бүгінде Базыкеде ғана азын-аулақ жан түтін түтетіп отыр
Отба­сында атқа тоқым салар Ақшалдан тарайтын Қоныс­байдың он төрт-он бес жасар ұлы Бектемір ғана
Жасамалы әже – Төлтай, төсек тартқан әке және інісі мен қарындасы
Өткен жазда жоғарыдағы төрт қыстақтағы Құсшы ағайындар (Төлеңгіттің ішінде Құсшы деп аталатын атасы) бас қосып, «ақ шабақ жесек өлмеспіз, теңізге құлайық» дескенде Төлтай бәйбіше «келінімнің жыл­дығында жеті шелпек құдайы бермей, қия бас­паймын» деп жұртта жалғыз үй қалып қойған-ды.
– Қазанның астына от тимегелі құлыным үшінші күн
Боран басылып, дала да тынышталды
Басарларыңды шолып қайт! – деп Төлтай әжесі немересін таңсәріде оятқан
Әлден соң:
– Қанжығаң майлансын!–деп ақсақ торыға мінгізіп, аттандырып та салған-ды
Кеше ғана дөңгеленген дүние аршыған жұмыртқадай еді
Екі-үш күнгі сойқаннан кейін, даланың ақ көрпесі түте-түтесі шығып, жылқының қарнындай қатпарлана қалыпты
Ақсақ торы да үрінді қарды жасқана айнала өтіп келеді
Таңсәріде оңды-солды жорытқан қоянның жымы өрген таспадай тарамданып жатыр
Бектемір қуанған.
Алланың берген ырзығы ғой
Ол сол күні ұзынқұлақтың үшеуін бірдей қанжылаған еді
Ақсақ торысы шоқақтап, өзі тепеңдеп келеді.
Шилі өзеннің ойынан қыратқа көтерілгенде, қарсы беттегі Шұбарөзектегі қос қарайғанға Бектемірдің көзі түсті
Тесіле қарады
Қол бұлғап шақыра ма, қалай? Жобасы Бесшоқының өкпе тұсы, Таймөшке төбенің құла берісі, Шұбарөзектің табаны
Қыс түскелі бұл бағыттан ешкім де ат ізін салған емес
Бектемір аң-таң
Тоқал тамға да шығып көз тіккен, сол орнында қол бұлғап тұр.
Түс қайта ақсақ торысының құйрығына ит шананы байлап, Бектемір де әлгі қарайғанды бетке алып бара жатты…
Қарағанды облысы
