Әбдісағит Тәтіғұлов,
ҚР Ұлттық инженерлік академиясының академигі, ҚР Мемлекеттік сыйлығының лауреаты
«Инженер» сөзі латын тілінен аударғанда «қабілеттілік, ойлап тапқыштық» деген мағынаны білдіреді
Инженерлік ой адамзат дамуының кілті десек қателеспеспіз, өйткені дөңгелектен бастап ғарыш кемесіне дейін қандай жаңалықтарды алсаңыз да бәрі инженерлік табыстар болып табылады
Негізі, инженер тек техникалық салаға жатады деу қате пікір, олай дейтініміз, инженердің еңбегі нағыз шығармашылық жұмыс
Тың шешімдер іздеп тауып, оларды жүзеге асырып, бірегей нәтижеге қол жеткізу техникалық дәлдікпен қатар шығармашылық рухты талап етеді
Осы себепті де инженерлердің жұмысы қиялды қозғап, қияндарға жетелейтін шабыттың жемісі дейміз.
Қанаш ағамыз 1929 жылы Семей облысы Жарма ауданының Ақжал кенішінде жұмысшы отбасында туған
Азан шақырып қойған аты Мұхаммед Қанафия екен
Қанаштың бұғанасы бекіп үлгермей, 1941 жылы әкесі қайтыс болады
1946 жылы Қазаншұңқыр кентіндегі орта мектепті бітіргеннен кейін оқу іздеп, сол кезде білім ордасына айналған Алматы қаласына аттанады
Осында тау-кен институтының дайындық бөліміне оқуға түседі
Бірақ соғыстан кейінгі қиын-қыстау заманның тегеурініне шыдай алмай, бұл курс жабылып қалады
Арман қуып келген бозбаланың жігері жасымаса да, мұндай күтпеген жағдайға қалғаны белгілі
Алайда тағдыр өз шешімін алға тартты
Құжаттарын қайтып алуға келген бір топ жастар қабырғадағы хабарландыруды көрді
Онда Шымкент технология инс­титутына оқуға шақырған екен.
Бұл институттың өзіндік тарихы бар
Соғыс жылдарында Харьковтан Шымкентке көшіп келген институт жұмысын жалғастырады
Соғыстан кейін аталмыш институт Харьковқа қайтқаннан кейін еліміздің басшылары оқу орнын сақтап қалуды ұйғарады
Бұған негіз де жоқ емес еді
Біріншіден, өзімізге де мамандар дайындайтын оқу орны керек еді, екіншіден, осы жылдар ішінде жергілікті мамандардан жап-жақсы оқытушылар құрамы қалыптасып қалған еді
Осы мүмкіндікті дер кезінде пайдаланған сол кездегі Үкімет басшыларының бұл ойы көреген шешім болды.
Ұлы Отан соғысы біткенімен, бұл бір аумалы-төкпелі заман еді
Қанекеңнің естелігіне үңілсек, 1949-1950 жылдары «космополитизм» деген ұранның зардабын зиялы қауымның тартқанынан хабардар боламыз
«Шымкентте шығатын «Правда южного Казахстана» атты газетте институт директоры Сапа Үмбетәлинді сынап үлкен мақала шықты
Онда былай деп жазылғаны есімде қалыпты: «Исерзон – выкормыш Мюнхенского политехничес­кого института, Сахарова – внучка Дантеса, убившего любимого Пушкина, Алимхан Ермеков – алашординец, ярый на­ционалист»
Ертеңіне сабаққа келсек, ма­қалада аты аталғандардың біреуі де жоқ.
Солардың бірі – математик, ғалым, мемлекет және қоғам қайраткері, «Алаш» партиясының негізін қалау­шылардың бірі Әлімхан Ермеков
Томск технологиялық институтының геологиялық барлау факультетін бітіріп, тау-кен инженері дипломы мен геологиялық барлаушы маман­дығын алған
Сонда оқып жүргенде Қа­зақстаннан келген студенттерге ерекше іштартатын, қазақ мәдениетіне қызығушылығы мен қамқорлығы айрықша Г.Н.Потанинмен танысады
Ә.Ермеков өзінің естеліктерінде «Алике, твои знания – это знания всех казахов
Учись и учи других» деген Потаниннің сөзін келтіреді
Өзі де білімге құштар әрі халықтың қамын ойлаған асыл азамат жақсы оқып қана қоймай, 1935 жылы КСРО Жоғарғы академиялық комиссия­сынан математика және теоретикалық механика профессоры атағын алады
Ал­матыдағы тау-кен-металлургия инсти­ту­тының жалпы техникалық факультетін басқарған жылдары осы мамандықтың қазақ даласында өркендеп-дамуына, қазақ жастарына білім беруде көп еңбек етті.
Әлімхан Ермековтің білімді азамат ретінде, қазақ халқының жанашыр ұлы ретінде де жасаған еңбегі зор
Қазақ КСР Орталық Атқару Комитетінің мүшесі қызметінде жүргенде 1920 жылы Мәскеуде В.И.Ленин төрағалық еткен мәжілісте Қазақстанның сол кездегі жай-күйі туралы баяндама жасайды
Сонда Қазақстанның шекарасы жөнінде болған айтыс-тартыстың нәтижесінде Ермеков бұрын Ресейдің құрамына өтіп кеткен бірқатар маңызды аумақтарды республикаға қайтаруға септесін болған
Қанекең айтпақшы, Әлімхан Ермеков қазақ жастарына ерекше ықыласты болыпты, «Отанның азаматы болып өсіңдер, инженер елдің өркендеуіне керек, келешекті құратын сендер боласыңдар, сондықтан білікті маман болыңдар» деп, ал өзі туралы ештеңе айтпайтын деп еске алады
Осындай үлкен тұлғаны зұлматты жылдардың жалыны шарпыған
Сол мақаладан кейін ол екінші рет тұтқындалып, 10 жылға сотталады
1955 жылы босатылып, содан кейінгі өмірін Қарағанды қаласында өткізеді
Сол қаладағы политехникалық университетте оқытушылық қызметін жалғастырып, 1970 жылы қайтыс болады
Ал Қанаш Жапабаевтың білікті маман атанып, қазақтың патриот азаматы болып қалыптасуына ықпал еткен, білім нәрін сыйлаған Ә.Ермековты қашанда үлгі-өнеге етіп әңгімелеуден жалықпайды.
1948 жылы институттағы тау-кен факуль­теті жабылып, жоғарғы курс сту­денттері Алматыға, кейінгі курстағылар осы институттың құрылыс материалдары факультетіне ауыс­тырылды
Осылайша Қазақстанда құрылыс материалдары және құрылыс саласындағы тұңғыш факультеті ашылды
Осы факультеттің Қанекеңмен бірге түлеп ұшқан алғашқы түлектері еліміздің құрылыс индустриясын дамытуға ерекше үлес қосты.
Қанаш аға олар туралы да сағыныш­­пен әңгімелейтін еді
«Ақын емен, ой салды өткен күндер, Келді уақыт қайдасың деп, сендерді іздер
Менің бұл өмірде жеткеніме Тірек боп әрқашанда жүрген сендер» деп, өзінің бірге оқыған достарымен ширек ғасырдан кейін кездесуінде толқуынан шыққан жүрек жардысында айтқандай, достыққа адал, ниеттес достарымен институттан кейін де байланысын үзген емес
Өзінің қазақтың айтулы азаматы Беркімбай Пәрімбетовпен достығын жоғары бағалап, оның өмірден ерте кеткеніне қатты өкінішін білдіріп отыратын
Естелігін жазғанда «Беркімбай туралы жазып отырмын» дейді, ал өзінің өмірін әңгімелесе де досының өмір жолымен сабақтастыра айтатын
Беркімбай Пәрімбетов (1929-1996) инженер-технолог, техникалық ғылымдардың докторы, Қазақстанға еңбегі сіңген құрылысшы, қарапайым инженерден министрге дейін көтерілген қайраткер екені мәлім.
Қанекеңнің еңбек жолы Қарағанды цемент зауытынан басталған еді
Инженер-технолог қызметінен кейін талай лауазымда болды
Қандай қызметте болса да ол өзінің басты ұстанымы – ел үшін еңбек ету екенін жадынан шығарған емес
Қазақ КСР Құрылыс индустриясы және құрылыс материалдары басқармасында, Қазақ КСР өнеркәсіптік құрылыс материалдары министрлігінде, ҚазКСР Мемқұрылысында әртүрлі басшы қызметтерді атқарды
Өзі тәлім-тәрбие алған Әлімхан Ермеков, Қаныш Сәтбаев сынды қазақтың алғашқы инженерлерінің жолын жалғастырып, ел алдында абыроймен еңбек етті.
Үлгілі отбасын құрып, Науша жеңге­мізбен бірге Сәуле, Алма, Асқар атты ұл-қыздарын өсірді, оларға өнегелі тәрбие берді.
Қазақта «Әйелің жақсы болса, мұратқа жетерсің, әйелің жаман болса, тезек теріп кетерсің» деген сөз бар
«Бақыр басты еркекті алтын бас­ты» ететін жақсы әйелді дәріптейтін көптеген мақал-мәтелдер, нақылдар да бар
Ұрпақтарын өсіріп-жетілдіруде қазақ әйелдерінің табиғатында бір керемет қасиет бар
Ол – намыс
Қашанда ер-азаматтарын ерлікке, жақсылыққа, бірлікке жетелеп отыратын қазақ әйелдері бүтін халқымыздың намысын ойлайды.
Намысқойлықтың бір қыры бүгінде ерекше бір үрдіс алып келе жатыр
Ағаларымыздан кейін қалған жеңге­лерімізде бір асыл қасиет бар: сол ағала­ры­мыздың істерін жалғастырып, олардың есімдерінің ел есінде қалуына бар күштерін жұмсайды
Ұрпақтар білсін деп ат­қарылатын көп шаруалардың басы-қасында жүреді
Көптеген жазушы, академик ағаларымыздың артында естелік қалып, ел есінде жүруіне жағдай жасайтын жеңгелеріміз болып жүр
Соңғы уақытта байқағаным, азамат ағалардың артында жеңгелеріміз қалса, іздеушісі бар деген сөз
Соның бірі Қанаш ағамыздың үйіндегі жеңгеміз
Ол кісі Қанекеңді бала-шағасы, ұрпақтары, халқы біліп жүрсін деп, жора-жолдас, азаматтардан естелік жазуын сұраған екен.
Өмірдегі асыл атаулыны жырлауда ақындардан асқан әдемі сөзді тауып айту қиын шығар
Сондықтан қазақтың көрнекті ақыны Ғафу Қайырбековтың ­– Ғафекеңнің өзінің жарына арнаған мына жолдары қазақтың әр азаматының көкейіндегі ойы болса керек:
Сенің аяқ басқаның
Дыбысындай бұлақтың.
Сенің есік ашқаның
Қақпасындай жұмақтың.
Ғафекеңнің осы әдемі жыр жолдарын арнаған Бәдеш апайымыз бен Науша жеңгей Қазақ мемлекеттік қыздар институтында бірге оқыған екен
Табиғаттың өзі асыл қасиеті бар адамдардың тағдырын қиюластыра әкеліп, бір-бірімен табыстырады
Екі құрбының достығы отбасы­лық кездерінде де жалғасын тауып, Ғафу мен Қанаш сияқты екі азамат­тың әдемі сыйластығына ұласты
Сол сыйластықтың куәсі болған ширек ғасырдай уақыттағы достықтарына Ғафу Қайырбеков: «Жиырма бес жыл құшағымыз жазылмай, Ешкім бізді өсектемей, жазғырмай, Бір әдемі өмір сүріп келеміз, Бір Тәңірінің қолы жазған жазудай» деген жолдарды арнаған екен.
Қанаш ағамызбен таныстығымыз жұмыс бабында болды
1965-1973 жылдары Қанекең Қазақ КСР Мемқұрылыста жұмыстас болдық
Өте сауатты кісі еді
Ауызша сөйлегенде де, жазбаша баян­дамалары да өте тиянақты, түсінікті болатын
Жазуы тайға таңба басқандай, маржандай тізіліп жататын
Аға тұтып сыйлағанда, ол да біздей інілеріне қамқор көңілін аяған жоқ
Адамгершілігі мен іскерлігі ұштасқан, ойы биік, нағыз инженер еді Қанаш ағамыз!
