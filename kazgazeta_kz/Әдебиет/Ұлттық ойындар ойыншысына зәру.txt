Қазан айынан бастап «Адал Азамат» Қоғамдық Қоры «Еларна» республикалық телеарнасымен бірлесе отырып, Алматы облысы әкімдігінің қолдауымен «Ұла дала ойындары» атты тележобасын көрермен назарына ұсынады
Жобаның мақсаты – халқымыздың шабандоздық ойын түрлері мен музыкалық өнерін насихаттау барысында дәстүр жалғастығын паш ету

Халықтың қайсар рухын, еңбекқорлығын, өнері мен мәдениетін, салауатты өмір салтын танытып, барша қазақ елін бірлікке шақыратын бұл тележобада еліміздің барлық аймағынан жиналған алты топ (Батыс, Шығыс, Арқа, Оңтүстік, Солтүстік, Жетісу) өзара сайысқа түспек
Жобада «Түйе палуан», «Бәйге», «Жамбы ату», «Қыз қуу», «Аударыспақ», «Теңге ілу», «Көкпар», «Ақындар айтысы», «Жыршы-термешілер», «Күй тартыс», «Дәстүрлі ән», «Қымызмұрындық» сияқты ұлттық ойындар мен дәстүрлі музыкалық өнердің барынша кең тараған 12 түрі қамтылмақ
Қазақтың батырлығын, қайсарлығын, шешендігі мен даналығын танытар аталмыш шараға 18 бен 35 жас аралығындағы нағыз тепсе темір үзетін азаматтар мен өнерлі қыз-жігіттер қатысады деп күтілуде
Дегенмен, ұйымдастырушылардың айтуына қарағанда, өкінішке орай халық тарапынан ұлттық ойындарға, халықтық саз өнеріне деген зор құлшыныс байқалмай отыр
Әрине жетпіс жылдық отарлық бұғау, іле-шала ауыз салған жаһандану ұлттық тамырдан ажырап қалуымызға «үлесін» қосқаны аян
Сондықтан, бабалар дәстүрінің озығымен қауышар осындай ұтымды мүмкіндікті жас ұрпақ жіберіп алмаса екен дейсің.
Жобада алдағы уақытта Қазақстанның бүкіл аймағынан жиналған 200-ге жуық сайыскер бақтарын сынайды
Театрландырылған қойылым түрінде өткізіліп, «Zen Media Production» cтудиясының шығармашылық тобымен дайындалады
Иә, мұның бәрі жақсы-ақ
Бірақ аталған жауапты бастамада елге танымал этнографтарымыздың қалыс қалғаны қынжылтады
Сондықтан ұлттық ойындарды «мега-шоу» деп дабыраға айналдырып, талап-ережелерін бұрмалап, негізгі мақсатынан, тағылымынан ажырап қалмасақ екен.
«Ұла дала ойындары» жобасының жетекшісі, «Адал Азамат» Қоғамдық Қорының Вице-Президенті Ерлан Сержанұлының айтуынша, елімізде мемлекеттік тілді дамытуға барынша үлес қосуды басты мақсат тұтқан Қордың экран арқылы көрермендерге ұсынатын дүниелерінің бәрі дерлік ана тілімізді дамытуға, ұлттық рухани құндылықтарымызды насихаттауға бағытталады
Бұл – бір жағынан еліміздегі азаматтық қоғам институттарының ұлттық мәселелерді шешуге деген талпыныстарының нәтиже беріп жатқандығының көрінісі, әр өзгелерге үлгі боларлық ұстаным
Себебі, мемлекеттік деңгейде бірлесе отырып, халыққа қажетті осындай шараларды дамыта берсек, оны жүзеге асыруға талпынсақ, ұлттық болмысымыздың баянды болары хақ
Сондықтан қазақ жастарына дәстүрлі халық ойындарын жаңа қырынан танытып, оның ұлт жадында мәңгі сақталуына ұйытқы болуды мақсат еткен жоба авторларының бастамасын әр аймақтың меценаттары да қолдап, игі істе қазақ боп жұмыла көтерілсе, қане?
Халқымыздың ұлттық мүддесімен мақсаттас «Ұлы дала ойындары» бағдарламасын көрермендер «Еларна» республикалық телеарнасының эфирінен үстіміздегі жылдың қазан айынан бастап келесі жылдың мамыр айына дейін тамашалайтын болады
Іріктеу кезеңдерінен топ жарып шыққан әр аймақтың нағыз жеңімпаздарын көрермендердің өздері анықтайды
Олай болса, жеңіс туын жоғары ұстаған әрбір қазақтың ұлттық рухын бір сілкінтуге септігін тигізер «Ұлы дала ойындары» думанды бағдарламасы телеарнадан прайм-тайм уақыттарында беріліп, халық сүйспеншілігіне бөленсе дейміз
 
Жанар Елдосқызы
