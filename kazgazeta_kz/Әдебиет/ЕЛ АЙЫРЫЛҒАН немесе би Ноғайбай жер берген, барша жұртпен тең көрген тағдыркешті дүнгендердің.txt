Цинь империясына қарсы бас көтерген дүнгендер мен ұйғыр-тараншылар, жалпы сол маңдағы кіші ұлттар 1870 жылдардың соңына қарай үлкен зобалаңды бастан өткереді
Үдере қашқан дүнгендер мен ұйғырлар бас ауған жаққа босып, бас сауғалауға мәжбүр болды
«Жастығын ала жығылғысы» келген аз халық бас көтеріп, империя оларды жазалауды ұйғарып, біз Шығыс Түркістан атап кеткен аймақ қанды қасаптың ошағына айналады
Көзінің жасы көл болған аз ұлт бұл азапты жолда ел-жерінен, туған-туыстан айырылды
­Жазалаушы әскер қолға түскендерді аяусыз қырып-жояды
Қанмен жазылған тарихқа сенсек, Шығыс Түркістандағы аз халықтың татқан азабы мың түйеге жүк болардай…
Ол оқиғаның ұзын-ырғасы былай дейді көз көргендер: 1870 жылдары Қытайдың түрлі аймақтарында ірілі-ұсақты көтерілістер басып-жаншылды да, Цинь империясының солтүстік-шығысындағы Синьцзянь өлкесі ғана тыншымай тұрып алады
Ханзушадан аударғанда «жаңа шекара» ұғымын білдіретін Синьцзянь Моңғолия, қазақтың кең шалқар ­даласы, Хиуа, Бұхара, Қоқан хандықтары, ауған әмірлігі және Тибет тауымен шектесіп жатқан өңір болатын
Шығыс Түркістан деп те аталатын бұл аймақта қазақ, қырғыз, тәжік, өзбек, ұйғыр, дүнген секілді ұлт өкілдері тіршілік ететін
1864 жылы Шыңжаңның дәл жүрегіндегі Кучар қалашығында дүнгендер бас көтереді
Себеп – Қытайдың орталығындағы көтерілісші тайпаластарына бола дүнгендерге қарсы тәртіп күшейген
Бәлкім рас, бәлкім өтірік, маньчжурлар дүнгендердің тас-талқанын шығармаққа дайындалып жатыр екен деген сөз ел ішін желдей ­кеулеп кеткен… Мың шақты қытай әскері мен жүзден аса қалмақтың қырғанын қырып, қалғаны бас сауғалай қашып кеткенде дүнгендер маньчжур билеушісінің сарайын басып алады
Жаздың соңына таман көтеріліс Синьцзяньды толық қамтиды да, оған ұйғырлар да қосылады
Көтерілісшілерге қарсы шыққан қытай әскері шегінген үстіне шегіне түседі
Алайда ішкі топтық араздыққа ерік берген көтерілісшілердің арасында алауыздық басталады да, шамамен 1869 жылы қытай жасағы күш ала бастайды
Иә, Қытайдың орталығынан алшақ жатқан Шыңжаңға әскер жіберу империя байлығын желге шашу деп түсінгендер де, кенезесі кепкен шөл болса да империяға тиесілі әр адым жерді сақтап қалуымыз керек деушілер де табылып, ұзаққа созылған айтыс-тартыстан соң, қиырдағы даланы кері қайтарып алу міндеті Цзо Цзунтан генералға жүктеледі
Қытайдағы тайпиңдер көтерілісін аяусыз басып-жаншуға қатысқан ол 1866 жылы ­Шаньси мен Ганьсу өлкелерінің намангері атанып, бас көтерген дүнгендерді аяусыз қырып салғанымен аты шығып еді
Цзо Цзунтан 1875 жылы ресми түрде «Синьцзяньдағы әскери іс бойынша императорлық өкілетті комиссар» атанады
Бейжіңге «мұсылмандар көтерілісін айқын күш көрсете отырып, қандарын судай ағызбай жету мүмкін емесін» хат жазып хабарлаған ол іске бірден кіріседі
Мұздай қаруланған әскерімен 1876 жылдың ақпан айының соңы, наурыз айының басында Шығыс Түркістанның жазирасына табан тірейді
Көрші өлкедегі қыбыр еткен тіршілікті қалт жібермей бағып отырған Ресей патшалығы бұл қанды қасапта «қай жеңгенің менікі» саясатын ұстанғысы келгендей
Қалай болғанда да орыс империясының Петербордағы бас ­штабында бас қосқан шенді-шекпенділер «Цинь империясының Шығыс Түркістанда билігін қайта ­орнатуы біздің ортаазиялық иеліктерімізге ешқандай кедергі келтірмейді» деп шешеді
Бұл туралы архив құжаттары: «Қашқарда қазіргі биліктің сақталуы я болмаса оның құлап, Қытай үкіметі билігінің қалыптасуы» деп аталады… 1876 жылдың жазында Ресей империясының астыртын қолдауымен Цинь империясы Шыңжаңның көтерілісшілеріне қарсы қанды қасапты бастап жібереді
Тамыз айында қытай жасағы Үрімші қаласына жақындайды
10 тамызда Цинь империясы­ Үрімшіні үш жақтан соққыға алады
Үш тәулік өткенде әлсіреген дүнгендер мен ұйғырлар Үрімшіге күншілік жердегі ­Гумуди бекінісіндегі қанды қасапта күйрей жеңіледі
­Санаулы көтерілісшілер ғана Гумудиден сытылып шығады
Бекіністі алған Цинь империясының солдаттары алты мың дүнгеннің көзін жойған
Бұл қанды қасапқа куә болған көпес Иосиф ­Каменский кейін ­былай деп жазады: «Олар ешкімді аяған жоқ, әсіресе дүнгендерді қырып салды
Дүнгенді бауыздаған адам бақыттан басы айналатындай, әрбір шабылған басқа екі күміс лянь төлейді екен
Дүнгендер жақын арада түгі қалмай құрып кететін секілді…»
Мұндай жауыздыққа айран-асыр қалса да көпес орыс билігінің рұқсатымен Цзо Цзунтанға ортаазиялық ­бидайды сатып, саудасын жасап, пайдаға белшесінен кенелуін тоқтатқан жоқ
Әуелі Гумуди бекінісін, одан кейін Үрімшіні алған қытай әскері «Манас» қаласына бет түзейді
Ұзаққа созылған шайқастан соң қала тұрғындарына «өз беттеріңмен берілсеңдер, жандарыңды алмаймыз» деген уәде береді
Қаланың батыс қақпасынан шыққан түрлі жастағы дүнгеннің әйелі мен ер-азаматын, бала-шағасын қытай әскері баудай қырқып түсіреді
1876 жылдың қыс айларында түрлі себептермен екі жақтың әскері де іс-қимылын баяулатып, сұрапыл соғыс 1877 жылдың сәуір айынан қайта басталады
Не десек те, бағы тая бастағанын Синьцзянь көтерілісшілері ұқса керек
Дүнген Мұхаммед Биянху бастаған топ қоршаудан қашып шығып, шалқар даладағы мұсылман ағайындарынан пана сұрауды, ал дүнген Ма Жэньдэ мен жергілікті ұйғырлардың кейбірі қытай әскеріне өз еріктерімен берілуді дұрыс деп есептейді…

1876 жылы Шыңжаңның солтүстік-батысынан полковник Николай ­Прже­вальскийдің шағын экспедициясы­ жүріп өткен болатын
Жиһанкездің «Моңғолия және Таңғұттар елі» атты еңбегінде көтерілісшілерді қудалау жайлы былай деп жазады: «Қарттардың сөзіне сенсек, қытайлар адамды қарумен өлтіруден жалыққан кезде ер адамдар мен әйелдерді, балаларды топтап жинап, бейшараларды таудың басына шығарып, шыңырауға итере салатын көрінеді
Сол жолы 10 мыңнан аса адам көз жұмды деседі
Исламнан бас тартып, буддизмді қабылдағандар ғана шүберекке түйген шыбын жанын сақтап қала алған»…
Ал Сияньның батыс қақпасынан атажұртына қайыр-қош айтысып аттанған, арып-ашқан елді бастаған Мұхаммед Биянху мен оның тоз-тозы шыққан жасағы қақаған қыста Тянь-Шаньның қауіпті асуынан түсіп Орта Азия жеріне – бүгінгі Қазақстан, Өзбекстан, Қырғызстан аумағына бас сауғалайды.
Аш, жалаңаш, қуғын көрген, зәбір шеккен, қайыршылық күйге түсіп қайғысы бір басына жетіп артылатын жұрттың жүзінде ауыр мұң, жүрегінде айықпас жара бар еді
Қытайдың ­жазалаушы әскерінің тырнағынан әрең құтылып, 1878 жылдың көктемінде қазақ жеріне жеткен дүнгеннің саны шамамен үш мыңның айналасында болса керек
Жергілікті халық діні бір жұртты Қордайға қоныстандырып, шұрайлы жерінен жер бөліп беріп, осы маңды емін-еркін қоныстаныңдар деп мұсылманшылық жолмен жағдай жасаған екен
Босқан дүнген жұртының алдынан шығып, ел иесі ретінде ақ адал асын ұсынған, қазақтың ағеділ көңілін танытқан Ноғайбай биге көшкен ел разы көңілде деп ойлаймыз.
Етінен ет кесіп бергендей, ғасырдан аса уақыт бойы атажұртынан жер бөліп берген қазақ елі де паналап келген діндес бауырға қабағын түйген емес
Басынан небір зобалаңды өткерген, «Ел айырылғанның» жеті жұтын бастан кешкен ҚАЗАҚ ЕЛІ босып келген елді бауырына салып паналатты
Шетқақпайламады

«Адамзаттың бәрін сүй, бауырым деп» деген Абай ұстанымы сүйегіне сіңгендіктен… Одан кейін түрлі себеппен тағдыр дауылымен шет жұртқа сыпырылып кете барған өз туғанының да жайын түсінгендіктен… Не десек те, діні бір елдің ділі бір болатынындай, бірде тату, кейде қату қабақпен көшкен жұртпен көрші отырды
Тойын бірге атқарды, өлігін бірге жөнелтті
Олар тағдырын Тәуелсіз Қазақстанға байлады
Мемлекет құрушы ҰЛТ ешкімнің тағдыр жібін қиып жіберген емес… 
Қытай жұртында білім алып келген журналист Ертай Нүсіпжанов: «Бізге дүнген атымен белгілі ұлттың Қытайдағы өз атауы «хуэй дзу» (hui – оралу, zu – ұлт)
Қытайлықтар дүнген сөзін мағынасына қарай «шығыстан келген адам» деп те аударған
Қытай жазбаларындағы ­деректерде, дүнген ұлты тарихының шығу тегін сонау Таң және Сун әулетінен ­бастап қарастырады
Таң әулеті тұсында Ұлы Жібек жолы ашылып, көптеген араб және парсы саудагерлері Қытайға ағылады
Сол кезде ұлттар арасында еркін қарым-қатынас орнап, Ислам діні өкілдері ұзақ жылдар Қытайды мекендеп қалады
Қытайдан қыз алып, отбасын құрады
Сөйтіп, олардан тараған ұрпақ ислам діні мәдениетімен өмір салтын құрып, дүнген ұлты пайда болады
Дүнгенгер толыққанды ұлт ретінде, Юань әулеті кезінде жақсы ­дамып, Қытайда кең етек жаяды
Ол уақытта қытайлардың (хань халқының) ұлт ретіндегі мәртебесі, аз ұлт өкілдерімен салыстырғанда төмендеу болған
Кейінгі Мин және Цинь әулеті тұсында, дүнгендердің күшейгені соншалық, тіпті ел билігіндегі хань халқына (қытайларға) кәдімгідей қатер тудыратын жағдайға дейін жеткен
Сөйтіп, дүнген ұлты күшейіп, бірте-бірте ханьдардың оларға жүргізген билігіне мойынсынбай, Цинь әулеті соңында көтеріліс ­жасайды
Алайда ол ұрыста ханьдар оларды ­басып, жаншып тастайды
Қазақстандағы дүнгендердің тілі қытай тілінің Шэньси аймағындағы диалект тобына жатады
­Салты, өң-сұлбасы, ұлттық тағамдары да сол аймақтың ата-дәстүрімен бірдей
Еліміздегі дүнген ассоциациясының төрағасы Хусей Дауровтың қытайлық бір телеарнаға берген сұхбатында, дүнгендердің Орталық Азияға осыдан 130 жыл уақыт бұрын Қытайдың Ганьсу, Шэньси аймақтарынан келгені ­туралы айтқан
«Ол кезде 3 мыңнан аса дүнген болса, қазір олардың саны 100 мыңнан асты» дейді ол
Ал осыдан он жыл бұрынғы санақта, Қытайда 10,5 млн дүнген ұлты бары көрсетілген» деп жазады.
Осы күні Қазақстандағы дүнгендер елдің әр қиырында орналасқанымен, негізгі шоғыры Қордай ауданында, баяғы ел айырылған тұста табаны тиіп, ошағын қайта түтеткен, қазақтың дәмін алғаш татып көрген жерде отыр
Дүнген ұлты қастерлейтін тұлғаның бірі Мағазы ­Масаншы атындағы ауыл да осы ауданның аумағында
Қазан төңкерісіне қатысып, елде кеңестік билікті орнатуға атсалысқан Масаншы дүнгендердің алғашқы мектебін ұйымдастырған адам
Оның ықпалымен алғаш рет дүнген педагогикалық техникумы ашылған
Алғашқы дүнген ұжымшарының да кірпішін қалап кеткен осы Масаншы
Кеңес өкіметінің алғашқы жылдары ­лауазымды қызмет атқарған ол 1938 жылы «Қытай тыңшысы» деген ­желеу­мен «Халық жауы» атанып, ату жазасына кесіліп, үкім сол жылдың 3 мамырында орындалған
Сталиндік қуғын-сүргін құрбандары ақталған уақытта Масаншы да ел қатарлы таққан айыптан арылады
Ақыры ауыл атын тергеп кеткен екенбіз, сөзімізді осы тақырыпта жалғайық
Бұл жер бұрынырақта Қарақоңыз атаныпты деседі
Оның сыры әртүрлі
Сол маңда қаптап жүретін қара қоңыздарға орай жер атауы солай десе, енді бір деректерде­ басқа бір жайттың беті ашылады
Не ­десек те, 1903 жылға дейін жер Қарақоңыз аталған
1903 жылы, дүнгендердің көшіп келуіне 25 жыл толуына орай ­ІІ ­Николай патшаға ризашылықтарын айтып, хат ­жазып, өздері мекендеген ауылды патшаның атымен атауға өтініш білдірген
Бұл өтініш қабыл болып, ауыл кейін ­«Николаевка» атала бастайды
Алайда Қазан төңкерісінен кейін, 1918 жылы ауылға байырғы Қарақоңыз аты қайта берілген
1965 жылдан ауыл Мағазы ­Масаншы атала бастайды.
Қазақ халқының кеңқолтық, қонақжай мінезі мен қамқорлығының арқасында ауып келген жұрттың жүрегіндегі жара жазылды, жүзіндегі ауыр мұңнан айықты
Қазақтың қасиетті жерінен бойына талғажау тапты
Диханшылық етті
Жердің жайын да, ел райын да жете біле түсті
Жіңішкеріп аққан Қарақоңыз өзені еңбектенген елге ырыстың көзі еді
Тынбай жұмыс істеген жұртқа шұрайлы жер нәрін аямай берді
ХХ ғасырдың өне бойында шалқар далаға қоныстанған ел аянбай жер тырмалап, егін екті
Дәнді дақылдардың түр-түрін Қордай ­даласында жайқалтты
Мақаламызға көрнекілік ретінде Ефим Борисов деген әуесқой фотографтың Қордайдың Масаншы ауылына барып, 1970 жылдары түсірген суреттерін ұсынып отырмыз (Журналист Серікбол Хасанның әлеуметтік желідегі парақшасынан алдық)
Етінен ет кесіп бергендей, ғасырдан аса уақыт бойы атажұртынан жер бөліп берген қазақ елі де паналап келген діндес бауырға қабағын түйген емес
Басынан небір зобалаңды өткерген, «Ел айырылғанның» жеті жұтын бастан кешкен ҚАЗАҚ ЕЛІ босып келген елді бауырына салып паналатты
Шетқақпайламады.
«Адамзаттың бәрін сүй, бауырым деп» деген Абай ұстанымы сүйегіне сіңгендіктен… Одан кейін түрлі себеппен тағдыр дауылымен шет жұртқа сыпырылып кете барған өз туғанының да жайын түсінгендіктен… Не десек те, діні бір елдің ділі бір болатынындай, бірде тату, кейде қату қабақпен көшкен жұртпен көрші отырды
Тойын бірге атқарды, өлігін бірге жөнелтті
Олар тағдырын Тәуелсіз Қазақстанға байлады
Мемлекет құрушы ҰЛТ ешкімнің тағдыр жібін қиып жіберген емес…
Бабаларының дәстүрі бойынша, Қытай жеріндегі атажұртына барған дүнгендер көне қала Сияньның табалдырығын аттағанда шаһардың батыс қақпасында тұрып тілек тілеп, дұға оқиды екен
Себебі шерлі жұрт Отанынан жыраққа бет түзегенде осы қақпа арқылы елден кетіпті
«Атажұртымызға ораламыз» депті сонда туған жер топырағын құшырлана иіскеп тұрып
Осы күні «Батыс қақпаға тәу ету» туған жерін аңсаған дүнгендердің сағынышын, атажұрттың естелігін білдіретін сөзге айналып кетсе керек
Иә, олар атажұртына оралғанда Батыс қақпада тұрып тілек тілеп, дұға қылады екен
Шаһид кешкен бабаларына құран бағыштайтын көрінеді…
 Қарагөз СІМӘДІЛ
«Ana tili»
Суреттер Серікбол Хасанның  фейсбук парақшасынан алынды
