«Ана тілі» газетінде 2010 жылдың 21 қазанында «Елім деп еңіреген қайран Қапар» атты филология ғылымының кандидаты, әйгілі айтыс ақыны Айбек Қалиевтің мақаласы жарияланған болатын
Мақала 1916 жылғы Торғай қазақтарының ұлт-азаттық көтерілісі жетекшілерінің бірі – Әбдіғапар Жанбосынұлының туғанына 140 жыл толуына орай жазылыпты.
Әбдіғапар Жанбосынұлын өз басым мектеп оқулықтарынан, халық батыры Аманкелді Имановқа кереғар бейнеде білетінмін
Ал мына мақала оны жаңа және жағымды қырынан танытты
Әділдік үшін атап айтуымыз керек, Ә.Жанбосыновты халыққа етене танытуға журналист Мақсұтбек Сүлейменов те біраз еңбек сіңірген болатын
Айбек Қалиев болса, өз мақаласында академик М.Қозыбаевтың ғылыми мақаласын, Құранқари Файзолла Сатыбалдыұлының «Әбдіғапар хан» атты поэмасын ұтымды пайдалануы арқылы көңілімнен шықты
Автордың ал­ға қойған мақсаты – туғанына 140 жыл тол­ған Әбдіғапар Жанбосынов туралы жазу болғандықтан, осы қозғалысқа қатынасқан, арын да, малын да, ел ішіндегі беделін де аямаған талай ардақтыларымыз аталмай қалған.
…Қайран ерлер қайтпаған шешімінен
Торғайлық «қайран ерлер» кімдер еді? Осы орайда ел есінен шығып бара жатқан аяулыларымызды атап айтпасқа болмайды
Олар – «Ресейге солдатқа жастарымызды бермейміз» деп Петроградқа ізденіп барғандардың бірі, Аманкелді әскерінің мыңбасы Баспақтың Уәлиі, Шолақтың Оспаны, Аманкелді көтерілісіне рухани дем берушілердің бірі, үш інісі мен тұңғыш ұлын сарбаздар қатарына өз еркімен қосқан (бұл төртеуі Аманкелдімен бірге ақтардың қолынан қаза тапқан) Иманқұлдың Әбдірахманы…
Қостанай облыстық «Коммунизм таңы» (бүгінде «Қостанай таңы») газетінде 1989 жылдың 16 қыркүйегінде Ж.Арғынбаевтың «Жетімсіреген жер» деген мақаласы жарияланды
Осындағы жетімсіреген жер Иманқұлдың Әбдірахманның туған жері – Шобан
Журналист ініміз өзінің очеркінде өзек еткен бұл ауылдың «өзіндік тарихы бар, мына фотодағы 5,8,9,10 нөмірлерде мына боздақтардың аты-жөні жазылған деп: Шарафидден Әбдірахманұлы, Сәкен Нарымбайұлы, Мәди Нарымбайұлы, Сейіткерей Нарымбайұлы» деп атап көрсеткен.
Халқымыз «атасын айтқанның айыбы жоқ» деген
Сондықтан мына боздақтардың туыстығын айта кету артық болмас
…Майсары есімді бабамыздан бес бала болады, соның екеуі Иманқұл мен Мықтыбай
Иманқұлдан – Әбдірахман, Мықтыбайдан – Нарымбай
Демек, жоғарыдағы төрт азамат – біреуі Әбдірахманның тұңғышы, үшеуі Нарымбай ағасының балалары
Иманқұлдың Әбдірахманының Ұлт-азат­тық қозғалысқа қосқан «үлесі» осы – төрт боздағы
Отыз төрт жасында Майқарау болысына болыс болып сайланып, патшалық «болыс жүйесі» таратылғанша үздіксіз болыс бола тұрып, «төрт боздағын» Ұлт-азаттық қозғалысына қосып, мұсылмандық жолмен ақ батасын беріп, оққа ұшқаннан кейін марқұмдардың денесін Торғайдағы «Аманкелді тамына» өз қолымен жерлеген.
Әбдірахманның немересі, белгілі ғалым Сапар Мұхтаровтың қолында атасы жайлы мол материал бар
Солардың бірі – Шомбайұлы Құбаша есімді ақынның Әбекеңе жолдаған өлеңі.
Құрметті сәлем ағаға,
Әбдірахман сынды данаға.
Патшаның көрдің жарлығын,
Заманның білдің тарлығын.
Қалдырмай хатқа жазыпсыз,
Пікірдің ашып барлығын.
Бұлайша біздің ниетіміз:
Бұрылып тұр бетіміз.
Алты бақан алауыз
Ұлықтарға кектіміз.
Бозбалалар буланды,
Қайраты тасып нұрланды.
Айнымасқа анттасып,
Шалып жатыр құрбандық.
Алпыстағы Оскеннің
Өсиет сөзі тыңдалды.
Аманкелді елінен
Кісілер келіп қозғалды.
Құбаша ақынның бұл өлеңінен ақ патшаның болысы екендігіне қарамай, «патшаның көрдің жарлығын, заманның білдің тарлығын» деп Әбдірахманның өзінің пікірлес, ниеттес адамы екендігін айтады.
«Құбашаға жауап» деп аталатын ұзақ өлеңінен мынадай жолдарды оқимыз:
… Біздің ерлер де санаулы,
Аттары сайлы, жараулы.
Жал-құйрығы тараулы,
Ұйқысы қашқан ояулы.
Қыпшақтан хабар мен де алдым.
Оған да бетім қараулы.
Осекеме сәлем де
Біз де өзіне санаулы…
Өзге жерлердегі болыстар бала-бауырларын тізімнен жасырып «жан сақтап жатқанда» Майқараудың болысы – Иманқұлдың Әбдірахманы «бала-бауырларын» солдаттықтан алып қалумен шектелмей, Аманкелді сарбаздарының сапына қосады.
…Дала өлкесінің комиссары Әліби Жанкелдин «Аманкелді мен оның сарбаздарының қайғылы хабарын»… Қостанайға келгеннен кейін естиді
Әлекең қаза тапқандарды білетін куәгерлерді іздестіріп тауып, жауап алады
Торғайға келген соң тергеу жұмысын одан әрі жүргізеді
Куәгерлерден 6 қыркүйекте (1919) алынған жауаптың қорытындысына Ә.Жанкелдин, Қостанай ревкомының председателі Дружницкий, ал желтоқсанның 12-сі күнгі жауап хаттамасына Әліби Жанкелдин, Торғай ревкомының председателі Ә.Иманқұлов қолдарын қояды» (С.Әсіпов
«Ә.Жанкелдин» 186-бет).
Ал енді «Қостанай энциклопедиясында» Ә.Иманқұлов туралы мынадай дерек бар: «Иманқұлұлы Әбдірахман (1870-1931)
Орта жүзге белгілі ақын, зерделі шешен
Өте әділ және сауатты адам
Діни білімді
1910 жылы Мекке, Мәдинаға қажылық жасап, қажы атанды
Отыз жыл бойы Майқарау болысын басқарған
Әлеуметтік мәселелерді шешуде үлкен тәжірибеге ие
1916 жылғы Ұлт-азаттық көтерілісі кезінде халық жағында болды
1918 ж
әскери ревкомның мүшесі, Торғай ревкомының председателі, банк басқарушы және халық соты болып қызмет атқарған».
Әбдірахман қажы Иманқұлұлының  Торғай уезіндегі Майқарау болысын басқару қызметіне қатарынан бірнеше рет сайланғаны туралы да дерек мол
Ол кісінің оқу-ағартушылық қызметі жайлы баса айту артық емес
Білімімен, парасатымен осы күнгі Аманкелді, Жанкелдин аудандарына кезінде аса танымал болған, сол заманның өзінде орыс тілін жетік білген
«Иманқұл мырзаның» шаңырағында дүниеге келген ол ел ішінде ислам дінін уағыздау мақсатында Майқарау болысының 3-ауылында медресе ашып, ұлты татар Зейнолла есімді молда ұстаған
Онда осы болыстың былайғы ауылнайларына қарасты халықтың балалары да оқып, білім алған
Діни сауатын Әбдірахман медресесінде ашқан балалар түгелге жуық Торғай қаласындағы Ыбырай Алтынсарин ашқызған екі кластық орыс-қазақ мектебін бітіріп, біразы губерния орталығы Орынборда білімдерін одан әрі жетілдірген
Ал Әбдірахман Иманқұлұлы 1910 жылы Мекке, Мәдинаға сапар шегіп, қажы атанған
Бұл жайында Қазақстаннан Меккеге барған қазақтар туралы жинақтың 2-кітабынан толық мағлұмат алуға болады.
«Айтып, айтпай не керек, өкінумен өтті ғой Махамбеттің көп күні» демекші, Иманқұлдың Әбдірахманының ағартушылық қызметі, Торғай ұлт-азаттық көтерілісінің дем берушілерінің бірі болғаны, бір ұлы мен үш інісін Аманкелді сарбаздары қатарына қосып, Сардармен бірге ақтар қолынан қаза тапқаны, Торғай ревкомын Аманкелді Имановтан кейін басқарғаны – бәрі ел есінде сақталғанымен есіл азаматтың есімі ресми Үкімет тарапынан ескерусіз қалды
Қажы ата Әбдірахман Иманқұлұлы «еңбегі еш, тұзы сор» қазақ зиялыларының кебін киді.
«Атқа міндің, ажалға міндің» дейді халық даналығы
Бұған «атқа мінгеннің артында алты сауысқан болады» дегенді қосыңыз
«Қазақстанда «Кіші қазан» төңкерісін жасаймын» деп белсене келген Казкрайкомның бірінші хатшысы қужақ Голощекинге «бай менен молданы қойдай қу қамшымен» деген қызыл ұран келді
Әбдірахман қажының басқан ізін аңдыған «сауысқандар» мақсатына жетті
Соның салдарынан Иманқұлдың Әбдірахманы өзі құрысқан «қызыл жүйенің» Ақ түрмесінде 1931 жылы көз жұмды
Біз, ұрпақтары қажы бақилық дүниеге аттанарда қасында Әулиекөл, Торғайдың ұлық молдасы Әлмағанбет Оспанұлының болып, иман айтқанын көңілімізге медет қыламыз.
Тұрғынбек ЖЕТПІСБАЙҰЛЫ,
Алматы
