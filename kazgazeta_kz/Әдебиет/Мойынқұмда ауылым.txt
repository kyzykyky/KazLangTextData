Қазақстан тәуелсіздігінің 20 жылдық мерейтойын туған жеріміздің шалқар кең даласы, сайы мен саласы терең тыныстай түсіп, сабырмен күтіп жатқандай көрінеді маған
Ұлан-ғайыр қазақ жерінің тарихы сан түрлі соқпақтарға толы пұшпағының бірі – Мойынқұм өңірі! Тәуелсіздіктің алғашқы жылдарында жекешелендіру мен нарықтың басқа да қыспақтарынан едәуір қысылып қалған аудан тұрғындары бүгіндері жеке шаруаны жүргізудің атам қазақтан жалғасып келе жатқан небір өрнектерін қайта есіне түсірісіп және оны қазіргі уақыт талабына сай түрде жүргізуге күш салуда
Оның үстіне «жерімізде Менделеев кестесіндегі элементтердің небір түрі бар» деп мақтан тұтатын аудан азаматтары елге инвестиция тарта білудің қаншалықты жемісті шаруа екендігіне іс жүзінде көз жеткізіп келеді
Бұл айтылғандардың барлығы да – сөз жоқ, тәуелсіздігіміздің жемісі!
«АЛТЫН ШЫҚҚАН ЖЕРДІ БЕЛДЕН ҚАЗ»
Айтса айтқандай, кеше ғана Кеңес өкіметінің «шапанынан шыққан» елдердің бәріне бірдей шетелдік инвес­торлар сенімділік танытып отырған жоқ
Елдегі экономикалық ахуал мен болашақ өнімнен өз қалталарына түсер пайданы таразы басына салып, пайымдай келіп қана, шетелдіктер Мойынқұм өңіріне инвестиция енгізе бастады
Оның үстіне олардың өнім өндіру үдерісіне ең жаңа технологияларды қолданатындығы да аталған аймақ үшін өндіріс саласындағы қолайлы шарттардың бірі болса керек
Нақтылай айтқанда, қоршаған ортаны ластамау қағидасын іс жүзінде ұстануға осы заманауи технологияларды қолдану кепіл болмақ.
Мойынқұм ауданының 2011-2014 жыл­дарға арналған үдемелі индустриал­ды-ин­новациялық даму бағдарламасына жалпы құны – 51,9 млрд
теңгені құрай­­тын 4 жоба енгiзiлген
Бүгінгі таңға  игеріл­гені – 49,0 млрд.теңге
Осы жобаның бірі болып табылатын «Хантау цемент зауы­тын» іске қосу осы жылдың аяғына жоспар­ланып отыр
Аталған жобаның екіншісі – Қазақстан Республикасының 2010-2014 жылдарға арналған индустриялан­дыру картасына енгізілген жылына 1,0 млн.тонна кен шығаратын «Ақбақай ал­тын алу фабрикасын қайта жаңарту» жобасы
Оған «Алтыналмас» АҚ компаниясы 8140,0 млн.тенге қаржы бөліп, толық игерілді
 Қазір Ақбақайда 803 адам жұмыс істеуде, оның ішінде мойынқұмдықтар  510 адамды құрап отыр
Аудандық үдемелі индустриалды-инновациялық бағдарламаға енгізілген үшінші жоба – «Мыңарал Тас Компани» жауапкершілігі шектеулі серіктестігі
Жалпы құны 34,9 млрд
теңгенi құрайтын осы Мыңарал цемент зауыты салынған инвестицияны 100 пайыз игерген екен
Ал төртінші жоба –  «Аль -Басар» жауапкершілігі шектеулі серіктестігі
Ол «Қияқты» стансасында жалпы құны 570,0 млн
теңге тұратын, жылдық өндiрiстiк қуаты 4900 текше метр гранит өңдейтін цех құрылысын аяқтады.
Аудан бойынша 2011 жылдың 10 айын­да – 117,8 мың тонна барит концентраты, 239,6 мың тонна барит кенi, 3018,9 текше метр гранит, 6800 тонна гранит бордюры, 252,5 мың тонна көмiр, 427,9 мың тонна цемент және тағы басқа өнеркәсiп өнiмi  өндiрiлдi
Бұл мәліметтер – аудан әкімдігіне қарасты экономика және бюджеттiк жоспарлау бөлiмiнiң сараптамасы
Зерттеп қарасақ, ел экономикасына тың серпіліс әкелетін жобалар шоғыры алдағы уақытта да көбейе түспек
Енді әңгіме ауанын өңірдегі мал шаруашылығына бұрсақ.
Мойынқұм халқы малдың бабын жақсы біледі, яғни 57 мың гектарға жуық жайылымдық жерлер төрт түлік малға әлі де тола түседі деген сөз
Кезінде атақты Хантауының ішкері жағы тола жайлау болатын
Алайда тәуелсіздігіміздің алғашқы жылдарындағы өтпелі кезеңде сол жайлаулар қаңырап бос қалып, адам ат ізін салмағандықтан ондағы құдықтар көміліп қалып, берекесі қашқан-ақ еді
Аллаға шүкір, Ғабит Садырқұлов сияқты іскер азаматтардың бастамасымен ол құдықтар шетінен қайта аршыла бастады
Бұйыртса, келер жазда өзге де шаруа қожалықтары Хантауы жайлауларына қарай малын өргізбек
Мал аза­йып кеткен жылдары тынығып қалған құмды даланың шөбі-шүйгін, яғни қазіргісінен бірнеше есе көп мал басы да сия береді
Тек мал-жанға керекті ауызсу түйткілдері шешілсе, болғаны
Мәліметтерге қарағанда, Мойынқұм өңірінде қазіргі күндері 180 мыңға жуық ұсақ мал, 21 мың 636 іріқара, 4700-ге жуық жылқы және 1074 бас түйе малы бар екен
Бұлар, негізінен, аудандағы 624-тей шаруа қожалығына тиесілі
Аудандағы жайылымдық жерлер, осылайша, бүгіндері төрт түлік малға қайта толып келеді
«Нұр Отан» халықтық-демократиялық партиясының аудандық бөлімшесі төрағасының бірінші орынбасары Мақсат Сейдалиев өңірдегі ең бас­ты су байлығы жайлы:
– Бармаған соң, көзін ашпаған соң таудағы бұлақтар да тартылып кетеді екен
Соңғы жылдары Сұңқар тауы, Хантауы баурайындағы талай бұлақтар қайта табыла бастады
Бұл – жанға да, малға да қажетті зор байлық, – деген еді.
ТӘУЕЛСІЗДІКПЕН ҚАЙТА «ТІРІЛГЕН» ШАҺАРЛАР
Тәуелсіздігімізді алғалы бергі 20 жыл ішінде тарихымызды едәуір түгендедік
Бірақ әлі де болса, тереңірек зерделей түсуге тиіспіз
Міне, сондықтан бүгінгі күні тарихи деректерге сүйене отырып, өзім туып-өскен мекенімнің өткен тарихы, рухани жәдігерлері хақында мақтанышпен айта аламын
Бұл да – болса, тәуелсіздіктің арқасы!
Тарихшылардың жазуынша, бытырап жүрген Қазақ ұлыстарының басын біріктіріп, дербес те іргелі ел болмаққа ұмтылған бабаларымыз, нақтылай айтқанда, Орыс ханның ұрпақтары Керей және Жәнібек сұлтандар Қозы-Басы деген дарқан алқап пен Шу өзенінің қос қапталын бойлай отырып, тәуелсіз Қазақ хандығының туын көтерген
Қазіргі Қордай, Шу және Мойынқұм аудандары даласында! Ғұлама тарихшы Мұхамед-Хайдар Дулатидің жазуынша, бұл тарихи оқиға 1456 жылы орын алған екен
Ал содан бергі аралықта тарихымызды зерделеп жүрген біраз ғалымдарымыздың дәлелдеуінше, Қазақ хандығы 1465-1470 жылдар аралығында құрылған көрінеді
Қалай болғанда да, XV ғасырдың орта шені екені дау тудырмас
«Аталған қос сұлтанның соңынан алғаш еріп келгендердің саны 200 мыңдай болған» деседі дереккөздері
Бірақ аз жыл ішінде Қазақ хандығы мемлекет ретінде тез қуаттанып, халық саны қүрт өскен екен
Нәтижесінде керегесі кеңейе түскен
Бір сәт, бұдан 555 жылдай бұрын осынау туған мекенімде орын алған оқиғаларды көз алдыма ойша елестеткендей боламын
Қазақ хандығының жауынгерлері бұрынғы Көк орда жерін хандық құрамына толық қайтарып алмаққа жанталасуда
Ал қарапайым халық бір дән тастасаң, Алланың нәсіп етуімен, жүз дән боп шығатын құйқалы жерге егін салып, малын бағуда
Сәулеткерлер де қалысар емес
Небір көркем қалалар тұрғызуда
Қолөнер шеберлері болса, осынау өңірдің саз балшығынан ыдыстар жасап, металдарынан әшекей бұйымдар соғып, тыным таппауда… Біздің бұл сөздеріміз бос қиялдың жемісі емес! Нақты тарихи деректер сипаттамасы.
Қызық болғанда бұл деректермен біз бала кезімізден жиі ұшырасып өстік
Қалай дейсіз ғой?! Менің кіндік қаным тамған Күшаман ауылынан сәл ұзай түссеңіз, қалың сексеуілді орман ішінде Үлкен Ақтөбе деген төбе бүгін де бар
Тек бар айырмашылығы менің ойын баласы кезімде төбенің үсті де, айналасы да қыш құмыралар мен басқа да ыдыстар сынығына толы болатын
Ерінбеген кісі оларды қоржынына сала кетіп, ауылдағы тұлымшағы желпілдеген қыздарға ойыншық есебінде таратып кете беретін
«Үй» ойнаған кезімізде сондай құмыра сынықтарын біз де «үйімізге» жинап қойып, «менің ыдысым сенікінен көбірек» деп мақтанушы едік
Осылайша, біз бабаларымыздың алақан жылуы сің­ген жәдігерлерді ойын баласы кезімізде-ақ қолымызға тұтып жүрдік
Бірақ оның шынайы тарихи мәнін білмеппіз
«Е-е-е, бір қала ма, қарауыл төбе ме болған деседі…» деумен ғана шектелісетін
Себебі, совет­тік мектептерде «қазақ жерінде қала­лар, мәдениет ошақтары болмаған, босып жүрген көшпенділерді Ресей патша­лығы ел етіп ұйыстырды» деп оқытатын
Соған сенетінбіз.
Оны айтасыз, тіпті біздің туған өлкемізге 1948 жылы қазақтың ғұлама ғалымы Әлкей Марғұлан бастаған Оңтүстік Қазақстан археологиялық экспедициясының келіп, біраз тарихи қалалар мен қорған, бекіністердің сырын зерттеп кеткені жөнінде де жалпы қарапайым халық біле бермейтін
Себебі оның да жұмысы бұқаралық ақпарат құралдары арқылы жалпы жұртшылыққа кеңінен таныстырылмады
Шектеулі аудитория ғана қол жеткізе алатын ғылыми басылымдарда там-тұмдап жарық көрген екен.
Тек 1980 жылы Қ.Байбосынов деген азаматтың басқаруындағы Жамбыл об­лыстық тарихи-өлкетану мұражайының арнайы экспедициясы мен 1982 жылы ғалым М.Елеуовтің басқаруындағы ҚазМУ археологиялық экспедициясы сол тарихи қалашықтарды қайта аралап, зерттеулер жүргізе бастағанда ғана ел едәуір елеңдесіп қалған болатын
Бірақ тарихымызға қатысты толық сөз айтылмады, айтқызбады! Тек тәуелсіздігімізге қолымыз жеткеннен кейін ғана тарихшыларымыз кең тыныс алып, шындық шіркінге қайрыла бастағаны есте
Солардың бірі – тарих ғылымдарының докторы Мадияр Елеуовтің «Ескерусіз қалған ескерткіштер» атты еңбегі
Там-тұмдап болса да Мойынқұм төсіндегі тарихи елді мекендер де тілге тиек бола бастаған-ды
Менің туған өлкемде бұдан алты ғасырға жуық уақыт бұрын Қазақ мемлекетінің ірге тепкенін бүгіндері дербес мемлекет, егеменді ел болуымыздың арқасында ғана мақтанышпен айта аламын
Ал бұдан 25 жыл бұрын мұндай пікірімізді білдіру мүмкін емес еді.
Жоғарыда сөз болған ауылымның түбіндегі Үлкен Ақтөбе қалашығының жұртына барған сайын қайран қаламын
Неге дейсіз ғой?! Себебі сексеуілді теп-тегіс құмды алқаптың ортасында ақшыл­дау топырақтан үйіп жасағандай болып, алып төбе тұр
Үстіне бірнеше жүк машинасы қатар сия береді
Мұндай төбені бүгінгі қуатты техникалар заманында үйе салу қиынға түспесі анық
Ал сонау ықылым заманаларда айдалада мұндай ғажайып әлем қалай пайда болған десеңізші?! Төбенің орта тұсында төмен қарай тереңдете қазылған төртбұрыштылау шұңқыр бар
Ол, сірә, әлгі зерттеу экспедициялары жұмыстарының жұрты болса керек
Себебі біздің бала кезімізде сол шұңқырға түскендер оның түрлі тереңдіктегі қабаттарынан да ыдыстар сынығының шыға беретінін айтысатын
Ал ғалымдар ұсынған деректерге сүйенер болсақ, қаланы қоршаған бекініс-дуал құрылысы бес кезеңге бөлінген екен
Ол сондай-ақ сегіз мұнаралы болған
Алғашқы деректерді қалдырған зерттеушілердің айтуынша, қаланың терең қыртыстарынан түргеш металл ақшалары, қыш бұйымдар табылған
Демек, кең де терең түрде зерттелуін күтіп, көпқабатты мәдениет жатыр оның астында.
Осыған ұқсас көріністер – Мойынқұм төсінде орналасқан басқа Ақтөбелерге, яғни Аяқ Ақтөбе, Бала Ақтөбе, Орта Ақтөбе қалаларының жұрттарына да тән құбылыс
Бұлардың бәрі де кемінде үш-төрт археологиялық анықтау, сараптаулардан өткен
Еліміз тәуелсіздігін алғаннан кейін 2000 жылы Қазақстан Ғылым академиясы жанындағы Археология институтының экспедициясы да алғашқы Қазақ хандығы қоныстанған осынау мекендерді аралап, тиісті зерттеулер жүргізіп өткен екен.
Бұл құмды өлкеде аталған Ақтөбе­лермен қатарлас басқа да бірнеше қалалар болған
Мысалы, қазіргі Бірлік ауылына жақын маңдағы Төрткүл қалашығы тарихшылардың анықтамасына қарағанда VIII ғасырда салынған екен
Күшаман ауылы маңындағы Тыңқұдық қалашығы X ғасырда ірге тепсе керек
Айта берсе, мұндай қалашықтар едәуір
Сөз ұзармас үшін тек санамалап өткенді жөн көріп отырмыз
Олар – Гүлшара, Шеңгелді, Қойшыман, Тастөбе, Жүндітөбе, Ыстөбе, Ошантөбе атты шағын қалалар
Бұл жәдігерлер Шу өзенін бойлай орналасып, өз заманында жас Қазақ хандығына әлеуметтік, экономикалық және рухани тұрғыда тірек болған
Кіші Қамқалыдағы Шар қалашығы сияқты елді мекендер де Қазақ хандығы құрамына енген болуы ықтимал.
Ал тарих ғылымдарының докторы, профессор Мәмбет Қойгелді: «Тұңғыш Қазақ хандығы Шу өзенінің орта және төменгі сағасын ала орналасқан еді
Орта сағасы – қазіргі Қордай ауданы, төменгі сағасы – қазіргі Шу, Мойынқұм аудандары
Сондай-ақ тарихта «Аңырақай шайқасы» деген атпен белгілі болған оқиға да едәуір жерді қамтыған еді
Жауынгер бабаларымыз тар жерге тығылып алып шайқаспаған ғой
Ол аймақ шамамен Қордай жеріндегі Аңырақай тауларынан басталып, Мойынқұмдағы сонау Хантауына дейін жалғасады
Қазақ ғалымдарымен қатар аталған тақырыпты жете зерттеген тарихшы Ерофееваның «Анрахайская битва» деген еңбегі бар
Сонда осы жерлер атап-атап көрсетілген
Қазақтың өзге де жерлері сияқты бұл аймақтар да талай тарихи оқиғаларға куә боп келеді», – деген еді.
Қалалармен қатар Мойынқұм даласында тас дуалдар да едәуір ұшырасатын
Кейбірі күйдірілген кірпіштен шахмат тақтасы іспетті етіп, кереге көз тәсілімен қаланғаны әлі көз алдымызда
Біраз жерлері құлап жатқан сол бір жәдігерлердің тарихи құндылықтар екенін, өкінішке қарай, екінің бірі біле бермейтін
Көбінесе жалпақ тастардан қаланған ол дуалдар кезіндегі қорғаныс-бекіністердің жұрты болуы да ықтимал
Білмекке ұмтылғандар үшін айтар болсақ, Қаражартас өзенінің оң жағалауындағы үш тас дуалдың сырларын өлкені 1980 жылы аралаған облыстық тарихи өлке­та­ну мұражайы қызметкерлері анықтаған екен
Экспедициялар көзінен қағаберіс қал­ған мұндай дуалдар Хантауының ішкері жағындағы жайлауларда да кезігетін.
Осы айтылғандарға қоса, Хантауы­ның ішкі сілемдерінде биік тау басы са­йын қарауыл мұнаралары кездесуші еді
Жалпақ тастардан шебер түрде қиыс­тырылған олар жаугершілік замандардағы әскери қарауылдардың бақылау істеріне таптырмас көмекші болғаны ақиқат
Себебі олар тым биік етіп тұрғызылған еді
 Жау келе жатқанын сезген қарауыл-сарбаз мұнара басына үйілген отынға дереу от қояды
Оны көрісімен келесі мұнаралар да дәл осы тәсілмен «жау келе жатыр» деген хабарды бас-штабқа лезде жеткізеді екен
Сөйтіп, әскерилер қапыда қалмастан, жау қолын сақадай-сай күйінде «қарсы алатын» болған
Мұны қариялардан еститін едік.
ІЗДЕРІ, СҰРАРЫ БАР
ЖҰРТ АЗБАЙДЫ
Бұл айтылғандарға қоса Мойын­құм даласында «Оңғарбай», «Бұралқы», «Ботабай», «Қырбас», «Биназар» мазарлары бар
Бұл кісілердің барлығы да елге аса сыйлы азаматтар болған
Әсіресе, Биназар Ақеділұлы Қоқан хандығының езгісіне қарсы табанды түрде күрескен, қол бастаған атақты батыр еді
Ол кісінің Ағыбай батырмен бірге тізе қоса отырып, ел шекарасын сыртқы жаулардан қорғауларынан бастап, екеуінің арасындағы мәрт мінездерге толы достықтары жайлы көкіректері қаттаулы шежіредей болған Айдынбай, Әділбай аталар талай тағылымды әңгімелер шертетін
Сол Биназар бабаның шамамен XVIII ғасырда соғылған мазары 1994 жылы қайта салынған еді
Батырдың 190 жылдығы қарсаңында дүйім жұрт болып қаржы жинап, еңселі мазардың құрылысына атсалысқан болатын.
Мойынқұмда қамқорлыққа алынып отырған келесі ғимарат – «Қырбас» мазары
Ол қорғалуы тиіс тарихи жәдігерлер тізіміне ілініп, қайта қалпына келтірілуде
Күшаман ауылының іргесіндегі бұл мазар қос күмбезді болушы еді
Төргісі қабірха­на десетін
Өзге де мазарлар сияқты бұл ескерткіштің де айшықты көркем суреттермен безендірілгені белгілі
Шариғат заңдарына сәйкес, мазар қабырғаларын түрлі өсімдіктер және қазақы, араб оюларымен безендіру барысында  ашық көк, сары және ақ түсті бояулар қолданылған екен
Бижекеев деген шебер 1910 жылы салған Қырбас мазары күйдірілген қыш кірпіштен өрілген болатын
Бір ғасырдан астам уақыт өтсе де, жекелеген кірпіштердің ернеуі де кетілместен, жақсы сақталған
Құдды бір төртбұрышты қызғылт-сары тас десе болғандай
Қайта қалпына келтіру барысында бүгінгі күндері соған ұқсас кірпіштер құйылған екен
Оның қаншаға шыдас берерін уақыт өзі көрсетер.
«Атаның мазарынан алынған өз кірпіштерін де қайта тұрғызу барысында қоса қалап жіберу керек» деп ұсыныс айтудамыз шеберлерге
Қанша дегенмен, тарихи жәдігер ғой», – дейді Күшаман ауылының әкімі Кеңесбай Сазанбайұлы.
Міне, осылайша, соңында іздері, сұ­рары бар жекелеген күмбез-ескерт­кіштер, кеш те болса, қайта бой түзеуде
Бұл да болса – дербес ел екеніміздің айғағы
«Ал жалпақ Алаш жұртының рухани құн­дылықтары, арғы-бергі тарихымыз­дың заттай айғақтары болған, бүгіндері жер­мен-жексен боп жатқан тарихи қалалар тағдырына қабырғасы қайысар жандар табылар ма, табылса, қашан» деген сауалдар шешімдерін таппаған күйі көкейімізде тербелуде
Мұндай іргелі істерді жүзеге асыру үшін, әлбетте, мемлекет деңгейінде қабылданар кешенді бағдарламалар қажет
Тіпті орындалуы ұзаққа созылатын ондай іс-шараларды күтіп отырмастан, мәселенің басқа шешімдерін қарастырған жөн сияқты
Атап айтқанда, бүгінгі таңда Мойынқұм өңірінде жартылай шетелдік бірнеше өндіріс орындары жұмыс істеуде
Олардың жерді пайдаланғаны, қоршаған ортаны ластағаны, тағысын-тағы… үшін жергілікті билікке заңды түрде төлеуі тиіс төлемақылары болуы керек
Жанашыр жандар сондай тиесілі қаржыны әлгі өндірісшілерден талап етіп, қол жеткізген жағдайда оны шашау шығармастан (жай-күйлері жоғарыда баяндалған) тарихи жәдігерлерімізді біршама қалпына келтіру, тарихи тұрғыда зерттеу істеріне бағыттар болса, онда, әрине, әлгіндей қаржыны бөлгендер де, оны ретімен осынау рухани істерге жұмсағандар да шексіз сауап жинар еді
Дегенмен келер күндерге үмітпен қарайық…
«ЖАРТАСҚА БАРДЫМ…
ОДАН ДА ШЫҚТЫ ЖАҢҒЫРЫҚ»
Мойынқұм төсіндегі арнайы күтімді қажет етпейтін, жауын-шашын, жел-құзға төтеп бере алатын тарихи ескерткіштер тізбегі бар
Ол – жартастағы бейнелер
Мысалы, археолог ғалымдардың дәлелдеуінше, Жамбыл тауы етегінде, шамамен екі шақырымдай аралыққа созылып жатқан, тастарға қашалып салынған суреттер бізге қола дәуірінен рухани хабаршы боп жеткен екен
Алып тастардың тегіс­теу беттеріне бұғылар мен тау ешкі­лері, сондай-ақ сол кездегі тұрғындардың мал шаруашылығымен айналысқанынан хабар беретін үй жануарлары бейнеленген екен
Тіпті сурет авторлары шығарма композициясын күрделендіре келіп, бір жартасқа қос ат жегілген арбаны бейнелеген
Ал Шеңгелді аңғарына апаратын жолдағы жартастарға жүзден астам адам, түйе, арқар, ит бейнелері шеку арқылы салынған
Сондай-ақ тасқа басылған бейнелердің келесі тізбегі Қотыр аңғарынан табылған болатын
Бір қызығы, бұл жерде 30-дан аса шекіліп салынған бейнелермен қатар контурлы бейнелер де қатар кездесетін болып шықты
Бұл аталған тастағы суреттердің сырын 1980 жылғы арнайы зерттеу сапарларында Жамбыл облыстық өлкетану мұражайы қызметкерлері анықтаған екен.
«Мойынқұм жерінде Менделеев кестесінде көрсетілген элементтердің барлығы да кездеседі» деп мақтан тұ­та­ды жергілікті азаматтар
Сол эле­мент­тердің бірлі-жарымы болса да, ықылым заманаларда-ақ аймақ тұрғын­дарына белгілі болған екен
Мысалы, біздің дәуірімізге дейінгі екінші мыңжылдықтарда осы құмды өңірде бірнеше мыс қорыту бекеттері жұмыс істеген көрінеді
Солардың бірі болып табылатын «Үшбалық» мыс қорыту бе­кетінде алты ежелгі кен орны болған екен
Сонымен қатар «Солтүстік То­қабай», «Кіші Шақшағайлы», «Орта Шақ­­шағайлы» мыс қорыту бекеттерінің тарихы да біздің дәуірімізге дейінгі екінші мыңжылдықтарға жалғасады
Демек, маң даланың қойны-қоншына тыққан сырлары едәуір-ақ.
Алла бұйыртса, тәуелсіздігіміздің алдағы сандаған онжылдықтарында тарихи жәдігерлеріміз бен рухани құндылықтарымыз одан әрі түгенделе түсіп, «осынау «мойыннан келетін» құм арасындағы ежелгі шаһарларымызға әлемнің әр түкпірінен жиналған саяхатшы-туристерді еркін қыдырта алармыз-ау» деген үміттеміз.
Нұрлытай ҮРКІМБАЙ
Жамбыл облысы
