«Біздің курс» деп аталатын жаңа айдар ашылды
Мұнда негізінен елімізге танымал 
тұлғалардың студенттік шақтағы қызықты сәттері сөз болады
Бүгін алғашқы сөзді белгілі 
жазушы, ҚР Мемлекеттік сыйлығының иегері Бексұлтан Нұржекеұлы алып отыр.
Мен он жылдықты Ақжар ауылында жүріп, бес шақырым Көктал деген ауданның орталығына барып-келіп жүріп оқыдым
Бастауыш мектепті сол Ақжарда, одан кейін он жылдықты Көкталда бітірдім
Ол кезде біз Октябрь ауданы болатынбыз
Бүкіл ауданда қазақша жалғыз мектеп сол Көкталда болды
Біз 9-сыныпқа келгенде тағы бір мектеп ашылды, ал күні бүгінге дейін әр ауылда мектеп бар
1958 жылы мектеп бітіріп, екі жыл Көктал қой совхозында құрылыста жұмысшы болып істедім
Екі жылдан кейін Қазақ мемлекеттік университетінің филология факультетіне түстім
Біздің уақытта қазіргідей бірден оқуға түсу жоқ, екі жыл жұмыс істеп барып қабылданамыз
Оқуға 1960 жылы түсіп, 1965 жылы бітірдік
Ол кезде 75 бала оқимыз, 75 баланың 50-і қазақ тілі мен әдебиетінде, 25-і журналистикада оқыды
Екеуі де филология факультеті болды, журналистика жеке факультет емес еді
Сонда 75 студенттің көбі журналшы және ақын-жазушы болды
Курстастарымның ішінде бәрі «Жас қалам» деген қабырға газетіне жазып жүретін
Ұзындығы көлденеңнен 4-5 метр­ге созылады, соған сутуденттердің өлеңі, әңгімесі, суреті шығады
Бәрі белсенді болды.
Біздің курстың ішінде оқып жүріп белгілі болған Дүйсенбек Қанатбаев болатын
Ол әйгілі «Абай» деген өлеңін жариялады
Қателеспесем, 4 курста ғой деймін
Осыдан бүкіл жұрттың аузына ілінді, шын мәнінде ол күшті ақын болатын
Ол ақын болды да
Оқуды бітіргеннен кейін біраз қиыншылықтар көрді
Сол 75-тің ішінде қазір Астанада үшеуі бар, Әнес Сарай, Төлен Әбдік, Қажығали Мұханбетқали, үшеуі де – Қазақстанның Мемлекеттік сыйлығының лауреаты
Ал Алматыда жазушы Ахат Жақсыбай, Төлен Қаупынбаев, Қабдеш Жұмаділов те Мемлекеттік сыйлық алды
Жазушы Ұзақбай Доспанбетов, Тәжібай Жанаев, Жарылқасын Нұсқабаев және т.б, қазіргі барымыз осылар
Солтүстік Қазақстанда Қарақат Шалабаев мұғалім болды, ол керемет әнші де еді
Одан кейін қазір Меркіде тұратын Қырықбаев, Талғарда Сарғожаев деген курстастарымыз бар
Осындай 75-тен аз қалдық
Қалмырзаев Ақтөбеде артис болды
Облыстық драма театрының 60 жылдығында біздің Ғ.Мүсірепов атындағы театрға келіп өзінің артистік өнерін көрсетті
Бәріміз де жан-жақты болдық
Мен курстастарыммен мақтанамын.
Мен қарапайым студент болдым
Бірақ жаман оқығаным жоқ
Ол кезде де жай және жоғары стипендия болатын
Мен үнемі жоғары стипендиямен оқыдым
Жамбылға, Жамбыл атындағы мектепке 4 айға тәжірибеге бардық
Сонда мұғалім болдық
Төлен Әбдік екеуіміз теңімізді сол жақтан тауып, Жамбылдан қыз жетектеп қайттық
Үйдегі апайыңды осылай кезіктіргенмін
Төртінші курста үйленіп, стипендиямен кәдімгідей отбасымды асырадым
Ол кезде қазіргідей студенттер жаппай жұмыс істеу деген жоқ
Дегенмен, бірен-сарандары істейтін
Курстас­тарым Асқар Исаев, Мәдіғани Әбділ үшеуіміз үшінші курстан бастап жылу беру жүйесінде жұмыс істедік
Қосымша ақша табу үшін қыста түнде барып пешке от жағамыз
Біздің курс өзі белсенді, мәдени ортаны қалыптастыра алған топ болды.
Біздің студенттік шағымыз қызық еді
Топта екі Төлен болды, Төлен Әбдікті «ақ Төлен», Төлен Қаупынбаевты «қара Төлен» деп атайтынбыз
Біздің жігіттердің көбі сол кезде өлең жазды, кейін прозаға ауысты
Курсымызда осы уақытқа дейін достығымыз үзілмеген Ақжол бауырымыз кішкене тентектеу, төбелескіш болатын
Ішімізде орыс тілін ең жақсы білетін де сол
Өйткені Айдарлы деген ауылдан келді, онда орыстар көп тұрады
Ақжол орыстармен араласқан, сөйлескен
Біз «дай хлеб» дегенді зорға білеміз, ол кәдімгідей ауызекі сөзде ғана емес, жазуға да мықты болды
Ол кезде орыс тілінен мазмұндама жазатынбыз
Сонда ол ылғи «5» алатын, біз «3»-ті зорға алатынбыз
Тентек те болса оның алғырлығы есте қалды.
Жазып алған
Ақбота ҚУАТ
