ЖҮРЕК ЛЕБІ
Өлең-жырым – жүрегімнің аңсауы,
Өлең-жырым – асқар таудың таң шағы.
Өлең-жырым – қыран сөздің тұғыры,
Онан биік емес хан тағы.
Ақ ниетім, ақ тілегім осы өлең,
Өнер сүймес пенделерге дос емен.
Өнер сүйгіш, өлең сүйгіш жұртыммен,
Көк теректей көгереді көсегем.
Көгереді ақыл, сана, арманым,
Көгереді гүлге толы жан-жағым.
Қапелімде үзіліп қалса бір тамыр,
Ән-жырыммен келеді ылғи жалғағым.
Шабыт деген – алтын теңіз, алтын кен,
Өтсем деймін айдыныңда шалқумен.
Ортаймайтын ырысындай ұлтымның,
Тағдырым бір, таң нұрым бір халқыммен.
ДОСТЫҚ ТУРАЛЫ
Мен көктемнің кұйттай сандуғашымын,
Достарыма құпиям жоқ жасырын.
Достық – менің тот баспайтын асылым,
Достық – менің сырласатын ғашығым.
Достық – менің шырқап салған ән-жырым,
Достық – менің толастамас жаңбырым.
Достық – менің шуағым ол күнімдей,
Достық – менің тамылжыған таң нұрым.
Менің досым терек, жиде, қайың да,
Олар барда салынбаймын уайымға.
Жаратқаның рас болса адам ғып – 
Ей, Тәңірім, достарымнан айырма.
ОТАН
Отаным, достық Отаным,
Сөнбес маздақ ошағым.
Жырымды саған арнаймын,
Әнімді саған қосамын.
Отаным – сенсің ырысым,
Бабамның, өлмес жырысың.
Тамырымның қанысың,
Көзімнің қарашығысың.
Мекенім сенсің тұрақты,
Рухым сенсің қуатты.
Толықсып туған айымсың,
Күнімсің батпас, шуақты.
ТУҒАН ХАЛҚЫМА
Биіктеп кетемін мен халқым десем,
Толғандай шуақ, нұрға алтын кесем.
Жемісі мол бұтадай жерге иіліп,
Тағдырымның сан қилы нарқын кешем.
Бір қолыма байырғы кетпенімді ап,
Қалам ұстап бір қолға кеткенім хақ.
Саған арнап төгемін жыр нөсерін,
Саған арнап еккенім миуалы бақ.
Халқым сен деп туылдым мен өмірге,
Тек өзіңе өнерім, өлеңім де.
Меруерт тұнған түбіне теңіздейсің,
Аларым да көп екен, берерім де.
Аспанымнан жарқырап ай туады,
Күн де шығар тамылжып май шуағы…
Тек сен үшін тамшылап маңдай терім,
Тек сен үшін ән-жырым айтылады.
Рәһиләм МУЗӘПӘРОВА
АЛМАТЫ
Туған жер
Ауылымды сағындым,
Түтін исі аңқыған.
Шуақ төгіп жататын,
Атқан кезде таң қылаң.
Бала кезді сағындым,
Қозы-лақпен ойнаған.
Тұлабойды тербейді,
Сағыныштан арман-ән.
Достарымды сағындым,
Көше бойлап жарысқан.
Құрбыларды аяулым,
Су тасыған алыстан.
Қоңыр салқын кештерді
Ән салатын қыдырып.
Саған қарай жетелер,
Кеудемдегі бір үміт.
Лүпілдейді мендегі,
Сағыныштан жүрегім.
Көкіректен жыр туды,
Аңсап сені жүр едім.
Қадіріңді білмеппін,
Туған жерім – Қазалым.
Шығармасам атыңды,
Лайығын бер жазаның.
Арманым, аңсарым…
Күнімсің сәулесін төккен менің,
Түнімсің тамылжып күткен менің.
Жайнаған өмірім өзіңменен,
Жұмақтай әр күнім өткен менің.
Әр күнім өзіңмен өтіп жатқан,
Мен үшін бақыт та, болар мақтан.
Жүрекке жол тапқан өшпестей,
Аяулы жарымсың өзім тапқан.
Арманым, аңсарым өзіңсің,
Жүректі оятқан сезімсің,
Жеткенше мен саған асықтым,
Шыдамас көргенше төзім шын.
СЫЛҚЫМ ҚЫЗ
(Әні бар)
Қара шашың төгіліп иығыңнан,
Жанарыңда бейкүнә сырың тұнған.
Қандай адам тапты екен сені қалқам
Көзің күннің, қасың айдың қиығынан.
Әй, сылқым қыз, сылқым қыз,
Болсын сіздің ырқыңыз.
Сыңғырындай бұлақтың,
Күміс екен күлкіңіз.
Бағымның гүлісің,
Жанымның үнісің.
Сезімнің сырысың,
Көзімнің нұрысың.
Жарасатын айналдым қылығыңнан,
Иіскетші жаным-ау бұрымыңнан.
Бір көргеннен өзіңе ғашық қылдың,
Құтылмайсың енді сен құрығымнан.
Бақ құсым боп бағыма қонасың ба,
Патшайымы өзімнің боласың ба.
Ақтарар ем сырымды оңашада,
Айтқаныма мойыныңды бұрасың ба.
Марал НАРЫМБЕТОВА
АЛМАТЫ
Жарқырайды сен 
жүрген жердің бәрі…
Неге екенін, сен күлсең күле берем,
Сезім еді, жаным-ау, бұ не деген?!
Күнді сүйіп өзіңе қарағанда-ақ,
Түннің қара пердесін түре берем.
Неге екенін, жымисаң шалқып кетем,
Осы ма еді қара жер – барқыт деген?!
Мейірімді жанарың,
Мейірлі үнің –
Сенсің алты құрлықтан артық мекен.
Сенсің менің шуағым, қуат-күшім,
Сарқылмайтын мөп-мөлдір бұлақпысың.
Сен менің мұңымды алып деміңменен,
Көкке ұшырып жіберетін сияқтысың.
Жарқырайды сен жүрген жердің бәрі,
Ажарымды, аспанды көрдің бе, әні…
Жапырақ сарғаймас та ед, қурамас та ед
Сен сияқты болса егер елдің бәрі.
* * *
Бүгін тағы үміттерім түс көрді,
Көз жасымнан жасаңызшы,
Сіз көлді.
Жаңбыр асты жасырынып жылаған
Жүзімді де,
Түсімді де күз көрді.
Көрдіңіз бе,
Маңдайдағы сызықты,
Жалғаңызшы,
Жалғаңызшы,
Үзікті…
Шық толтырсам етегіме ертемен
Сағынғаным екендігін
Күз ұқты.
Қайтем енді?
Мұң аңқыған күндерді,
Кімге ұсынам?
Қайғы тартқан түндерді
Қара түнде айдай болып жарқ еткен,
Бір көре аламыз ба Сізді енді?!
Жұлдыз БЕЙСЕКОВА
Тараз
