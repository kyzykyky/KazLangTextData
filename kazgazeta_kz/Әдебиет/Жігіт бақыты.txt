Сатай Әтікей батыр жездесі Салпық биге келіп: «Қандай жігіт бақытты болды?» деп сөз тастапты
Сонда Салпық би «Тыңда, батыр, білгің келсе, айтайын» депті де:
Еңкеймеген емендей,
Сенің әкең дегендей,
Ақылгөй әкең болса.
Ақ сүт беріп мәпелеген анаң болса,
Арқа сүйенер адуынды ағаң болса,
Ырысың болар інің болса.
Шұбарланбаған тілің болса,
Мұсылмандық дінің болса.
Осыны реттеп отыратын,
Ірге жайған елің болса.
Гүл жайнаған қарындасың болса,
Дос-жараның арылмасың болса.
Құшып сүйер жарың болса,
Балаңнан балың нәрің болса.
Басыңда панаң болса,
Қазаныңнан ас кетпесе,
Халқыңа ақыл айтар бас кетпесе.
Сыншыл да болса, нағашың болса,
Құда-жекжат аласың болса.
Құрбы-құрдас жарасың болса,
Мінерге атың, өрісте малың болса,
Айтатын әнің болса.
Жігітпін деп желпінер,
Салтанат құрған сәнің болса.
Өсек-өтірік айтпаған,
Адалдықтан қайтпаған,
Ұрлық-қарлық жасамаған.
Елім деп еңіреген,
Жерім деп еміренген.
Намысын айға білеген,
Табиғатын анадай аялаған.
Екі сөйлеп елірмеген,
Шатастырып алмайтын,
Алтынды темірменен.
Дәстүрін салмақтаған,
Өнерін өрге таратқан,
Осындай жігіт өмірден бақыт таратқан,
Осы да жетер,
Қалғанын дұрыс шығар өзің айтқан, – деп тәмамдапты.

Әдепхан ТӨРЕХАНҰЛЫ
Алматы облысы
