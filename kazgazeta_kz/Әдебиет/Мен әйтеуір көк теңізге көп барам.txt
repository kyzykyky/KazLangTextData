Айгүл ТАЛЫСОВА,
1986 жылы Түпқараған ауданы, Таушық ауы­лын­да дүниеге келген
Об­лыс­тық, республикалық байқаулардың жүлдегері.
АҚТАУҒА БАРАМ
Ақтауға барам, алқынып жетем, асығам,
Арқалап алып сезімді бір сәт тасыған.
Көзімде бақыт сыйлаған мұңсыз тағдырым,
Ал жүрегімде – ғашық ән!
Ақтауға барам, жеткенше желпіп асығам,
Қарамай жолда өркешті тау мен тасыңа,
Ақтау емес ол, махаббатымның мекені,
Жеткенше қалай басылам?!
Ақтауға барам, жай емес, сеніп барамын
Шындық қой, шындық Ақтаудан бақыт табарым!
Көз жазып қалған көктем дәуренім осында,
Мені де түсін, қарағым!
Ақтауға барам, арманның мініп арбасын,
Осыннан іздеп бақыт өмірдің жалғасын.
Айдын көлімді, аққуларымды аңсадым
Айызым қанар барғасын!
Ақтауға барам сытылып сансыз мұңдардан,
Тұнды арман менің жүрегіме бір мұңды арман –
Өлсем де егер іздеумен оны өлейін,
Табылар ізім құмдардан!
Ақтауға барам, Ақтауда менің Арманым,
Шаң басып қалсын санадағының қалғанын.
Көрмей-ақ мына, сезбей-ақ мына өтейін
Сұм дүниенің жалғанын!
КАСПИЙДЕМІН!
Толқындары топырақта тоқтаған,
Мен әйтеуір көк теңізге көп барам.
Көп барам да аққуларын көрмесем,
Күні-түні жоқтанам!
Каспийімнен жүрем күнде жинап ән,
Әні қандай кемеріне сыймаған?
Мен қуансам толқып жүрем толқындай
Ал қиналсам буырқанып қиналам!
Көк теңізбен жарасамын асылы,
Қызығамын сырларына жасырын.
Жазып алып жыр етемін десем де,
Айтпай қойды, айтпай қойды ғашығын.
Көк теңіздің қанып жұтып самалын,
Бір жаңарып бір жеңілдеп қаламын.
Сөлім құрып сағынамын аңсаймын,
Аққанатты аққулардың жанарын.
Толқындары бас ұратын жағаға,
Аққулары сыланатын тарана,
Айналшықтап көк теңізге көп барам,
Көп барам да көп отырам жағада!
Басым ауып келем тағы теңізге,
Мені іздесең теңіз жақта деп ізде.
Мен әйтеуір сол теңізге ғашықпын,
Әлде менің анашым да теңіз бе?
Мен отырмын теңізде!
