Халқымыздың санасында жақсының жақсылығын айту, ізгі мұраттарды қалыптастырып қана қоймай, адам бойындағы  тамаша қасиеттерден шарапат алу болып табылады
Мұхтар ақын  «Дарындыдан қарынды озған уақытта, шекарасыз жомарт сен болдың» демекші, ақ пен қара алмасты, жақсылық жамандыққа арбасты деп қаншалықты қоғамға өкпе артып жатсақ та,  мәрттігімен, тұла бойы синкреттік өнерге тұнған, сөз сөйлесе — төгілген шешен, ой ойласа — топ бастар қасиеттерімен ерекшеленген, киелі Маңғыстау топырағында «Халықтың Қаржаубайы» атанып кеткен Қаржаубай қажы Рейімбайұлының пайым-парасаты, жақсы қасиеті, асыл қырлары жайлы қанша мәрте айтсақ та артық етпесі анық. 
«Ниетіңе қарай несібең» демекші, ниеті түзу, ой-санасы таза, азаматтық тұлғасы асқаралы, қазаққа тән қоңыр мінезі, ақжарқын пейілі, сары даладай кең көңілінің арқасында ел арасында зор абыройға ие болған жан
Олай дейтінім, бойындағы бар қайрат-жігерін, білімін, тәжірибесін, бүткіл саналы ғұмырын халқымыздың асыл қазынасы төл мұраларын зерттеуге, еңбегін туған жердің гүлденуіне арнап келеді
Десек те, «Жомарт бергенін айтпас» дегендей, өнерлі жан халыққа жасаған қызметін еш міндетсініп көрген емес.
Біз екеуміз бір аймақтың тумасы, бір өлкенің ұланы болғандықтан алуан түрлі ресми басқосуларда, салт-дәстүрлі жиындарда, мерейтой дастарқанында, мерекелік шараларда жиі ұшырасып қаламыз
Үнемі қазақы ұлттық нақышпен тігілген киім киісі тұла бойына жарасып, түрлі оюмен көмкерілген шапаны, қалпағы ғажайып сипат беріп тұратын жігіт ағасына дән риза болып жүретінім рас
Қарап тұрсаң, киім кіиісінде де бір гәп бар
Ұлттық киімді қастерлеуі оның бар болмысы, табиғаты қазақ өнеріне, дәстүріне жақындығын, қазаққа тән психологияны, парасаттылық пен байсалдылықты, шеберлік пен ұқыптылықты, сұлулық пен сымбаттылықты, әдеп пен ізеттілікті, иман мен инабаттылықты аңғартып тұрған жоқ па? Қай ортада болмасын шежіреден сыр шертіп, көкнөсер жырдан төгіп-төгіп өлең оқып, талғамды, татымды, тұшымды, зерделі әңгімелерімен дүйім жұртты өзіне қаратып, рухани әлемге жетелеген бірегей тұлға екендігін айтқызбай-ақ танытып отыратын
Ол әртүрлі өнер атаулының азаншысы, елдің рухани ұйытқысы, ерекше түйсік пен сезімтал сана иесі екені еш дәлелдеуді қажет етпейтін ақиқат
Шежіреші ақын, мұнайшы Қаржаубай «Өнерім-өмірімнің өзегіндей» деп толғағандай, өлең, жыр, терме, толғау – оның өмірлік азығы іспеттес
Сөзіміздің тұздығын келтіре кету үшін Жаңаөзен қаласына концерттік бағдарламамен келіп, толғақты ой айтқан ақын Шынболат Ділдебаевтың жыр шумағында мынадай жолдар бар:
Алмас тіл, терең таным
Қаржаубайым,
Аршылсың асыл атаң Адайдайын.
Дәм таттым үйіңізден,
Хақ бұйыртып,
Жайсансың! Теңеу іздеп
таба алмаймын! –
деп, азамат бейнесін поэзия тілімен өрсе, белгілі ғалым Ғұбайдолла ­Айдаров:
«Шалбар, Қалнияз ақыннан, …Өмірзақ Қалбайұлына жеткен жүйелі шежірені аталары Мұрат, Ырысбай, әкесі Рейімбай айтқан нақты негізбен Қаржаубай зерделі зейінділігімен, сараптай сақтап, замандастарымызға жазбаша-шешендік сөзімен жеткізуде… Сол қадір-қасиетін бағалап Рейімбайұлы Қаржаубайды Қабиболла інім айтқандай, ақпа ақындығын мойындаймын
Арынды, дарынды, жалынды, жағымды, нанымды өнерін бағалағандықтан, ресми болмаса да халқымыздың қадірлеп, халықтың шежіреші ақыны Қаржаубай Рейімбайұлы деп атап жүргенін, мен де мақұлдаймын, мақтан тұтамын» деп жүрек түкпіріндегі ыстық лебізін осылайша ақтарып салуы, оның өнеріне берілген шынайы баға екені рас.
Мұнымен қатар ақынға деген жылы лебізін арнағандардың арасында Рахмет ақын Аяпбергенұлы, Жаңаөзен қаласының құрметті азаматы, Жаңаөзен қалалық ардагерлер ұйымының төрағасы болған, марқұм Өтежан Алшымбаев ағамыз, Қарақалпақстанның халық шайыры Рейімберген Аяпбергенұлы Мұсаев, журналист Мейрамбай Қибасовтар да бар.
Шынтуайтына келгенде, шежіреші болу оңай емес, ол маңдай тер, орасан еңбек, талмай ізденісті қажет етеді
Себебі шежіре – қазақ тарихының дереккөзі
Дана халқымыз «Жеті атасын білмеген жетесіз» демеуші ме еді
Ал біздер осы көне дәстүр шежіре арқылы халқымыздың, рудың, тайпаның, тегіміздің этникалық құрылымы мен шығу тегін біле түсеміз
Керек десеңіз қазақ тарихын зерттеуші ғалымдар да негізгі дерек көзін шежіреден алады
Шежірешілдік сонау көшпелі қоғам туғызған қажеттілік әрі ата-бабамыздың әдет-ғұрып салт-санасының негізінде туындаған
Содан барып ел арасында қазақтың ертеден келе жатқан салт-дәстүрін, әдет-ғұрпын, ай-күн есептерін бес саусақтай білетін, аңыз-әңгімелерді, жырларды көсілтіп жатқа айтатын шежіреші адамдар болған және шежіре тарихын ұрпақтан-ұрпаққа мирас етіп отырған
Қаржаубай де шежірешілік өнердің бастауын ұстазы Өмірзақ Қалыбайұлынан алған.
Өмірлік ұстазы, шежіреші ақын Өмірзақ Қалыбайұлын шәкірттік жүрекпен әманда пір тұтқанын жақсы білеміз
Оның өнерін тынбай насихаттап жүретін
Ұстазының Жаңаөзен қаласына қоныс аударып, денсаулығы нашарлап, науқастанып жүргенде де ақтық демі таусылғанша жанынан бір қадам ұзап шыққан емес
Тіпті Өмірзақ Қалыбайұлы бақилық сапарға аттанып, дүниеден озған кезде де жерлеу рәсімінің барлық шараларына атсалысқанын да азаматтықтың белгісі деп қабылдадық
Ұстазы жерленген «Теңге» қорымында ақынға арнап ескерткіш орнатып, шәкірттік парызының бір парасын өтеді.
Шынын айту керек, осы бір сауапты істе екеуміздің араласуымыз, азаматтардың біздің ұсынысымызға құлақ асуы ақынның абыройына, елге сіңірген еңбегіне сай әдемі, еңселі ескерткіш бой көтерген болатын
Әйтпесе, әу баста Өмірзақ Қалыбайұлының зиратына шағын ғана белгі орната салу сияқты пайымдаулар болған көрінеді
Ондай шала іске көңілі толмаған соң, ой бөлісу ниетпен маған хабарласып, мен келіп, Алла разы болсын, зиялы азаматтарды жинап қолқа салуымыздың арқасында осындай іргелі нәтижеге қол жеткізгеніміз бар.
Сөз орайы келгенде тілге тиек ете кетейін, Өмірзақ Қалыбайұлы ағамыздың 80 жылдық тойын өткіздік
Мен ол кезде елордамыз Астана қаласында қызмет жасап жүрсем де баяндама жасау үлесі маған тигендіктен сапарлап жеткен болатынмын
Өкінішке орай, не түрлі себептермен тойдың болатын мерзімі екі рет өзгертілді
Әйтсе де, қаншама шаруаларым тұралап қалғанына қарамастан ағаға деген ықыласым мені жібермей, сабырлық сақтап, той болатын күнге дейін күткен едім.
Айтулы кеш Жаңаөзен қаласының «Мұнайшы» мәдениет сарайында өтті
Жан-жақтан келіп ағылған халықтың нөпірі көп болды
Жиналған қауым баян­дамамды жылы қабылдады
Сон­да­ғы сахна төрінде айтылған ақжарма тілектер, шырқалған әндер, арнау жырлар, мың бұрала биленген билер тойдың шырайын келтіріп думандатып жіберді
Тек бір көңілге қаяу түсірер тұсы – бұл той Өмірзақ ағамыздың көзі тірісіндегі соңғы тойы, соңғы құрметі, халықтың оған деген соңғы ілтипаты еді.
Сөз жоқ, Өмірзақ ағамыздың мерейтойын жоспарлап сәнді де мәнді өткізу бағдарламасын жасауда да оның қолтаңбасы жатты
Олай дейтінім, «Тойдың болғанынан боладысы қызық» демекші, той мәзірі, сценарийі туралы телефон арқылы байланысқа шығып, менімен үнемі ақылдасып отырды
Сол кезде де мен оның сұңғыла біліміне, тәлімді парасатына таңғалған едім.
Одан кейін Маңғыстау өңіріндегі қасиетті жер Отпан таудың басында Ақпан ата тойын ұйымдастыруға белсене араласып, Қызылорда облысы, Қармақшы ауданындағы Алтын-Жаппас руы ағайындарын сүйіншілетіп басын қосқан да осы Қаржаубай ақын болатын
Сол сәттен бастап бір-біріне барыс-келіссіз қала бастаған қалған туыс-жегжаттың төсін қағыстырып, білектерін қабыстырып, құшақтарын айқара аштырғанын да бірі білсе, бірі білмейді.
Әз Жәнібек заманында ханның абызы атанған Асан қайғы бабамыз: «Бұдан соң қилы-қилы заман болар, заман азып, заң тозып жаман болар
Қарағайдың басына шортан шығып, балалардың өмірі тәмам болар» деп көрегендік болжау айтқан екен
Сол болжамы айна-қатесіз дөп келіп, қазақ халқы орыстардың отарлау қасіретінің тозағына түскені белгілі
Орыстың бодандығында болған ғасыр қойнауын­да көп нәрсемізді, жақұттарымызды жоғалтқанымыз рас
«Дін апиын», «Құдай жоқ» деп адассақ, шежіремізді, тілімізді ұмытуға шақ қалып дүбәра күйге түсе жаздадық
Соның салқыны болар көп ағайындарымыз шыққан тегін білмейтін күйге жеткені ащы да болса шындық
Осы орайда бір ғана мысал келтіре кетейін
Берекесі мен ырысы артқан Оңтүстік Қазақстан облысы, Қазығұрт ауданының Шарапхана ауылында тұратын көптеген отбасы шежіре бойынша Түгейболат аталарына дейін ғана таратып, одан әрі қарай кімге, қалай қосылатынын білмей оқшауланып, абдырап қалған еді
Міне, осындай қысылтаяң тұста тағы да шежіреші Қаржаубай ақын қол ұшын созды
Ағайынды маңғыстаулық туыстарымен табыстырды.
Ағайындар қазақ-жоңғар соғы­сы­ның баһадүрі, Шоғы (Қырықмылтық) батырдың ұлық тойын өткізіп, оның өмір сүрген дәуірінен сыр шертіп, атойлаған ерлігі жайлы баяндап, түрлі конференциялар ұйымдастырып, аламан бәйге жарыстырып, еңселі ескерткіш орнатып, елге ел қосып құт қылған еді
Солтүстік Қазақстан облысын мекендеген қырықмылтық ағайындардан елдің белгілі азаматы Жаңай бастаған бір топ жақындар тойдың бел ортасында болып, тарих қойнауынан көп мағлұмат алған болатын.
«Той тойлау үшін емес, ойлау үшін де керек» деп жатамыз
Қаржау­байдың қатысуымен болған тойлар жағра­фиялық жағынан жан-жаққа тарап кеткен тумалардың басын қосып, шығу тегін білуге, ата-баба дәстүрін қастерлеуге жетелейтіні анық
Той бөліну үшін емес, бірігу үшін де қажет-ақ
Әсіресе, қазақ жастарын аталық шежіреге ден қоюға итермелеп, текті ұрпақ өсіруге тәрбиелейтін құрал іспеттес дер едім.
Қаржаубай ақын туралы, оның ұлағатты ісі жайлы таңнан-таңға дейін талмай айта беруге болады
Шын мәнінде ол атқарған, ол сіңірген ұлысты істер жетіп артылады
«Мәдени мұра» бағдарламасы негізінде тарихтағы талай ақтаңдақтардың бетін ашып, үзілгенді жалғады, өшкенді жандырды, жоғалтқанды тапты.
Кейде, осыншама қорғасындай салмақты, құдіретті дарын шежірелік өнер қайдан келді, қалай сіңісті деген ойға шомасың
Оның мәнісі арғы тегінде, қанында жатыр екен
Арғы аталары Қалнияз жырау, бергі ұстазы Өмірзақ Қалыбаев, өз әкесі Рейімбай қария да айтулы, елге танымал, белді шежіреші болған
Әкесі Рейімбай ақсақал өте сезімтал, адам ойын дөп басқыш психолог, қиыннан қиыстырып сөз тапқыш шешен адам еді
Осындай тегеурінді тектіден туған ұл қайдан осал болсын
Екінші қыры – орта
Адамның шыққан, өскен, тәрбиеленген ортасы өміріне азық әрі темірқазық екендігі бұлжымайтын ақиқат
Кіндік қаны тамып, ит көйлегі кірленген жері Қарақалпақстанның Шоманай ауылы.
Ертеректе, ел басына ауыр күн туған зарлы заманда, байлар көзі ашық оқыған жандар қудаланып компеске басталғанда Маңғыстау өңірінен көптеген талантты жандар Қарақалпақстанға жосылып, жан сақтаған
Солардың арасында керемет ахун-ишандар, жыршы, термеші, әдебиетші, өнер тарландары, таңғажайып талант иелері көп болды
Олардың зияткерлік (интеллектуальдық) әлеуеті тым жоғары еді.
Кейін «Қой үстіне бозторғай жұмыртқалаған» дәуірдің бейбіт таңы атып, жас Қаржаубай сол кісілердің білім дариясының шуағынан нәр алды
Бұл бозбаланың талантын қайрап, талабын ұштап, жас бұлақтың көзін ашып, арнасын кеңейтуге көп септігін тигізді.
Бүгіндері қай жерге барсаң да төрде ұлағатты әңгіме айтып отырған Қаржаубай ақынды көреміз
Шабысы құм шайнап, тас бүркіген тұлпарға ұқсайды
Жай ғана айтып емес, екпіндете айтып, арындата шауып, төскейлете құлдырап, сұңқардай сұңқылдап, қаршығадай қомданып, әңгіменің иін қандырып, тыңдаушысының таңдайын қақтырып төгілтетінін қайтерсің
Кеудесіндегі жұмырықтай адал жүрегінің әмірімен оқиғаның ортасында жүргендей сезінеді
Елдің қайратына, қанатына айналған тұғырлы ғажайып өнер иесі
Кешегі Шаншар абыз айтқан «Ер болып туған жігіттің өз кәсібі өзімен» дегендей, кәсібі, таланты өмірінің өзегіне айналған, жырлары халықтың рухани азығы болған, қалың қауымды ағайынды бірлікке үндейтін осындай ақын, өр ақын
Ақынның қаламынан туындаған» Ер Шотан», «Арқалы Ақпан батыр», «Өлеңім – өмір айнасы» шығармалары оқырман қауым қабылдаған құнды дүниелер.
Маңғыстау өңіріндегі ел қорыған батырлар Республика оқырман­дарына кеңінен таныс емес еді
Мы­салы, бір Ер Шотанды алсақ, ол туралы маңғыстаулықтар Бектұр Төлеуғалиев, Қаржаубай Рейімбайұлы кезінде тұшымды шығарма жазып, кітап етіп шығарды
Сол арқылы елге аты танылды
Жақында жарық көрген «Қазақ хандығы» энциклопедиясына енуі ауыз толтырып айтарлық қуанышты жайт.
«Сабақты ине сәтімен» болып тұрғанда тағы бір мәселені әңгімеге арқау ете кетейін
Тарих еншісінде кеткен 1856 жылы Хиуа хандығы екі жүздей әскерімен Маңғыстауға жорық жасап, Қаратау бойындағы елді жаулап, мал-мүлкін тонап, ұлын құл, қызын құң етпек мақсатпен он мыңдай жанды алдына салып айдап кете барады
Бұл хабар Тұрманбет батырдың құлағына жетеді
Ол дереу Үстірт үстіндегі Балуаниязға хабарласып алпысқа жуық жауынгерімен жаудың алдынан шығып, тас-талқан етіп күйрете соққы беріп, тұтқынға түскен ағайынды құтқарып алған екен
Жаумен болған қанды шайқаста Балуанияз батыр мен оның інісі Балтеке қаза табады
Осы жорыққа қатысқан алпыс батырдың аты-жөнін зерттеп, түгендеп, тасқа жазып, Балуанияз батырдың басына ескерткіш тақта орнатуға, қызмет жасағанын, т.б
қалайша тебірене айтпасқа
Осындай барды базарлап, жоқты түгендеп жүрген қазақ халқының ұлы Қаржаубай дер едім.
Ал кіндігінен тараған бес ұл, екі қызы – баға жетпес байлығы
Балаларының бәрі қанаттары қатайған, әрқайсысы би түсетін іргелі шаңырақ иелері
Асыл жары Дәметкен өмірдегі ақылшысы, жан серігі
Иншалла, бүгінде екеуі мойындарына асылған немерелерінің балғын исін құшырлана иіскеген қадірменді, аяулы ата мен әже.
Ендігі кезекте, бүгін алпыстың асқарына шыққан арқалы, ардақты ақынға өмірде ақ жол тілеп, бабалар сөзін ұрпақтың жадында жаңғырта бер
Бар бол бауырым, демекпін
«Алпыс – тал түс» дейді қазақ
Сенің алпыс үш жасың, бесін жас
Ендеше, ұлы бесініңде кер бестідей шаңдатып, тұяғыңмен жер тарпып, ұлы додалардан бәйгемен орала беруді Алла нәсіп еткей!
Өмірзақ Озғанбаев,
профессор
Маңғыстау облысы
