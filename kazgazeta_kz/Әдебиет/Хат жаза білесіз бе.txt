Ақпараттық ғасырда байланыс құралдарының жедел қарқынмен дамуына байланысты қазіргі жастар ғаламтор арқылы хат алмасып жатады
Хат – адамның білімін, өмірге деген көзқарасын, ішкі мәдениетін, сауаттылық дәрежесін байқатады
Бірақ қазіргі жастар хаттың сауатты болуына оншалықты мән бермейтін сияқты
Сөздері не қазақша емес, не орысша емес болып шығады
Тіпті ағылшын, француз тіліндегі белгілі сөздер де кәдімгі қазақ тілінде жазылған хаттардың ішінде бой көрсетеді
Осылай жалғаса беретін болса, тілімізге нұқсан келтіріп алмаймыз ба деп қауіптенесің
Мұның себебі бізде осы хат жазысу мәдениетіне көп көңіл бөлінбейтін сияқты
Мәселен, жапон халқы өзара хат жазысу мәдениетіне жете көңіл бөледі екен
Олар сол арқылы тілдің де мәдениетін, қолданыс аясын биіктерге көтеріп отырғаны белгілі
Ал бізде бұл жағы кемшін түсіп жатқандай
Балаға мектеп жасынан бастап хат жазу мәдениеті, ойды мәнерлеп жеткізу, тілдің сауаттылығы үйретілсе орынды болар еді
Сонда ғана бүгінгідей қазақша жазылған сөздерді толық жазудың орнына көбінесе үш-төрт әріппен қысқартып жаза салу, бұл аз десеңіз, орыс, ағылшын сөздерін қажетсіз араластыру болмас еді
Өзінің ана тілін жетік білетін адам ғана хат алмасу барысында өзге тілдің көмегіне жүгінбейді.
Ақмарал Нұржанқызы
