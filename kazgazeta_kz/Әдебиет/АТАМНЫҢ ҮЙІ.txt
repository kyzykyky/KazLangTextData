Жазушы Сұлтан Оразалы «Сталин өлген жыл» атты көлемді кітап аяқтады
Тың шығарма көркемдігімен, өзінің ерекше болмыс-бітімімен көңіл аударады
Жазушы елуінші, алпысыншы жылдары халқымыз бастан кешкен ауыр кезеңді, атом бомбасы сынағының астында қалған шерлі аймақтың тақсіретін шынайы көрсеткен
Біз жаңа шығармадан бір үзінді жариялап отырмыз. 
Сұлтан ОРАЗАЛЫ, жазушы,
 Қазақстанның еңбек сіңірген қайраткері
Өтті дүние дүркін-дүркін,
 Ұбақ-шұбақ кетті көш.
 («Реквием» Қ.Шаңғытбаев)
Сталин тірі
Соғыста жеңіске жеткен Кеңес халқы ұлы көсемнің данышпан бас­шылығымен социализм орнатуға білек сы­бана кірісті
«Қой үстіне бозторғай ұя салатын» заман орнатамыз
Тоқшылық келеді
Барша арманымыз орындалады
Әділ, демократиялық қоғам құра бастаған социалистік Еуропа, ояна бастаған Шығыс халықтары мен қара нәсілді Африка Кеңес елін үлгі тұтпақ
Сталиннің әкелік қамқорлығының арқасында біз де білім нұрына бөленген бақытты ұрпақ едік…
Бұл үйге өткен күзде Сақан ағам өгіз арбамен алып келген
Алпыс шакырым жерден араға бір қонып жеттік
Ол кезде күн жылы
Шыңғыстың бөктері сары ала түске боялып, құлпырып тұр
Өгіздің мимырт жүрісі жалықтырғанда арбадан секіріп түсіп, алға қарай жүгіріп-жүгіріп аламын
Көңілімде әлдебір желік бар сияқты
Бастауышты бітіріп, ендігі оқуымды Қарауылдағы орта мектепте жалғастырмақпын
Атамның үйінде тұратыным көңілге медеу болса да, беймә­лім мектеп, беймәлім ортаны ойлап қобалжимын.
Сырт қараған адамға атамның үйі құмырсқаның илеуі тәрізді көрінеді
Бірі кіріп, бірі шығып жатқан адамдардың он төрті – осы үйдің тұрғыны
Ал күн ­сайын Алматы, Семей, Құндыздыдан үзбей келетін қонақтар қаншама?! Қарауылда қонақүй деген болған емес
Сондықтан сырттан келген адам танысын сағалайды
Әрине, келгендердің бәрі тамақ ішуі керек
Шай-суын арқалап жүрген қай қазақты көрдің? «Келгенше қонақ, келген соң үй иесі ұялатын» заман
Мал бағудан басқа кәсібі жоқ шыңғыстаулықтардың күнкөрісі оңай емес еді
Бірақ рухы мықты, намыскер, ынсапты ел жоқтығын сездірмейді
«Өлімнен ұят күшті».
Үйімізде қызмет істеп, мал табатын жалғыз-ақ адам бар
Ол – Кенже аға, өзі бар-жоғы мектептің мұғалімі
Атам мен апам талай жыл белі қайысып колхозда еңбек етсе де, қартайғанда тиесілі сыбағасын – зейнетақы алуды ойламапты
Соғыстан ыңыршағы айналып шыққан елдің үкіметінен не сұрасын, ұят сияқты
Оның үстіне баласы – елге аты шыққан білдей жазушы
Шүйкедей кемпір-шал мен бала-шағаны асырай алмай не көрініпті?! Құдайға тәуба, біреуден ілгері, біреуден кейін тұрмысы бар, қиын күндерде де ешкімге алақан жайған адамдар емес.
Лиза жеңгем сұңғақ бойлы, үлкен қара көздері нұрлы, аққұба өңді, аса мінезді адам еді
Домбыра тартып, ән салатын
Көңілі түссе, қайындары мен қайынсіңлілерінің құрбыларына арналған махаббат хаттарын жырмен жазып беретін ақындығы тағы бар
Кейде жетіп, кейде жетпей жататын бірі кем дүниеде әлденеге тарылып, ашуланғанын немесе дауыс көтергенін естіген емеспін
Жеңгемнің жаймашуақ мінезі үйіміздің ішін жылылыққа, берекеге, нұрға толтырып тұрушы еді.
Оразалы әулетіне келін болып түскен күннен бастап ол кісі барлық жақын туыстарды өз атымен атамай, биязылық сақтады
Қайынағаларын – Үлкен аға, Ұста аға, Шопыр аға, Кіші аға десе, қайынсіңлілерін – Ақылдас, Көзжақсым, Әсса, Сырғалым; қайындарын – Тетелес, Сарыұл, Атабала, Ақсолдат, Тентегім, Кішкентайым деп еркелететін
Мен елуге толғанда да «кішкентайым» деп еміренгені есімде
Осы мінезінен өмір бойы жаңылмай дүниеден өтті ғой, жарықтық.
Мектепте құрбыларыммен таныса бастадым
Бізге дейін бесінші сыныптың оқу озаты тентектеу, екі көзі ойнақшып тұратын, мығым денелі, соқтықпалы Кенжеш деген бала екен
Оқуда алдына жан түсіп көрмеген
Әрі ерке, әрі сыныптың серкесі
Менің де оқу озаты екенімді білген ол бірінші күні-ақ сүйкеніп, иығымен қағып өтті.
– Көрерміз әлі, қандай «озат» екеніңді, – деді ол
– Сен бірінші партаға отырмайсың, арт жаққа бар.
Шатақ тілеп тұрған сары баламен ілініспей, өзіммен бірге Құндыздыдан келген Ганс Энгель деген оқушы екеуміз үнсіз артқы партаға жайғастық
Бойы­мызда сескену де жоқ емес, өйткені ауданның оқушылары ауылдан келгендерге шекелерінен қарап, өктемдік танытады екен
Біз қыс ортасына дейін өстіп өгейсіп жүрдік
Бірінші тоқсанда Ганс екеуміз де кілең беске шыққан соң Кенжеш те, басқалар да қатарына қосты.
Қарауыл халқы суды құдықтан ішеді
Мол сулы әрі тұщы құдықтар көп емес
Соның бірі біздің үйдің жанында
Жұрт әкпішке (иін ағаш) қос шелегін іліп алып, алыс-жақыннан ертелі-кеш ағылып келіп жатады
Қыстың күні төгілген судан құдықтың басы биіктеп, маңайы он бес-жиырма қадамдай ылдилап көк мұзға айналатын
Ганс екеуміздің үсті-басымыз сауыс-сауыс мұз болып күні бойы сырғанақ тебетін жеріміз сол.
Бірде әдеттегідей ойнап жүр едік, мектепте тентектігімен аты шыққан, бізден бірнеше көше шалғай тұратын, сол маңайдың атаманы Өмірбек деген сегізінші оқитын бала шелегін салдырлатып суға келді
Ол туралы балалар әр түрлі аңыз айтады
Өмірбек боксшы екен
Бір ұрғанын сұлатады
Семейде жаз бойы шпаналарға қосылып, талай төбелестерге қатысыпты дейді
Қалтасында жасырып ұстайтын қанжары бар
Қатты ашуланса адамды жарып тастауы мүмкін
Өзінің түсі де суық
Беті безеу-безеу, көзі сүзетін тайыншаның көзіндей шатынап тұрады
Әкесі соғыста өлген, атасы мен апасы қартайған, өз еркі өзінде жүрген адам
Неміс, орыс көрсе, жыны қозып шыға келеді
Төбелеспей кетпейді
Денесінде пышақтың іздері қалыпты деп балалар үрейлене айтады.
Өмірбек алғашқыда бізді елеген жоқ
Қауғамен су тартып, екі шелегін толтырып сыртқа шығарды да қолындағы кісінің басындай добын аяғымен қақпақылдап ойнай бастады
Бұндай допты біз бұрын көрмегенбіз
Футбол ойнайтын доп екен
Семейден әкеліпті
Ол өзімен-өзі добын ләңгіше теуіп ойнап тұрған, бір кезде менің қасымдағы сопайған Ганске көзі түсіп кетті
Сол-ақ екен қайрыла беріп, шырқ айналды да, қара допты бізге қарай қақырата тепті
Доп Ганстың ішіне тиді
Ол екі бүктетіліп, ойбайлап жатыр
Өмірбек ыржия күліп, түк болмағандай бізге қарай бет алған еді
Ганс орнынан сүйретіле тұрып, үйіне қаша жөнелді
Мен қорқып кетсем де өз үйімнің жанын­да тұрғандықтан, «бізге неге тиісе­сің?» деп айғайладым
Ол менің ай­қайым­ды құлағына қыстырған да жоқ, жа­ныма келіп құлақшынымды көзіме түсіріп жіберіп, май құйрықтан бір тепті.
– Кет үйіңе!
Мұрнымнан сорам ағып қақпаға таяй бергенімде Өмірбек тепкен әлгі қара доп дәл жауырынымнан тиді
Сол кезде үйден апам шыққан еді
Менің шошып тұрғанымды, бар пәленің Өмірбектен келгенін көріп оған дүрсе қоя берген, бірақ Өмірбек қиқарлығына басып, апамды да елемей, добы мен суын алып жөніне кетті.
– Құлыным-ай, ана көләгән бала сені кісінің басындай қара таспен ұрды ғой
Бір жерің мертіккен жоқ па, –деп апам құшағына алғанда өзімнің дәрменсіздігіме әбден қорланған мен еш жерім ауырмаса да өкіріп жылап жібердім
Апамның, тіпті дегбірі кетті.
– Сені панасы жоқ, жетім деп басынып жүр ғой
Келсін ана ағаң, бауырын қорғауға жарамаса, оның кісілігінен не пайда?! – деп кіжінді
Ақшам мезгілінде жұмыстан қайтқан Кенже ағам есіктен кірер-кірместен-ақ апам қатты ашулы күйде болған оқиғаны айтты.
– Кісінің басындай қара тас қой деймін, бірдеңемен ұрғанын өз көзіммен көрдім
Бізді сағалап жүрген қу жетім, Шәріптің мына жалғызы жазым бола жаздады
Құдай сақтады, әйтеуір.
Кенже аға Өмірбектің жөн-жосығын сұрап алды да шешінбестен мектепке қайта кетті.
Кешкі сегіздер шамасы болатын
Бір кезде үйге бір-біріне сүйеніп, өлмелі кемпір-шал кірді
Атам мен апам таниды екен, құрақ ұшып жылы шыраймен қарсы алды
Амандық-саулықтан соң, шәутиген ақ сақалы бар, қағілез қарт атама:
– Ореке, алдыңа кінәлі болып келіп отырмын
Менің соғыста өлген жалғыз ұлымнан қалған бір жалғыз немерем бар еді
Өмірбек деген
Шешесі де колхоздың малында жүріп, өкпесіне суық тиіп, шейіт болған
Өлмелі кемпір-шал болсақ та бетінен қақпай қу жалғызды еркін өсіріп едік
Қайтейік, үмітіміз де, қызығымыз да сол болған соң
Сол ұл тентектік жасап, сенің немереңді ұрыпты
Бағана Кәмен оны сабақ үстінен алып кетіп, оқытушылар бөлмесіне қаматып тас­тапты дейді
Бізге мектепке келсін деген екен, не бетімізбен барамыз, кешірім сұрап өзіңнің алдыңа келдік, – деді
Екі бүктетілген арық қара кемпірі шалының сөзінен соң көзі сықсиып жылап жіберді.
Мен күндізгі оқиғаны ұмытып та кеткем
Апамның ашуы әлі тарқамапты, Өмірбектің бұзақылығын айта бастап еді, атам тыйып тастады.
– Жә, баламен бала төбелеспей тұрушы ма еді? Ақсақал, оған бола қиналмаңыз
Екеуі де жетімек, дұрыс тәрбиелесек, әлі-ақ жетіліп кетер
Тек еліміз аман болсын де.
Осы кезде мектептен Кенже аға да оралды
Өмірбекті ұстаздар кеңесінде талқылаған екен, бірталай тентектігі ашылыпты
Ол енді бұзақылық жасамаймын деп уәде беріпті.
– Жүрегінің оты бар бала
Түбі жақсы азамат болады
Көп еркелете бермеңіздер, – деді Кенже аға Өмірбектің атасы мен апасына
Шал-кемпір қуаныштан көздері боталап, алғыстарын жаудырды.
Сол Өмірбек кейіннен Семейдегі мал дәрігерлік институтты үздік бітіріп, Өскеменнің орыс аудандарының бірінде сапқоз директоры болыпты деп естідім
Кісілігі жоғары, бауырмал, халқын сүйген намысқой азамат болып қалыптасқан көрінеді.
Осы бір болымсыз оқиға менің жүре­гім­де де өшпес із қалдырды
Жетімдерін қыз­ғыштай қорыған ата мен апа әрекеті – артымда асқар таудай тіренішім бар екенін сездірді
Әлденеден орта түсіп жүретін көңілім толғандай күй кештім.
Қазақта «Қайғысыз қара суға семіреді» деген мақал бар
Сол кезде кедей тұрсақ та, көңіліміз көтеріңкі еді
Кеш бата бәріміздің басымыз қосылады
Кенже аға қызметінен (мұғалім), біз мектептен қайтамыз
Ортадағы бөлменің бір жағы жал пеш, оның алдында үлкен қазандық бар
Кешкі асымыз – сол қара қазанның ішінде бүлкілдеп қайнап жататын бидай көже
Үйдегі он төрт адамның әрқайсының міндеті бар
Күндіз сабақтан ерте қайтатын Дәмет екеуміз бидайды тас, мия, қыл-қыбырдан тазартамыз
Бекен ағам оны ағаш келіге салып түйеді
Әссам болса түйілген дәнді желпіп, қауызынан аршиды, қазандыққа от жағып, су құяды
Тұз салу да – соның міндеті
Атам мен апамның бөлмесінде оймақтай ғана құрсаулы ағаш шелек болатын
Оның іші толған құрттың малтасы
Көженің дәмін келтіретін қатығы сол
Біз малта езуге құштармыз, бірақ апам жолата бермейді
Өйткені қыс ұзақ, ас ішетін ауыз көп, көжеге қатық қылып, талғажау ететін құртымыз шағын
Оны қазір жеп қойсақ, ертеңіміз не болады?! Апам соны ойлағандықтан үнемдеп ұстайды
Ас ішерде ортаңғы үйдегі дөңгелек жер стөлдің басына алдымен атам мен апам, содан соң қалғанымыз жайғасамыз
Күні бойы әркім өз тірлігімен жүріп, кеш бата басымыз қосылғанда үйдің іші жылынып, шуақ кіргендей жадырап сала береді
Көжені Лиза тәтем түсіріп, қазанның түбінде жатқан бірер тал қойдың қабырғасы мен жілігін атам мен апамның алдына қояды
Оған еміне қарағанымызбен, шөкімдей ет кімге жетсін, ұсақ балалардың қолында кетеді
Өзіне бір кесім ет тимеген атам қолындағы пышағымен сүйек-саяқты тақырлап, мұжып отырғаны
Бір жақсысы сұйықтау болса да, құрт қатқан көжеміз мол, жеткілікті
Тамақтанып, көңіліміз тоғайған соң Кенже аға көңілді бір әңгіме бастайды
Отыздан жаңа асқан кезі, «Жексен» атты хикаясы жарық көрген, елге ақын, сері, шешен жігіт ретінде аты әйгілене бастаған
Мектептегі қызметімен ғана шектелмей, ауданның барша ісіне белсенді араласады
Қос балдағын тастаған
Қалаша сәнді киінген, басындағы қара қалпағы аққұба өңіне ерекше сымбат беретін сұңғақ бойлы жігіт ағасын жұрттың бәрі сыйлайды
Өз қолында билігі болмаса да, сол заманның көрнекті адамдары келіп түсетін Шыңғыстаудағы қадірлі үй – сол Кенже ағаның үйі
Бірақ ағамның сыртқы атағы дардай болса да тұрмысымыз – әлгі, бар мен жоқтың арасындағы тіршілік
Үйдегі азын-аулақ тіске басар тамақты жеңгем өз балаларына да бермей, кілетте тығып ұстайды
«Қонақ болжаусыз» дегендей, тосыннан келетіндер көп, ұятқа қалмас үшін бір ішер дәмін сонда сақтайды.
Ең қиыны – ұн табу
Бұл ел егін салмайды
Ал Семейден тұтынушылар одағы арқылы келетін азын-аулақ ұнды басшылар жұртқа көрсетпей пышақ үстінен бөліп алатын көрінеді
Біздің үйге алыстан қонақ келсе ғана бірер қабын райкомның рұқсатымен сатады
Осы қыста соғымның шекесіне Кенже ағам қонақ шақырды
Бұл біз қуана көрісетін аңқылдаған ақын-жазушылар емес, тұтынушылар одағының аудандағы бастығы, тоқты қошқардай тыңқиған, жалпақ бет сары адам екен
Бұрын көшеден көргем, мардымсып, жер баса алмай шайқалып келе жатқанда жұрт одан кәдімгідей ығысатын
Әншейінде ешкімге бүгіле бермейтін ағам құрақ ұшып, жатып – жастық, иіліп – төсек болды да қалды
Әлгі адам жалғыз келді
Біздің түсімізге де кірмейтін тәтті дәмдіні алдына қойып, арақ-шарабын құйып ағам мен жеңгем «Сәкелеп» жатыр
Үлкендерді де, бізді де дастарқанға жолатқан жоқ, басқа бөлмеде қамалып отырмыз
Апам арақты «кәресін» дейтін.
– Ана немең «кәресінге» тоймайтын пәле ғой, – деді жаратпай.
– Кенже аға да қызық, соған неге жалынып жүр, – деді Самар ағам ызаланып
– Тойған қандала сияқты сұмырайды қуып шығайын ба?
– Тек, естіп қалмасын! Оның сондай екенін Кәмен білмейді дейсің бе? Сендердің қамдарың үшін амалсыз иіліп отыр ғой, – деді атам терең күрсініп
– Үкіметтің азық-түлігі соның қолында.
Әлгі «тоқты қошқар» арақты әкесі өлгендей ішті
Біраздан кейін дүниенің тұт­қасын ұстап отырғандай күпсініп, өзі болмаса осы ауданның күні қараң екенін айтып, бөсе бастады
Сотың да, прокурорың да, тіпті райкомның да ісі күніне түсетін көрінеді
Бәрінің аузы майланған.
– Әрине, қант-шай, тамақ бәріне керек қой, – деді жеңгем
– Әйтеуір ақшасын төлейтін шығар.
– Төлемей қайда барады, үсте­ме қойып сатамыз
Мыңқ етпейді
Апта сайын керек-жарақтарын бе­ріп тұрамыз.
– Өзіңіз сияқты қамқор ағамыздың барына қуанып жүреміз, – деді жеңгем алыстан орағытып
– Келімді-кетімді қонағымыз көп, оның үстіне бала-шағаның басы бар дегендей…
– Иә, иә! Осы сен, Кәмен, бірдеңе­лерді шимайлайсың да жатасың, сонда не жазасың? Сол шимайың кімге керек? Өзіміз, міне, орталау біліммен-ақ, қатарда жүрміз, қолда бәрі бар.
Кенже ағамның өңі бұзылып кетті
Шатақ шығатынын сезді ме жеңгем «қамқор ағасына» жылдамдатып ішкізіп жіберіп, негізгі өтінішіне көшті.
– Аға-ау, Кәмен, сіз сияқты ақ жайлау ағаларына сүйенгендіктен кітап жазады ғой
Әйтпесе, қайда-а-а-а… Бізді райкомға жалындырмай, өзіңіздің жеке тізіміңізге қосып қойсаңыз…
– Үстемесіне шыдайсыңдар ма?
– Мұғалімнің жалақысы сот пен прокурорға қайдан жетсін
Оның үстіне бала-шаға… Жеңгем сөзін аяқтаған жоқ.
– Жарайды, – деді жалпақ бет сары аса қамқор көңілмен
– Келінімнің көңілі үшін үстемесін азайтармыз
Шәкір ақын айтқандай, «Мұғалім көрінгеннен сұрап жейді» деген осы
Ол өзінің де қаражаяу еместігін білдіріп, бет-аузы май-май болып ыржиып күлді.
Қонақ кеткен соң Кенже ағам үйге сыймай тордағы арландай бөлмені кезіп, түн ортасы ауғанша ұйықтаған жоқ.
Ара-тұра осындай тосын оқиғалар болмаса, үйіміз ду-думанға толы.
«Тұз салу» деген әзіл әңгімеміз көп айтылатын
Оның мәнісі былай: әрқайсымыздың мойынға алған міндетіміз бар дедім ғой
Көпшілік болғандықтан оны бұлжытпай орындау керек, әйтпесе бір шикілік шығып қалады
Әссам – көженің дәмін келтіретін тұз салудың шебері, сондықтан бұл мәртебелі міндет соның құзырында, оған ешкім араласпайды
Бірде Кенже ағам жұмыстан ертерек қайтып, қазандық тұрған ортаңғы бөлмеде домбыра шертіп, тынығып жатады
Әссам болса мектепте кешігіп, әлі қайтпаған соң Лиза жеңгем тамақ ішетін уақыттың таяп қалғанын айтып, қазанға тұз салғанын көреді
Сол кезде көрші бөлмеден кірген апам: – Ойбу, әлгі Дәмеш әлі жоқ, мына көженің дәмі татымай қалды-ау, – деп бір уыс тұзды қазанға ол да салады
Іле-шала мектептен асығыс-үсігіс жеткен Әссам киімін шешпестен барып өзінің «тұз салу» міндетін орындайды
Осының бәрін көріп жатқан Кенже ағам бүгінгі тамақтың мәні кеткеніне көзі жеткен соң өзі де бір уыс тұзды қазанға салып, кабинетіне кіріп кетеді
Осыншама тұздан соң қандай тамақ ішуге жарайды?! Бәріміздің қарнымыз шұрқырап, сол күні аш жаттық
Бұл әңгімені көңілденген кезде Кенже ағам әбден әсірелеп, әркімнің тұз салғандағы қимыл-қозғалысын, көженің дәмін татқандардың бет құбылысын, аш қалған іні-қарындастарының көңіл-күйін бейнелеп, ішек-сілемізді қатыратын
Аш құрсақ жүрсек те сол бір күндердің қызығы, бір-бірімізге деген туыстық ыстық сезім жанымызды жадыратушы еді.
Кешкі тамақтан соң үлкендер өз істерімен айналысып, біз, ұсақ немерелер, атамды жағалаймыз
Тізесін, аяғының басын уқалаймыз, белін басып береміз
Арасында сөзге тарту үшін: – Ата, жамбасың неге ауырады? – деп сұраймыз
Атам селдір сақалын тарамдап отырып, өткен-кеткенін есіне түсіреді.
– Баяғыда, Қоянды жәрмеңкесіне бара жатқанымызда, шаршап келіп, бір дымқылдау көгәлдің үстінде ұйықтап қалып, тапқан ауруым ғой
Әлі күнге кеш бата жамбасым сырқырап мазамды алады, – деді.
– Ата, сіз Қытайға да бардыңыз ба? – дейді Самар тағы бір әңгіменің ұшығын шығарып.
– Бардым, балам
Ол елді тәуір-ақ шарладым ғой
Қызылдар келгенше шекарада бөгет болмайтын
Мен Әбен қажының керуенімен сатуға жіберген дүние-мүлкі мен малдарына ие болып, шекара асып, айлар бойы жүріп қайтатынмын
Ол жақта да қазақтар көп екен
Мен көргенде олар іргесі сөгілмеген аштық-жоқшылықты көре қоймаған ел еді, – деп атам әңгімесін келте қайырады
Ары қарай қанша қажасаң да бұл тақырыпқа жоламайтын
Атамның ашылып айтпайтын екінші әңгімесі – 1930 жылы байларды тәркілегенде өзінің де шолақ белсенділерден жапа шегіп, елден аласталғаны туралы оқиға
Бірақ сол бір алыс жылдарғы ойранды анам Күлән күні кеше көргендей бүге-шігесін қалдырмай айтып берген
Менің санамда Құлатай, үлкен Кәдір, кіші Кәдір дегендер зұлымдықтың айғағындай, Құндызды еліне «кәмпеске» деген нәубатты ала келіп, әкені балаға, атаны немересіне жауластырған сұм заманның сұрқылтайларындай көрінеді.
1928 жылы ірі байларды тәркілеу басталғанда, ең алдымен, елдің ардақ тұтқан адамдары – Байжан ұрпағы қара тізімге ілініп, мал-мүлкі таланып, өздері жер аударылып кете барады
Арада бір жыл өткен соң екінші кезек басталады
Әсіре белсенділер енді он-он бес тұяқ малы барларға ауыз салады
Соның бірі – елдің бас көтерер адамы ­Оразалы болатын
Оразалы – басындағы алты қанат үйінен басқа дүние-мүлік жинамаған адам
Бар байлығы – бес баласы – ер жетіп үйленген екі ұлы мен әлі буыны қатпаған жасөспірім үш ұл
Малдан – он бес шақты қой-ешкі, екі сиыры бар
Үкіметтің заңында бұндай шаруалар тәркілеуге жатпайды
Бірақ шолақ белсенділер оны «Әбен қажының «құйыршығы», соның тілеуқоры, патша заманында осы ауылда старшын болған» деп көрсетіп, қара тізімге іліктірген
Басындағы үйін, қолындағы малын тартып алып, кемпірі екеуін Көшкінбай зиратының төменгі жағына ен далаға апарып, екі керегеден жаппа беріп, бір лақты ешкі, қазан-ошағын ғана қалдырыпты
Бала-шағасын әке-шешесіне жолатпай, жеке ұстаған
Ол кезде менің анам Күлән әлі жиырмаға да толмаған жас келіншек, түн ортасында атам мен апама жасырын барып, ас-суын әзірлеп беретін көрінеді
Ауыл кеңес пен колхозды басқаратын Құлатай, үлкен Кәдір, кіші Кәдір дегендер күн сайын ат ойнатып:
– Байдың құйыршығы! Тұқымыңды тұздай құртып, әлі-ақ көзіңе көк шыбын үймелетеміз! – деп ақырып кетеді.
Бірде түн ортасы ауа қылаң ат мінген ұзын бойлы қаба сақал қарт адам келіп, атам екеуі ұзақ сөйлеседі.
– Сенісерге, іштегі шерді тарқатып, сөйлесетін де адам қалмады, – дейді әлгі адам
– Елден безіп, тау-тасты паналап, өзіммен өзім жүрсем де, тыныштық беретін емес, мына жұрт
Аңдудамын, Оразалы
Сенің мына күйіңді естіп, бір көрісіп кетейін деп келдім
Енді дәм жаза ма, жоқ па, кім білсін
Біреу-міреу мені көрсе зияным тиер, – деп таң ата атқа қонады.
– Бұл Шәкәрім қажы екен, – дейді шешем
– Оны кейіннен білдік қой
Сол кісіге беретін үйде нәр болмай өзіміз талшық етіп отырған жалғыз ешкінің бір тостаған сүтімен аттандырдық.
– Ол кісі қайтып келген жоқ па?
– Қайдан келсін
Ертеңіне Құлатай, кімнен естігені белгісіз, түс болмай жетіп, атамды ианаттап, есік алдында ат ойнатты
Жаңа ғана күшіктеген сары-ала қаншығымыз бар еді, сол ит күшігін қызғанып үргенде Құлатай атып тастады
Көзін ашпаған бес күшік қыңсылап жетім қалды
Сонда атам қатты назаланып:
– Ей, Құлатай! Тұқым жұрағатыңа дейін білуші едім, қанішері жоқ еді
Осыншама сұмырай болып қайдан тудың? Найсап, артың оңбас! Сенің де бала-шағаң ана көзін ашпаған жазықсыз күшіктердей шулап қалар! – деді
Атамның айтқаны атқан оқтай дәл тиді
Көп ұзамай Құлатай бастаған бір топ белсенді қылмыстары үшін сотталып кетті…
– Құлатай түрмеден аман шықты ма?
– Ондай қараниеттілер жансебіл келеді
Бала-шағасы аштық жылдары опат болыпты
Соғыстың алдында азып-тозып Семейде қаңғып жүргенін әкең Шәріп көріп, асқанаға апарып, тамақтандырып, үстіне бір қабат киім әперіп кетіпті
Шәріп те қызық
Сол Құлатайдан көрмеген қиянатымыз жоқ
Бізді елден қуған да сол
Талайдың обалына қалды
Бірақ Шәріп ақкөңіл адам еді, Құлатай көз жасын көлдетіп жылаған соң бәрін кешіріпті.
– Ол елге қайтып оралды ма? Сіз көрдіңіз бе?
– Оралды
Қарабет адамда ұят бола ма? Оны сен де көрдің, – деді шешем мені таңырқатып.
– Қашан?
Шешемнің айтуымен ол оқиға көз алдыма келді
Өткен жылы, көктемде есік алдында малдың астын тазалап жүр едім, жалғыз атты бір жолаушы келіп түсті
Жүгіріп барып атын байлайын деп едім, шылбырын қолымнан жұлып алып, бетіме үңірейе қарады
Кәрі, екі көзі шүңірейген, аузы опырайған, түсі суық адам екен
Киімі өте жұпыны.
– Сен Шәріптің ұлысың ба? – деді қатқыл дауыспен.
– Иә.
Ол маған сұқтана қарады да, үйге кіріп кетті
Атын азын-аулақ шөбімізге байлап қойған еді, мен ерегесіп шешіп қоя бердім
Әлденеден бойым мұздап, тітіркеніп, неге екенін білмеймін, әлгі адамды өлердей жек көрдім.
Жалғыз отырғандықтан, біздің үйге алыстан келген жолаушы жайла­нып дем алып, ас ішпей кетпейтін
Жаңағы шал бөгелмей тез шықты
Кірген­де қоқырайып, мардымси басқан еді, шыққанда кішірейіп, шөгіп қалғандай көрінді.
– Шәріп кешірсе де, Күлән, сен мені кешірмедің ғой
Қайтейін!.
Құдай жазалаған адамда шара бар ма?! Өлер шағымда аруақтарға Құран оқып, тірі­лерден кешу сұрап қайтпақшы едім, ел шетіне ілінбей жатып бетім қайтты ғой, – деді кемсеңдеп
Маймақ аяғына шалынысып, қалталақтап атына барып еді, ол ұстатпады
Шешем иек қаққан соң атын әкеліп, мінгізіп жібердім
Ол ма­ған тағы да ішіп-жеп, үңірейе қарады.
– Жолың болсын, қарағым! Әкең сияқты кешірімшіл бол! – деп бетін сипады..
Қиянда жатқан Шыңғыстау­лықтардың бастары жиі қосылып, жырғап қалатын қызықты күндерінің бірі – соғым уақыты еді
Шыңғыс асып апталап соғатын ақ түтек боран мен сарышұнақ аяздан бүріскен жұрт алыс жолға шықпай, ауыл-аймақты сағалайтын
Керек-жарағын, азық-түлігін күнбе-күн сатып алатын базары жоқ, сондықтан қысқы азыққа сақтаған малдарын сойып, ағайын-туыспен дәмдерін бөліседі
Барлары ірі қара, жоқтары көже қатыққа жарайтын тоқты-торым, ешкі болса да пышаққа іліндіреді
Он төрт ауыз қарап отырған біздің үйге, әрине, ірі қара керек
Бұл іске Кенже ағам ерте күзден бастап кіріскен
Қолында жалғыз торпағы бар
Оны сойсаң мына үпір-шүпір бала-шағаның қай-қайсысының жұмырына жұқ болады?! Сондықтан торпақты – тайыншаға, тайыншаны – өгізшеге, өгізшені – сиырға айырбастаудың жолын табу керек
Бұл Қожанасырдың заманы емес
Тақыс, есеп-қисаптың уақыты
Біз қайдан білейік, Кенже ағам соның жолын тауып­ты
Бала-шағаны асырау үшін «ешкіні – апа, текені – жезде» дей жүріп, орташа ғана қоңы бар сиырды союға әкелгенде қуанышымызда шек болған жоқ.
Соғымның шекесіне ағам алдымен елдің қадірлі ақсақалдарын шақыратын
Бұл жылдағы әдеті
Абай немерелері Әрхам мен Исраил бастаған шежіре қарттар соғымның дәмін тата отырып, таңды-таңға ұластыра, кейде қызғылықты, кейде күйікті әңгімелердің тиегін ағытады
Арасында Исраил ата домбыра тартып, ән салады
Көбіне Абай әндері
Кейде бізге беймәлім ән де айтылады
Ондайда қарттар жабырқап терең күрсініп, «қайран Шәкерім-ай» деседі
Қарттармен бірге қырықтан асқан қырма сақал, қағілез денелі қараторы жүзді Қабыш деген адам да келді
Жұрт оны аңшы десетін
Үнемі тау кезіп, тас басып, кейде құс, кейде тазы ұстап жүруші еді
Сол Қабыш біздің үйге домбырасын ала келіпті
Кенже ағаның өтініші солай
Қарттар өткен күндердің өкінішті сәттерін еске алып, сәл тыныстаған кез еді, Қабыштың шырқата салған даусы шықты.
Бұл ән –
Бұрынғы әннен өзгерек.
Бұған –
Ұйқасты өлең, сөз керек,
Өзіне орайлы.
Денең –
Жан нұрлы болса, жөнделмек.
Өлең –
Әнге өлшеп айтса, өңделмек,
Ұйқасса қолайлы.
Қабыштың әсем даусы сабырлы, бапты басталып, келе-келе екпіндей түсті
Біз бұрын естіп көрмеген өлең мен ән
Сөзі де, әуені де тосын.
Әнші домбырасы бебеулей бастаған­нан-ақ Кенже аға мазасызданып орнынан тұрып терезе жапқышты қымтап, есікті нығарлап жауып қойды
Түн ортасы ауғандықтан қонақтардың көбі тарап кеткен, үйде Әрхам, Исраил және жақын ағайындарымыз қалыпты
Бұл Шәкерімнің әні еді
Айтуға болмайды
Халық жауының әні түгіл атын атауға тыйым салынған
Қабыштың даусы да, домбырасы да күш алып ойнақылана бастады.
Ән – өлшеуіш,
Өлең – күміс,
Қоспаңыз мыс аралас.
Артық алу,
Не кем салу,
Қапы қалу жарамас.
Әрхам басы салбырап, үнсіз қалды
­Исраил әнмен бірге теңселіп, қамырыққан көңілін әрең тежейді
Көз алдына соңғы рет көргенде кеудесін күміс сақалы жапқан, еңсегей бойлы, ер тұлғалы қарт ағасы келген
Сабырлы сөйлейтін даусы да құлағында
Заманның тыныш, өзінің жас кезінде талай әнін үйреніп еді-ау
Қалың топтың ортасында сан рет шырқаған
Енді, міне, ұрлық қылғандай, жасырын тыңдап отыр.
Қайран
Қайғысыз, қамсыз күндерім,
Сайран
Сауықты, рақат түндерім!
Сендерден не пайда?
Асқан
Алпыстан мынау жасымыз
Қашқан
Кәріліктен ғаріп басымыз,
Қаласың қай сайда?!
Ноқталы бас
ағызған жас,
Қызусыз мас, желіксіз.
Хаққа көніп,
Жалын сөніп,
Көрге төніп еріксіз.
– Апыр-ай, қажы өз тағдырын күні бұрын қалай болжап білген, – деді үлкен ағам – Мұхамеджар
– «Қаласың қай сайда» дейді
Неткен әулиелік!
Қарттар тіл қатқан жоқ
Іштей үгіліп, сол 1932 жылдың қанды қасабын, Шәкерім өлген күндердегі осы әулеттің жас өркендері де баудай түсіп, ажал құшқанын естеріне алды.
Қажы сияқты періштедей пәк, кү­нә­дан таза, адал әкенің жазықсыз оққа ұшуы Семейдің түрмесінде адал­дығына сеніп азабына көніп жатқан ұлдары Ғафур мен Баязиттің де үмітін қиса керек, олар Кеңестің тозағынан тезірек құтылу үшін өздерін өлімге байлапты
Ал үшінші ұлы Қабыш Семей мен Шыңғыстаудың арасындағы жолда түрмедегі азап пен аштықтан жан тапсырыпты
Шәкерімнің өзі жолға шығарып, Қытайға қашырған ақын баласы ­Зиятты аңдыған кеңес офицері сол елдің түрмесінде адам айтқысыз қинап, көзін жояды
Шәкерімнің жалғыз қызы Гүлнәр әкесі қаза тапқанда жайлауда екен
Қаралы хабар жеткенде «әкеден жаным артық емес» дейді де у ішіп, есінен танып жатқанында Айтмырза деген ­ауылдас ГПУ-дің солдаты үстінен түсіп, құтқарып қалыпты
Гүлнәр апайды мен кейіннен Алматыда оқып жүргенімде Тастақтағы там үйінде жолықтырып, сол бір қасіретті күндердің тарихын өз аузынан естіген едім
Ұзын бойлы, келбеті келіскен, өңді адам екен
Мені жассынған жоқ, әкесіне байланысты көп оқиғаларды егжей-тегжейлі айтып берген еді.
– Әділетсіздікке осыншама жанкешті­лікпен қарсыласу – нағыз жауынгер, рухы мықты адамдардың ғана қолынан келеді, – деді неміс пен жапондарға қарсы екі соғыстың ардагері, менің үлкен ағам – Мұхамеджар
– Артында тірі қалған Ахат деген ұлы бар деседі
Ақынның сүйегі жатқан құрқұдықты іздесе жөн көрсетер куәлар осы Қарауылдың өзінде де тірі жүр
Құдайдан қорықса шындықты айтатын шығар.
– Өмір осылай кете бермес, қажының қасиетін танып, сүйегін арулап жерге тапсырар күнге де жетерміз, – деді Әрхам терең күрсініп.
Әңгіме осымен аяқталды
Көргені, білгені ұшан теңіз үш қарт әлденеден ­сескенгендей, бар қазынаны іштеріне түйіп, үнсіз қалған еді.
Көп ұзамай күткен күн де жетті
Сталин өлген соң, сегіз жылдан кейін, Шәкерімнің сүйегін құрқұдықтан қазып әкелген Ахат оны арулап, Абай ағасының жанына жерледі
Ел үш күн бойы ойдан-қырдан ағылып, ұлы ақынның сүйегімен қоштасты
Көп өтпей Шәкерімнің өлеңдері газеттерде жарық көрді
Оның арасында Қабыш айтқан ән де бар
Өшкені жанып, өлгені тірілген Абай елінің рухы көтеріліп, әр үй бұл қуанышты өзінше тойлағанын көзіммен көрдім
Аудандық газетте қолбала ­(курьер) болып қызмет істеп жүрген кезім еді, қалың топпен Жидебайға ілесе барып, бабамның қабіріне бір уыс топырақ салдым… Семейдің ақ селикатынан құйылған кірпіштен уақытша бесік-зират қалап жатқан Ахат аға әлі көз алдымда…
Соғым уақыты болсын, сырттан қонақ келсін немесе үйдегі қуанышты оқиғалардың бәрі де Әрхам, Исраил ақсақалдарсыз өтпейтін
Атам олар келгенде сергіп, қуанып қалушы еді
Үшеуінің жас жағынан айырмасы болғанымен, отырыс-тұрыстары, дүниеге көзқарастары ұқсас
Біріне-бірі қайшы келмей, қайта бірі бастаған әңгімені екіншісі іліп әкетіп, толықтыра түсетін
Бейне өткен дәуірдің суреттерін кеуделеріне қондырған ­заман айнасы тәрізді
Сабырлы, салиқалы тұлғаларынан ақылдың, зиялылықтың лебі еседі.
– Мұхтар өзінің Абай туралы кіта­бында Көшбикедегі оқиғаны бүге-шігесін қалдырмай жазыпты, – деді Әрхам ата бір әңгімесінде.
– Ореке, Мұхтар сол оқиға туралы сізден көп мәлімет алдым деген еді
Көш­бике оқиғасын да, Мұхтармен жолық­қан кездеріңізді де өз аузыңыздан естісек қайтеді.
– Мұхтармен алғаш рет жолығып, сырласқанымыз 1942 жыл ғой
Онда біз Құндыздыда отырғанбыз
Мына Кәмен соғыстан екі аяғынан бірдей жараланып, тірі келгеніне мәз едік
Екі балдаққа сүйеніп жүретін
Бір күні үйге қалбалақтап қуанып келді
«Алматыдан Аягөз арқылы Құндыздыға жанын­да бір топ серіктері бар Мұхтар Әуезов ке­ліпті
Абай туралы кітап жазып жүр екен, сізбен жолыққысы келеді» деді Кәмен
«Е, мейлі, келсін, дедім
Абай жа­­рықтық туралы білгенімізді айтудан неге аянайық»
Мен Мұхтар туралы көп естісем де бұрын көрмеген едім
Келбеті келіскен, кең маңдайлы, көзі ұялы, сөзі зиялы, үні жұмсақ, сыпайы адам екен
Екі күндей әңгімелестік
Ол кісі, әсіресе Көшбике оқиғасын көп сұрады
Менің Әбен қажының жанында көп жүргенімді біледі екен
Қажының мінез-құлқын, әдетін, Абаймен ренжіскен себептерін, Құндыздының сай-саласының атауларын сұрап, қағазына жазып отырды.
– Абайға қастандық жасалған уақытта сіз неше жаста едіңіз? Оқиғаны түгел көрдіңіз бе? – деді Әрхам.
– Бозбалалықтан өтіп, жігіт болып қалған шағым ғой
Елмен бірге болыс сайлауын қызықтап барған едім, аяғы апыр-топыр, жанжалға ұласып кетті
Абайға шабуыл жасаған сәтті көзбен көргенім жоқ, бірақ жанжалдың ортасында жүрген көпшіліктің әңгімесін естідім
Кейіннен ел мен ел татуласты
Абай Көшбикедегі озбырлықты кешірді
Біздің елдің басты адамдары кешірім сұрап Абайға барған оқиғаны, ел ішінің әңгімесін де Мұхтар тәптіштеп қайта-қайта пысықтап, жазып алды.
– Әбең қажыны жақтайтын, кейде даттайтын екіұшты әңгімелер көп
Біз, Абай ұрпақтары, оны біржақты түсінетін сияқтымыз
Қалай дегенмен де Әбең тегін кісі емес қой
Ореке, ол қандай адам еді?
Атам ойланып отырып қалды
Өткен өмір жолын тағы бір шолып шыққан тәрізді
Сұрақ ауыр еді
Құдай алдында да, аруақ алдында да шынын айтуы керек.
– Әрхам, сен өзің де көп нәрсені жақсы білесің
Жаңа «Біз Әбеңді бір жақты түсінеміз» деп Құнанбай ауылының сөзін әділ айттың
Ол рас
Кезінде біз де, Жөкең балалары, Абайдың Мұқыр съезіндегі әрекетін өзімізше ұққан болатынбыз
Бірақ уақыт – төреші, ақиқатын анықтап берді
Бір үйдің балалары да бірде келісіп, бірде керісіп жатады
Ақыры қаны бір болғандықтан – табысады
Абай мен Әбен де бір-бірін түбінде түсіністі
Абай да, Әбен де мен үшін қымбат адамдар
Бірақ өз жүрегімнің үніне құлақ қойсам Әбен Мұхтар суреттеп жазғандай адам емес
Ол – білімді, зерек, орыс тіліне де жүйрік, шешен адам болатын
Абайды ерекше бағалайтын
Дүниенің парқын, сауданың тегін жақсы игерген
Маған да, елге де шарапаты көп тиді
Бір қауым ел соның панасында ғұмыр кешті.
Қарттар үнсіз, әрқайсысы өзі білетін өмір беттерін қайта парақтап отырған тәрізді
Бір кезде Әрхам:
– Мұхтардың 1942 жылы «Социалды Қазақстан» газетіне жазған мақаласын естіген шығарсыз? Мұхаң сізді Абайды пір тұтатын, ол туралы көп білетін адам деп мақтапты
Мұхаңмен кейін жолыға алдыңыз ба?
– Абайдың жүз жылдық тойын өт­кізерде Мұхтар елде ұзақ жатты
Сол жолы дәмдес болып, әңгімелестік
Дана адам екен, аман жүрсін азамат! – деді Оразалы.
Атам – бес уақыт намазын қаза қыл­майтын, аузынан Алласы түспейтін адам
Құдайсыздар дәурені жүріп, бүкіл бала-шағасы немерелеріне дейін партия, комсомол, пионер қатарында жүрсе де әрбір жұма күндері аруақтарға Құран бағыштап, бар әулетін шоқтай үйіріп, адамшылық, әділдік, обал-сауап туралы әңгімелер айтатын
Сол сөздерінің бәрінде де Абай өмірінен, оның өлеңдерінен мысалдар келтіруші еді.
Сондай әңгіме үстінде немерелерінің бірі:
– Ата, сіз Абайды көріп, сөйлестіңіз бе? – деп сұрап қалды.
– Абаймен сөйлесетіндей мен кім едім сонша?! Абайға жөпшенді адам батып бара да алмайтын
Оның айбары мен айдыны ерекше жаратылған жан ғой
Бірақ сыртынан бірнеше рет көрдім
Айыпты болып алдына барғанда маған айтқан сөзін естідім
Сол сөзі өмір бақи сабақ болды.
Атамның ақшыл сары жүзі қуқыл тарт­қандай, селдір сақалын қолымен уыстап ойланып қалды
Біздің дегбіріміз қашып, әңгімесін шыдамсыздана тосқанымызға көңіл бөлмей, алыс күндер оқиғасын есінде қайта жаңғыртқан соң байыппен сөйлеп кетті:
– Жиырмадан енді асқан албырт кезім
Ауылдың бір үйір жылқысы жоғалып, соны іздеп Шыңғыстан асып, Балқаш жағына шығып кетіппіз
Бір аптадай жоқ іздеп, жортпаған жеріміз қалмады
Бірде кеш бата тау қойнауында отырған бай ауылға жеттік
Ол кезде қай рудан екеніңді басыңдағы тымағыңнан-ақ таниды
Біздің тобықты екенімізді білсе керек, алыс елдің адамдары деп үлкен үйге түсірді
Үй іші бай, бар адамдардың тұрмысын аңдатады
Төрде отырған толық денелі, келбетті келген, алпыстар шамасындағы адам сәлемімізді ықыластана алды
Жанында бойы шағын, арық, бетінде теңбіл-теңбіл қара дақтары бар, қырылдап сөйлейтін, қасы қайқайып маңдайын басқан орта жасар кісі әрқайсымызға күдіктене, тесірейе қарады
Жайғастық
Біраздан соң жөн сұрасты
Жоғалған жылқымыздың ­жайын, түр-түсін түгел айттық
Отырған екеуі бір-біріне қарасты да ештеңені сездірмеді
Әңгіме арасында ел әңгімелерін, Құнанбай, Абай туралы сұрады
Олардың даңқы бұл жаққа да мәлім екен.
– Құнекең қазақ асқан адам ғой
Ал баласы Абай да ақылды, оқыған деп естиміз
Айтқан сөздері, жақсы істері бізге де жетіп жатады, – деді төрдегі толық адам
Алыстан келген, әрі Құнанбай, Абай елінің азаматтары деп мал сойып, құрмет жасады
Қасыма ергендер Мырза-Жөкеңнің үш-төрт жігіттері болатын, мына құрметке мерейіміз өсіп, желпініп бір-бірімізге қарап жымыңдаймыз.
– Өздерің тобықтының қай тарма­ғынансыңдар? Мекендерің қай жер? – деп сұрады
Айттық
Құндызды – Қос пен Шеттің бойын естіген екен
«Жөкең руынанбыз» дегенімізде әлгі қасы қайқайған жымың етті
Серғазы, Әбен сияқты бай-бағландарымызды мақтанышпен әңгімеледік.
– Үйірімен жоғалып жатқанына қарағанда әлгі байларыңның жылқысы, тіпті, көп шығар? – деді қасы қайқайған көзін сығырайтып.
Не сайтан түрткенін қайдам, қырылдақ қараның кекесінді сөзіне шамдандым ба, білмеймін, жұлып алғандай:
– Ой, ақсақал, несін айтасыз? Күзде, мал жайлаудан бауырға түскенде, Құн­дызды мен Қостың арасындағы кең жа­зық­та жылқыдан бос орын қалмайды! – дегенім
Қасы қайқайған қырылдақ қара мені тағы шаптан түртіп: – Сонда бір он мыңдай жылқы бар-ау, шамасы, – деді.
– Болса, болар.
– Апыр-ай, тобықтының ең байы – Оразбайда бес мың жылқы бар деуші еді, мынауың біз естімеген мықты болды ғой, – дегені
Сол кезде сөзге төрде отырған толық адам араласып, әңгімені тыйып тастады
Ертеңінде бізді шығарып саларда ол: – Балалар, елдеріңе сәлем айтыңдар
Жылқыларың желдеп келді ме, кім білсін, біздің малға қосылыпты
Мына ағаларың ере барып, алдарыңа салып берер, – деп қоштасты
Осыншама құрмет көрсеткен адамның атын да сұрамаппын
Ал қасы қайқайған қырылдақ қараға қитығып, қайта тілдеспедім
Жастық, мақтанның буымен айтқан аңғал сөзім кейіннен алдымнан шықты.
Сол жылы қысқа қарай мені Абай шақыртты.
– Апыр-ай, ол кісі мені қайдан біледі? Менде қандай сөзі бар, – деп абыржып, алдына бардым
Жидебайдағы үйінде екен
Ортаңғы бөлмесінде дөңгелек жер үстелдің жанында жастыққа шынтақтап, кітап оқып жатыр
Басын көтеріп отырды
Мен қарсы алдына келіп, тізерледім
Көзіме тік қараған еді, өңменімнен өтіп кетті.
– Ә, әлгі жылқысы Құндызды-Қостың кең жазығына сыймай жатқан Жөкеңнің суайты сенсің бе? – деді
Әлдеқашан ұмы­ты­лып кеткен ағат сөзім сонда есіме түсті
Ұяттан жерге кірердей болып қызарып кетсем керек
Абай барлай қарады
– Өтірік айтқыштар көз көрмес, құлақ естімес алысқа барып сайраушы еді, сен бізбен күніне қырық рет көрісетін іргедегі керейдің ең беделді адамының үйінде бөсіпсің
Шіркінде ес болсашы сезеді деген
Түріңе қарасам, ұятың бар жас екенсің
Адам боламын десең енді ондай сөзге жолама, шырақ, – деді ақын.
– Міне, балалар, Абайдың осы ескерт­песінен кейін Құдай алдындағы имандай шыным, ағат істен, өтірік сөзден бойымды аулақ салдым
Өмірде талай тар кезеңдер кездессе де шындықтан табаным таймапты… – деп атам әңгімесін аяқтады.
