Ел үкіметі ақпараттық қоғамның талабына керекті барлық жағдайларды ескеріп, инновациялық бағытта жұмыстар жүргізіп жатқаны белгілі
Ел Тәуелсіздігі 20 жылдығына орай үдемелі индустриялық-инновациялық даму бағдарламасының беташар жобалары жүзеге аса бастағаны көз қуантады
Соның бірі – сандық теле-радио таратылымның Ұлттық спутниктік желісін осы жылдың  18 қаңтарында Елбасы Нұрсұлтан Назарбаев символикалық перне-кнопканы басу арқылы салтанатты түрде іске қосқан болатын.
Салтанатты рәсімде Елбасы Нұрсұлтан Назарбаев:  «Еліміздің экономикалық қуа­ты­ның ар­туына байланысты біз Қазақстан­да индуст­рия­лық-инновациялық даму бағ­дарламасын жүзеге асыра бастадық
Ал инновациялық даму дегеніміз, міне, осы IT технология
Сондықтан мен Қазақстанда сандық теледидар жүйесінің іске қосылып отырғанына өте қуаныштымын
Бұл туралы біз көптен айтып келеміз
Ақыры бұл бағдарлама да жүзеге асып отыр», – деп айтқан болатын
Ал Қазақстан Респуб­ли­касының Байланыс және ақпарат министрі Асқар Жұмағалиевтің айтуынша, DVB-S2 стандарты – бүгінде дүниежүзінің барлық елдерінде жүзеге асырылып жатқан теле-радио хабарларын таратудың ең заманауи сандық стандарты болып табылады екен.
Қазақстанның «индустриялды» қоғам­нан «ақпараттық қоғамға» өтуі ақпараттық теңсіздікті еңсеруге байланысты жүзеге асатыны анық
Сол себепті Сандық спутниктік телевизияны ендіруге ел Үкіметі үлкен саяси маңыз беріп отыр
Осы орайда Байланыс және ақпарат министрі Асқар Жұмағалиевтің төрағалық етуімен Қазақстан Республикасында телерадиохабарларын таратуды дамыту мәселесіне арналған комиссия өз жиынын өткізді.
Жиын барысында кез келген мен­шік түрін, яғни мемлекеттік немесе коммерциялық болғандығына қарамас­тан, телерадио хабарларын таратушы ұйым­дардың телевизиялық және радио бағдарламаларын спутниктік хабар тарату тізбесіне қосу бойынша байқау өткізілді
Бұл байқауға қатысуға өтініш берген барлық отандық телеарналар мен радиотолқындар тегіс жіберілді
Үкімет арнайы Ережелер бекіткен құжатқа сәйкес, осы байқаудан сүрінбей өткен қазақстандық теле-радиоарналар «рес­публикалық бюджет есебінен таралу мүм­кіндігіне ие болады»
Хабар таратуды «жар­ғылық капиталына мемлекет 100 па­йыз қатысатын байланыс операторы» жүзеге асыратындығы мәлімделді
Яғни ақпарат тарату саласындағы ұлттық қауіпсіздік мәселесі аталған байқаудың басты талабы болып отыр
Жобаның басты мақсаты – өз елімізде болып жатқан жаңалықтарды көре алмай отырған шалғайдағы ауыл-аймақ пен өзге елді мекен тұрғындары арасындағы ақпараттық теңсіздікті жою, өз арналарымызды тамашалауға мүмкіндік жасау болып табылады
Байланыс және ақпарат министрлігінің мәліметінше, арналар тізбесін анықтау Үкімет құрған, Қазақстан Республикасында теле-радио хабарларын таратуды дамыту мәселелері жөніндегі комиссияға жүктелген
Комиссия өз кезегінде ұлттық мүддеге сай келетін телеарналар мен радиотолқындарды байқау негізінде іріктеп алуға міндеттеледі
Бұл комиссия құрамына қос палатаның Парламент депутаттары, орталық мемлекеттік органдар мен салалық үкіметтік емес ұйымдар өкілдері енген
Байқауға қатысу үшін теле-радиоарналар өздерінің төл техникалық және шығармашылық мүм­кіндіктерін көрсетіп, өз ұсыныстарын берді
Атап айтқанда, медиакомпаниялар ұсынған байқау өтінімдерде олардың өздері жасайтын төл бағдарламаларының, сатып алынатын бағдарламалардың және ретрансляциясының арасалмағы, заңда көрсетілген «елу де елу» тілдік тепе-теңдігін сақтауы, сондай-ақ аппараттық-студиялық кешеннің техникалық ахуалы көрініс табуға тиіс.
Жиынның негізгі қорытындысы: бұдан былай отандық телеарналар мен радио толқындар өздерінің бағдарламаларын спутниктік хабар тарату жүйесі арқылы тегін трансляциялай алатын болды
Есесіне, бұл мүмкіншілікті алған телерадио компаниялар заң аясында жұмыс жасап, елді сапалы ақпаратпен қамтамасыз етуі тиіс
Соның ішінде қаперге алынған бір жайт, шарт бо­йынша телеарналар мен радиотолқындардан мемлекеттік тілге қа­тысты міндеттемелерді орындау қатаң талап етілді
Министрлік қандай телеарналар мен радиотолқындардың спутниктік сандық жүйесінде ел қазынасы есебінен, тегін таралу құқығына ие болғанын алдағы уақытта жария етеді
Қазіргі кезде Елбасының тікелей араласуымен елге жол тартқан сандық телерадио таратылымның Ұлттық спутниктік желісінің арқасында Қазақстанның бар­лық тұрғындары, соның ішінде ел шекарасында және шалғай аймақтардағы елді ме­кен тұрғындары алғаш рет қазақстандық республикалық және аймақтық телеарналарды тегін көру мүмкіндігіне ие болып отыр
Қазіргі уақытта, министрліктің мәліметінше, тестік режимде көрсетіліп жатқан тегін топтамаға 18 республикалық, 14 облыстық телеарна мен 3 радио желісі енгізілді
Қалай десек те, еліміздің алдағы онжылдықтағы стратегиялық бағыттары­ның бірі – сандық телеарналарға то­лыққанды өту болып есептеледі
Бұл бізге әлемдік өркениетпен ақпараттық негізде етене араласуға және ақпараттық қауіпсіздік мәселесін оңтайландыруға өз септігін тигізбек.
Сұлтан Тайғарин
