«Жігіттер, ойын арзан, күлкі қымбат,
Екі түрлі нәрсе ғой сыр мен сымбат.
Арзан, жалған күлмейтін шын күлерлік
Ер табылса жарайды қылса сұхбат» деген Абайдың өлеңі әлі күнге дейін өміршеңдігін жоғалтпаған
Бұлай деп отырғанымыз, адам баласы қашанда көңіл көтеруге, күлуге дайын
Алайда әзіл арқылы қоғамдағы кейбір келеңсіз жайттарды кейде сынмен, кейде астарлы оймен жеткізе білу кез келгеннің қолынан келе бермейтіні анық
Ендеше, осынау ауыр жүкті арқалап жүрген «әзіл-сықақ театрларының әзілі қоғамдағы түйткілді мәселелерді дөп басып жүр ме?», «Біз бүгін қалай күліп жүрміз?» деген сауал­дар еріксіз ойға келеді.
Кезінде «Тамаша» театрының концерті өтеді дегенде дүйім жұрт оны тағатсыздана асыға күтетін
Себебі «Тамаша» халықтың көкейіндегі түйткілді мәселелерді әдемі әзілмен сахнаға алып шыққанда жұрт қуана қол соғатын
Міне, сол «Тамашадан» бүгіндері «Бауыржан шоу», «Күлкі керуені», «Терісқақпай» сынды әзіл-сықақ театр­лары жеке шықты
Бұдан бөлек «Шаншар», «Нысана», «Алдараспан», «Өнер қырандары», «Әзіл әлемі» сияқты басқа да әзіл-сықақ театрлары бой көтеріп, өз көрермендерін қалыптастырып үлгерді
Сатиралық театрлардың көптігі қуантады
Алайда олардың барлығы халықтың көңілінен шығып жүр ме? Аталған театрлардың қай-қайсысын сөз етсек те алғашында елді елең еткізгенімен, кейіннен басылып қалғаны да рас
Себебі соңғы кездері біз сахнадан арзан дүние мен жел сөзге құрылған қалжыңды ғана көріп жүргеніміз жасырын емес
Сонда қалай, әрбір театрға лайықты материал жоқ па, әлде театрлар астарлы көлемді дүние шығаруға талпынбай ма деп таңғаласың
Бұл орайда әзіл-сықақ театрлары «автор жоқ» деп жатса, сатириктеріміз керісінше «материал іздеп келетін артист жоғын» айтуда
Театр мен авторлар арасындағы бұл түсінбестік әлі бітпесі анық.
Шынтуайтына келгенде, бүгінгі қоғамда түйткілді мәселелер сан алуан
Халықты толғандырып жүрген тақырыптар да жетерлік
Алайда қай әзіл-сықақ театрының концертіне бара қалмаңыз кемпір-шал, маскүнем күйеу, шайпау әйел, ене мен келін бейнелерін ұсынуды әдетке айналдырған
Ене мен келіннің дауын күлкіге айналдырғанша, бүгінгі жастар үшін отбасы құндылығын дәріптеуді неге мақсат тұтпаймыз?! Бұған қоса ер адамдардың әйел рөлін шектен тыс ойнай беруі де шеберліктің нышаны емес
Әзіл деген осы деп әйел киімін қор ету дұрыс емес
Әзіл-сықақ театрлары тәрбиенің мықты құралы екенін ұмытпайық
Сондықтан халық алдына шыққан дүние де жеңіл-желпі қалжыңнан құралмауы керек
Көпшілікке белгілі елімізде мемлекеттік тіліміздің мәртебесін көтеріп, оның көсегесін көгерту жолында біраз істер атқарылып жатыр
Десек те кейде жастар арасында тіліміздің шұбарланып, тіпті түрлі жаргондардың қолданысқа енгенін байқаймыз
Еліктегіш жастар бұндай әдеттерді қайдан үйренді деп таңғалудың да қажеті жоқ
Себебі кейбір театрлар қойылым барысында көрермендерді күлдіртем деп, тіл тазалығын сақтамай, түрлі жаргондар мен диалекті сөздерді пайдаланып жататынын көріп те жүрміз
Сонда артистер үшін ана тілімізді шұбарлап, күлкіге айналдыру мақтан ба? Керісінше, тілімізді құрметтеуді неге насихаттамасқа деп ойланасың.
Әзіл-сықақ театрына келген көрермен ең бірінші риясыз күлкіге бөленіп, рухани азық алғысы келетіні белгілі
Ал отбасыңмен көруге ұялатын, оспадарсыз, мағынасы жоқ қойылымдарды көз алдыңнан өткізгенде, күлмек түгілі, көңіліміз жабырқап қалатыны рас
Алдымыздан әзілдің деңгейінің төмендеуіне кім кінәлі деген сұрақ шығады
Бүгіндері сатираға қалам тартып жүргендер кемде-кем
Бұл туралы «Тамаша» әзіл-сықақ отауының бас режиссері, белгілі актер Асылбек Боранбай бір басылымға берген сұхбатында сөз етті
Ол сатираға қызығушылық танытып жүрген жас толқынның аз екенін, оның үстіне тігісі жатпаған әзілді қалай халыққа ұсынуға болады деп қынжылған еді
Ал көрші Ресейді алсақ, бір Петросянның театрының өзіне 200-ге жуық автор шығарма жазып, соңында он-ақ шығарма таңдалынып алынады екен
Оларда бір қысқа әзілі арқылы да елдік мүддені насихаттауды ойлайды
Яғни сатира да идеология құралы
Ал бізде қалай? Актер де өзі, режиссер де өзі, автор да өзі
Міне, осындай жағдайда сапалы дүние шықпасы анық.
Сатираның түпкі мақсаты – ойландыру, сахнадағы бір ауыз сөз арқылы адамға ой салып немесе сыналған кейіпкер өзін-өзі танып, ұялса болады
Бұл туралы Толымбек Әлімбекұлымен тілдескенімізде, ол бүгін бәрін өзіміз жазып, өзіміз ойнаймыз деген қомағайлыққа салынғандықтан әзіліміз ойдағыдай шықпай жатқанын алға тартты
Ал артистер туралы «Біздің артистер сөз жаттамайды
Олар қисалаңдап, қисынсыз әртүрлі әрекеттер жасап, аузы-басын қисайтып, бір сөзге көрермен күліп қалса соны қайта-қайта қайталап, айтайын деген ойдың мәні мен мағынасын кетіреді
Қазіргі таңда әзіл-сықақ театрлары баршылық, алайда олардың барлығының да көтеретін тақырыбы мен көрерменге жеткізу мәнері төмен дәрежеде» деп өз қынжылысын білдірді
Бұнымен де толық келісуге болады
Біздің әзіл-сықақ театрларымыздың басты қателігі де сол, мазмұнды дүние мен оны қадағалау жоқ
Ал театрлар сол дүниені жазатын авторды іздеуге құлықсыз болып отыр
Белгілі пародияшы Нұржан Тұтов болса, «қазір халықтың сүйіктісіне айналып, бірден еңбек сіңірген қайраткер атануды, бір рет шығып жарқ ете қалғысы келетін, содан пайда табуға ниетті адамдар сахнада өріп жүр» деп арзан әзілдің сахнаға қалай шыққанының себебін өзінше түсіндіруде
Ал жеңіл күлкіден бірдей бір театрдың беделі түсіп, көрерменнің көзқарасы да өзгеретінін ұғынған жөн
Театр көрерменін жоғалтса, бұл театрдың жабылғанымен тең.
Қоғамдағы қомақты мәселелерді қопарып, сауат­ты сатира тудыра алмауымыз – сын
Неге бар дүниені бүгінгі заманға лайық өңдеп, сахнаға шығарып, көрерменнің ыстық ықыласына бөленіп жүрген ресейлік әріптестерден үйренбеске?! Әйтпесе, Шона Смаханұлы мен Оспанхан Әубәкіровтің, Қажытай Ілиясов сынды сатириктердің сықақтары әлі де өміршең
Мағынасы ойға қонымсыз жеңіл дүниелерге бой алдыртқан театрлар, міне, осы дүниелерді қайта өңдеп сахнаға шығарса қандай керемет
Осылай ақырындап жас толқынды бұл бағытта тәрбиелей аламыз
Ал бүгінгідей ақшақұмарлыққа салынып, авторы да өзі, артисі де өзі, режиссері де өзі болған театр алысқа бармайтыны анық
Бір сөзбен айтқанда, бүгінгі әзіл-сықақ театрларында шығармашылық тоқырау байқалады
Ізденіс жоқ
«Қазақстан» ұлттық арнасынан «Әзіл әлемі» театры ұйымдастарған пародияшы Қанат Әлжаппаровтың концертін көрген едік
Ә, дегеннен Қанаттың дайындығының аздығы байқалды
Алғашында көпшілік Қанатты «автоматтың даусын салушы» ретінде таныған еді
Сөйтіп, көпшіліктің ыстық ықыласына бөленіп жүрген ол өзінің жеке концертін бергенде дайындығының аздығын, шығармашылық ізденісінің жоқтығын көрсетті
Сахнада қойылған кейбір жайттар күлкілі болғанымен, астарлы ой мен оны халыққа жеткізу жағы кемшін түсті
Айтып отырғанымыз, бір ғана мысал.
Бүгіндері бүкіл телеарналарды жаулап алған әзіл-сықақ кештерінің кемшіліктері де осы
Қисық сөйлеп, сол арқылы жұртты күлдірем деу дұрыс емес
Ал біздің кейбір театрлар студенттерден құралған көңілді тапқырлар клубының деңгейінен аса алмай жүрген сияқты
Кез келген қойылымда ұлттық мәселелерді көтеріп, қазақты ойландыратын, толғандыратын мәселелерді беру арқылы ғана үлкен нәтижеге жетуге болатынын түсінген абзал
Ұлттық құндылықтарымызды дәріптеу де осы әзіл-сықақ театрларынан бастау алу керек
Тағы айтарымыз сахнаға шығатын дүниені таразылап, сұрыптайтын көркемдік кеңесті жандандырудың уақыты келген сияқты
Сондықтан бүгінгі артистеріміз тек еңбек пен ізденістің арқасында салмақты да сапалы дүние шығатынын түсінсе дейміз.
Ақбота ИСЛӘМБЕК
