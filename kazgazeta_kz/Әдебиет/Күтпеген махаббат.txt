Мақсат Рсалин
«Түу, мына құрғыр кептеліс те бәле болды ғой» деп асығып келе жатқан Жәния бір кейіп алды
Үлкен шаһардың машиналары да көп, оның үстіне елдің бәрі жұмыстан қайтып жатқан кез
Бір тоқтап, бір жүріп келе жатқан машинаның рөлін ұстаған оның шыдамы таусылып-ақ отыр
Әупірімдеп, кептелістен де шыға салып, көше қиылысынан бұрыла бергені сол еді, оң жақ тұстан әлдене сарт ете қалды
Жүрегі зырқ еткен Жәния машинасын кілт тоқтатып, жанұшыра сыртқа шығып қараса, әлдебір ер адам орнынан тұрып жатыр екен
Аялдамада тұрған жұрт улап-шулап, жинала қалды
Қорыққаннан дірілдеп-қалшылдап кетті
Машина бұрылған сәтте әлгі адамды жанап өтіп, құлатып түсірсе керек
Абырой болғанда, аман екен.
Жүрегі орнына түскен Жәния қуанып кетіп: «Жүріңіз, отырыңыз, ауруханаға апарайын» деп бәйек болды да қалды
Бірақ жаяу жүргінші оның айтқанына көнбестен, ауруханаға барудан бас тартты
«Қорықпай-ақ қойыңыз, мен вокзалға кетіп бара жатыр едім, пойыздан қалып қоярмын» деп кетуге ыңғайланып, қашқақтап жатыр
Сол сәтте қиқулатып МАИ көлігі де келе қалды
Әлдекімдер жақын маңда жүргенін шақырып үлгерсе керек
Олар келе салып, Жәнияның бар құжатын тексеріп жатқанда, әлгі жүргінші де біртіндеп жылыстап, жоқ болыпты.
Жан-жағын көзбен шолып, абдырап қалған Жәния жалма-жан Асқарға телефон шалды
Алайда болған істің мән-жайын естіген соң, ол бірден: «Білмеймін, не істесең де өзің шеш» деп тұтқаны тастай салды
Асқар Жәнияның көңілдесі әрі жұмыстағы бастығы
Бірге жұмыс істеп жүргендеріне, міне, 8 жыл болып қалды
Бірақ соңғы кездері екеуінің арасында жиі келіспеушіліктер орын алып жүр.
МАИ қызметкерлері зардап шеккен адамды өз көздерімен көрмеген соң, Жәнияны полиция учаскесіне алып келді
Бірақ сол жердегі жүргіншілердің ол адамның өз аяғымен тұрып кеткені туралы айтқандарын есепке алып, аты-жөнін, мекенжайын жазып алған соң, Жәнияны еркіне қоя берді.
Көзді ашып-жұмғанша жайсыз жайтқа тап болып қалған Жәния әлі де өзіне-өзі келе алмады
Асығып келе жатқан шаруасы да жайына қалды
Көкейінен әлгі адам кетер емес
«Ол неге кетіп қалды екен? Өзін кінәлі сезінгендей болғаны несі? Өзі бір жерге барып, құлап қалғаннан сау ма?» деген сұрақтар мазасын қашыра берді
Үйіне қарай ілбіп басып келе жатқанда «Асығыс едім, вокзалға кетіп барам» деген сөзі есіне түсе кетті де, салып ұрып, вокзалға тартты.
Вокзал іші ығы-жығы халық
«Не де болса іздеп көрейін, бірақ үлгермей қалсам қайтем» деген оймен, Жәния әркімнің бетіне үңіліп, иықпен қағыса алға жылжыды
Пойыз күткен жолаушылар орындығын көзбен шолып келе жатып, әлгі кісіні көріп қалды
Жақындай бергені сол еді, ол да мұны көріп қалып, орнынан тұрып кетуге ыңғайланды
Жәнияның «Сіз пойызға үлгермей қалдыңыз ба?» деген алғашқы сұрағына үндеместен басын шайқады да қойды
«Енді қайда барасыз?» деп еді: «Мен бұл жақтың адамы емес едім, соны білмей отырмын» деп жауап қатты әлгі ер адам.
Өзін онсыз да кінәлі сезініп тұрған Жәния оның бұл жауабына қуанып кетті
«Онда мүмкін, сізді қонақүйге орналастырсам қайтеді?» деді бірден
Бірақ ол тағы да ат-тонын ала қашты
«Жоқ, рахмет сізге, осы жерге түней салармын
Оныңыз не?»
Мына кісінің бұл кінәлі болса да, бәрінен бас тартқанына қарап, не жақсы адам екенін немесе бұлай ұстауының басқа бір себебі барын түсіне алмай, Жәния аздап ойланып қалды
Содан соң: «Жүріңіз, біздің үйге барайық
Шай ішіп, демалып алыңыз, ертең пойызға өзім отырғызып салам» деді.
Сөйтіп, оны қояр да қоймай үйіне алып келді
Жәния қала орталығындағы үш бөлмелі пәтерде тұрады
Өзін Мұқан деп таныстырған әлгі адамның сақал-мұрты өсіп кеткені болмаса, жасы 40-45-тер шамасында сияқты
Күтім көрмеген демесеңіз, келбеті де жаман емес
Екеуі үн-түнсіз шай ішті
Мұқанның көп сөйлемейтіні әу бастан-ақ аңғарылған
Жәнияның сұрақтарына селқос қана жауап беріп отыр
Бұл үнсіздікті қызыл түсті ұялы телефон бұзды.
Тұтқаның арғы жағындағы ер адамның даусы әлдене деп қаттырақ шығып жатыр
Соған қысылды ма, Жәния «Сіз отыра тұрыңыз, мен қазір келемін» деп есікті сырттан бекітіп, шығып кетті
Үйдің иесін сәл күткен соң, диванға жатып, қисая тұрмақ болды… «Ей, сен кімсің?» деген дауыс­тан селк етіп оянды
Қарсы алдында өзіне ежірейе қарап, бір бойжеткен мен жігіт тұр екен
Сөйтсе, бұл ұйықтап жатқанда олар қалтасын тінтіп, «түрмеден босатылды» деген қағазды тауып алыпты
Мына екеуі артық қимылды аңдып, бас салайын деп тұрған тәрізді
Әлгі бойжеткен бірден телефонға жармасып, милиция шақыртпақ болды
Сонда Мұқан отырған орнынан атып тұрды да: «Керек емес, айналайын, мен кетем қазір» деп есікке қарай ұмтылды.
Мұқан далаға шығып, жасырын бұрышта сәл тұрды
Бастапқыда байқалмағанымен, күздің қара суығы өңменінен өтіп барады
Ендігі ойы, басының аманында вокзалға жетіп алу.
Жаңағы үйдегі бойжеткен Жәнияның қызы Жібек, ал жігіт сол қыздың жігіті ­Жандос еді
Жандос ауқатты отбасының баласы
Бірақ қашан көрсең де, сымпиып, аузын қу шөппен сүртіп жүргені
Ал Жібек Жандос үшін бар ақшасын аямайтын
Бұған Жандос та дәндеп алған, ақша керек сәтте Жібектің жанынан пайда бола кетеді.
Бүгінде айналшықтап Жібекке жеткен
Клубтың мотоциклін соғып алыпты, соған бес жүз доллар керек болып тұр дейді
Ол Жәнияның үйінде ақша барын біледі
Өткенде Жібектің «анам жаңа көлікке ақша жинап жүр» деген сөзіне құлағы елең ете қалған
Жібек те оның осы бір жаман әдетіне көз жұмып қарайды.
Екеуі үйге келсе, диванның үстінде жұпыны киінген, сақал-мұрты өсіп кеткен қаңғыбасқа ұқсас біреу ештеңені сезбестен ұйықтап жатқан еді
Жібек таңырқап тұрып қалды: «Бұл кім болды екен?..»
Ал Жандос бірден оның қалтасын тінтіп көріп еді, ұсақ ақшадан өзге, тілдей қағаз тауып алды
Бұл мына адамның түрмеден босатылғаны туралы қағаз еді
Жібектің зәресі ұшып кеткенмен, бұл үйге басқа мақсатпен келіп тұрған Жандос арам ойының оңай жүзеге асатынына іштей қуанып кетті
Сөйтіп, ойын Жібекке айтып, ақыры оны көндіріп, үйден алынған бес жүз доллар ақшаны мына бейтаныс біреуге жаба салмақ болып шешті.
Жәнияға телефон соққан Асқар еді
«Мен сыйлаған әлгі алтын білезікті қайтарсаң қайтеді, әйелім шетелден келе жатыр
Мен оны соған сыйласам деймін» деп, дәп бір Жәния бермей қоятындай, бірден қатқыл дауыспен үн қатты
«Мен қазір келіп, алып кетем, уақыт жоқ» деген соң, Жәния сыртқа шығып кетіп еді
Асқарды біраз далада күтті
Оның мұндай пасықтығын білсе, жоламас еді ғой!.
«Өзі ғой, өлердегі сөзін айтып, соңымнан қалмаған, әйтпесе жолар ма едім!»
Өзін де әбден кінәлап болған соң, ол машинасын сырғыта жеткен Асқарға қолындағы білезігін шешіп, үн-түнсіз лақтырып жіберді де, кері бұрылды
Асқар да «енді қайтем мен байғұс?» дегендей, мүләйімсіген түр танытып, ештеңе айтпаған қалпы кете барды
Өзін қорланып қалғандай сезінген Жәния далада біраз жүріп қалған екен.
Есікті аттай бергенінде-ақ, Жібек пен Жандос «Үйге кімді кіргізіп жібергенсің? Ол кім еді?» деп жарыса сұрақ қойды
Мұқанның кетіп қалғанын көрген Жәния қызына қабағын шытып: «Оны қуып жібердіңдер ме? Оларың не? Неге мені күтпедіңдер? Оның бұл қалада ешкімі жоқ, енді қайда кетті екен?» деді
Жібек те осы сөздерді күтіп тұрғандай: «Ой, мама, қайдағы біреуді қайдан тауып алып келгенсіз? Ол өзі түрмеден шығыпты ғой? Мүмкін, ол сіз жоқта үйді тонап та кеткен шығар?» деп әңгіме ауанын басқаға ойыс­тырды.
Осы сөздерден кейін Жәния жалма-жан ақша тығып қойған жерін тексерді
Ақша орнында тұрғанмен, санап шығып еді, бүтіндей бес жүз доллар жоқ болып шықты
Жүрегі мұздап сала берді
Аяп жүрген адамы нағыз суыққол ұры болып шықты!.
Дегенмен, егер ол адам алған болса, неге барлық соманы алып кетпеген
Ойын қызына айтып көріп еді, ол шоқ басып алғандай ыршып түсті
«Сіз қызық екенсіз, мама
Ол барлығын алып кетсем, бірден білініп қалады деп қорыққан ғой» деп бастырмалата жөнелді.
Жәния енді өкіне бастады
«Қап, көшедегі танымайтын біреуді үйге кіргізген өзіме обал жоқ»
Оның өкінішін үдете түсейін дегендей, Жібек те қояр емес: «Мама, сіз осы адамдарға неге сенгішсіз? Ол енді біздің мекенжайымызды біліп алды ғой
Кейінірек қайта айналып келсе, қайтеміз?..».
Ал бұл уақытта вокзалға жетіп қалған Мұқан Жәниямен қоштаспай, үн-түнсіз кетіп қалғаным ұят болды-ау деген оймен, оның үйіне қайтып баруды ұйғарды
Есікті Жәнияның өзі ашты
Мұқанды көре салғаннан-ақ ол:
– Сіз не деген ұятсыз адам едіңіз? Бұл істегеніңіз не? Енді неғып қайта келіп тұрсыз? Үйде ешкім жоқ шығар дедіңіз бе? – деп ашумен бірталай сөздер айтты.
– Қайдағы ақшаны айтып тұрсыз? – деп Мұқан аңтарылып қалды.
– Ақша тығып қойған жерімнен бес жүз долларды қымқырып кетіпсіз
Мүмкін өзіңіз сұрасаңыз да берер ме едім? – деп Жәнияның тамағына өксік кептеліп қалды.
Сол сәтте Жібектің аңысын аңдып, үнсіз тұрған кейпіне көзі түсіп кетті де, Мұқан: «Мен түрмеден шықсам да, ұры емеспін
Ешқашан ешкімнің затын ұрлап көрген жоқпын, сенбесеңіз өзіңіз білерсіз, сау болыңыз онда» деп қайтадан кері бұрылды.
Далаға шыққан соң, Мұқанның көңілі алай-дүлей күйге енді
Бәсе, бағанағы жігіттің тым пысықтық танытып тұрғаны ұнамап еді?.
Қараңғыда такси ұстамақ болып, көше жаққа аяңдай бергенде, үйден Жәнияның қызының асыға шығып бара жатқанын көріп қалды
Ол бірден қызды қуып жетіп, қолынан шап беріп ұстай алды да: «Сенің анаңа жаның ашымайды екен? Неге көрмеген істі көрдім дейсің? Әлгі жылпос жігіт қайда қазір?» деп зілдене сұрақ қойды
Жібек селк етіп шошып кеткенімен, жаңағы адам екенін көріп, аздап көңілі жайланғандай болды
Ол сірә, бұл адамның осал еместігін сезетін сияқты
Дегенмен, «Мені кінәлайтын сіз кім едіңіз?» деп жұлқынып көріп еді, Мұқан оның айтқанына көне қоятын сыңай танытпады
Қарсыласа берсе, анасының алдында ұятты болып қалатынын сезген Жібектің кінәні мойнына алуына тура келді.
Амалсыздан, Жібек оны Жандос тұратын үйге алып келді
Ол бесінші қабатта тұрады екен
Екеуі төртінші қабатқа жетіп қалғанда, Жандостың әлдекімдерге даурыға мақтанып тұрғанын естіді
«Бұл ақшаны еш қиналмай-ақ таптым ғой
Анау Жібек сүйем-күйем деп жабыса берген соң, содан бір пайда таппақ болдым
Өткенде үйінде шешесінің жинап жүрген ақшасы барын айтқан
Оған «ақша керек еді» деп едім, еш қиналмай-ақ бес жүздік көк қағаздарды қолыма өзі салып бере салды
Енді тағы бір сылтау айтсам қалай екен?» Оның мына жиіркенішті сөздерін естіп, қорланып қалған Жібек бетін басқан қалпы, кері жүгіре жөнелді
Бұл сөздерден тұла бойын ашу қысып кеткен Мұқан жоғары көтерілді де, Жандосқа «Ақшасын қайтарып бер!» деді зілді дауыс­пен
Бастапқыда ештеңе түсінбей қалған Жандос мына адамды бағана Жібектің үйінде көргенін есіне түсіріп, қайта күжірейе қалды: «Бермесем қайтесің? Сен одан да көзіңді құрт қазір, әйтпесе, түрмеңе қайтып ораласың
Әкемнің кім екенін білмейді екенсің!»
Сол сәтте Мұқанның жағасынан ала кеткен екі жігітті ол екі ұрып-ақ екі жаққа ұшырып түсірді де: «Қане, оңбаған, алған ақшаңды қайтарып бер» деп Жандостың алқымынан қыса кетті
Жаны тәтті екен, Жандос ләм демес­тен, қалтасындағы ақшаны суырып алып, Мұқанға ұстата берді.
Ақшаны енді иесіне қайтару үшін қайтадан Жәнияның үйіне бет алды
Бірақ есік алдына жақындап қалғанда, сәкіде мұрнын пышылдатып жылап отырған Жібекті көрді
Мұқан «Мә, ақшаны анаңа апарып бер» дегені сол еді, ол жұлып алғандай: «Сіз біздің өмірімізге араласпаңыз!» деді қатқыл үнмен
Мұқан сәл үнсіздіктен кейін, Жібектің жанына жайғасты да: «Менің не үшін түрмеге түскенімді білесің бе?» деп әңгімесін бастап кетті
«Менің жалғыз ұлым бар
Балам бес жасқа келгенде, әйелім ауыр науқастан көз жұмды
Ұлымды ойлап, қайтып отау құрмадым
Өзім зауытта біраз жылдар бойы инженер болып жұмыс істедім
Кейін Одақ ыдыраған соң, бар қаражатыммен техникалық қызмет көрсету орталығын ашып алдым
Біз тұратын шағын қалашықта ол жұмыстан түскен пайда отбасымыздың күнкөрісіне еркін жететін
Біреуден кеш, біреуден ілгері өмір сүріп жаттық
Ұлым да ержетіп қалған еді
Бір күні жұмыстан кештетіп қайтып келе жатсам, 3-4 жігіттің үлкен көшенің бойында орналасқан дүңгіршекті тонап жатқанының үстінен түстім
Сатушы да еш айғай-шусыз бар ақшаны ұстатып жатты
Үндеместен өтіп кетуге болатын еді, бірақ қылмысты істің куәсі бола тұра, кетіп қалуға арым жібермеді
Кеңестік тәрбиенің әсері шығар… «Әй, бұларың не?» деп шеткерірек тұрған біреуінің иығына жармаса бергенім сол еді, бәрі жабыла кетіп, мені тепкінің астына ала кетті
Әбден тепкілеп алған соң, олар табандарын жалтыратып, тайып тұрды
Соның артынша, сатушы милиция шақырып үлгеріпті
Мен сүйретіліп орнымнан тұрғанша, жетіп үлгерген милиция мені бірден тергеудің астына ала жөнелді
Ақтығымды айтып, сатушыдан араша сұрап едім… ол менің осы қылмысқа қатысымның барын айтып, мүлдем ақылға сыймайтын сөздерді айтып кетті
Сөйтіп, оған жақсылық ойлап, дауға қалған басымды арашалап ­алуым мұң болып қалды
Басқа куәгер де жоқ
Сатушы көрсетіп тұрғандықтан, ештеңенің мән-жайына бармастан, милиция қызметкерлері мені бөлімшеге алды да кетті
Одан арғысы айтпаса да түсінікті ғой
Сот кезінде сатушының айтқанынан танбай, безерген қалпына қарап, оның да сол қылмысқа қатысы барын сезген едім… Адам баласының сұрқия қатыгездігімен сол сәтте алғаш рет бетпе-бет келген едім
Жалғыз ұлымды қарындасыма аманаттап, 5 жылды арқалап кете бардым.
Жазықсыздан-жазықсыз үш жыл түрмеде отырған соң, тәртібіме байланысты, мені мерзімімнен бұрын босатты
Сол күні ауыр ойдың жетегімен келе жатқанымда, көшеде мені сенің анаң көлігімен қағып кетті
Әрине, бағдаршамның қызыл түсін көрместен, жүре берген менің өзім кінәлімін
Сондықтан оны бекерге әуреге түсіріп, зиянымды тигізгім келмеді
Оның үстіне тезірек үйіме қайтқым да келді
Бірақ пойызға үлгермей қалғандықтан, анаң жанашырлық танытып, мені үйіне алып келген еді
Өзі далаға шығып кеткен соң, диванға жатып, қалғып кетіппін
Одан ары не болғанын өзің де білесің» деді де, Мұқан үнсіз отырып қалды
Жібек те ұяттан қызарып, ештеңе айтпастан, отырып қалды…
Ақшаны анасына қайтарудың ыңғайын таппай, Жібек түнімен дөңбекшіп шықты.
Ертесіне институтқа бара жатып, әлдебір бойжеткенге көлігінің есігін ашып жатқан Асқарды көріп қалды да, жанына барып: «Сәлеметсіз бе, Асқар аға, бұл сіздің қызыңыз ба?» деп тосыннан сұрақ қойды
Асқар да еш қысылмастан, Жібекке жақтырмаған көзбен бір қарап алды да: «Жоқ, бұл қыз менің досым… иә, досым» деді де, бетін бұрып әкетті
Содан соң, қайта қарады да: «Екеуің мені аңдумен айналысатын болғансыңдар ма?» деді зілмен
Мына сөздер шамына тиіп кеткен Жібек: «Ау, әдемі бойжеткен, мына кісінің әйелі, сізбен жасты қызы барын білесіз бе? Біраз уақыт көңіл көтерген соң, сізді де тастап кететінін ескертіп қояйын» деді де, өкшесін қадай басып, жүріп кетті
Ана қыздың алдында әлдене деп жауап қайтарудан қысылып қалған Асқар тістенген бойы қала берді.
Арада біраз күндер өтсе де, Жібек анасына ақшаны қалай қайтарудың амалын таба алмай, басы қатты
Ақша үшін өзін қылмысқа итермелеген Жандоспен де қарым-қатынасын шорт үзіскен…
Бүгін анасы үйге көңілді оралды
Басқа бір ірі компаниядан жақсы жұмыс тауыпты
Кешкі ас дайындап болған соң, екеуі үстел басына отырысты
Анасы екеуі әр нәрсені айтысып, біраз отырғаннан кейін, Жәния оған көптен бері айта алмай жүрген шындықты жайып салды да, қыстығып жылап жіберді
Қызының шындықты айта білгеніне жүрегі жібіп кеткен анасы оны кешіріп, басынан сипады.
– Қызым, оған жылап қайтесің
Енді өзіңе үлкен сабақ болды
Тек әлгі Мұқан есімнен шықпай жүр
Осы уақытқа дейін оған ренжіп жүрсем де, неге екенін, ойлай берем
Кінәсіз жанға өзім де бекер жала жауыппын
Енді оны қайткенде де тауып, кешірім сұрағанымыз жөн шығар, – деді
Екеуі ақылдаса келе, оны іздестірмек болды
Ол айтқан шағын қалаға таныстары арқылы телефон соғып, Мұқанның мекенжайын тауып та алды.
Арада екі ай өткенде, Жәния мен Жібек Мұқан тұратын сол қалаға келді
Міне, ол жұмыс істейтін техникалық қызмет көрсету бекеті
Есіктің алдын сыпырып, егде жастағы бір әйел жүр екен
Жүрексіне басып, екеуі сол әйелге жақындап, жөн сұрасты.
– Байғұс Мұқан жақында ғана түрмеден шықты
Жазықсыз отырып шықты ғой
Оның кінәсіз сотталуына себепкер болған сатушы әйел жақында тағы бір сондай істі ұйымдастырамын деп, өзі ұсталыпты
Ұрлықшылар соның сыбайластары екен
Мұқан тура жолдан таймаған, әрдайым қол ұшын созуға дайын тұратын жақсы адам ғой
Оны осы маңдағылардың бәрі біледі
Ал сіз кім боласыз? – деп әлгі қарт кісі Жәнияға сауалды жүзбен қарады
Жәния бұл сұраққа ештеңе айта алмай, үндемей тұрып қалғаны сол еді, аула сыпырушы әйел «түсіндім» деген сыңай танытып, ішке кіріп кетті.
Қолының майын шүберекке сүртіп, сыртқа шығып келе жатқан Мұқан есіктің алдында өзіне қысыла қарап тұрған Жәнияны көріп, кілт тоқтап қалды
Бір-біріне тесіле қарап қалған екеуі үнсіз түсініскендей еді…
