Ол Алматыға оқуға түсуге келген бетте тосын көрініске тап болды
Панфилов көшесімен жоғары өрлеп, Қазақ университетінің бас ғимаратына жақындаған тұсы еді
Опера театры жақ беттен күңіренген азалы әуеннің жетегімен қарақұрым халық кең көшеде баяу жылжып келеді
Жер қайысқан жұрт еңсесі түсіп, езіле егіліп барады
Ауыл баласы бұрын мұндайды көрмеген-ді
Төңірегіне таңдана қарады
Бұл қазақ мәдениетінің марқасқасы Ілияс Омаровты ақтық сапарға шығарып салып келе жатқан қаралы көш еді
Албырт абитуриентке бұл жайт қатты әсер етті
Жас болса да қалың елдің қайғысын жүрегімен сезінді
Бүкіл қазақтың жақсыны жоқтап, күйзеле білетінін көзімен көрді
Танымал бір тұлға өмірден өтті
Белгісіз бір ұлан өмір жолын бастады
Жалғасқан қайран тіршілік…
Сол сәтте Қазақстанның Мәдениет министрі Ілияс Омаров мәңгілік мекеніне аттанған күні Алматыға енді ғана табан іліктірген бұл беймәлім бозбаланың өзі де кейін тәуелсіз еліміздің мәртебелі министрлерінің бірі болады деп кім ойлапты?!
Қақпа мен қалам
Еңбегімен ерлеген,
Бел-белеске өрлеген.
Қақпасына өзінің
Гол жіберіп көрмеген!
(журналистік фольклордан)
Егер ол журналистиканың додасына ат қоспағанда қа­лың қазақ бүгінде Сауытбек Абдрахманов деген елге белгілі футболшы­ны танып-білуі әбден мүмкін бе еді? Жас күнінде спорттың осы түріне керемет қызықты
Бірақ оның қызығушылығы ауылдың кәдімгі доп қуған қара сирақ баласының ет пен терінің арасындағы желігіне онша ұқсамайтын
Әдетте, бала біткен шаршамайтын, шалдықпайтын шабуылшы болуға ұмтылады
Ол заңды да
Шабуылшы гол салады, голмен бірге спорттағы болашағына жол салады
Ал бұл қақпашылықты қалады
Әуелі үй ір­гесіндегі Кененбай сазының қақпасына тұрды
Бірте-бірте совхоз құрама ко­ман­дасының қақпасын қорғайтын болды
Қақпашы болғанда қандай! Басынан құс ұшырмайды
Теңбіл доп қалай келсе де, қағып алады
Бұрыштан соққан доптарды да мүлт жібермейді
Қапы қалмай­ды, күйіп-жанбайды
Қимылы – жылдам, түйсінуі тез.
Қазіргі қас-қағымда қағып түсетін айтқыштығы сол қақпашылығынан қалған жылдам реакциясының әсері сияқты да көрінеді
Онысымен қоймай, футболды кәдімгідей зерттеді
Аяқдоп өнерінің қыр-сырына терең бойлады
Жыл сайын «Футбол» апталығын, «Спортивные игры» журналын жаздырып алады
Соның бәрін бас көтермей үтір-нүктесіне дейін оқиды
Сөйтіп жүріп орысшасын да әбден оңдап алды
Қазір орыс тілінде жазылған мақалаларының өзінен бір кітап шығатындай болып қалды
Ауылға теледидар келгенге дейін түн баласы радионың құлағында отырды
Ойын баласы әйгілі қақпашылардың өмірі туралы деректерге құмартты
Бұл кеңес футболы қақпашыларының дүниені дүрілдетіп тұрған кезі еді
Аты аңызға айналған Лев Яшин, Евгений Рудаков, Анзор Кавазашвили, Виктор Банников, Юрий Пшеничников, Юрий Лисицын, Владимир Маслаченко, Рамаз Урушадзе, Сергей Котрикадзе, Владимир Пильгуй сынды танымал тарландардың әрқайсысы – өз алдына бір әлем
Қақпаның қара құлпы атанған осы футболшыларды бұл пірден кем көрмейді.
Сол замандағы барлық қақпашылар сияқ­ты «Келес» совхозы құрама коман­да­сының қақпашысы Сауытбек Абдрахманов та №1 футбол жейдесін киіп ойнай­тын
Ақыры қақпашылықты өнер деңге­йінде игерді
Екінші разряд иеленді.
№1 ойыншы кейін мүмкіндігінің мол екеніне қарамастан, қолына доп ұстамады
Есесіне, сөз ұстады
Қақпасын қаламға айырбастады
Бірақ №1 жейдесін өзінде қалдырған сияқты
Қашанда қатарының алдында жүрді
Сабақты өте жақсы оқыды
Жастайынан жетекшілікке бейімдігін көрсетті
Жазудан да алдына жан салмады
Үнемі бірінші болу маңдайына жазылды
Қазақ сынының дами қоймаған саласы – кинорецензияға тыңнан түрен салды
Номенклатураның ну орманында нық тұрған сірескен «Социалистік Қазақстанның» бергі тарихындағы ең жас бөлім меңгерушісі атанды
Ел тәуелсіздік алғаннан кейін қасиетті Меккеден қазақ тілінде бүкіл әлемдегі мұсылман елдеріне түгел тараған он минуттық тұңғыш тікелей радиорепортажды жүргізді
Тұңғыш Президентіміздің тұңғыш ұлықтау салтанатында сахнаға бірге көтерілген санаулы қазақтың бірі болды
Оған Елбасыға бата берген алаштың абыз ақыны Шәкір Әбеновпен қатар тұрып түскен ел зердесінде жатталған тарихи сурет куә.
Кейіпкеріміз «Келес» созхозының №1 футболшысынан еліміздің №1 журналисі – Қазақстанның Ақпарат министрі қызметіне дейінгі жолдан өтті
Қазір мемлекетіміздің №1 басылымы – «Егемен Қазақстанның» бірінші басшысы болып отыр
Саясат сахнасында да ұтымды жүріс жасап, бірден биге шығудың тоқсан тәсілін білетін тегеурінді тұлғалардан кем соқпады
Биліктің бедерлісі мен кедергісін көре білетін жітікөз жетекшіге айналды
Осының бәрі оған қайда да бірінші болуға жол ашты
Жә, осымен жететін шығар… Әйтпесе, оның өмір жолындағы бірінші болудың мысалдарын толассыз тізбелей беруге бейілміз.
Сын мен сатира
Сөгілмейтін көбесі –
«Егеменнің» егесі.
Басылымның ол барда,
Босамайды шегесі!
(журналистік фольклордан)
Сауытбек Абдрахманов деген арқалы ақынды немесе сайыпқыран сатирикті көзге елесте алар ма едіңіз?! Әрине, жоқ
Бірақ ілгеріде оның шығармашылықтың осы бір түрлеріне бет бұрған кезі де болды
Егер шындап айналысқанда бұл салалардың майталманы атанар ма еді, кім біледі?
Бір кластан танымал екі журналист шықты
Осы күнгі шоң кеңсенің шенеунігі, Ленинград университетінің журналистика факультетінің түлегі Әбдімүтәл Әлібеков екеуі бір партада отырды
Қос қаламгер бесінші кластан бері қатар жайғасқан сол партаны музейге қоюға да болар.
Кейін ЦК-ға баратынына көрінген шығар, Сауытбек ағамның ең бірінші аудандық газетте жарияланған өлеңі Ленин туралы еді
Ол өлең 1970 жылы 22 сә­уірде көсемнің 100 жылдығына арналған нөмірде басылды
Өзі кәдімгідей тапсырыс­пен жазылды
Бір күні редакцияға барса, ағалары қиналыңқырап отыр екен
«Осы сенің де өлең жазатының бар шығар?» – деп бұған үміттене қарады
«Өлеңді жұрт­тың бәрі жазбай ма?»
«Ленин туралы жазшы
Осы қазір керек»
«Аяқ астынан қалай жазам?»
«Жазшы енді, бірдеңе етіп… Мерекелік нөмір өлеңсіз шыққалы тұр»
Содан отыра қалып, үш-төрт шумақ өлең жазды
Тілі – жатық, ұйқасы – мығым, ұстанымында мін жоқ
Аудандық газетке жарап-ақ тұр
Одан артық не керек? Алайда саяси сипаты басым осы дүниесінен кейін Сауытбек ағам қара өлеңнің көшіне көп ілесе қойған жоқ
Сөйтіп, ол қазақтың хас таланттарының бәрі жаппай жырлаған, Жамбыл жоқтаған, Иса иін қандырған, Тұрмағамбет төкпелеткен тақырып – ленинианаға бір бас сұқты да қойды
Айтқандай, мін жоқ демекші, өлең жаза қалса, онысы жіптіктей өріліп тұрады
Қаратай Тұрысов жетпіске толғандағы құттықтау өлеңі «Азамат» деген кітапқа кіріпті
Бір беттік өлеңді бастан-аяқ бір ұйқаспен бітірген
Техникасы – тастай, ұйқастары балталасаң бұзылмастай
Қадірлі ағаны қуантуға, інілік ілтипат білдіруге жетіп жатыр
Өзі: «Менің өлеңдерімде поэзиядан басқаның бәрі болады…» – деп езу тартып қояды
Өлең киесін қалай қадірлейтінін «Жиырма­сыншы ғасыр жырлайды» атты қос томдық авторлық антология құрастыру арқылы кемел көрсетіп берді
Ондағы 52 ақынға жазылған шымыр да жұмыр алғысөздерде талғампаз сарапшының сара сөзі бар.
Зады, оған журналист болғаннан гөрі әдебиет сыншысы болу көбірек ұнайтын
Оның себебі де жоқ емес-ті
Сегізінші клас­та оқып жүргенде «Келес» совхозында­ғы Сәкен Сейфуллин атындағы орта мектеп­те Алматыдан келген жазушылармен кездесу болды
Баспасөзге жазылу науқанының кезі
Бұл қаламгерлер «Жұлдыз» журналын насихаттап жүр екен
Келгендер үшеу: Қалаубек Тұрсынқұлов, Сабырхан Асанов, Зейнолла Серікқалиев
Бір прозаик, бір ақын, бір сыншы
Осының алдында тірі жазушыны бір-екі рет көрген-ді
Бір рет партизан жазушы Қасым Қайсенов «1-Майдағы» клубқа келіп, ел алдында әңгіме шерткен
Тағы бірде Мұхтар Шаханов өлең оқыған
Ол кезде жастау еді
Ал мына кісілер оң-солын таныған, ой-танымы қалыптаса бастаған тұста келіп отыр
Сонда Сауытбекке ақыннан да, жазушыдан да сыншы артығырақ болып көрінді
Сырбаз Зекеңнің жүріс-тұрысы, ой өрісі, салиқалы сөзі, киген киімі, қайратты шашы, қысқасы, бар болмысы қатты әсер етті
Әңгімесінің мәнінен гөрі мәнері көбірек ұнады
Содан әдебиет сыншысы болуға бекінді
Сол мақсатпен КазПИ-ге келіп еді, неге екенін, жолы болмай елге қайтты.
Ауылда жүргенде аудандық және облыстық газеттерге белсене аралас­ты
«Оңтүстік Қазақстанның» бөлім меңгерушісі Жолдас Ақбердиевке жазған дүниелерін ұсынатын
Оның қарсы бетінде бір жас жігіт отырады
Ол бүгінгі танымал ақынымыз Исрайыл Сапарбаев еді
Сәукеңнің алғашқы жазғандары осы Исрайылдың қолынан өтті.
Тегінде, кейіпкеріміз шығармашы­лығын сатира мен юмордан бастаған-ды
Тіпті сын-сықақтың сардары Оспанхан Әубәкіров «Ара» журналының Қазақ университетіндегі жас сатириктердің шығармалары топтастырылған арнаулы нөмірін әзірлеген кезде 2-курс студенті Сауытбектің әңгімесін таңдап алған
Арнаулы нөмірдің ең сыйлы тұсындағы тәуір дүние де осы болған
Ос-ағаң «КазГУ-дің журфагынан тағы бір сатирик шығатын болды» деп кәдімгідей үміттенген
Оспанхан ағамыз кейін Жазушылар одағында жолығып қалған кезде: «Әй, осы сен сатираны бекер қойып кеттің-ей! Сен басқа жаққа түсіп кеттің-ей», – дейді екен.
«Басқа жаққа» түсіп кеткенімен қа­ламнан ажыраған жері жоқ
Сарабдал сыншы, асыл аға Сағат Әшімбаевтың жөн сілтеуімен кинорецензияға бет бұрды
Бұл саланың қазақ тіліндегі ізашары атан­ды десе де болғандай
Басшылық қызметтің қай буынында жүрсе де, үзбей жазды
Өз мақаласын өзі жазатын министрлеріміз аса көп емес-ті
Бұл кісі де сол аздың бірі болды
Баяғыда Зейнолла Серікқалиев­ке бекер еліктемепті
Әдебиеттану ғы­лымымен түбегейлі айналысып, филология ғылымдарының докторы, профессор атанды
Қазақша да, орысша да монографиялар шығарды
Пушкинтанушы ретінде де халықаралық деңгейде мойындалып, Ресей Сөз өнері академиясының «Ревнителю просвещения» медаліне ие болды.
Ақындық пен сатираны ертерек қойып кетсе де, бұл қабілетін ешкім тартып алған жоқ
Осының екеуіне де бейім екендігін көрсететін бір-ақ мысал келтірейік
Кандидаттық және докторлық диссертацияларының ғылыми жетекшісі академик Сейіт Қасқабасовқа арналған әзіл өлеңі былай басталады:
Жетекшім болмағанда не етер едім?!
Өмірден бір дипломмен өтер едім.
Есімде минимумды тапсыртқызып,
Ғылыми кеңестерге жетеледің…
Міне, солай
Жұрт жетекшісінің жанына жолай алмай жүрсе, бұл кісі ғылыми кеңесшісімен қалжың қағыстырып, атақты «Ұстазым» әнінің үлгісімен пародия жазады
Сондайда «салиқалы мінезі салмақты сатира жазуға мүмкіндік берер еді-ау» деп те ойлайсың.
«СҚ» мен ЦК
«СҚ»-да да істеді,
ЦК-да да істеді.
Таразыны тең ұстап,
Тұғырынан түспеді.
(журналистік фольклордан)
Біздің «Лениншіл жасқа» жаңа келген кезіміз еді
Сірескен саясат сахнасында сең жүріп жатқан сексенінші жылдардың орта тұсы
Жастар газетінің редакциясы орналасқан жетінші қабат өте көңілді
Еркін сөйлейсің, бір-біріңді қалжыңмен іреп соясың
Рахат! Соған орай редакцияға бас сұққан адамдар да сенің осы көңіл әуеніңе бейімделеді
Жасы да, жасамысы да шиыршық атып тұратын «Лениншіл жас» үнемі жылылықтан арылмайды
Ал осы тоғыз қабатты ғимараттың ішінде барсаң күлкіңді сап тыйып, езуіңді жиғыза қоятын бір қабат бар
Ол – үшінші қабат
Өйткені онда «Социалистік Қазақстанның» редакциясы қоныс тепкен
Басқа қабаттардың еденіне линолеум, ал ол қабатқа паркет төселген
Партиялық басылым сонысымен де ерекшеленіп тұрады.
Кәдімгі сықиған «СҚ»
Мұнда өңкей бір түсі – суық, мінезі аса салмақты, салиқа­лы кісілер қызмет істейді
Орынсыз күл­сең, жалт қарайды, жанарымен жасқап, жерге тығып жібере жаздайды
Ал кабинетте­ріне кіру дегенді, атамаңыз
Алда-жалда бастықтарың бірдеңеге жұмсап жіберсе, келген шаруаңды көмейіңе тобық тіреліп тұрғандай әзер айтасың
Себебі бәрінің де атағы жер жарады
Жүйенің жұлын-жүйкесі – «СҚ»-да істеген соң шығар, бәрі де маңғаз басып жүреді
Ашық тұрған есіктерінің алдынан аяғыңның ұшымен басып әрең өтесің
Бәлкім, иба, бәлкім имену… Өтіп кеткенше арқаңнан суық тер шығады
Қысқасы, «СҚ»-да жүргендей емес, ЦК-да жүргендей боласың
«Олай болса, сені құдай қуып жүр ме, нең бар үшінші қабатта?» – дерсіз… Болмайды онда бармауға
Себебі бүкіл басылымды басып шығаратын баспаханаға жету үшін солардың ұзын дәлізі арқылы өтесің
Басқа жол жоқ
Сол дәлізден деміңді ішіңе тартып өтіп, қос ғимараттың арасын жалғайтын аспалы қуыс өткел бас­паханаға барып тірелгенде дауысың қайта­дан жарқын-жарқын шыға бастайды.
Ал енді осы адуынды ағалардың ортасында ашаң жүзді, келбеті келісті жап-жас бір жігіт жүреді
Өзі жиырма сегіз жасында бөлім меңгерушісі болыпты
Сол кезде «СҚ»-дағы айбынды ағаларымыз «бұл не боп кетті өзі, басылымды бала-шаға басайын деді ме» деп күңкілдесіпті» деген сөз айтылатын
Не болса да бұл жігіт тегін болмады
Сала құлаш мақаласы жиі жария­ланып жатады
Көбіне әдебиет пен өнер мәселелерін қаузайды
Заманы жақындау ғой деп сірескен «СҚ»-лықтардың ішінен содан жы­лылық іздейміз
Бірақ ол да ішін алдыра қоймайды
Сәлеміңді салқындылық­пен алады
Бір тұтам сауалыңа екі-ақ ауыз сөзбен жауап береді
Сосын әңгіме бітіп қалады
Одан әрі тіл қата алмай, тайып тұрамыз
Е-е, бұл ағамызға да сіреспелік сырқаты жұққан болды
Қайран «СҚ» сықастырмай қойсын ба?!
Кейін ептеп араласа бастадық
Жоқ, олай емес екен
Сәкен көкем айтпақшы, сым пернесін басып қарасаң, сыр сандық ашыла түседі екен
Көңіл күйі келіссе, тереңнен толғайды
Оқымаған кітабы жоқ, білімі ағыл-тегіл
Талқыланып отыр­ған тақырыптың тамырын тап басады
Бір қарағанда қалжыңның ауылынан алыс қонғандай көрінеді
Шындығында, әзіл әңгімеге өте жүйрік
Әр мысалы «өмір бар жерде юмор бар» екенін дәлелдеп тұ­рады
Барынша байсалды деген адамың құрдастарын қалжыңмен қажай бастағанда күлкіден өле жаздайсың
Баяғыда бекерге сатира жазды ғой дейсің бе? Көп иліге қоймайтын аса салмақты ағамыз жиын-тойда бидің де түбін түсіреді…
«Социалистік Қазақстанда» журна­листік мектептен өтіп, шыңдалған ол Орталық Комитетке шақырылды
«СҚ»-дағы толысқан тәжірибесі ЦК-да абыройлы болуына негіз қалады
Өміріне өнеге болған ардақты ағалары Өзбекәлі Жәнібеков, Мырзатай Жолдасбеков, Әбіш Кекілбаев, Сейіт Қасқабасов, Төлен Әбдіковтермен бірге қызмет істеді
Осы ағаларымен бірлесіп, ЦК-ның талай жылғы тоңын жібітіп, ақтаңдақтарды аршып, ұлттың рухын көтеруге үлес қосты
Қазақ халқына қырын келген кейбір құжаттардың жолын кесу үшін тиімді тәсілдер қолдана білді
Еңселі кеңсенің есігінен ел үшін бағалы бастамалардың көптеп шығуына ниетті болды.
Байсалды басылым мен көшелі кең­седегі қызмет жазған дүниесіне асқан жа­уапкершілікпен қарауға үйретті
Үзбей ізденуге машықтандырды
Бір мақала жазу үшін бірнеше кітап оқиды
Интернеттің иі­рімінен дамылсыз дерек суыртпақтай­ды
Тапқанын салмақтап-саралайды, іріктеп-сұрыптайды
Мысалы, Палестина туралы мақаласын жазуға әзірленді делік, алдымен өзі жақсы білетін, бірақ тағы бір көз жүгірткеннің артықтығы болмайтын ең қарапайым ұғымдарды тиянақ­тап шығады
Үйіндегі бай кітапханадан 30 томдық «Большая Советская Энци­клопедияға» жүгінеді
Палестина, Израиль, Иерусалим туралы мақалаларды шолып өтеді
Дауласушылардың қайсысы қай ғасырларда алдымен жеткенін, кімде тарихи құқық көбірек екенін бағамдайды
Сосын интернеттен мол мәлімет жинайды
Одан кейін Сыртқы істер министрлігінен алған, басқаның қолына түспейтін бағалы деректерге зер салады
Қазақстанның халықаралық мәселелерге байланысты ұстанымына көз жеткізеді
Ол аз десеңіз, АҚШ-қа бір барғанда ала келген Таяу Шығыс мәселелері жөніндегі кітапты парақтайды
Әрқайсысынан бір ғана дерек алуы мүмкін
Есесіне, оқыса да, пайдаланылмаған дүниесі осы жарияланымның мазмұнына әсер етіп тұруы әбден мүмкін
Мұхитта жүзген мұзтаудың су астындағы алып бөлігі сияқты… Әр мақаласын осылай жазады.
Еңселі кеңселердегі ерекше тәртіп оны тынымсыз еңбек етуге баулыды.
Болмыс пен бітім
Ақпараттың арланы,
Тақырыптың тарланы.
Алпысына жеткенше,
Жарты әлемді шарлады.
(журналистік фольклордан)
Атасы Таутай ақсақал текті адам еді
Ауыл-аймақ аузына қараған кісі болды
Еті тірі, көзі ашық
Кенен Әзірбаевпен, Бауыржан Момышұлымен араласқан кісі
Атақты Мақұлбектің Қара атымен талай жыл бәйгеге шапқан
Қара аттың тағдыры туралы жазылған көркем шығармалардың біразында (Ә.Жылқышиев, Е.Тұрысов, М.Қалдыбеков) шабандоз бала Таутайдың да аты аталады
«Ән қанатында» фильмінде ақсақалдың бейнесі бар
Өзі 98 жасында дүние салды
Сөз саптауы керемет
Айтқан әңгімесінің жазбаша нұсқадан айырмасы болмайды
Талайды таңғалдыратын тіркестер бірінен соң бірі төгіліп түсіп жатады
Қыстырма сөзді мүлде қолданбайды
Гармонның құлағында ойнайды
Нағыз қазына қария еді
Қазына демекші, Таутай ақсақал туралы кезінде түсірілген жарты сағаттық телехабар да «Қазына» аталады.
Ақсақалдың айтқыштығынан бір айшық келтіре кетейік
Алғашқы наурыз тойланған жылы Алматыға келіпті
Жасы ұлғайғанына қарамастан таңертеңнен кешке дейін көшеде мерекені қызықтап жүріпті
Қасына ілескен Сәукеңнің өзі шаршап, «үйге қайтсақ қайтеді», десе, ақсақал: «Шырағым, менің құрдас­та­рымның көбісі ана жаққа кетті, біразы үйде отырып қалды
Маған Құдай бәрін беріп тұр
Жүріп тұрғанда аяқтың, көріп тұрғанда көздің қызығын көру керек», – дейтін көрінеді
Осындай қасиетті қара шалдың құймақұлақ немересі осал болсын ба?!
Ал әкесі Абдрахман совхоздың бас есепшісі қызметінде жүргенде қырық жасында дүниеден қайтты
Аса қабілетті адам болыпты
Үш таңбалы сандарды бір-біріне ауызша көбейтіп-бөле береді екен
Кейбір жазған-сызғандары бертінге дейін келген
Сөзбен сурет сала білген
Үлкен ұлы Батырбекке ұқсастырып, екінші ұлының атын Сауытбек деп қойған
«Батырдың сауытындай болсын» деп ырымдаған
Мектепті алтын медальмен бітірген Батырбек ағасының қабілеті бөлекше екен
«Маған ағамдай болу қайда? Мына заманда сондай адамдардың өмір сүргеніне таңғаламын», – дейді Сәукеңнің өзі.
Анасы алты баламен қалыпты
Әке өмірден өткенде ең кішкенесі алты айлық екен
Әлима, Нағима, Рахима, Майра деген қарындастарынан қазір қаншама жиен көріп отыр
Ауыл-аймақ, ағайын-туған ардақ тұтқан асыл ана Сайыпжамал шешеміз үнемі перзенттеріне жоғары талап қойып, көп үміт күткен
Сол талапшылдығына бір мысалды кейіпкеріміздің өзі былай әңгімелейді
«Орталық Комитетте сектор меңгерушісі кезім еді
Бірде үйге үлкен кісілер қонаққа келді
Қалағаң бар (Қалтай Мұхамеджанов), Әбекең бар (Әбіш Кекілбаев), Имекең бар (Иманғали Тасмағамбетов)
Жақсы отырдық
Ағаларым ағыл-тегіл ақтарылып, әңгіме айтты
Тіпті қимай қоштасқандай болған кештен кейін көңілім көтеріліп, қазақша айтқанда, тілімнен қағынып: «Апа, қа­зақтың игі жақсылары дастарқаныңызда отырды, балаңыз ЦК-да отыр, балаңызды мақтап жатыр, қалай, ризасыз ба?» – деп қалғаным
Тегі, ішке түскеннің де сәл әсе­рі бар шығар
Сонда апам: «Шырағым-ай, не айтайын, менің сенен күткенімнің оннан бірін де жасаған жоқсың ғой әлі», – дегені
Мойнымнан суық су құйып жібергендей болды
Расында да, жеті-сегіз жылдан бері аппаратта алашапқын болып, жүйелі жұмыс істемей, бұрынғы жазған-сызғандарымның басын қосуға да құнттылығым жетпей жүрген кезім еді
Ақыры анам сонша үміт күткен баласы­ның бір кітабын да көрмей, 1996 жылы өмірден өтіп кете барды
Кей-кейде «Қазір апам не айтар еді» деп пендешілікпен ойлап та қоямын».
Отбасынан осындай өнеге алған Сәукеңе өзі туып-өскен «Келес» совхо­зының «Коммуна» бөлімшесінен шық­қан танымал тұлғалар да өзінше ықпал етті
Арқалы ақын Тоқаш Бердияров, зерделі ғалым Немат Келімбетов, білім саласының қайраткері, танымал шығыс­танушы Лениншіл Рүстемов осы ауылдан еді
Солардың кітаптарын үзбей оқыды
Аядай ауылдан шығып, әйгілі адам атануға болатынына көзі жеткен секілденді
Әсіресе тентек мінез ақын Тоқаштың ауылға әр келгені аңыз еді
Бір келгенінде өзі туған «Ұшқын» ауылына автобус маршруты­ның мәселесін шешіп кетіпті
Аудан­дық «Мақташы» газетіне бөлімшесінің тұрғындарының атынан мақала жазыпты
Онысын өлеңмен өрнектепті
«Автобаза бастығы Төретаев, Автобус талап етсек, көреді айып» деп басшыларды тілімен түйреп өткен көрінеді
Міне, осының бәрі Сәукеңнің шығармашылыққа қызығушылығын оятты.
Қашаннан ұқыптылық, тиянақтылық қанына дарыған
Мақаланы жазып болғаннан кейін жиған мәліметтерін сапырылыстырып сақтай бермейді
«Журналист есте сақтап, жинап, жүйеге түсіре білуі керек
Сосын ұмыта білуі керек
Ұмыта білмесең, өзіңді өзің құртасың, – дейді ол, – мысалы, менің Әбіш ағамның (Кекілбаев) зердесі ғаламат
Оның есесіне қарапайым нәрселерді есте ұстамайды
Өйткені ол нәрселердің Әбекеңе керегі жоқ».
Әр сұхбатына тыңғылықты дайындалады
Бірде академик Төрегелді Шармановпен әңгімелесетін болды
Алматыда екі күн бойы кітапханада отырып, әр тағамның құрамында қанша калория болатыны жөніндегі мәліметтерге дейін қанықты
Еттің, ірімшіктің, сүттің нәрлілігі туралы деректерді жатқа соғып отырғанда Төкең таңғалды
«Сен өзің бұл тақырыпты бір ғылым кандидатының деңгейінде біледі екенсің ғой», – деп күлді
Есесіне еркін әңгімеге жол ашылды
Кейіпкеріміздің көздегені де осы еді
Бұл мәліметтерді сұхбаттан кейін ұмытатынын білді
Бірақ академиктің жан дүниесіне әсер ету үшін керекке жарады, сол жетіп жатыр.
Ал Грузияның бұрынғы басшысы, КСРО Сыртқы істер министрі болған Эдуард Шеварднадземен әңгімелесу үшін ептеген қулыққа барды
Марина деген хатшысы бар екен
«45 минут қана сөйлесесіз» деп отырып алды
Ширақтау кезінің өзінде әр сөзін ойланып алып, баппен, баяу баяндайтын Эдуард ақсақал жасы ұлғайғанда 45 минуттың ішінде не айтып үлгереді? Маринамен айтысып-тартысып, бір сағатқа әзер көндірді
Эдуард Амвросиевич диванда шалқайыңқырап алып сөз бастады
Сол баяғы мәнер, сол ұза-а-ақ ойлану… Бір сағаттан асты
Үлкен бөл­менің бір бұрышындағы Марина тыпыршып, қолымен ымдап, белгі бере бастады
Сәукең сол кезде кешірім сұрап, келіскен уақыт аздық ететінін, әңгіме барысында басқа да сұрақтар туындағанын айтып, ақсақалдың рұқсатын сұрап алды
Мазасыз Маринаның үні өшті
Сөйтіп, екеуі екі сағат он бес минут сөйлесті
Ал енді «әңгімеге екі сағат керек» деп алдын ала айтса, Марина Шеварднадзенің маңына өлсе жолатар ма?!
Тбилисиде бұл жолы уақытты ұзартуды ойласа, Мәскеуде танымал режиссер Андрон Кончаловскийден сұхбат кезінде оны тоқтата алмай қиналды
Оған елге қайтатын күні ғана қолы жеткен-ді
Жұрт әзілдеп «Дворянское гнездо» деп атайтын Михалковтардың бұрынғы имениесі – «Николина горада» жайғасқан Кончаловский бірден ағыла жөнелді
Мүлде тоқтамайды
Тіпті әңгіме арасында сөзін бөліп, сұрақ қоюдың өзі қиын
Өте көп біледі
Басқаны былай қойғанда, өзіміздің Шоқан туралы да, Абылай хан туралы да мәліметі мол екен
Соның бәрін айтып, кеңінен көсілді
Әңгіме уақыты үш сағаттан асып барады
Ендігі басты мәселе оны тоқтату болды
Қонақүйге жетіп, жолға жиналуы керек
Домодедово Мәскеуден 70 шақырым жерде… Қаланың іші толған кептелек
Кешігіп қалуы әбден мүмкін
Онда Андронның шаруасы жоқ
Сілте-е-еп отыр
Іздеп келген өзі, кілт тоқтату ыңғайсыз
Жайлап қақпайлап көрді
Арасында бір рет рақмет айтты
Кончаловский сонда да қиялап тарта берді
Сұхбаттың тақырыбы жайына қалды
Өз әлеміндегі әйелдер мәселесін бір тиянақтап алып, Саддамға бір соқты, қиястап Каддафиге кетті
Бір емес, бес сұхбатқа жететін әңгіме айтты
Төрт сағат тоқтамай сөйледі
Бәтуәлі бір паузаның кезінде Сәукең майда тілмен рақмет айтып, қоштасып үлгерді
Енді болмағанда «ұшақтан кешігетін болдым» деуге шақ қалып еді… Ал оның әкесі Сергей Михалковпен Мәскеуге екі рет барып жүріп, зорға дегенде сөйлескені – өз алдына бір қызық.
Бала күнінен бойына дарыған тия­нақтылық пен мәмілегерлік қалам­гер­лігінің қалыптасуына үнемі пайдасын тигізіп келеді.
Басшы мен басылым
Сөз саптайды көнеден,
Өмір жолы – өнегең.
«Егеменнен» – министр,
Министрден – «Егемен».
(журналистік фольклордан)
«Егемен Қазақстанның» кие­лі қара шаңырағында жүр­­геніне ширек ғасырға жуықтап қалды
Орталық Комитетке ауысқанша бұл газетте он екі жыл жұмыс істеп еді
Қайтып оралғанына да он бір жыл өтті
Екі ортада Орталық Комитеттің нұсқаушысы, мәдениет секторының меңгерушісі, Президент Аппараты Ішкі сая­сат бөлімі меңгерушісінің бірінші орынбасары, Мәдениет министрінің бі­рін­ші орынбасары, Теле-радиокорпора­цияның бірінші вице-президенті, Ақпарат министрі болып қызмет атқарды
Әйтсе де өз өмірінде ерекше орны бар «Егемен Қазақстанның» жөні бөлек
Бұл қызметте ол шығармашылық шеберлігін ғана емес, менеджерлік қырын да көрсете алды
Елбасыдан бастап, Үкіметке, Парламентке барып жүріп, осы саланың министрі болған беделін салып жүріп, бұрынғы Ломоносов, қазіргі «Егемен Қазақстан» газеті көшесінің бойынан басылымға арнап сегіз қабатты еңселі ғимарат тұрғызды
1954 жылғы екі қабатты ескі үйді сүргізіп тастап, орнына төрт қабатты жатақхана салғызды
Оның алдында «Жас­тар» шағынауданынан он бес пәтерлі алты қабаттық үй көтертіп тастағаны тағы бар
Қызметкерлерінің бәрінің дерлік пәтерге қолын жеткізді
Ең қызығы, «егемендіктердің» біразы редакциядан таяқ тастам жердегі бір үйді мекендейді
Күндіз – қызметтес, кешке – көршілес
Осының бәрі – басшының басқаларға да бірдей бөлінген қаржыны ұтымды пайдаланып, барды ұқсата білгенінің арқасы.
Өз қамқорлығымен тұрғызылған жаңа ғимаратты өзі келіп ашып берген Елбасымыз Нұрсұлтан Назарбаевтың газеттің 90 жылдығында орай құттықтауын­дағы: «Соңғы он шақты жылдың ішінде газеттің таралымы 38 мыңнан 150 мыңға жеткені, яғни төрт есе өскені, торқалы той қарсаңында редакцияның сегіз қа­батты жаңа ғимаратының уақтылы, сапалы тұрғызылуы – акционерлік қоғам бас­шылығының заман талабына сай жұ­мыс істей білетіндігінің белгісі, газет менеджментін айтарлықтай жақсарта алғанының арқасы» деген баға, әрине, ең алдымен, басылым басшысының іскерлігіне байланысты болатын.
Бас басылымның басшысы алғаш­қы кезекте өзінің журналист екенін ұмытпайды
Үзбей мақала жазып, қыз­меткерлеріне үнемі үлгі көрсетіп отырады
Бір кезде үздік қақпашы болған Сауытбек ағам футболдағы «играющий тренер» ұғымын естен шығармаған тәрізді
Басқара да, жаза да біледі
Кейде ойды жұптап-жүйелеп алып, терімшіге ауызша айту тәсілін де пайдаланады
Ұзақ жылғы «диктовка» дәстүрі оны осыған үйретті
Әбден машықтанғандікі болуы керек, компьютерге ауызша түсірілген мақалаларының жазғаннан айырмасы бола бермейді
Дұрыс өрілген «диктовка» – дұрыс ойлаудың нәтижесі
Логикалық қисынның беріктігінің көрінісі.
«Егемен Қазақстанда» бір бөлімде бірге істеген Ақселеу ағасынан үйренген тағы бір дағдысы бар
Ақаңның әріптес інілерінің біразы оның насыбай шақ­шасына жармасып жүргенде бұл ағасы секілді мақалаларды тақырып бойынша папкаларға бөлек жинауға әдеттенді
Реті келгенде тиісті буманың бауын ағыта қояды.
«Егеменнің» басшысы үрдіс етіп жүрген журналистиканың сипаты бөлек
Оны жаһандану үлгісіндегі журналис­тика деп атауға болады
Қазір қазақ қаламгерлері әлемдік мәні бар оқиғаларға үн қосып, ой-пікір айтуды дәстүрге айнал­дырды
Бұрын мұның бәрі өзгелерге тиесілі шаруа секілді көрінетін
Сейдахмет Бердіқұлов пен Нұрмахан Оразбековті осы жылжымастай жүйені бұзып-жарып шыққаны үшін ерекше бағалайды.
Өз елімізге үлгі болар өзге өрелі өл­шемдерді кең таныту үшін «Әлемге әйгілі» айдарымен танымдық мақалалар топтамасын ұдайы жариялап келеді
Бұл – жаһандық ойлауға жол ашатын, бірақ көп ізденісті талап ететін жұмыс
Бірақ елдік бірлік, ұлттық болмыс – оның басты ұстанымы
Жұрттың жарасымдылығына, ұлттың ұйысуына кері әсерін тигізетін алақол ақиқатты да қаламайды
Елдің іргесін шайқайтын шикі шындықты да ұната бермейді
Басылымдағы барлық мақала бірліктің бойтұмары, татулықтың тұтқасы болып тұруға тиіс
Міне, алпыстың асқарынан асқанша ол осы тұжырымынан айныған емес.
Алыс сапарға шыға қалса, байыпты басшыдан тынымсыз тілшінің кейпіне бірден енеді
Шараның кеш біткеніне қарамастан, оның мәліметін ертеңгі нөмірге үлгертіп жіберуге тырысады
Мысал керек пе, айтайық
Елбасының Бра­зилияға сапары кезінде ресми қабылдау рәсімі өтеді
Сол қабылдау кезінде Бразилияның Президенті Қазақстанның Президентіне футбол королі Пеленің қолтаңбасы қойылған доп сыйлайды
Сергектікті серік еткен біздің Елбасы доп­ты тек қабылдап қана қоймай, оны жерге түсірмей бірнеше рет қақпақылдап теуіп көрсетіп, жиылған жұртты таңғалдыра­ды
Бұл кезде Қазақстан шырт ұйқыда жатқан
Сәукең осы сәттің дерегін лезде екі-ақ сөйлеммен әзірлеп, Астанаға SМS арқылы жолдайды
Басқадай реті жоқ еді
Таң алдында «қалтафонмен» терілген бұл мәлімет қол қойылып кетіп бара жатқан репортаждың бір тұсына табиғи түрде сыналанып, газетке басылып, қалың елге жол тартты.
Тағы бірде Австрияға Сенат төрағасы Қайрат Мәмимен бірге барды
Бас сенатор сол елдің дипломатиялық академиясында лекция оқыды
Лекциядан соң өзіне қойылған сауалдарға орнықты жауап берді
Осы кездесу біткенде Астанада «Егеменнің» ертеңгі нөміріне қол қойылғалы жатыр еді
Соған үлгеру үшін ұшақ трапында тұрып, ұялы телефонмен қосымша едәуір ақпарат берді
Стюардесса қыз жан алқымға алып, «кіріңіз, кіріңіз» деп асықтырып жатыр
Ұшақ аспанға көтерілсе-ақ қалтафон қатардан шығады
Шетелге барса, үнемі осылай аттың жалында, атанның қомында жұмыс істеуге тура келеді.
Әлемде Біріккен Ұлттар Ұйымына мүше 193 ел бар екен
Соның елу екісіне Сәукеңнің табаны тиіпті
Бірқатарының топырағын талай рет басты
Мәселен, Италияда – бес рет, Францияда – бес рет, Австрияда – алты рет, Америкада – алты рет, Жапонияда төрт рет болды
Осылардың ішінде ең қатты ұнаған елі – Испания
Бұл елдің сегіз қаласын баяғыда Кеңес кезінде жарты ай бойы аралады
Лондондай таза, Париждей салтанатты болмаса да, әйтеуір Мадрид ерекше тартады да тұрады.
…Төрткүл дүниенің төрттен бірін шарлап шыққан бүгінгі бас журналисіміз, баспасөзіміздің баһадүрі Сәукең осы мақала жарияланып болғанша елу үшінші елге – Вьетнам Республикасына барып келді.
* * *
Бір кездегі №1 ойыншы ақпарат әле­мінде қақпашы болған жоқ
Оның есесіне нысананы дәл көздейтін ширақ шабуылшы болып қалыптасты
Қас-қақпай қорғаған қақпашылық тәжірибесі де текке кете қоймады
Қазір ол өзінің рухани әлемінің қазыналы қақпасын қайыспай қорғайды
Бір кездегі кәсіби қақпашы ұлағатты ұғымдарға ұры көзін салатын ұрымтал тұстарды жақсы біледі
Әлдеқашан жейдесінен жан дүниесіне көшіп кеткен №1 сан осыған міндеттейді.
Баяғыда Келестің көк майсалы даласында еншілеген нөмірі күні бүгінге дейін оның өміріне серік болып келеді.
Бауыржан ОМАРҰЛЫ
