…Иә, кешегі Қосарал, бүгінде Қаратерең… 
Сырдың теңізге құяр сағасында орын тепкен, қос алыпты тел емген ауылда дүниеге келген Бегімбайдың бала қиялы бай болған секілді
Өйткені ақжал толқынды теңізде жүзген кемелер де, дариядан таралған айна көлдердегі ақжелкенді қайықтар да қиялына қанат бітіретін
Сондықтан арманшыл ауыл тентектерін үлкендер «Осылардан бірнәрсе шығады» деп арқадан қағып қоятын еді

Сол қияндағы ауылдан өзге жерде кездесе бермейтін 20-дан астам ұшқыш шыққанын, дәл осыншама журналистер барын қазір халық біледі және айтып жүреді
Белгілі қаламгер ғалым, ҚР Ғылым Академиясының корреспондент мүшесі Бауыржан Омаров ол туралы былай дейді: «Ауылдың журналистері де жүйрік шықты
О баста Қаратереңнің маңдайына біткен екі мықты журналисі бар еді
Олар ағайынды Шәкірат және Шәкизат Дәрмағамбетовтер
Республикаға танымал осы ағаларымыздың соңынан өз соқпағын салған Бегімбай Ұзақбаев та көсіліп алысқа шапты
Жалаңтөс Бахадүр туралы тарихи роман жазды
Осы үшеуінің соңын ала біз де қара көрсеттік
Ал қазір қаратереңдік журналистердің санынан жаңыласың…».
Бәкең осылай балықшы отбасында Кіші Арал теңізі деңгейін сақтап тұрған, Көкарал плотинасы салынған Қаратерең ауылындағы Қосаралда өмірге келген еді
Бұл жер Украинаның кабзор ақыны Т.Г.Шевченконың патшалық Рессей кезінде екі жыл айдауда болып, «Қосарал», «Баян», «Арал теңізі» суреттерін қыл қаламмен салған қасиетті де балығы тайдай тулаған, береке дарыған дария мен теңіздің тоғысқан жазиралы жағалауы.
Жазушының балалық шағы соғыстан кейінгі ауыр кезеңдермен тұспа-тұс келді
Майданнан жарақат алып оралған әкесі Ұзақбай сұм соғыстың зардабынан ұзақ өмір сүре алмады
Ол дүние салғанда Бегімбай небәрі үш жаста болатын
Отбасының барлық салмағы анасының иығына түсті
Он үш құрсақ көтерген қайратты Сәнімнің қолында баласы мен қызы ғана қалды
Осылайша жастайынан тұрмыс тауқыметін көрген олар ерте есейді
Балық зауытында сұрыптаушы болып жұмыс істейтін анасына қолғабыс жасады
Бекеңнің ән айтып, домбыра тартуға, сурет салуға қабілеті ерте байқалды
Қаратереңге келген Ленинград суретшілер училищесінің студенттері оның дүниелеріне қызығушылық танытыпты
Сегіз жылдық мектепті бітіргеннен кейін жас суретшіге аталған училищеден оқуға шақырту келеді
Алайда анасы жалғыз ұлын алысқа жіберуге жүрексініп, қарсы болыпты
Бірақ талапкер бала өзінің бақытын қара сөзден маржан теріп тапты десе болады.
Біздің Бәкең де қаламын құшақ­тап туған әріптестеріндей ауылдың кітапханасын «оқып тауысып», қариялардың ескі әңгімесін есіне сақтап, ертегі-жырларға құрышын қандырып, көрген-білгендерін жадына жинап, ойын қағазға түсіруден жалықпаған еді
Мектепте жүріп аудандық «Толқын» газеті мен «Қазақстан пионеріне» мақалалар жазып ауылда бала тілші атанды
Сол бала тілшіден дана тілшіге жету үшін оқу мен еңбегін жалғастырып үлкен өмір жолына түсті
Алматыдағы С.М.Киров атындағы Қазақ мемлекеттік университетінің журналистика факультетін бітірді
Қызмет барысында Алматы жоғары партия мектебін тәмамдады
Еңбек жолын мектепте ұстаз болудан бастаған Бәкең мағыналы да тағылымды өмір мектебінен өтті
Облыстық телерадио хабарларын тарату комитеті мен комсомол, партия органдарында жауапты қызметте болды
Облыстық партия комитетінде нұсқаушы, КСРО Министрлер кеңесі Дін істері кеңесінің Қызылорда облысы бойынша өкілі, облыс әкімі аппаратында бөлім, сектор меңгерушісі және бас инспектор қызметтерін атқарды
Ол жемісті еңбек еткен қырық жылдан астам уақытта облыстың әлеуметтік-экономикалық жағдайын көтеруге, Сырдың мәдениеті мен рухани дүниесін дамытуға белсене қатысты.
Жазушы алғашқы тарихи тақы­рыбына кездейсоқ келмеген еді
Бегімбай Ұзақбаев Жалаңтөс Баһадүр қорының жұмысына белсене араласа жүріп, батырдың 425 және 430 жылдығын өткізуге атсалысты, халықаралық және республикалық конференцияларды ұйымдастырудың басы-қасында болды
Қаһарман қолбасшының ескерткішін орнатуға, мектептер мен ауылдарға есімін бергізуге байланысты жұмыстарға араласты
Сөйтіп жүріп, Өзбекстанға делегация құрамында бірнеше рет сапарлап барды
Самарқан мен Нұратада болып, баба салдырған Ширдор (Арыс­тан қақпа) және «Тіллә Қари» (Алтынмен апталған) кесенелеріне тәу етіп, тасқа маңдайын тигізіп, алақанымен сипады
Көне ғасырдың көзі тірі жәдігерлерінде баба рухымен осылай сырласып, тарихымен тілдесті.
Қаламгердің еңбек­қорлығы мен ізденім­паз­дығына рухани қуаты қосылып, қазір әдебиетіміздің ауыр да күрделі жанры тарихи тақырыпты індете жазып келеді
Көп жылғы жемісті ізденістері мен толғаныстарының нәтижесінде өмірге «Жалаңтөс Баһадүр» романы келді
Туын­дыға заманымыздың заңғар суреткері Әбіш Кекілбаев Тұран батырының тарих пен ұрпақ үшін мәнін ардақтап керемет алғысөз жазды
Даңғайыр жазушы інісіне «Бегімбай жаным, көптен бері осы тақырыпты жазсам ба деп ойланып-толғанып жүр едім, бірақ батылым бармады, қорықпай бұл дүниені қалай жазып жүрсің, өзің нағыз батыр екенсің» деген сөзі әрдайым қаламгерді қанаттандырып, қамшылап отырады.
Жазушы қаламынан бұдан өзге «Қарабура», «Сопы Әзиз пір», «Марал баба», «Сартай батыр», «Байқазақ», «Алдаспандар рухы» тарихи романдарымен бірге «Тағдыр», «Сырлы сезім», «Бұтақтан өрген бәйтерек», «Шырағың сөнбесін», «Сырымды саған айтам», «Қилы заман-ай», «Шығар күннің шуағы» атты повестері мен әңгімелер жинақтары жарық көрді
Ұзын саны 20-дан астам прозалық кітаптардың авторы, 21 әдеби-көркем және деректі повестер, 67 әңгімелер мен хикаяттар және 27 ертегі жазған еңбекқор қаламгер
Сонымен бірге аудармашылықпен де айналысып, балалар жазушысы И.Акимушкиннің әңгімелерін қазақша сөйлетіп, бүлдіршіндерге тарту еткен
Республикалық және облыстық тақырыптық байқауларға қатысып, бірнеше рет очерктер мен повестері жеңімпаз атанды.
Қазақстан Жазушылар одағы­ның жыл сайынғы әдеби жыл қоры­тын­дыларына арналған басқосуларда оның тарихи романдары мен деректі хикаяттары мақталып, сыншылардан лайықты бағасын алып келеді
Өткен жылы проза саласы бойынша талдау жасаған белгілі жазушы, ғалым Н.Ақыш қаламгер Б.Ұзақбаевтың романына былай деп баға берді:
«Тарихи тақырыпқа арналған шығармалардың бірі–Бегімбай Ұзақбаевтың «Сартай батыр» романы
Романның оқиға желісімен оқырмандар «Жау жүрек мың бала» көркем фильмі арқылы жақсы таныс
Оқиғалар ортасынан табылатын бас кейіпкер Жоңғар мен Хиуа шапқыншылықтарына қарсы соғыстарда өзінің қаһармандығымен және ұйымдастырушылық қабі­ле­тімен көзге түседі
Әдетте қалып­тасқан тәжірибе бойынша көркем фильм оқырмандар арасында кеңінен танымал болған шығарманың негізінде, соның сюжетінің желісімен түсіріліп жатушы еді ғой
Ал бұл жолғы шығармашылық байланыстың сипаты керісінше
Шығармада авторлық баяндаулар арқылы бұрын көп айтыла бермейтін тарихи деректер келтірілген
Оқиғаның негізгі фабуласы негізгі қаһарманның төңірегінде дамып отыратындықтан, шашыраңқылық жағы шағындау
Сондықтан аталған роман оқырма­нын онша шаршата қоймас деп үміттенеміз…»
Бәкең деректі прозада өнімді де өрнекті еңбек еткен қаламгердің бірі
Жазушы-журналист Жұмабек Кенжалин оның дәйегі мен мәйегі мол дүниелері туралы тұщымды пікір білдіреді: «Біздің қолымызға тиген кітаптың бірі Бегімбай Ұзақбаевтың «Намыстан шыңдалған қайрат» деп аталатын деректі хикаяттар кітабы
Мұнда негізінен ел құрметіне бөленген азаматтардың қилы тағдырлары мен олардың бастан кешкендері шығармаға арқау болған
Айталық, «Қалдырған ізің мәңгілікте» Жақсылық Жылқышиевтің азаматтық тұлғасын сомдайтын оқиғалар өзек етіп алынса, «Арман мұратына адалдық» атты хикаят Сыр өңіріне ерекше еңбегі сіңген Елеу Көшербайұлының тағдыр жолын әңгімелейді
«Өрге өрлеген өр тұлға» деп аталатын хикаят Кеңесбай Қалитегінің тағдыр-талайынан сыр шертеді
Ал Қалыбай Бекенұлының басынан өткендері «Шырағың сөнбесін» деп аталатын хикаятқа арқау болған
Кітаптың өз оқырманы бар ғой деген ой түйдік
Себебі, мұнда Сыр бойы елінің кешегісі мен бүгінгісі өзінің жанқиярлық еңбегімен ауылдастарының құрметіне бөленген абзал азаматтар туралы қалтқысыз әңгіме айтылады».
Бұл орайда қаламгердің әріптесі Жақау Дәуренбеков те бұрын көркем шығарма жазып танылған автордың деректі шығармалармен жаңа үрдісті публистиканың үлгісіндей оқылымды, ұлтқа берер тәлімі, айтар ақиқаты бар, ұрпақ жадында ұлағат үшін қалдырар, осылайша өз оқырманын таба алатын дәйегі мол дүниелер жазғанын атап өтеді.
Қазақстан Жазушылар одағы­ның ХV құрылтайында да көр­кемдік-эстетикалық талаптарға мүмкіндігінше жауап бере алатын, екі құрылтай аралығындағы тәуір деген шығармалардың алдыңғы қатарында Бегімбай Ұзақбаевтың тарихи тақырыпта көтерілген прозалық туындылары тұрғанын ескеруі, жазушы романдарының жоғары баға­лан­ғанының айқын көрінісі деп ұғы­намыз.Қазақ әдебиетінде бұрын ауызға алына бермейтін Қоқан мен Хиуа шап­қыншылығына қарсы күрестегі қазақ қаһармандарының ерлік күрестері жайлы жазылған шығармалары түрлі көркем әдеби суреттеулер мен шынайы нанымды баяндаулар арқылы көбімізге беймәлім тарихи деректер келтіруімен құнды.
Б.Ұзақбаев еліміз тәуелсіздік алғаннан бері облыс әкімі аппара­тындағы халықаралық «Қазақ тілі» ұйымының төрағасы.Қызылорда облысы республикада бірінші болып 2001 жылы 13 қыркүйектен бастап іс жүргізуді мемлкеттік тілге көшіріп, басқаларға да үлгі-өнегелі батыл қадам жасады.
Бәкең отбасында жары Күнилә екеуі 7 баланы тәрбиелеп өсірді
Балаларының барлығы дерлік жоғары біліп алып, қазіргі таңда әр салада жемісті еңбек етуде
Талантты жазушы бүгінде 20-дан аса немере мен бірнеше шөбере сүйген ардақты ата
Немерелерінің алды шетелде білім алды
«Бейнеттің зейнетін көрді» деген осы.
Бәкеңнің жанр талғамайтын және өндіріп жазатын еңбекқорлығы мен оқырман талабына сай байсалды шығарма тудыратын қабілеті көп қаламгерлерге үлгі сияқты
Жазушы Б.Ұзақбаев «Еңбектегі ерлігі үшін», «Ерен еңбегі үшін» және Қазақстан Тәуелсіздігіне 10 және 20 жыл», «Халықаралық М.Шолохов» медальдарымен марапатталған
Қазақстан Жазушылар және Журналистер одағының, Халықаралық Жазушылар одағының мүшесі
ҚР Мәдениет қайраткері, «Жалаңтөс Баһадүр» атындағы республикалық қор төрағасының орынбасары, Арал және Қазалы аудандарының құрметті азаматы.
Ер көңілді, ер мінезді азамат бүгінде шығармашылық қуатының дер шағында
Тарих пен тұлғаларды тірілтіп, олардың жарқын бейнесі мен өшпес ерлігін халқымен қауыштырған қарымды қаламгер Бегімбай Ұзақбаев­тың ойлы оқырманына берер сүбелі дүниелері әлі де алда деп білеміз
Осылайша, қаламыңмен халқыңа қызмет ете бер демекпіз.
Жұматәли ӘБДІРАМАН
Қызылорда
