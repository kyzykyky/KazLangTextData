Үстірт арқары – Қазақстанның Маңғыстау облысының аумағында ғана таралған сол өңірдің байырғы тал тағысы болып есептелінеді
Үстіртте таралған арқардың бұл түрін кейде «арқал» (ғылыми тілде «муфлон») деп атайды. 
Бұл жануарды кейде үстірттің жабайы қойы деп те атайды
Өйткені арқал тек шөл, шөлейтті құмдауытты жерлерде ғана таралса, ал басқа арқарлар тобы биік таулы алқаптарда кездеседі
Үстірт арқарының дене мөлшері басқа аймақтарда кездесетін арқарлардан шағындау
Дене тұрқының ұзындығы орта есеппен 120-160 сантиметр, ал салмағы 40-70 келіні құрайды.
Әрі ширақ, әрі епті жануар үстірт арқары тау беткейлеріндегі қия жартастарға жылдам көтеріліп, әрі жылдам құлдилап төмен түсе береді
Аяқтары сидам, тұяқтары өте жақсы жетілген
1,5м биіктікке оңай секіріп шыға береді, ал қия жартастардан төмен қарай 10 метр қашықтыққа дейін секіре алады
Үй қойларының маңырауына ұқсас дыбыс шығарады
Көздері өте өткір, 2-2,5 шақырым қашықтықтағы адамды көре алады.
Үстірт арқарының таралу аумағы Қазақстанның Маңғыстау облысымен шекаралас Түркіменстан мен Өзбекстан аймағында да кездеседі.
Ерте кездерде Үстірт арқарының таралу аумағы ауқымды аумақты қамтыған, әрі саны да көп болған
Оның дәмді, әрі құнарлы еті үшін көптеп аулағандықтан ХХ ғасырдың орта кезінен бастап саны күрт азайған
Ресми деректер бойынша ХХ ғасырдың 80- жылдары елімізде үстірт арқарының бар болғаны 1700-1800 басы сақталған.
1984 жылы Маңғыстау өңірінің табиғат байлықтарын қорғау, әрі сақтап қалу мақсатында Үстірт мемлекеттік табиғи қорығы ұйымдастырылды
Соның нәтежиесінде 1990 жылдарда жүргізілген есеп бойынша үстірт арқарының саны біршама көбейіп 6 мың бастан асқандығы анықталған.
Үстірт табиғи қорығының аумағын­дағы шағын тауларда үстірт арқары осы өңірдің төл тағысы болып саналады
Бұл арада, ертеден-ақ Бекет атамыз пір тұтқан арқардың орны тіпті ерекше
Үстірт табиғи қорығы туралы сөз қозғалған кезде бірден ойымызға осы өңірдің қасиетті де киелі арқары оралады…
Үстірт арқары құлжаларының дене тұрқы ірі, олардың мүйіздері үлкен, иректеліп келеді, әрі қалың жүнді «сақалы» болады
Ал, саулықтарының дене тұрқы кішілеу, салмағы – 40-50 келіге жетеді
Кішкене мүйіздері болады
Олар ащы бұлақтардың да суын іше береді
Үстірт арқары Алматы хайуанаттар бағында ұрпақ беріп, көбейгендігі де белгілі
2007 жылғы деректер бойынша, Үстірт арқарының саны 5500-6000 бас болса, соңғы жылдары оның саны 700-1000 бастан аспайтыны анықталған.
…Арқарлар мәрт түз тағылары болып саналады
Олар күзде күйекке түсер кезде құлжалары бір-ақ рет сүзіседі және екі құлжа бір бағытқа қарап жатпай, бір-біріне кері қарап жатады
Бұл олардың бір-бірінің ту сыртынан жауды бақылауы, яғни сақтық шаралары деп түсіну керек, бұл да табиғи заңдылық.
Үстірт арқары өсімдіктердің 88 түрімен, көбіне сораң, алабота, жусан, бидайық және баялыч, қараған тюб бұталарының жапырақтарымен, бұтақтарымен де қоректенеді
Ол жайы­лым талғамайды, әрі жайылған кезде тау беткейлерін қиялай жүріп жайылады
Су көздерінен 5-10 шақырымдай қашықтыққа жайылады
Көбіне бұлақ суларын пайдаланады
Ал қыста қар мен мұз жалайды.
Жыл он екі ай қоныс аудармай бір аймақта таралады
Тек ауа райының күрт өзгерген мезгілінде ғана жақын маңай­дағы қолайлы аймақтарға қоныс аударады
Сондықтан да, халқымызда «Арқа жайлы болса арқар ауып несі бар?» деген сөз тіркесі сақталған
Жалпы халқымыз арқардың еркегін – «құлжа», екі жасар төлін – «көкпек», ал жаңа туған төлін – «қозықа» деп атайды
Арқар атауы негізінен саулығына қатысты айтылатынын атап өткен жөн
Қазақ әдеби сөздігінің 9-томында (2008) «қозықа» – бұғы төлі деп қате жазылыпты
Бұғының төлін қазақ халқы «қодыға» деп атайды
Жалпы тілімізде арқарға тікелей қатысты бар сөз тіркестері, теңеу сөздер көптеп кездеседі
Мысалы, «арқардың мүйізіндей», «арқардың асығындай», «арқар шақша», «орғып секірген арқардай», «тау еркесі құл­жадай», «құлжа сақа», «құлжадай айбар мүйіздім», «адырында арқар көп, адамында дарқан көп» (мәтел), «ба­лалы арқар баурайды, баласыз арқар маңырайды» (мәтел)
Арқал – дала­лықты мекендейтін қой тәрізді жабайы жануар» (Жәрдем Кейкін, 2000 ж).
Үстірт арқары Маңғыстау об­лы­сының аумағындағы Солтүстік Ақтаудың батысында, Маңғыстау тауының батыс алқабында, Шығыс Қаратауда, Қасқыржал қыратында, Үстірттің Батыс шыңында, Тұзбайыр сорында, Жабайұшқан шоқысында, Қауынды ойпатында, Ашық-Тайпақ сорындағы биік емес шоқырларда, Кендірлі-Қаясан қыраттарында таралған, бірақ барлық жерде де саны аз
Сондықтан да, ол Қазақ­станның Қызыл кітабының (2010ж.) ІІІ санатында сирек кездесетін, әрі саны жылдан-жылға азайып бара жатқан түр ретінде тіркелген.
Бұл жануардың санының азаюы­на басты себеп заңсыз қаскөйлік аулау, жаңадан өндіріс орындарының қарқынды ашылуы мен игерілуі, тіршілік ететін орта жағдайларының өзгеруі тікелей әсер етіп жатқандығы белгілі
Сонымен қатар, жабайы жыртқыш жануарлардың (қарақұлақ, қасқыр, т.б) да әсері бар.
Өлкемізде кездесетін үстірт арқа­рындай табиғаттың төл тағысын сақтап қалу әрбір азаматтың басты борышы деп түсіну қажет.
Рысбай Сәтімбеков, 
Қазақ мемлекеттік қыздар педагогикалық универсиетінің 
профессоры
