Каучук дөңгелегі, жуан ат айдаушысы және барқыт орындығы бар, серіппелі керемет арба помещик Грибовтың үйіне кеп тоқтады
Уездік дворяндар жетекшісі Федор Андреевич Отцов арбадан секіріп түсті
Оны ұйқылы-ояу малай есік алдынан қарсы алды.
– Мырзалар үйде ме? – деп сұрады жетекші.
– Ешкім жоқ
Ханым балаларымен қонаққа кетті, ал мырза гувернантка бикешпен балық аулауда
Құлқын сәріден.
Отцов тоқтай қалып, ойланып тұрды да, ­Грябовты іздеуге өзенге қарай кетті
Ол оны үйден екі верст жердегі өзен маңынан тапты
Тік жардан төменге қарап Грябовты көрген Отцов мырс етті… Грябов, басы қазандай, денесі үлкен, толық адам, құм үстінде түрікше малдас құрып, балық аулап отыр екен
Қалпағы желкесіне сырғып, галстугы бір жағына қарай қисайып кеткен
Оның қасында ұзын бойлы, жіңішке денелі, томпақ шаян көзді, мұрыннан гөрі ілмекке ұқсайтын үлкен құс тұмсықты ағылшын бикеші түрегеп тұр
Ол үстіне жұп-жұқа ақ бәтес көйлек киіпті, селдіреген көйлектен ап-арық, сап-сары иығы ап-анық көрінеді
Кішкене алтын сағатын алтын белдігіне іліп қойған
Ол да балық аулап тұр екен
Екеуінің маңына өлі тыныштық салтанат құрған
Екеуі де қимылсыз, қалтқылары қалқыған өзен сияқты.
– Сенің жазығың жоқ, менің азығым жоқ! – деп күлді Отцов
– Амансыз ба, Иван Кузьмич!
– А… бұл сенбісің? – деп сұрады Грябов көзін судан алмастан
– Келдің бе?
– Көріп тұрсың ғой… Ал сен әлі қайдағы бірдеңеңмен айналысып жүрмісің? Әлі қойған жоқсың ба?
– Сайтан алғыр… Таң атқалы, күні бойы аулап отырмын… Бүгін неге екенін дұрыс аулай алмадым
Мен де, анау кикимора да ештеңе ұстай алмадық
Отырмыз, отырмыз, ең болмаса, сайтан алғырдың біреуі түссейші! Ызадан жарыла жаздайсың.
– Ал сенің түкіргенің бар ма
Жүр, арақ ішейік!
– Тоқта… Бәлкім бірдеңе ұстармыз
Кешке таман балық жақсы қабады… Осында таң атқалы отырмын, бауырым! Сондай іш пыстырарлық, саған айтып жеткізе алмаймын… Осы балық аулауға мені сайтан сүйрелеген шығар! Түкке тұрғысыз екенін білемін, ал бірақ отырмын! Әлде бір жексұрын секілді, каторга тұтқыны құсап отырмын, қайдағы бір ақымақ құсап суға үңілемін! Шабындыққа баруым керек еді, ал мен балық аулап отырмын
Кеше Хапоньевте діни рәсім өткізілді, ал мен оған да бармадым, осында міне мынау стерлядьпен…мына сайтанмен бірге отырдым…
– Сенің есің ауысқан ба? – деп сұрады Отцов, ағылшын бикешке сасқалақтай көз қиығымен қарап қойып
– Бикештің көзінше дөрекі сөйлейсің… және сонымен…
– Сайтан алсын оны! Мүлде орысша бір сөз ұқпайды
Мақтасаң да, боқтасаң да – бәрібір оған! Сен тұмсығына қарасаңшы! Бір ғана тұмсығының өзі талдырып тастайды! Күні бойы бірге отырамыз, ең болмаса бір сөз айтпайды ғой! Чучело сияқты қақиып тұрып, ақшиған көзін судан алмайды.
Ағылшын бикеш есінеп, құртты ауыс­тырды да, қармағын суға лақ­тырды.
– Бауырым, мен қайран қаламын! – деп ­Грябов сөзін жалғастырды
– Ресейде бұл есалаң он жыл тұрады, ең болмаса, орысша бір сөз білсейші!.
Біздің ақсүйексымақ қыз-қырқын оларға барса, жанталасып соларша сөйлеуді үйренеді, ал бұларды… сайтан біледі! Сен тұмсығына қарашы! Тұмсығына қара!
– Қойсаңшы… Ыңғайсыз ғой… Неге әйел адамға тиісесің?
– Ол әйел емес, әлі беті ашылмаған қыз… Сайтанның қуыршағы, сірә, күйеу жайлы да армандайтын шығар
Одан әлдебір шіріген нәрсенің иісі мүңкиді… Бауырым, оны жек көремін! Жайбарақат қарай алмаймын! Маған ақшиған көзін қадаса болды, тап бір шынтағымды балдақ жақтауына ұрып алғандай, тұла бойым дір етеді
Ол да балық аулауды жақсы көреді
Қарашы, аулап, дуалап тұрғанын! Бәріне жеккөрінішпен қарайды… Сорлы, өзінің адам екенін, табиғаттың патшасы емесін ұғатын шығар
Ал сен оның атының кім екенін білесің бе? Уилька Чарльзовна Тфайс
Тіпу!.
тілің де келмейді!
Ағылшын бикеш өз атын естіп, Грябовқа баяу ғана тұмсығын бұрды да оны жеккөрінішті көзбен шолды
Ол көзін Грябовтан соң Отцовқа қадап, оған да жеккөре қарады.
– Көрдің бе? – деп сұрады Грябов қарқ-қарқ күліп
– Мә-с-саған! Қап, сен кикимораны ма, бәлем! Тек балаларға бола осы әбжыланды ұстап отырмын ғой
Балалар болмаса, мен оны жекежайдың маңы түгілі шаңына жолатпас ем… Тұмсығы тура қаршығаныкі секілді
Ал белі ше? Осы қуыршақты көргенде ұзын шеге есіме түседі
Білесің бе, алып, жерге қағар едім
Тоқта… Сірә, қармағымды қапқан сияқты… – Грябов атып тұрып қармақ сабын көтерді
Жібі тартылды
Грябов тағы бір рет жұлқыған, қармақ шықпады.
– Ілініп қалыпты! – деді ол тыржиып
– Сірә, тасқа ілінген-ау… Сайтан алғыр…
Грябовтың жүзінен қиналғаны байқалады
Күрсініп, мазасыздана қозғалып, күңкілдей қарғыс айтқан ол қармақ бауды тарта бастады
Жұлқылағаннан еш пайда болмады
Грябов бозарып кетті.
– Сорлы басым-ай! Суға түсуім керек.
– Қайтесің, қойшы!
– Болмайды… Кешке таман жақсы ауланады… О, құдай, кешіре гөр! Суға түспей болмас
Түсуге тура келеді! Ал егер біле білсең, шешінгім келмейді! Ағылшын қызын суға малшындыру керек еді… Оның көзінше шешіну ыңғайсыз
Қанша дегенмен, ханым ғой!
Грябов қалпағы мен галстугын шешіп ­тастады.
– Мисс..эээ… – деді ол ағылшын бикешке қарап
– Мисс Тфайс! Же ву при…
* Ал, бұған қалай айтсам екен? Ал, саған қалай түсіндірсем екен? Тыңдаңыз… ана жаққа! Ана жаққа кетіңіз! Естисіз бе?
Мисс Тфайс Грябовты ала көзімен ата қарап, мұрнын пысылдатты.
– Немене? Түсінбейсіз бе? Мына арадан кет деп тұрмын! Сайтанның қуыршағы, менің шешінуім керек! Ана жаққа бар! Ана жаққа!
Грябов бикештің жеңінен тартты да, бар, бұталардың арасына жасырын дегендей, оған бұталарды нұсқап, жүрелей отырды… Ағылшын бикеш, қас-қабағын үсті-үстіне қимылдатып, ағылшынша ұзыннан-ұзақ сөздерді зуылдата жөнелді
Помещиктер мырс-мырс етті.
– Өмірімде бірінші рет оның үнін естуім… Айтарға сөзім жоқ, дауысына болайын! Түсінбейді! Ал, енді бұған не істесем екен?
– Түкіргенің бар ма! Арақ ішуге кеттік!
– Болмайды, қазір балық түсуге тиісті… Кеш қой… Ал енді сен не істе деп бұйырасың? Міне, комиссия! Бұның көзінше шешінуге тура келеді…
Грябов сюртугі мен жилетін лақтырды да құмға отыра қап, етігін шеше бастады.
– Тыңдашы, Иван Кузьмич, – деді жетекші ішек-сілесі қата қарқылдап
– Бұл дегенің, досым-ау, қорлау, мазақ ету ғой.
Ешкім оған түсін деп жалынбайды
Бұл шетелдіктерге сабақ болсын!
Грябов етігін, шалбарын, ішкиімдерін шешті де анадан жаңа туғандай жалаңаш күйде қалды
Отцов ішін ұстады
Ол күлкіден және ызадан қызарып кетті
Ағылшын бикеш қас-қабағын қи­мыл­датып, көзін жыпылықтатты… Оның сарғыш жүзіне астамдық пен жеккөру күлкісі жүгірді.
– Бой суыту керек, – деді Грябов, жамбасын сабалап қойып
– Федор Андреевич, мархабат етіп айтсаңыз, жаз сайын менің кеудем неге бөртіп кетеді?
– Тезірек суға түс, немесе бірдеңе жап үстіңе! Мақұлық!
– Ең болмаса сәл қысылып, абдыраса екен, арамза! – деді Грябов, шоқына, суға түсіп бара жатып
– Бррр… судың суығын-ай… Қарашы, қас-қабағын қалай-қалай қозғайды! Кетер емес… Тобырдан жоғары тұр! Хе-хе-хе… Бізді адамға санамайды!
Суға тізесіне дейін түсіп, өзінің орасан зор бойымен керілді де ол көзін қысып:
– Ей, бауырым, бұл оған Англия емес! – деді.
Мисс Тфайс салқынқандылықпен құртты ауыстырды, есінеді де қармағын суға лақтырды
Отцов теріс айналды
Грябов қармағын босатып алып, сүңгіді де судан мұрыны пышылдап шықты
Екі минуттан соң ол құмда отырып алып, тағы да балыққа қармақ тастады.
Антон Чехов
* Өтінемін, мархабат етіңіз…
(французша je vois prie)
Қуаныш
Түнгі сағат он екі еді.
Елеуреп, үрпе-түрпесі шыққан Митя Кулдаров, өз әке-шешесінің пәтеріне құстай ұшып кірді де, барлық бөлмелерді жылдам аралап шықты
Әке-шешесі ұйқыға жатып қалған
Қарындасы төсегінде, романның ең соңғы парақтарын оқып жатқан
Гимназист-бауырлары ұйықтап қалған.
– Сен қайдан жүрсің? – деп таңғалды әке-шешесі
– Саған не болды?
– Ой, сұрамаңдар! Мен, тіпті күтпеп едім! Жоқ, мен мүлде ештеңе күтпегем! Бұл… бұл тіпті адам сенгісіз!
Бақыттан аяғынан түрегеп тұруға әлі құрыған, Митя қарқылдай күліп, креслоға отыра кетті.
– Бұл адам сенгісіз! Сіздер, тіпті елестете де алмайсыздар! Міне, қараңыздаршы!
Қарындасы төсегінен атып тұрды да үстіне көрпесін жамыла сап, ағасына таянды
Гимназистер оянды.
– Саған не болды? Өң-түсің жоқ қой!
– Шешей, бұл қуаныштан! Енді мені күллі Ресей біледі! Түгел! Бұл жарық дүниеде колледж тіркелушісі Дмитрий Кулдаровтың барын бұрын тек сіздер ғана білдіңіздер, ал енді бұны күллі Ресей біледі! Шешей! О, құдай-ау!
Митя атып тұрып, барлық бөлмені кезіп шықты да қайта отырды.
– Иә, не болды сонша? Дұрыстап айтсаңшы!
– Сіздер жабайы аң құсап тірлік кешудесіздер, газет оқымайсыздар, жариялылыққа ешқандай көңіл аудармайсыздар, ал газеттерде қаншама көп кереметтер бар! Егер бірдеңе бола қалса, қазір бәрі әйгілі, ештеңе жасырын қалмайды! Мен қандай бақыттымын! О, құдай-ау! Газеттер тек атақты адамдар жайлы ғана басады ғой, ал енді алыпты да мен туралы басыпты!
– Не дедің? Қайда? – Әкесінің өңі бозарып кетті
Шешесі құдай бейнесіне көз тастады да шоқынды
Гимназистер ұшып тұрып, ұйықтағанда киетін етегі шолақ жалғыз жейделерімен, үлкен ағаларының қасына таянды.
– Иә, тап солай! Мен туралы басыпты! Енді мен жайлы күллі Ресей біледі! Сіз, шешей, мына нөмірді естелікке сақтап қойыңыз! Анда-санда оқырмыз
Қараңдар!
Митя қалтасынан газет нөмірін суырып алып, әкесіне берді де көк қарындашпен қоршалған жерін саусағымен шұқыды.
– Оқыңыз!
Әкесі көзілдірігін киді.
– Оқысаңызшы!
Шешесі құдай бейнесіне қарады да шоқынды
Әкесі жөткірініп алып, оқи бас­тады: «29 желтоқсанда кешкі сағат 11-де колледж тіркелушісі Дмитрий Кулдаров…
– Көрдіңдер ме, көрдіңдер ме? Әрі қарай!
– …колледж тіркелушісі Дмитрий Кулдаров, Козихиндер үйіндегі Кіші Бронныйдағы шарапханадан мас күйінде шығып…
– Бұл мен ғой Семен Петровичпен… Бәрі егжей-тегжейлі сипатталыпты
Жалғастыра беріңіз! Әрі қарай! Тыңдаңдар!
– …мас күйінде шығып, аяғы ­тайып кетіп, Юхновск уезіндегі Дурыкин қыстағының шаруасы Иван Дротовтың ат айдаушысының атының астына құлады
Үріккен ат, Кулдаровты аттап өтіп, екінші гильдиялы мәскеулік көпес Степан Луков отырған шананы оның үстінен сүйреген күйде көшемен зымырады және оны аула сыпырушылар тоқтатты
Бастапқыда ес-түссіз халде жатқан Кулдаров полиция бөлімшесіне апарылып, дәрігер куәгерлік етті
Оның көкжелкеден алған соққысы…
– Бұл мен ғой, әкей, соққы тиген
Әрі қарай! Сіз әрі қарай оқыңыз!
– …оның көкжелкеден алған соққысы, жеңіл деп саналды
Болған оқиға туралы хаттама жасалды
Зардап шегушіге медициналық көмек берілді…»
– Желкеге салқын су басуды бұйырды
Оқыдыңдар ма енді? А? Міне, тап солай! Енді күллі Ресейге кетті! Бері әкеліңдер!
Митя газетті алды да, бүктеп, қалтасына сұқты.
– Макаровтарға жүгірейін, оларға көрсетейін… Сосын тағы Иванецкийлерге, Наталия Ивановнаға, Анисим Васильичке көрсетуім керек… Зымырайын! Хош болыңдар!
Митя күнқағарлы фуражкесін киді де масаттана, шаттанып көшеге шауып шықты.
 (А.Чеховтың әңгімелерін орыс тілінен қазақшаға аударған жазушы Заря Жұманова)
