Талғат Айтбайұлы,
публицист-жазушы,
«Тоғанай Т» баспасының директоры
Біз ол кісіні жеңеше деуші едік
Ол деп отырғаным белгілі журналист-жазушы Мақұлбек Рысдәулет ағамыздың өмірлік жары – Дәметкен Ахметова
Көп жыл журналисттік қызмет атқарған, Жамбыл облысы әкімдігінің ішкі саясат, баспасөз саласы бөлімінде қызмет еткен жеңгеміз Толымбек Әлімбекұлы, Талғат Сүйінбай, Мырзахан Ахмет, Алпысбай Шымырбай бәрімізді қайындарым деп, қиылып тұратын еді…
«Алдамшы өмір» демекші, сол аяулы жеңгеміздің бақилық болғанына екі айдай уақыт болды
Арамызда жоқ дегенімізбен, еріксіз есімізге алдыртатын шырайлы шығармалары қалды
Аурухана төсегінде жатып жазған мына бір шағын әңгімесін әркімге-ақ, әсіресе бір-бір үйдің шырайын келтіретін қыз балаларға сабақ болар деген ізгі ниетпен оқырман қауымға ұсынғанды жөн көрдік.
Бөлмедегі екі күннен бері бос тұрған екінші төсекке бүгін жайғасқан әйел менімен түйдей құрдас болып шықты
Бір көргенге көп сөйлемейтін, момақан болып көрінген құрдасым әңгіме айтса асықпай, майын тамызатынның өзі болып шықты
«Айлас қатын мұңдас» демекші, әңгімеміз де жарасып, өткен-кеткеннің бәрінің басын шалып қозғамаған тақырыбымыз, айтылмаған сырымыз қалмаған сияқты болса да, күнде әйтеуір бірдеңе табылады
Бір күні әңгіме ауаны өз-өзінен бүгінгі келін­дерге ауыса келе Рахима өзінің келін болып түскендегісін еске түсірді
Әңгіме айтып отырып, бірде ішегі қата күледі, енді бірде мұңайып қалады
Әңгіме­сінің ауанынан ұққаным – өмірі оңай болмаған сыңайлы
Ол айтып отыр, мен тыңдап жатырмын.
Анасыз өскен Рахиманы бауырларымен бірге қайта үйленбеген әкесі тәрбиелепті
Момақан, шаруақор жан балалары үшін ананың да, әкенің де орнын басыпты
«Өзі білгеннің бәрін үйретті
Қызым, ертең бір үйге келін болып түскенде «жетімек», «жетесіз» деген сөзге қалмау үшін үйрен, өмірде бәрі де керек болады» деп отыратын, жарықтық
Айтқандай-ақ қиын отбасына келін боп түстім
Енем – адуындау, айтқанынан қайтпайтын, ал атам ол кісіден асып түспесе кем түспейтін
Мен келгеннен әкем айтқандай-ақ «жетімек» атандым
Екеуі шешесіз өскенімді бетіме салық қылды да отырды
Күйеуім болса момын
Әке-шешесіне қатқылдау сөз айтпақ түгіл оларға қарап, қабағын да шытпайды
Қайнаға болса отбасымен үлкен қалаға көшіп кетті, енем маған емес бөлек шығып кеткен үлкен келініне аңсары ауады да тұрады
Айы­на бір рет келе ме, келмей ме, сонда да солар жақсы
Шиеттей қайындарым мен қайынсіңлілерім жайы, оған қоса малдың күйі менің мойнымда
Таңның қалай атып, кештің қашан батқанын байқамай қалу әдетіме айналды
Обалы не керек, қайындарым мен қайын-сіңлілерімнен айтарлықтай теперіш көрмедім
Көңілдері түссе – көл
Қазір солар жылына екі-үш рет басымнан аяғыма дейін киіндіреді
Мейірлерін төгеді
Одан артық қуаныш бар ма? Бәрінің жағдайы жақсы, құдайға шүкір.
Бірде неге екенін білмеймін, енеме жақпай қалдым
Ит терімді басыма қаптап, айтпағанды айтып жатыр
Айтпаған сөзі қалмады, сөзі сүйектен өтеді
Үн-түнсізбін
«Мақаусың ба, мылқаусың ба? Үндемей құтылудың бәрі жақсылыққа бастай бермейді» деп, басымнан нұқып-нұқып жіберді
Үндегенде не дейін, басым онан сайын пәлеге қалсын
Осы айқай-шудың үстіне қызыңқырап алған атам келе қалмасы бар ма
Енем одан сайын шабалана түсті
«Мына жетімек басыма секіріп бітті әбден, қисайып алып өзінікін істейді
Тіпті, маған сөз сөйлеуге намыстанатын сияқты» дейді
Мен әлі не бүлдіріп қойғанымды білмей далмын
Сұрауға шама бар ма
Сөйтіп аңтарылып тұрғанымда атамның жұдырығы самай тұсыма сарт ете қалғаны
Есеңгіреп қалдым
Қаша жөнелуге шама жоқ, кесе-көлденең есіктің аузына тұрып алған
Ал содан төпелесін-ай келіп, басым мен бетімді қос қолыммен жауып, отыра қалдым
Араша түсер енем көрінбейді, қайта айызы қанып тұрғандай
Балағат сөздің небір атасы кетіп жатыр
Қолымен ұрғанға айызы қанбаған болуы керек, бүк түсіп жатқан мені шірене бір тепті де шығып жүре берді
Есім ауысып қалды
Көзімнің алды сансыз жұлдыздарға толды
Әлден соң «Тұр-ей, не… сонша бір жерің сынып қалды ма?!» деген енемнің дауысынан есімді жиып, ыңырси орнымнан тұрдым.
Кешкісін көк ала қойдай түрімді көрген күйеуім шошып кетті
Не болғанын сұрады
Мен бәрін айтып бердім
Дегенмен, «таяқ жедім» демедім, олар «мұнымыз әбестік болды-ау» демеді
Күйеуімнің дыбысы да шықпады
Оның әке-шешеге қарсы шығуы қайда? Бар болғаны басымнан ғана сипады
Соның өзі маған азырақ демеу болды
Ақыры сол оқиға жабулы қазан жабулы күйінде қалды
Мен мүжілдім, күйзелдім
Таңға жуық түсік тастадым
Ешкімге айтпай, болған істі жасырып қалдық
Сонда да кінәні өзімнен іздедім
Ешнәрсе болмағандай күнделікті жұмысымды істей бердім.
Содан біршама уақыт өткеннен соң атам қатты ауырып жатып қалды
Күйеуіміз екеуміз асты-үстіне түсіп, күттік
Оңалмады
Қайта артынша қол-аяғы тартылып, төсекке таңылды
Бақандай сегіз жыл бағып, күттім
Риза сияқты, енем де бұрынғыдай емес, басылған тәрізді
Жасы келді ме, әлде менің қызметіме зәруліктен бе, әйтеуір, жұмысым жеңілдемегінімен басымнан қиқу азайды, мен соған да ризамын
Бірақ басымнан бір сипамады
Есесіне жеті балам қолқанат болып, жұмысымды жеңілдетті
Бұдан артық қуаныш бар ма?!
Шүкіршілікпен өмірім өтіп жатты
Бір күні кешкілік, ойламаған жерден: «Әй, Рахима, Рахима!» деген енемнің айқайы шыққанда қорыққанымнан құлап қала жаздадым
«Тағы не болып қалды екен?!» деген үрей тас төбемнен мұздай су құйып жібергендей болды
Артынша «Кел, атаң шақырып жатыр» деді даусын жұмсартып
Жүгіріп, басымдағы орамалды түзетіп, атам жатқан бөлмеге кірдім
Келсем байғұс қара терге малшынып, қиналып жатыр екен
Аяп кеттім
Бірақ состиып жанына жақындай алмай, босағада тұрып қалдым
«Жақында» дегендей ишара жасады
Жақындадым
Жүзіне тіктеп қарай алмадым
Қолымнан ұстады
Терге малынып жатқанымен қолы тас­тай суық екен
Жылан ұстағандай дір ете қалдым
Менің дірілімді атам анық сезді
Көзі ақшаң ете қалды
«Қорық… п…а, – деді бір сөзді үзіп айтып
– Мен сенен… кешірім сұраймын
Қара басып, мына кемпірдің сөзіне еріп…, саған талай қысастық жасап, қолым да тиді
Бата тимесе де қате тиді
Кешіре алсаң, кешір, балам…»
Ол бұл сөздерді аса бір күйзеліспен айтып, бетіме жалтақтай қарады
Көзімнен жас ыршып шықты
Қолымды тартып алып, шегініп кеттім
Ал кеп солқылдай жылайын, көз жасымды тоқтата алсамшы
Менің көңілімнің босағанына – әділдіктің кеш болса да салтанат құрғаны себепкер болды ма, солқылымды тоқтата алмадым
Мені жылатқан жылдар бойы шер боп қатқан өкпе ме, әлде қауқарсыз жатқан шалдың жалынып, кешірім сұрап жатқан халі ме, білмеймін
Жылай бердім… жылай бердім
Атамның одан кейінгі сөзін де естімедім
Бірақ кемпірдің қақылдап тұрғанын естіп тұрмын
«Ей, сөйлесейші, тіліңді жұтып қойдың ба, неге сөйлемейсің?!» деп, мені бір-екі жұлқып қалды
Не демекпін, не деп сөйлемекпін? Не айтарымды білмей, абдырадым
Бір кезде атам «бара бер» дегендей ишарат жасады
Атып шықтым
Үй айналып, сыртқа кеттім
Өксігімді баса алмай, ұзақ жыладым.
Көп ұзамай атам қайтыс болды
Жоқтау айтып отырған енeм: «Арманда кеткен арысым-ай, келінінің бір ауыз «кештім» деген сөзіне зар болып кетті-ау…» дегенде ғана «сөйлесейші» деген сөздің мағынасын түсінгендей болдым
Сөйтсем, атам қайтыс болар алдында, оның кешірімін қабыл алып, «кештім» деуім керек екен ғой
Мен оны қайдан білейін, жылағаным – кешіргенім деп ойладым ғой, өзімше
Қазір сол сәт есіме түссе, еріксіз өз қылығыма қысылам
«Кештім, ата, мені кешіре гөр» деп, бір емес бірнеше рет қайталаймын
Ол кезде мен бейбақ сөздің мәнісін түсіне білмеппін ғой
Оның үстіне атамнан да, енемнен де әбден қорқып қалған мен олардан құтылғанша асығып тұрдым
Сол кезде жанымда тұрған енем де ашып ештеңе айтпады
Түсінген, қорытынды шығаратындарға кешірім нұры қасиетті екенін кейін білдім ғой…
Оның жанарынан қос тамшы тырс етіп еденге тамды
Басын төмен салып, үнсіз қалды.
Қандай ауыр
Мен өз ойыммен әлек болып, терезеден сыртқа қарадым
Алма ағаштардың аппақ гүлдері ауланы ақ көбелекке толтырып тастағандай көрінді.
– Қазіргі келіндер ондайға көнуі қайда?! Менің бұл әңгімеме біреу сенсе, біреу сенбейді
Төрт келін түсірдім, төртеуінің түсінігі төрт түрлі
Әйтеуір «мамалап» тұрады, – деген ол жылы жымиды
– Көктем қандай тамаша! Дала гүлге ораныпты, қараңызшы…
Құрдасымның көңілінің көктем болып қалғанына риза боп мен жаттым.
 
