«Қитабан қара қазаққа дау жоқ, бірақ Құдайым әр сөзі толғауы терең фәлсафаға, ордалы ойға, данышпандық пен ұлағатқа, адасқанға – жол, қажығанға қол берер бір ақынды жаратса, онысы «жүз жасаған» атанбақ түгіл әрісі – жетпістің о жақ, бұ жағында, берісі 60-ты алқымдап, тіпті отызында омақасып, жиырма бесінде желкесі қиылып жататыны несі екен?»– деп еді бір қотыр тіл ағам дастарқан басында
Сол жерде біраз зиялылар қарқылдап күлді
Дәл сол сәтте менің есіме Абай мен Әбубәкір Кердері, Мұқағали мен Төлеген оралды
Абай 60-қа толар толмаста, Әбубәкір мен Мұқағали қырықтың қырқасында, Төлеген оған да жете алмай дүниеден өтті
Әсілі, асылдар, әсіресе нағыз ақындар көп жасамайды
Мұның бәрі – бір Алланың ісі, бір Алланың бізге беймағлұм құпиясы.
ҰЛЫ ШАЙЫРҒА ІЗЕТ
Ал бар-жоғы сол 40-тан асар-аспа­сында көз жұмған Әбубәкір Кердерінің өлең­деріндегі, жыр-термелері мен мұңды ғазал­дарындағы ғаламат даналық, тағылым-тәрбиелік, үлгі-өнегелік, заманның, халықтың оның ішінде қазақтың кешегісі мен өзі күн өткеріп отырған кезеңдерді салыстыруы, қысқасы қазіргі тілмен айтсақ көркемдіктің, тәрбиеліктің, мөлшерсіз ойшылдықтың құпиясы ше? Соншалықты қысқа ғұмыр кешсе де қазақта тек әрі десең – Абаймен ғана, бері десең Тұрмағамбетпен (Ізтілеуов) ғана салыстырарлық өлшеусіз даналық­ты Жаратқан иеміз Әбубәкірге ғана үйіп-төгіп бере салғанына дауласу қиын
Әттең, жал­ғандыққа, өтірік пен өсекке толы ғафыл дүниенің қиямпұрыстығы мен қияпатына Әбубәкірдің өзі айтқандай, «Аты шыққан ерлерді, аяққа басып кеміткен» қоғамның кесапаты қосылып, оның есімі ұзақ уақыт өз замандастарының да, одан кейінгі ұрпақтарының да санасынан өшіп қалды
Тіпті әйгілі Мұхтар Әуезовтің өзінің дамулла-шайыр Әбубәкір Кердеріге тым қырын қарағаны белгілі
Мұхаңның амалсыздан Әбубәкірге «уақыт талабына сай» баға беруіне тура келді
Әрине, Қазақстан Компартиясы ОК 1947 жылғы «Қаз.ССР ҒА Тіл және әдебиет иснтитутының жұмысындағы өрескел қателер туралы» қаһарлы қаулысы Әбубәкірді зерттеп, ол туралы ғылыми еңбектер жазып жүрген Б.Кенжебаев пен Ы.Дүйсенбаевтың да, М.Жармұхамедов, Ә.Қоңыратбаевтардың қыл мойнына тақалған қара қылыш болғанда М.Әуезов те сөйтпегенде қайт­сін
Ол аз болса ғұлама-шайырдың әр өлеңі —  Алла атымен, дін, ислам дұғасымен басталып, орыс отаршылығының қазақ даласындағы жерді, елді, тілді, дінді обадай жайпап бара жатқанын, қазақ ұлтын азғындату саясаты жүріп жатқанын жаны ышқына суреттеп отырды
Әйтпесе:
Орысша білім білмесең,
Еш пайдаға аспай тұр
Мұсылманша моллаңыз.
…Қараның ұлы хан болды
Құлдың ұлы паң болды, – деген бай­қам­паздықты, замана зарын, қазақ ұл­тының зарын сол заманда Әбубәкір айтпаса кім айтар еді?! Сол кезде-ақ орыс отар­шылдығының ең басты саясаты – өзі жаулап алған елді тілінен айыру екенін де ғұлама-ақын дәл аңғарған
Орыстардың мақсаты – қазақтың бүкіл ой-санасын бір-бірімен орысша сөйлестіру арқылы бүлдіру екенін бірден байқаған, орысша араластырып сөйлейтіндерден шошына баста­ған Әбубәкір: «Тілі екеудің діні – екеу, бұзып алма дініңді адам», – деп артында өлмес сөз қалдырмап па еді?! Сол қос тілділіктің қан­шалықты залалды екенін, оның ұлтты жоюдың ең басты құралы екенін бүгінде Франция, Германия сияқты әлуеті әртүрлі мемлекеттердің қайраткерлері мойындап өтті
Әбубәкірдің бұл даналығының рас­тығын ағылшын ғалымы (уэлстік) Дэвид Кристалдың «Тіл ажалы» атты кітабынан да анық көреміз
Бұл ғалым: «Бір ұлт жойыларда оларда қостілділік деген пайда болады», – дейді
Ал Әбубәкір оны бұдан 100 жылдан астам бұрын айтып кетсе, оның бүгінгі қарадомалақ қазақ ұрпақтарына «енді үш тіл үйреніңдер» деген үгіт жүргізілуде.
Аруақты ердің тұқымы
Дұшпанменен дос болды.
Балдағы алтын ақ семсер,
Балалар ойнар тас болды.
* * *
Атаны билеп ұл кетті
Қожаны билеп құл кетті
Қарсақ табан мысық бас
Не азғындар жетілді
Есепте жоқ жамандар
Лақтай басқа секірді
Алмастай асыл жандарым
Өз-өзінен кетілді
Қадірін білмес жаманға
Күні түсіп өтінді.
Міне, заманның, қоғамның, елдің жақсылыққа емес, қайта жамандыққа қа­рай бет бұрғанын, оң емес теріс өзге­рістер болып жатқанын, оның бәрі отаршылар әкелген бұзықтықтан, әдепсіздіктен болып жатқанын данышпан шайыр жан дүниесі күйзеліп, көкірегі қарс айырылып отырып зар ғып төгеді
Ұтыры келгенде айта кетейік, зерттеушілер де, дүниеден кеше өткен көзіқарақты біраз ақсақалдар да дамулла-шайырдың шығармашылы­ғын заманында өзге мұсылман жұртына да мағлұм болғанын айтады
Мысалы, үлкен ғалым Қабиболла Сыдиықов: «Ақын туған елі ғана емес, зиялылар, көзіқарақты хат танитындары бар, қазақ тілін түсінетін қырғыз, қарапқалпақ, түрікмен, ұйғыр, татар, башқұрт арасында да мәлім болған
Оның бірнеше себебі бар
Әбубәкір шығармалары 1902, 1905 жылдары Қазан қаласында екі дүркін жарияланды
Бірақ бұл ақын шығармаларының кең таралуының басты себебі емес», – дей келіп, ақынның қазақтың ақпа-төкпе ақындық дәстүрінен, Шығыс әдебиетінен, жалпы әдебиет жәдігерліктерінен өнеге алғанын әрі діни, ислами инабаттылықты дәріптеп, сол уағыздарды ерекше ақындық шабытпен, еркін, қисынды, сенімді жеткізген еді
«Міне, осы жайттар Әбубәкір есімін Қазақстан, Орта Азия аймағына мәшһүр етті», – дейді ғалым.
Бізді Әбубәкірдің қатты таңырқатып, соншалықты қайран қалдыратын бір жері мынау – оның қай өлеңін алып қарасаңыз да босқа айтылған, ұйқас үшін алынған немесе өлеңнің көлемін көбейту үшін әдейі созған, мағынасы жоқ бір жол не бір шумақ таба алмауымыз
Бүкіл өлең, бүкіл шумақ, әр жол даналыққа, көрегендікке, ұлағат-үлгіге, насихат-өнегеге тұнып тұр-ау, тұнып тұр! Артық сыңарауыз сөз жоқ
Ұлы Мұхаң, әлгінде айтқанымыздай, Ә.Кердері туралы заман, саясат ыңғайы­на беріліңкіреп көбінесе ашық пікір айта алмады
Соның өзінде ол «Әбу­бә­кір өлең­дерінде заман жайының көп ерек­шелігі саналып, тергеліп өткен…» деп, ар жағын көпке созбай қоя салады
Ал тыңдаңыз:
Құрметсіз өткен ғұмырдан
Ұйқыда көрген түс артық.
Сипаты бірдей болса да,
Ерлерден ердің ісі артық.
Орнын таппас қайраттан
Хайламен еткен күш артық.
Жаңбырсыз өткен жазыңнан,
Жайлы болған қыс артық.
Тұғыры құтсыз сұңқардан
Қайырлы болса әр күні
Тұрымтай атты құс артық.
Порымы келмес күмістен,
Сұлулап соққан мыс артық.
Сыйласпаған туғаннан,
Тоқтылы қойға жалданып,
Есікте жүрген кісі артық.
Басшысы жоқ әскерден,
Аруақты туған бір ердің,
Жалғыз да болса сұсы артық.
Көңілі жүйрік, көзі қырағы Әбубәкір қазақ жеріне келіп жатқан орыс отар­шыларының жікшілік, сұрқиялық саясаты қазақты ұлттық намысынан ерлігінен, қысқасы, бүтін кескін-келбетінен айырып, асылы мен жасығын, нағыз ері мен дымбілмес езін мидай араластырып жатқанын, тіпті халық санағы деп аталатынның өзі арамзалық есеп екенін бірден аңғарады
Оған:
Қойдан қоңыр қазағым,
Қапияда алданып,
Айырылып қалдың құныңнан.
Алты алаштың баласы
Есепке кірдің ертерек,
Бірлігіңнің жоғынан.
Жақсылық тегін сұрамай,
Бай қадірлі болған күн.
Мақсат алған күштілер
Қойшыға кеңес салған күн.
Қапталы алтын қара нар
Қайғыменен толған күн
Білмеймін дейтін бір жан жоқ
Жұрт ақылға толған күн… –  деп налиды ұлы шайыр.
Міне, қазақтың күні ертең ұлт болып аман-сау жүрер-жүрмесіне орыс басшыларынан келіп жатқан қауіп-қатердің зор екенін ұлы шайырдың тар кеудесінде торғайдай тыпырлаған жұмыр ет осылайша жылап тұрып жырлайды
Жырлайды да сол зар-мұңын түсінер пенде қазақ арасында қалмай бара жатқанына:
Дүнияның терең түбі жоқ
Һәммасы жалған, шыны жоқ.
Пенденің бәрі арманда
Ақылсыздың мұңы жоқ, – деп тағы да аһ ұрады
Алла тағала Абай өлген соң қазақтың маңдайына 15 жылдан кейін Әбубәкір Кердеріні берді
Абай «ойлы адамға қызық жоқ» десе, Әбубәкір «ақылсыздың мұңы жоқ» дейді
Ал енді Әбубәкірдің сол өлеңіндегі
Көп бейасыл бас қосса,
Асыл заттың пұлы жоқ
Білімдінің құны жоқ, – дегені ше? Осын­дай түбі жоқ терең ой мен ұлы ұлағатты Абай мен Әбубәкір Кердеріден басқа қай қазақ айтқан?! Өз сөзінің қадір-қасиетін білу және сол сөзін әрбір есті адам жерге тастамасын, өз сөзінің ұлтқа ұлағат екенін білудің өзі – даналықтың бір белгісі
Шайыр сондықтан да:
Тыңдаған азаматқа сөзім дәрі,
Секілді арнап атқан қудың өті, – дейді.
Алтынды жерге төгер уыстаған
Ерліктен ғылым артық ту ұстаған, – деп бір сәт ғылым-білімді бәрінен жоғары қояды, яғни «білекті бірді жығар, білімді мыңды жығардың» растығын бекемдей түсті.
Одан әрмен Әбубәкірдің өлеңдерін оқып отырғанда жан-жағыңнан адам ғұмырында үлкен немесе үлкен бір мектепте болған, болып жатқан жақсылық пен жамандықты, артықшылық пен кемшілікті баяндап тұрған әлде бір тылсым суреттің ішінде келе жатқандай бейжай бір күй кешесің
Мұндайды осы күнгі ғалымдар лириканың да әртүрлі тармағына теліп жүр
Бірақ Әбубәкір жырлары олайша тал­даудың ешқайсысына да көне бермейді
Оның тіпті өз өмірбаяны дерлік, ауырып жатып айтқан өлеңінің өзінде қаншама бояу десеңіз – бояу, ілім-білім десеңіз – ілім-білім, ойшылдық, даналық, терең философия жатқанына таңданбау мүмкін емес
Онда ол өз өмірінің бір жасынан бастап істеген іс-әрекетін баяндай келіп:
Он бір мен он екіде түркі білдім.
Түркіні тәмам тілдің көркі білдім, –  дейді.
Реті келгенде айта кетейік, ғұлама шайырдың «Тілі екеудің – діні екеу» деген сөзін тіліне, дініне, жалпы ұлттығына қауіп төніп тұрған кез келген ұлт, кез келген мемлекет көрнекті жерлерге ұран етіп іліп қойса да артық болмас еді.
Әбубәкір Кердері шайырдың тұтас бір ұлтқа, әсіресе қазаққа ұлағат боларлық өнегеге,  тағылым-тәрбиеге толы даналық өлең-жырларын, терме-толғауларын кеңінен насихаттау – бүгінгі күннің жедел қолға алатын басты мәселесенің бірі
Жалпы, оның әр өлеңі көптеген ұлттық ерекшеліктерінен алшақтап қалған, әсіресе әлі де өзінің ұлттық діңгек-тірегімен толық қауыша алмай, кім боларға білмей алакүлік, алакөңіл болып жүрген (мәңгүрт демей-ақ қоялық!) қазақтарға, қысқасы, тұтас иісі қазаққа ақыл нұсқар дүниелер деуге әбден болады
Оған бас-аяғы бірнеше мақала түгілі талай-талай ғылыми еңбектер арнап та түгесу, «әбден түбіне жеттік» деу мүмкін емес.
Ақтөбе Ғибадат пен
Инабатты ту етеді
Сонымен, Ақтөбенің Алғасында дү­бірлі бір думанды ұлы той өтті
Жарат­қан иемізге жасалған ғибадат пен аруақ­қа жасалған инабаттың ерекше бір ме­рекесі сипатты шара болды
Шара ой мұхитының, даналық мұхитының ең тұң­ғиық тереңін тербетіп, толқытып әрбір саналы пенденің сезім қылына жыр ғып, күй ғып, ақылнама, насихат, ұлағаты мол үлгілі сөз етіп құйған ғұлама шайыр Кердері Әбубәкір Шоқанұлының (әкесінің шын аты Боранқұл) 150 жылдығына арналған еді
Оны Ақтөбе облыстық мә­дениет басқармасы, Алға ауданының әкім­шілігі мен Халық шығармашылығы үйі ұйымдастырды
«Ұйымдастырды» деп айта салу – оңай
Ұлы ақынға арнап еңсесі биік ескерткіш орнатуда, мерекелік ауқым­ды концерт, ән-күй, би өткізуде, ғалымдардың Әбубәкір туралы зерттеулерін, баяндамаларын ұйымдастырып, ғылыми теориялық жиын өткізу, алыс-жақыннан меймандар шақырып, оларға күтілім жасау сияқты қыруар шаруаны бір жүйеге келтіріп, дәл бұлайша мінсіз атқарып шығу екінің бірінің қолынан келе қоюы екіталай
Бұл істе Ақтөбе облыстық мәдениет басқармасы­ның бастығы Назира Табылдина, Алға әкімі Қабай Сәрсенғалиев пен оның орынбасары, ұлы шайырдың аталас ұрпағының бірі – Нұрхан Ақниязов, Облыстық халық шығармашылығы Үйінің басшысы Орынбасар Тереков сияқты азаматтардың күн­діз-түні бір тынбай, басқа тірліктің бәрін былай қойып жан сала еңбек етіп жүрге­нін көзіміз көрді
Еңбек ету, шара өткізу өз алдына ғой, әсіресе Нәзира ханымның нәзік те тәрбиелілігі, сөз сөйлеуі, өзін ел алдында ұстау мәдениеті, әсіресе Қабай әкімнің «мен әкіммін» деп кейбіреулерше маңғазданып, сөйлер сөзге ерініп, сызданып тұрмай, үл­кен-кішіге жып-жылы бір жымиып тіл қатып тұрған иманжүзділігі, әдептілігі «бол­сайшы бәрі осындай әкімдердің» дегіз­гендей екен
Ал көп сөйлей қоймай­тын Нұрханның сөз бастап кетсе, аңқылда­ған ақжарқындығы, Орынбасардың артық-ауыс сөзді ұнатпайтын, ақты – ақ, қараны  қара деп кесіп айтатын турашылдығы – бәрі-бәрі осы бір дүбірлі думанның өзіндік өрнегінің бір бөлшегіндей болды да тұрды.
Инабат – ердің базары,
Ақ жүзінің ажары
Инабат – ердің азығы
Бақыт пенен думанның
Ұстап тұрар қазығы
Инабат – ердің жолдасы,
Артса керек мал-басы, – деген ғұлама шайырдың өлең жолдары осы азаматтарға қарап тұрғанда тіліңе ықтиярсыз орала береді екен
Иә, дүниеде қандай бір игілікті іс істемек болсаң да оған әуелі Алла тарапынан қала берді лауазымды әкімқаралар тарапынан қолдау болмаса, еңбегің еш дей бергін
Осы ауқымды шараның өткізілуі­не облыс әкімі Архимед Мұханбетов пен оның орынбасары Сара Нұрқатова жасаған қамқорлық, олардың өздеріне жасалған ұсынысқа қолдау көрсетумен ғана шектелмей, өз тараптарынан ордалы ой, салиқалы да сырлы сөз айтулары қандай ғанибет десеңізші
Бұл да – өз алдына бір әңгіме.
Әсіресе, бұл мерекеде айтыскер ақын­дардың жұлдызы жарқырап, халық қо­шеметіне бөленді
Олар қазақ еліндегі бүгін­гі қазақ тілінің, ата-баба салт-дәс­түрінің ақсап тұрған тұстарын айтқан сайын көрер­мен халық ду қол соғып, құрмет білдіргенін көрсеңізші! Көрсеңізші демекші, той бас­талып жатқанда да, той тәмамдалғанда да көкейімізде көптен бері орнығып қалған бір жайт көңілімізді әрі-сәрі етті де тұрды
Ол мынау – біріншіден, Әубәкір Кердері – тек облыс, аудан деңгейінде емес, бер жағы – мемлекеттік, яғни республикалық деңгей­де, әр жағы бүкіл Алты Алаш, яғни түркі жұр­ты атап өтсе де артық болмайтын ұлы тұлға
Ол түркі әлеміне ортақ ұлы ақын
«Шіркін-ай, осыны Үкімет басындағылар, Мәде­ниет министрлігі ескеріп жатса ғой
Ең бол­маса ұлы шайырдың 150 жылдығына арнап оның сонау 1903, 1905, 1993 жыл «Жазушы» баспасынан жыршы-ұстаз Бақтыгерей (Ордабай) Сандыбайұлы құрастырып шығарған 11,7 баспатабақ «Қазағым» атты  жыр-қазынасы жинақталып шығарылса ғой» деген кірбіңі мол күйіміз-тұғын.
Екіншіден, соңғы жылдары басқа облыстарға қарағанда Ақтөбе өңірінде осы маңайдың көзі тірісі, көзден кеткені, көңілде қалғаны бар ақын-жазушыларына деген құрмет ұмыт қалып бара жатқаны ап-анық көрінуде
Оған қазақтың аса дарынды жазушысы Т.Жармағамбетовтың, көрнекті ақын, нәзік те нағыз лириканың шебері С.Жиенбаевтың, айтулы ақын Қ.Шаңғытбаевтың есімдерін еске алу, мерейтойларын өткізу, көзі тірі, облыс­тан тысқары Алматы, Астанада жүрген қаламгерлердің басын қосу, олардың кі­таптарын шығаруға қол ұшын беріп, жас ұрпаққа таныстырып отыру соңғы жылдары кешегі облыс басшысы Елеусін Са­ғындықовтың кезінде елеусіздеу қала бас­тады
Мұның өзі Елбасының ұсынысымен басталған «Мәдени мұра» бағдарламасын жүзеге асырудың басты жолдарының бірі екені аян
Оны ұдайы қыруар шаруадан қолы босай бермейтін облыс басшысының есіне салып отыру – оның кеңесшілерінің, облыстық газеттер сияқты басылымдар басшыларының да азаматтық борышы
Ал ұлы ақын Әбубәкір Кердеріге арналған бұл мереке Ақтөбе облысына жаңа келген басшы Архимед Мұханбетов бастаған басшылықтың әуелі Аллаға – ғибадаты, аруаққа инабаты десек орынсыз болмас.
Мырзан КЕНЖЕБАЙ
