Мәскеуде «ЖАСАМПАЗ
Нұрсұлтан Назарбаев: Ресейден көзқарас» («СО­ЗИ­ДАТЕЛЬ
Нурсултан Назарбаев: взгляд из России») кітабының тұсауке­сері бо­лып өтті
Кітапқа Ресейдің аса ірі саяси және қоғам қайраткерлерінің Қазақ­стан­ның Тұңғыш Президенті туралы түсініктемелері, жеке бағалары берілген.
Кітаптың алғысөзінде Ресей Федерациясы Федерация Кеңесінің мүшесі, Халықаралық істер жөніндегі комитет төрағасының бірінші орынбасары Виталий Игнатенко былай деп жазады: «Бұл кітап – ұлан-ғайыр, қуатты ел туралы, ғарышты бағындырудың басталуы туралы, ұлттық дипломатияның пайда болуы туралы және ядролық сынақ­тардан, яғни ажал сепкіш тажал қарудан бас тарту туралы, ғажайып қала Астана – болашақтың мегаполисі туралы, сондай-ақ Еуразиялық эконо­микалық кеңістік секілді күрделі құры­лым туралы… Және бастысы – мың­жылдықтар тоғысында өсіп-өркен­деген және көпұлтты заманауи Қазақ­стан секілді осыншалықты ғажайып халықаралық құбылысты жасау қолынан келген адам туралы».
Жинаққа енген публицистердің арасында шығармашыл одақтардың, ірі баспалардың басшылары, жоғары наградалар мен беделді сыйлықтардың лауреаттары – Всеволод Богданов, Владимир Губарев, Рафаэль Гусейнов, Валерий Симонов, Юрий Батурин, Кирилл Привалов, Леонид Млечин, Николай Долгополов бар.
Басқосуда сөз сөйлеген «Орыс баспасөзі» бүкіл­әлемдік ассоциа­ция­сының президенті Виталий Игнатен­ко­ның, Еуразиялық экономика­лық комиссия төралқасының мүшесі (министрі) Татьяна Валоваяның, Мем­ле­кеттік думаның ТМД істері, еуразиялық интеграциялар және отан­дастармен байланыс жөніндегі комитет төрағасы Леонид Слуцкийдің, «ЛУКойл» концернінің президенті Вагит Алекперовтің, Әзербайжанның Ресейдегі елшісі Полад Бюльбюль-оғлының сөздері сондай бір шынайы және сезімге толы болып шықты.
Қазақстан Президенті Н.Ә.Назарбаев­тың РФ Журналистер ода­ғы­ның жоғары наградасы «Ерек­ше еңбегі үшін» белгісімен марапат­талғандығы жарияланды.
А.ОСПАН
