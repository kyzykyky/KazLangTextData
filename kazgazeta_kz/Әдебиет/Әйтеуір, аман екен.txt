– Помогите, ей плохо!
– Дайте стулчик! – деген жан-жақтан шыққан дауысқа елең ете қалдық.
«Океан» сауда үйінің алдындағы шағын базардың маңы
Бірін-бірі жеп қоярдай жанталасқан саудагерлер, ағыл-тегіл сапырылысқан сатып алушылар
Әйтеуір күнделікті күйбең тіршіліктің қамымен сырғып өтіп жатқан демалыс күндерінің бірі болатын.
– Не болып қалды екен деп? – деп жиенім Ақбөпе екеуіміз де алдымызда опыр-топыр жиналып қалған адамдардың арасына ентелеп ендік те кеттік
Байқасақ, жасы егде тартқан әйел жерде сұлап жатыр екен
Жаңағы сатушы орыс әйелдерінің бірі астындағы орындығын қойып, енді бірі қарт әжейді демеп әлгі орындыққа отырғызып жатты
Тағы біреуі аузына су тамызбақшы болып құтысын ала жүгірді.
Қара торы келген әжей бір қарасаң, кәріс ұлтына ұқсайды екен
Әрі-бері өткен адамдардың аяғының астында домалаған таяғын әперіп жатып, қолындағы құйма сақинасына көзім түсті.
– Қазақ екен! – дедім жиеніме қарап.
– Иә, біздің апамызға ұқсайды
Қазақ­ша сөйлесші! – деп жиенім жеңім­нен тартқылай бастады.
Анамның дүниеден өткеніне көп бола қойған жоқ
Шіркін-ай, ананың орны бөлек қой… Сағынышқа толған көңілім босап қоя берді
Әжесінің аялы алақанын аңсаған жиенімнің де жан сырын ұғына қойдым.
– Апа, жедел жәрдем шақырайын ба? – дедім, әжейдің бетіне жақынырақ үңіліп.
Аздап есін жиған қарт ана: «Жоқ! Целло­фан қапшық берші!» деп өтінді.
Сүйеп тұрған қалпымда жақын тұрған сатушылардың бірінен қапшық сұрап алып, әлсін-әлсін лоқси бастаған әжейдің қолына ұстаттым
Бірер сәттен соң әжей аздап есін жиғандай көрінді.
– Жедел жәрдем шақырайын, – дедім тағы да.
– Жоқ, қажеті жоқ! Осылай болып тұрады
Дәрім үйде қалып еді, – деп қазақы әдетке басты
Дәрігер десе, шошып ат-тоны­мызды ала қашып тұратын халықпыз ғой.
– Тым болмағанда туғандарыңыздың біріне қоңырау шалайын
Үйіңізге қалай жетесіз?! – дедім.
– Жарайды, балама қоңырау шалшы, – деді дауысы дірілдеп.
– Балаңыздың аты кім, телефонын айтыңыз! – дедім қолыма ұялы телефонымды ала салып.
– Аты – Сапар, – деп әжей баласының үй телефонының нөмірін айтты.
Жанталасып Сапардың нөмірін тердім.
– Алло… Алло… Сіз Сапарсыз ба? – дедім.
– Иә, – деді тұтқаның ар жағынан бейтаныс ер адам
Қазақша түсінеді екен деп іштей қуанып қалдым.
– Сәлеметсіз бе! Сапар, мына жерде сіздің мамаңыздың жүрегі қысылды ма, әлде қан қысымы көтерілді ме, құлап қалды
Келе аласыз ба? – дедім.
– Жоқ! – деді әлгі кісі
Ондай жауапты күтпеген едім, тас төбемнен біреу мұздай су құйып жібергендей қатқан қалпымда тұрып қалдым
Аузыма сөз де түспеді.
– Бұныңыз қалай? Анаңыз ғой… – дей беріп едім, телефонның құлағын қоя салды.
Абдырап не істерімді білмедім
«Енді қайттық» деп жиеніме қарадым.
– Басқа ешкімі жоқ па екен? – деді ол.
– Апа, басқа ешкіміңіз жоқ па? – дедім мен де ізінше.
Әжей үнсіз басын шайқап:
– Сапар не деді, келін үйде ме екен? – деп күрсіне көзіме қарады.
Сол сәттегі жан күйзелісімді көрсеңіз ғой
Сөзбен айтып жеткізе алар емеспін
Менің сол күйімді түсінді ме, білмеймін, әжей:
– Ақыры келмейтін болған ғой
Қайтейін енді…Ұятсыз! – деді күбірлеп.
Онсыз да қауқарсыз қарт ананың жан жарасын қазбаламай-ақ қояйын деп есін жиып алғанша үн-түнсіз тұрдық
Арада он минуттай уақыт өткен соң, әжей таксиге отырғызып жіберуді өтінді.
Жақын маңайда тұрған таксист қазақ жігіттердің біріне барып, мән-жайды түсіндіріп, әжейді шығарып салдық
Бір­ге барайық деп едік, «Қажеті жоқ, әуре болмаңдар!» деп безек қақты.
… Көпке дейін бейкүнә баладай кем­сеңдеген әжей есімнен кетпей жүрді
Бір­де түскі үзілістен кейін жұмысқа жүгіре басып келе жатсам, көз алдыма таныс бейне ұшырай кетті
Үстінде қоңыр пальтосы, басына орамал байлаған сол әжей
Қолында сөмкесіне салған азық-түлігі бар
Қуанып кеттім
Тоқтатып сөйлескім-ақ келді
Бірақ үндемедім
Жасаған жақсылығымды міндет тұтқандай көрінер деп ойладым.
– Әйтеуір бар екенсің ғой
Ауырып қалмай, аман жүрші! – деп ішімнен өзіме жақын жандай болып кеткен әжейдің тілеуін тілеп, алысқа ұзап кеткенше қарап тұрдым.
Фарида ТҰЯҚОВА
Петропавл
