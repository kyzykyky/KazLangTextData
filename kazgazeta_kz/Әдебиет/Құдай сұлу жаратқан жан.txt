Бұл мәселені, атап айтқанда, интеллигенцияның қоғамдағы орны мен атқаратын рөлі, оның адамгершілік және рухани келбеті туралы әңгімені 2005 жылы «Қазақ әдебиеті» газетінде танымал саясаткер, белгілі мәдениеттанушы Хасен Қожа-Ахмет көтерген екен
Сөз жоқ, өте өзекті тақырып әрі дөп басып кесімді пікір айту, әлбетте өте қиынға түсетін, төрткүл әлемдегі дүниетанымда жеріне жете зерделенбеген, сансыз пайымдаулардың өзегіне өрілгенмен, тұрлаулы игерілмеген, сірә, солай болуға да тиіс шығар, бірақ ойландыратын тақырып
Бұл мәселе төңірегіндегі жиған-терген ақпаратымызды, көкейге түйген пікірімізді, келесі бір жолы айтармыз, әзірге қазақтың бір зиялысы туралы ойымызды ғана оқушы назарына ұсынуды жөн санап отырған жайымыз бар.
Бір ғажабы, әдеттегі әдебиет әлеміне келгенде, біз төрткүл дүниені, оның ішінде түстік пен терістікті мүлде ауызға алмай, анда-санда ғана Латын Америкасы мен Африканы бөліп атағанымызды айтпағанда, Батыс және Шығыс әдебиеті ретінде екіге ғана бөліп қарауға бейіл екенбіз
Келесі бір таңырқататын дүниең, осы шекараны көзге ілмейтін, қай тілде жазылғанын ескеріп жатпай, бір ғана рухани тұтастықта қарайтын, түйінді тұжырымдар түзетін тұлғалардың барлығы
Сұлбасы Ашшурбанипал патшаның кітапханасындағы он екі қыш тақташада сақталып қалған азиялық әдебиеттің екі тұңғышының бірі – «әлем эпопеяларының тұңғышы… Гильгамеш туралы дастан» жайында пікір айтып, бұл шығарманы «Гераклдың он екі ерлігін еске салатындай,…тіпті кейіннен «Одиссеядан» көрініс табатындай, Дантенің «Комедиясы» алдын ала суреттеліп қойғандай» деп бағалай келіп, «…өз басым осы вавилондық кітапта бәрі де жазылып қойылған дер едім» деп тебіренетін сондай тұлғалардың бірі алыстағы аргентиналық жазушы Хорхе Луис Борхес (Ол екінші туынды ретінде үнділік «Бхагавагитаны» атайды, оның атауын «Құдайлар жыры» немесе «Кие қонғанның жыры» деп аударуға болар еді деген пікір түйеді)
Кейбір елдердің әдебиет зерттеушілері кемеңгер әдебиетші, керемет рецензент ретінде баға берген біздің ұғымымыздағы Батыс әдебиетінің өкілі алыстағы аргентиналық қаламгерді мысалға алуымыздың өзіндік сыры да бар
Латын Америкасы құрлығының аса көрнекті жазушысы Нобель сыйлығының лауреаты Габриэль Гарсиа Маркестің кейбір туындыларын қазақ тіліне аудару құрметіне ие болып, осы елдердің әдебиетіне назар аударуға тура келгені бар
Екіншіден, жұмыр жердің төрт жақтауындағы елдердің әдебиетінің жай-жапсарын қолмен қойғандай саралайтын ұлы кітапханашының ұлы сыншы аталмай, рецензент аталуы да қызық ойларға жетелейді
Үшіншіден, қазақ әдебиетінің сондай бір рецензентінің тұлғасы да алдымыздан шығады…
Бұл дүниеде оқымаған кітабы, біл­мейтін жазушысы жоқ сияқты Борхестің жанынан қазақ даласында ғұмыр кешкен бір зиялының арасында параллель жүргізудің өзі, әлбетте, әбестік секілді
Айтты-айтпады, мұндайда салыстырма жасаудың өзі қиын: екеуінің арасында қырық жылға тарта уақыт жатыр әрі екеуі де бір-біріне ұқсамайтын екі дүниеде: бірі кез келген кітапханадан керегін алып оқитын, дүниенің төрт бұрышына қадамы жететін ашық дүниеде және бірнеше өркениетті елде, ал екіншісі «жоғарыдан» берілген, қолының жеткенін ғана талғажау ететін, барар жерінің шеті Мәскеу болған, одан арыға аттаса, артынан аңдуы шығатын тұмшаланған тұйық қоғамда – «темір қоршаудың» ішінде өмір кешті
Дегенмен, біздің зиялымыз әлемнің алтыдан бір бөлігін алып жатқан алып елдің тәуелді аймағы саналатын жұрттың әдебиетінің жалықпастан жартығасырлық тарихын одан арыдағы желісімен сабақтастыра саралаған, байыпты бағамдаған еді деуге әбден тұрарлық.
Оның барымызды да, жоғымызды да назарынан тыс қалдырмай, сарыла ізденіп, сарсыла еңбек етіп таразылауға тырысқанына әрі бұған білім өре-өрісінің жеткеніне бүгін ешкім дау айта алмауға тиіс
Әйтеуір оны білетін адамның қолын кеудесіне қойып тұрып, оның жеке басының пайым-түсінігіне, субъективизмге бой алдыруы ықтималдығын ескере келген күннің өзінде, атқарған ісін жоғары кәсіби деңгейде таразылағанын, қиянатқа баспағанын құптары анық.
Сыншының күйзелісті сәттерді басынан кешіргені де жасырын емес, мұны жоққа шығару да қиын
Сыншылық жолы адастырмас қарауыл төбелері сайрап тұратын даңғыл емес, кейде адал көңіліңнен шыққан уәжіңнің өзінің ар жағынан «астар» аңдайтындар табылатын тайғақ та тар соқпақ екенін анық аңғарып, опық жеген еді деуіміз артық болар, бірақ күйзелісті сәттерді басынан кешіргені де шындық
Опынған еді деуге болмайтыны, ол өзінің қағаз бетіне түсірген, тасқа басылып көпке тараған көптеген пікірлерінен бастартқан емес.
Қазақтың біртуар жазушысы Ілияс Есенберлиннің «Алмас қылыш» романы туралы жазылған рецензиясы («Социалистік Қазақстан», 1972, 16 сәуір) жөнінде сыншы Зейнолла Серікқалиевтің өзі былай деген екен: «Арада ширек ғасыр өткеннен кейін, дәл қазір жазсам, әрине, негізгі ойлары, арнасы сақтала отырып, жастық албырттыққа салынбай-ақ, қайсыбір деректерге өзгешелеу өң беруім, яғни редакция басшылары тарапынан сылынған, жұлмаланған, қайсыбір тұстарда саяси сымбатпен жөргемделген сын-пікірлер сол нұсқасының өзінде де басқашалау мүсінделуі әбден мүмкін еді»
Байқасаңыз, ол айтқанынан қайтып отырған жоқ
Оның кейістігіне, ренішіне себепші болған мәселе басқа.
…Тегінде өткен ғасырдың алпысыншы, жетпісінші, сексенінші жылдары – қазақ жұрты үшін кешегінің құрсауынан құтыла бастаған ерекше бір серпілісті кезең, пышақтың қырындай ғана жадау тарихы қалыңдай түскен, әдебиетінің шежіресі нәрлене түскен өзгеше уақыт
Елуінші жылдардың басында тоңмойын тоталитарлық жүйе тарихи тұрғыда тұжырым түзуге талпынған зиялы тұлғаларды тағы да бір тұқыртып алуға, тығырыққа тірелген ұлттық рухты мүлде құртып тындыруға тырысқанымен, соның ізін ала басталған «жылымық» халықтың бетке ұстар перзенттерін терең шыңыраудан, сананы торлаған шырмаудан шығару жолында батыл әрекеттер жасауға ұмсындырған айрықша кезең.
Сәкен, Ілияс, Бейімбет сынды үш арысымыз ақталып, бұрынғымыздың басындағы бұлт сейіле бастаған, Әнуар Әлімжановтың повестері мен публицистикасы, Мұхтар Мағауиннің «Қобыз сарыны» зерттеуі, Ілияс Есенберлиннің кейіннен «Көшпенділер» кітабына топтастырылған тарихи романдары және жадымыз жаңғырған кезеңнің, т.б
туындылары тарихи санамыздағы мұнарды сейілтуге ықпал еткен ерекше тұс
Мінеки, осындай кезеңде «Алмас қылышқа» сын жариялау енді-енді еңсе жаза бастаған қалың оқырман қауымға, майдалап айтқан күннің өзінде, күпіршілік көрінгені, қазақ әдебиеті әлемінде біраз жылдарға созылған әжептәуір ауырлығы бар дау-дамай туғызғаны рас
Мұны аяқтан шалу, көреалмаушылық, қызғаныш, қиянат ретінде пайымдаған қалың көп бар, шынайы сыншылдық, білімдарлық, тереңдік ретінде бағалаған аз ғана топ бар
Дегенмен, сыншының басшылыққа алған ұстанымдары, өлшемдері, шындығына келгенде, барлық талқылауларда бірдей ескеріле бермегені де жасырын емес
Осындайда ойға оралады, орыстың белгілі философы Арсений Гулыганың «Искусство истории» кітабында Куликово шайқасының батыры князь Дмитрий Донской бейнесінде әсірелеушілік бар екені, бірақ мұның халықтың рухын көтеру үшін де қажет болғаны айтылады…
Әлбетте, қажеттілік өмірге әкелген дүниелердің олпы-солпысының, кемшін-кінәратының көзге түсе бермейтіні де мәлім
Есесіне көптің көрмегенін көру – шын білімдінің еншісі, ендеше оның бұл жолда көптің көңілінен шыға бермесі де белгілі жайт, оның «тырнақ астынан кір іздеушінің» кебін киетіні де рас
Ілекең халқының көкейіндегісін дөп басса, сыншы жұрттың шөл басар сусынының ішіндегі тұнбаны лайлаған жанның күйін кешкені де шындық
Дегенмен, жоғарыдағы сөзіне сайсақ, ол айтар сөзінен, түбірлі ойынан жаңылмаған, тек қана ойын жеткізудің оңтайынан қия басқанына, арғы пікірін «түйеден түскендей» етпей, әдемілеп жеткізудің әдібін таба алмағанына ғана өкінген.
Сыншының сол кезде көкірегін тырнаған дүние басқа
Бәрінен бетер оған бұл рецензияны шығарма авторына әлдебір қас күштер жазғызды дейтін қаңқудың қапаландырғаны да жасырын емес
Оны тіпті арнайы тапсырманың орындаушысы деп шуласқандар болған
Жазушылар одағында тиісті талқылау да өткен, онда да бәз-баяғы сан-саққа жүгіртілген пікірлер айтылған
Көбінесе рецензияны топшылдықтың, жікшілдіктің салдары ретінде бағалаушылар болған да, есесіне шығарманың өресіне, ішкі құрылымына, жазылуына, тарихи негізге сәйкестігіне қатысты пікірлер өрбімей қалғаны да рас
Зекең талқылауға қарсы емес-тін, алайда жанына батқаны өзін дербес пікірі жоқ, жетекте кеткен желбуаз ретінде, принципсіз, табаны бүрсіз, бұйдаға жүретін тайлақтай етіп көрсеткені, соңынан ерген өсек-аяң жүйке талшықтарын біраз жұқартқан еді.
Соңынан бұл мәселенің жай-жапсары 1997 жылы «Заман-Қазақстан» апталығына берген сұхбатында («Жер басып жүргеніңнің өзі – ырыздық», «Алтын жамбы», «Өнер», 2001), жазушы Қалихан Ысқақовтың «Жұлдыз» журналында жарияланған «Келмес күндер елесі» роман-эссесінде сондағы көптеген көмескі жайттардың анық-қанығы әжептәуір объективті тұрғыда түзілген екен
Осы орайда Қалағаңның дәл осы сөздеріміз­ге қатысты мына бір пікірі еріксіз өзіне назар аудартады: «Зейнолла айтаққа көнбейтін, өзіндігі болмаса жетекке жүрмейтін, бос хронологияны қойыртпақтап, әрнәрсені бір шалулап, жалпылама, жадағай, айдалаға сөйлемейтін сыншы… Зейноллада бос информация жоқ, өткенге де, бүгінге де өзінің бүкпесіз пікірі бар»… Бұдан ары қарай Қалағаң ойын былайша өрбітеді: «Тарихи туындының аса қажеттілігін айта отырып, оның мазмұн салмағына тиіспей, Зейнолла шығарма тілінің кебірлігіне, асығыстығына, баяндаудың бірсарынды құрғақтығына мін таққан сияқты еді»
(«Жұлдыз», №11, 2010).
Шындығында да, тақырыптың өміршеңдігі мен өзектілігі және шығарманы сыни тұрғыдан талдаудың байсалдылығы мен тереңдігі арасындағы кереғарлықтың көбінесе тайталасқа түсіп жататыны әдетте жоққа шығаруға болмайтын құбылыс
Қалағаң осы қажеттілік пен оны орындаудағы осалдықты дөп басып отыр
Оқушы қауым аңғармаған кемістік сыншы назарынан тыс қалмаған
Әлбетте ұлттық сана-сезімнің күшеюі рухани нәр алатын орта іздейді, сондай сәттерде жетіспей жатқан деректерді, тарихи тұрғыда болуы мүмкін оқиғаларды автордың қиял күші болжау мен бағамдаудың негізінде болмысқа жанасымды етіп дүниеге әкеледі
Егер жазушы Ілекең қалың оқырманның қамын ойлап, топшылауларға бейіл берсе, егер сыншы Зекең көркемдік өлшемдерін ескере келіп, авторға да, қазақ әдебиетіне де қиянат жасайтындай қадам жасамаса, ақыры екеуі де көкірегіндегі ойларын көпшіліктің көңілдеріне жеткізе білген болса, онда автордың да, сыншының да өз мақсаттарына жеткені деп бағалаған дұрыс.
Арада біраз уақыт өткеннен кейін өзіне тағдыр бөлген уақыттың өлшеулі екенін сезіп, көкейіндегісін көпшілікке жеткізу үшін асығыстыққа бой алдырған жазушы халыққа қажетті дүниенің кемел болуын күйттегені үшін оқушы қауым тарапынан түсінбестік туғанына кейістік білдірген сыншы інісіне: «Екеуміз де ұтылған жоқпыз» дегендей жұбату айтады
Бұған өз тарапымыздан талай атақты ақын-жазушыларды енжар қалдырмай, «бет жыртысуға» дейін барғызып, атойлы айқас алаңына айналдырған әдебиет те ұтылған жоқ
Сөйтіп, сын жүрген жерде міндетті түрде сөз жүрмей қоймайтынын, өкпе туатынын білетін, түсінетін Зекең «бадырақ сен тимесең, мен тимейін» дейтін бұқпантайлықтың қозғалыссыз мимырт тірлікті көркейтпейтінін біле тұра, бір сәтке шырықты бұзғанымен, ертеңгі күні әдебиеттің шырайын кіргізетін әділ сынды дамытуға жәрдем етерін де пайымдаған сыңайлы
Осы орайда шын зиялының бедерлі белгісі ретінде бір тұжырым түюге болатын тәрізді.
Нағыз зиялы дегеніміз қоғамға пайдалы, қауымға пайдалы тұста түйінді проблемадан бойын аулақ салмай, қу жанының тыныштығын ойлап, қара басының қамына қарайламай, әділдігіне көзі жеткен өзінің байламын бұқпантайламай еркін білдіру жолында батыл қадам жасай алатын адам
Былайша айтқанда, көпшіліктің ығына жығылып, құр айғайшыға айналмай, өзінің дербес пікірін білдіре алатын адам.
Осы тұста сыншының «Алтын жамбы» кітабының «Уақыт және талғам» тақырыбының аясына енген «І.Біз сырласуға дайынбыз ба?», «ІІ.«Қазақ әдебиеті» газеті қайда бара жатыр?» және осы кітаптың «Көкейкесті» бөліміндегі «Қазақ әдебиеті» энциклопедиясына қарасақ» дейтін мақалалары біздің осы пікірімізді қуаттай түседі
Алғашқы екі мақаласында Зекең өзі ойлы санайтын інілерінің газет беттерінде білдірген пікірлерінің ұшқарылыққа, кейде тіпті байыпсыз балаңдыққа, барымызды бағалаудағы біліксіздікке ойысып кететініне кейістік пен реніш білдірсе, келесі мақаласында энциклопедия сияқты жауапты басылым шығаруда орын алған орашолақтықтарға орай, осы басылымның басында тұрған «халқымыздың қалаулы перзенттерінің бірі, үлкен ғалым» (З.С
— Зекеңнің өзі сөзі) Зәки Ахметовке аңдаусыздығы үшін өкініші мен өкпесін айтады әрі қандай пікірі болсын, шынайы жанашырлықпен, тиісті дәлелдермен, нақты мәнбілермен жеткізеді.
Қай еңбектің болсын, нәтижесі жұртқа керектігіне, қоғамға тигізетін пайдасына қарай, жадығаттық (материалдық) тұрғыда көлемі мен сапасына байланысты, ал енді руханият саласында туындыгерлігі, көкейкестілігі, кемелділігі тұрғысынан өлшенетін, ең алдымен, сірә, көздеген нысанасы мен қозғайтын мәселесіне, қауымға жасайтын ықпалы мен жеке адамға тигізетін әсеріне қарай екшелетін болса керек
Ендеше Зейнолла Серікқалиұлының тындырған ісін таразылағымыз келсе, әлбетте, артында қалған еңбектеріне үңілуіміз қажет.
Шын зиялы, ең алдымен, өзінің өмірлік ісі – өмірлік мұраты мен өмір сүріп жатқан ортасы алдындағы адалдығы мен ­абыройын сақтауға, әсіресе егер ол әдебиет сыншысы секілді жауапкершілігі аса жоғары рухани міндетті мойнына алған адам болса, әділдіктен қия баспауға, көңілжықпастыққа бармауға тырысатыны мәлім.
Бұл сөзімізге Зейнолла Серікқалиұлы­ның бұл фәниде тындырған шаруасы, қаламынан шыққан шығармалары мен туындыгерлік жолы, қалың оқырман қауымның қолында жүрген еңбектері толық дәлел
Мәселен, сыншының жиыр­масыншы ғасырдың екінші жарты­сындағы қазақ романының тарихын, оның алдындағы тәжірибемізбен сабақтастыра, салыстыра зерделегені әрі бір ғана жанр емес, жалпы қазақ әдебиетіндегі сол кездегі үдерістің барысын барынша байыпты бағамдау жолында көп күш-жігер жұмсағаны ерекше көзге түседі.
Сыншының 2008 жылы «Раритет» бас­пасынан шыққан «Сын кітабы
Таңдамалы әдеби мақалалар, зерттеулер» жинағын (Құрастырған қаламдас досы әрі пікірлесі, белгілі аудармашы Зұлқарнай Сақиев, кейіннен Зұқаң осы баспадан Зекеңнің неғұрлым толық үш томдық шығармалар жинағын шығаруға жәрдемдескені белгілі) ой елегінен өткізген адам шындығында тындырылған шаруаның ауқымын бірден аңғарар еді
Кітапта өткен ғасырдың алпысыншы жылдарынан бастап, соңына дейін жарық көрген, қай жанрдың болсын, бірде-бір елеулі туындысының сыншының назарынан тыс қалмағанын, Рамазан Тоқтаровтың «Сусамыр», «Ертіс мұхитқа құяды», Төлен Әбдіковтың «Өліара», Бекділдә Алдамжаровтың «Жықпыл», Қабдеш Жұмаділовтың «Атамекен», Медеу Сәрсекеевтің «Көмбе», Хакім Әбдірашитов пен Сәбит Досановтың «Күн мен түн», Ләтипа Құрманаеваның «Шыңбұлақ», Жұмабек Еділбаевтың «Алтын арал», Тұрсын Жұртбаевтың «Жер бесік», Сәуірбек Бақбергеновтың «Шоқан», Роллан Сейсенбаевтың «Шайтан тағы», Ұзақбай Доспанбетовтің «Шын мен шыңырау», Советхан Ғаббасовтың «Кәусар», Шәрбану Құмарованың «Әйел шырағы», Кәмен Оразалиннің «Аттаныс» романдарынан бас­тап, қазақ әдебиетін халықаралық ауқымда жаңа бір белеске көтерген Әбдіжәміл Нұрпейісовтің «Қан мен тер» романына дейін ерінбей-жалықпай әрі ізерлей, сондай-ақ жан-жақты әрі терең зерделегенін атап көрсеткен орынды
Қамту көкжиегінің кеңдігімен қатар (бұл дүниелерді шынайы бағасын беру үшін байыптап оқып шығудың өзіне де бірталай уақыт керек) авторлардың «көрнектілігі мен әлі көріне алмай жүргеніне» қарамай, әділ пікір білдіруге ден қоюы әрі қазақ әдеби сынындағы жиі ұшырасатын «үрдіске» салып, ұнаған (көңілі жақын) қаламгерді аспандатып, жақпайтынын «жерден алып, жерге салатын» әдетке баспай, талдау дәлелділігі, тереңдігі бірден назарға ілігеді
Әуелі «Түркі ертегілері» дейтін кішкене ғана эссесімен көңілімізді баураған, сондай-ақ дүниенің арғы-бергі бетіндегі жазушылардың татымал не татымсыз (әйтеуір, бір белгісімен көзге түскен) туындыларына бір-екі абзацтан бастап, екі-үш бетке дейін ғана рецензия арнаған Хорхе Луис Борхесті еске алуымыздың бір сыры да Зекеңнің осы қамтымында, көз салған панорамасының кеңдігінде жатыр еді
Зекең де үйлесім мен үйлесімсіздікті, бекемдік пен босаңдықты, қонымдылық пен қонымсыздықты нақтылы мысалдар негізінде қысқа ғана қайырып дәлелдейді.
Аталған туындылардың шымыр не шығымсыз тұстарын бір саралап өткен сыншы Өтебай Қанахиннің «Құдірет» романына «Кейіпкер кім?» мақаласын арнап, романның кемшін тұстарына кеңінен тоқталады
Содан кейін Ә.Нұрпейісовтің «Қан мен тер» трилогиясының екі кітабының шығуына орай «Тіршілік тәлкегі» («Қан мен тер» қалай бара жатыр?») деп аталатын мақалалар дестесін арнайды
Бұл мақалалардың қай-қайсысын алсаңыз да, мұнда жалаң мадақ немесе жадағай міншілдік жоқ, бүгінгі күні біраз жұрт, әлбетте, туындыгердің кейбір мүмкіндіктерін шектейтін, дегенмен, шығармашылық істің құдіретін жоққа шығармайтын «соцреализм» әдісіндегі жаттандылыққа ұрынбай-ақ, әдебиеттің адамтанудағы философиялық, эстетикалық өркенді мұратының арнасында елеп-екшейді
Айталық, «Қан мен терде» авторға шығарманың композициялық өрімін босаңсытып алып, жазу мәнерінің баяулап кететіні, «кейіпкерді табиғи бейнелеудің орнына», ұзын сонар баяндауға ұрынатыны, «бай-мансапқор жандардың тұрмыс ­жайын бейнелеудің бәз-баяғы дәстүрінен» аса алмай қалатыны, кей сәттерде «көркемдік дәлелдердің» кемшін түсіп жататыны ескертіледі.
Келесі кезекте Зекең кітабы қазіргі уақытта көкірегімізде көмескі тарта бастағандай күйдегі кейбір романдарды, айталық, Ғабдол Слановтың «Асау арнасын», Өтебай Қанахиннің «Дәмелісін», Тәкен Әлімқұловтың «Ақбозатын», Зейін Шашкиннің «Теміртауын» (кезінде оқырмандар ортасында, әдеби сында әжептәуір пікірталасын туғызған шығармалар) және т.б
кесек туындыларды жадымызда жаңғыртып, көрнекті сыншы-әдебиетшілер М.Қаратаев, Б.Сахариев, Р.Бердібаев, жазушы Ж.Тілеков және басқа да бірсыпыра белгілі қаламгерлермен осындай шығармалар жайында пікір жарыстыра талдай келіп, аса маңызды тұжырым жасайды: «ХVІІІ ғасырдың аяғы, ХІХ ғасырдың бірінші жартысы Англия мен Францияда мәдениет тарихына роман дәуірі болып» енгеніне, «ХІХ ғасырдың екінші жартысы орыс романымен дүниені дүр сілкінткен» кезең болғанына тоқтала келіп, «…қазақ романы соңғы жарты ғасырға жуық уақыт ішінде жаңа заман шапағатындай көкжиектен жамырай көтерілді де, әлемдік әдебиеттің қырқасында құт-береке қоныс тапты» деген орнықты байлам түзеді.
Сыншы еңбегін сын көзімен әрі әділдік тұғырынан шолған болсақ, шындығында да оның сол кезеңдегі қазақ әдебиетінің өзіндік тұтас шежіресін жазып шыққанын аңғару қиын емес
Бұл айтқанымыз асылық та, мадақ үшін асыра сілтеу де емес
Әсілінде бұл кезең – небір жақсы прозалық туындыларды дүниеге әкелген, поэзияда талай есімдерді елге танымал еткен, Зейнолла Серікқалиұлын ұстараның жүзіндей қылпып тұрған аса қиын да «қатерлі» сын өнерінің төрінен көрсеткен ерекше жемісті кезең.
Қазіргі уақытта бүгінгі оқырман қауымнан қашықтап бара жатқан Сәкен Жүнісовтің «Жапандағы жалғыз үй», Мағзом Сүндетовтің «Ескексіз қайық», Жайсаңбек Молдағалиевтің «Торғай толғауы», «Сарыарқаның сүйіктісі» романдарын, Ақан Нұрмановтың «Арайлы таң», «Аққу күйі» кітаптарын, бүгінде бақиға озғаны бар, жа­рық дүние дәмін татып жүргені бар, Сайын Мұратбеков, Қалихан Ысқақов, Қалдарбек Найманбаев, Әбіш Кекілбаев, Әкім ­Тарази, Оралхан Бөкеев, Дүкенбай Досжанов, Сәтімжан Санбаев, Тұтқабай Иманбеков, Сәбит Досанов, Тобық Жармағанбетов, Сейілбек Қышқашев, Ғалымжан Қаллемов, Оспанхан Әубәкіров, Есенжол ­Домбаев, Күлиман Жүнісова және әдеби ортадан шалғайда жүрген Мүсілім Құмарбеков повестері мен әңгімелерін, сол жылдары лек-легімен жарық көріп жатқан прозаны, Зекең назарынан ешбірін тыс қалдырмай, сол тұста осы туындылар турасында айтылып жатқан пікірлермен салғастыра, салыс­тыра отырып, сындарлы салиқалы саралайды, сөйтіп, қазақ әдебиеті өкілдерінің тұтас бір галереясын жасайды.
Шынында да бұл қазақ прозасының тынысы, ауқымы кеңейіп, дәрібі шарықтаған кезең еді
Сол уақытта Мәскеудегі «Молодая гвардия» баспасынан жарық көр­ген Қ.Ысқақовтың, Ә.Кекілбаевтың, О.Бөкеевтің қалтаға салып жүретін пішім­дегі саусақтың қырындай ғана кітаптарына «Книжное обозрение» журналында Украинадағы Днепропетровск қаласынан жазған бір ғалым әйелдің «мен жаңа бір әлемді ашқандай болдым, проза пірін шығыстан ұшырастырған сияқтымын» дейтін (осы сөздері есте қалыпты) сыңайда ой тербеген рецензиясы осы пікірімізді растай түсетін тәрізді (Ұмытпасам, аталған журналдың, 1988 жылғы жазғы-күзгі бір саны).
Тегінде Зекеңнің қазақ сөз өнерінің оябында зерделемеген тақырыбы, талдамаған жанрлары болмаған сыңайлы, мәселен, «Сын кітабындағы»: «Ойсыз өлең жоқ», «Өмірлі өнер үшін» дейтін екі мақаласында қазақ поэзиясының жай-күйін уақыт арнасында биік талап пен талғам тұрғысынан ой елегінен өткізсе, осы жинағында сол кезеңде қуат ала бастаған қазақ фантастикасын «Қиял қанатында» атты мақаласында толымды тұрғыда таразылайды.
Жанрлық жағынан тоқталатын болсақ, жоғарыда аталған екі мақаласының жалғасы іспетті ұлттық әдебиетіміздің біртуар тұлғасы Мұқағали Мақатаев туралы «Айтып өткен ақында арман бар ма?…» деп аталатын «ХХІ ғасыр
Қазақ елі» газетіне берген сұхбатында («Алтын жамбы»
«Өнер», 2001) Зекең поэзия туралы ойларын одан әрі сабақтай түсіп, ақын төңірегіндегі дақпырт пен дабыраның бұлтын біраз сейілтеді
Ақын шығармашылығын Мағжан, Ілияс, Қасым сияқты алдыңғы буын ағалардың қыруар қазынасын игеру барысында, өз тұстастары, заманы бір Қадыр, Жұмекен, Тұманбай, Сағи сынды ақындар шоғырында қарастыру қажеттігі турасында ой түйетін сыншы оның ақындық ажарын, азаматтық ұстанымын, кісілік келбетін ашатын мәнбілерге көбірек көңіл бөледі
Сол арқылы ол «қалың нөпір естелік айтушылар» мен ақынды заманында қиянатқорлықтан көзі ашылмаған сорлы етіп көрсетуге тырысқан жалаң дәріптеушілер жаққан алабажақ кіршең бояу­дан, қарабайыр мәлтектік көзқарастың шаң-тозаңынан аршуға күш салады
Ақын келбетін өзінше штрихтар қосып жатпай, өз көзімен көргендей қалпында сомдауға алыстан көрген жан емес, жұбын жазбай жанында жүрген замандас ретінде және поэ­зия табиғатын терең түсінетін эстет ретінде бір адамның құқы болса, дәл Зекеңнің құқы толығымен бар еді
Бұл сөзіміздің өзіндік дәлелі де жоқ емес, сол үшін кішкентай ғана шегініс…
…Жетпісінші жылдардың басында «Социалистік Қазақстан» (қазіргі «Егемен Қазақстан») газетінің әдебиет және өнер бөліміне жетекшілік еткен З.Серікқалиұлының кабинетінен адам қарасы үзілмейтін, көбінесе ақын-жазушылар, өнер қайраткерлері, алыс-жақын жердегі театр, баспа, газет-журналдар қызметкерлері, облыстардан келе қалған таланттылар мен талаптылар дейсіз бе, Зекеңнің қуықтай кабинетіне бассұқпай кететіндер сирек
Сымбатты сырбаз қалпынан жазбайтын Асанәлі Әшімовтен бастап, көп арасында қалыптасып қалған әлдебір қаңқудың салдарынан талайлар сырт беріп жүретін Мұқағали, Шәмші ағалар, Зекең бірді-екі кітабынан тіл бояуының қанықтығын, стильдік нақыштарының ерекшеліктерін аңдап құрмет білдірген, елге таныла алмай, өмірден ерте озған Төлеубек Жақыпбайұлы сынды адамдар күн құрғатпай келіп-кетіп жатады
Бұл жайтты еске салып отырған қысқа қайырса да, әманда тап басып, тауып айтатын Шәмші ағаның: «Жаурап жүрген жанымды Зейноллаға жолығып, жылытып алып бара жатырмын» деген бірауыз сөзі.
Иә, нағыз зиялы адамды абырой-атағына, өзіне жасаған жақсылығына ғана қарап емес, шынайы адамдық болмысына, жан дүниесіне қарай бағалайды
Зекең де адам­дарға осылай қарап, бауырына тартатын, тегінде өзі де айналасына шуақ шашып тұратын ерекше тартымды, менің білуімше, қазір ғылым тілінде «жеке басының магне­тизмі» аталып жүрген қасиеті бар жан еді.
Өзінің поэзия жөніндегі ой-толғамдарын Зекең «Ақындық пен имандылық» эссесінде («Алтын жамбы», «Өнер», 2001) қазақ поэзиясының арнасында одан әрі дамыта түседі
Кезінде белгілі сыншы Сағат Әшімбаев «…бір кісідей білеміз ғой деп ойлаушы едік, онымыз бекер болып шықты… батыл ойларымен, азаматтық позициясымен үлкен ақын» ретінде бағалайтын әрі ерекше кішіпейілдігі үшін де көп көзге түсе бермейтін Сейфолла Міркемелұлы Оспан шығармашылығын қазақ поэзиясының ауқымды аңғарында кеңінен екшей келе, Зекең оның, шынын айтсақ, көпшілікке беймәлім жаңа қырын – шығыс шайырларын тәржімелеуде танытқан шеберлігін ерекше ыждағатпен, ұтымды штрихтармен бейнелеп берген екен.
Әдебиетіміздің жарты ғасыр (шартты өлшем) ішінде өткен жолы, жеткен жетістіктері мен өсірген жемісі, осы уақыт ішінде қалыптасқан оңды үрдістері мен оңғарыла қоймаған осал тұстары жайын таразылайтын сыншының осы «Сын кітабына» кірген үш мақаласында («Сын және жауапкершілік», «Ойлы досқа айтар сөз», «Қына – тасқа, білім – басқа») сол таразының түзулігі мен тазалығы, мақсаты мен мұраты, арқа сүйер ұстыны мен басшылыққа алатын қағидаттары («принцип» терминін Зекеңнің өзі кей кездерде осылай алуды жөн санайтын) турасындағы пайымдары мен тұжырымдары бүгінгі күні қараусыз қалғандай күйге ұшыраған әдебиетіміз үшін, соның ішінде мүлде ұмытылып бара жатқандай жағдайдағы әдеби сынымыз үшін өте-мөте маңызды
«Әдебиетіміздің жетекші бір ұйымдастырушы, демеуші күші, ұйытқысы бола аларлық» әдебиет сыны бізге «нақты бір туындыларды әділ бағалап, әдебиет бағытын, беталысын дұрыс байымдай білу үшін, …сын беделін… сыншылдық пікіріміздің дәрежесін көтеру» үшін, … «жалаң ақылгөйсімей, ет-жүрегі елжірей, жаны ашып, анық та нақты сөйлейтін сын» бізге бүгінгі таңда да ауадай қажет
Біздің көбінесе сын дегенде талдау, екшеу, негіздеу тереңдігі жағынан келмей, тек сынау тұрғысында жадағай түйсінетін ұғымның шеңберінде қалмай, сынды әдебиеттанудың философиялық, эстетикалық, ғылыми бір тұтқасы ретінде қарастыратын З.Серікқа­лиұлының қазақ сыны туралы толғамдары мен тұжырымдары қазіргі және келешек сыншыларымыз үшін де тарихи да, тағы­лымдық та тұрғыда пайдалы болары сөзсіз.
Білікті әдебиет зерттеушісі әрі сыншы ретінде Зейнолла Серікқалиұлы көркемдік таным, яғни бейнелі дүние проблемаларын зерделеген кезде бітімді дүние мәселелерінен де айналып өтпеуге, бұларды назарынан тыс қалдырмауға тиіс болатын
Солай болып та шығады
«Көркемдік (образдылық) және ғылыми (логикалық) таным көрінісінің шынайы бауырластығын» ол әлемдік кең арнада Абай, Әуезов, Хокусай, Айтматов танымдарымен арғы-бергі және қазіргі замандағы ғылым жетістіктерімен ұштастыра, жалғастыра және жарастыра зерделей келіп, көркемөнердің «адамзаттандырушылық» қызметі (И.Бехер)» жайында бағалы тұжырымдар түзеді
(«Сын кітабы», ІІ бөлім, Дүниетану даналығы»)
Оның бұл еңбегін қазіргі уақытта студенттер мен мектеп оқушыларының арнаулы бағдарламалар бойынша оқу құралы ретінде пайдаланып жүргені де кездейсоқ болмаса керек.
Қазіргі кезде уақыт талқысына орай көркемсөздің де, көсемсөздің де ұтқыр да ұшқыр жанрына айналған сұхбат түріндегі Зекеңнің еңбектері де сәті түскен кезде жай ғана айтыла салған пікір емес, әр сөзін ерекше екшейтін, айтарын қатаң қадағалайтын сергектіктің, ойлылықтың, қысқасы оқырман алдындағы айрықша жауапкершіліктің көрінісі
Тегінде оқырман алдындағы, жас ұрпақ алдындағы парыз бен міндет турасында: «…жасыратын несі бар, ұрпақ тәрбиесі алдында қазақ зиялыларының қаншалықты күнәкарлығын түгендеу қажет болса, ат-шапан айыппен арылу мүмкін емес» деп толғанатын Зекең осы кінәні жуып-шаюдың жолдарын да мегзейді, осы орайда ол көне «этос» ұғымын терең талдай келіп, тиісті байламдар жасайды
1989 жылы «Өркен» апталығының сауалдарына қайтарған жауабында («Сын кітабы», «Адам деген асқаралы ұғымның өзі – мәдениет туындысы») Зейнолла Серікқалиұлының жастарға терең білім беру, әсіресе оларға бірінші кезекте имандылық («этос» ұғымына барап отырғаны да содан), адамгершілік, эстетикалық тәрбие беру мәселелері және бұл жолда тар шеңберде қалып қоймай, ұлттық ұлағаттарды осы тақырыптағы әлемдік озық ой үлгілерімен ұштастыра отырып (бұл үшін сондай әдебиеттерді – этикалық, эстетикалық білім маржандарын қазақ тіліне аудару), шәкірттерді кітапты құрметтеуге, сүюге баулу (бұл жайттың қазіргі уақытта қаншалықты маңыз алып отырғаны белгілі) сияқты оның өзінің азаматтық ұстанымын, өмірлік қағидаттарын аша түседі.
Оның қаламынан шыққан бірталай ес­телік эсселер шоғырының ішінде «хал­қымыздың саф таза қадір-құнды­лықтарынан, ақ жамбы асыл қасиеттерінен құйыл­ған Бауыржан Момышұлы жөніндегі «Алтын жамбы», «қаламгерлік құдіретін, қасиетін қазақ мәдениетіндегі айрықша құ­былыс ретінде қарастыруға» тұратын Өзбекәлі Жәнібеков туралы «Бекзаттық биі­гінен, «ардақты әкенің асыл мұрасын жарыққа шығару жолында бірін-бірі толық­тырар, қас-қабақтан ұғысар, біртұтас, тас-түйін қызметкерлер тобын табыстыра білген» М.Әуезов мұражай үйінің басшысы Ләйлә Мұхтарқызы жайындағы «Ізгілік нұры» жазбалары айрықша ден қоярлық туындылар
Әлбетте еліміз тұлға тұтатын бұл адамдар туралы бұрын да естеліктер жазылған, ендігі жерде сол бізге таныс портреттерді Зекең тарихи, тағылымдық, тәрбиелік жағынан, өзіндік көзқарасы мен пайымдауы тұрғысынан тың штрихтармен толықтыра түседі.
Туған әдебиетіміздің тұтас болмысы турасында салиқалы ой айтып, сындарлы пікір түзгеніне, қалам тартқанына көз жеткізе келе, сыншының артында кәдімгідей кәделі қазына, айталық, қазақ әдебиетінің жиырмасыншы ғасырдың екінші жартысындағы тарихы туралы толық сыр шертетін, одан арыдағы кезеңінен қажетті мол мағлұмат беретін, кез келген оқырманды да, оқыту­шыны да, шәкіртті де тың деректерге қа­нықтыратын, ең бастысы көркем дү­ниені таразылаудың тиісті үлгілерімен, сыншылдық өнегесімен байытатын мол мұра қалғанын пайымдаймыз
Сондайда, бір қарағанға, әсте асып-саспайтын, кейде тіпті самарқаулау сияқты көрінетін, сөйлеп кеткенде ғана, онда да көңіл күйі келіскен сәтте ғана, арыдан қозғап, беріден толғап бір көсілетін адамның соншама мол дүниені қалай игергеніне әрі бағалай біліп меңгергеніне таңданбасқа лажыңыз қалмайды
Мұның сыры әдебиетіміздің ірі тұлғасы Зейнолла Қабдолов ағамыз аттас інісі туралы айтқандай, «әдеби өмірдің құбылыстарын аңдап барып аңдатуға, көркем шығармалардың даралық сипаттарын пайымдап барып, пайымдатуға» ұмтылған сыншы Серікқалиұлының шын зиялыға тән білімдарлығында жатқаны анық
Әдетте ол тез оқитын, тез түсінетін, тез пікір түйетін.
Жасыратын несі бар, ол өмірінің соңғы кездерінде әдебиеттен алшақтап кетті, түк бітірмеді, бұрынғы жиған-тергенімен қалды дегендей пікірлер де қылаң беріп қалған
Бекер екен
Сыншыл ой жұмысын бір сәтке де тоқтатпаған, бұрынғы жазғандарының бәрін қайтадан ой елегінен өткізген, жаңаша саралаған
Қызмет бабындағы қыруар жұмысына қарамастан, уақыт сұранысына сай әрі өзектілігі мен өтімділігіне орай көптеген сұхбаттар берген, кейінгі жасқа керек-ау деген ниетпен тәржіме ісіне араласқан (белгілі аудармашы Зұлқарнай Сақиевпен бірге Б.Ривкиннің «Антик өнерінің» бірінші кітабын да шығарып үлгереді).
Бүгінгі таңда, қандай және қай қоғамда болсын, зиялылық пен зияттылық мәселесі кеңінен қозғалып жүрген уақытта, әлбетте, ең алдымен, олардың моральдық-адамгершілік келбетіне баса назар аударылатыны да заңды
Чехов айтып кеткен: «Дабыра, даңғазасыз әрі дамылсыз еңбек ете білетін зиялылары бар ел бақытты» дейтін тұжырымнан арна тартып таразылайтын болсақ, арғы-бергі әдебиеттерді шолсақ, зиялылық өлшемдері жайында түзілген ой-пікірлердің көптігіне көз жеткіземіз
Зиялылық нышандары ретінде аталған сипаттардың ішінде, әсіресе ізгі мұраттар жолында қажымай-талмай қызмет ету, тынымсыз ой еңбегімен шұғылдану, білімдарлық, ізденімпаздық, отаншылдық сезімі, халқына, ел-жұртына деген қалтқысыз сүйіспеншілік, өзінің өмір сүріп отырған ортасындағы ізеттілігі мен инабаттылығы, зәру жандарға қол ұшын созуға, жәрдемдесуге ерекше бейілділігі әрі мұны ешкімді де борыштар етпей, міндет қылмай, қандай да бір дабырасыз адал, ақ көңілімен жасауы, қара басының қамы үшін жалған сөйлемеу, ешкімге жағынбау, атақ-абыройға құмартып, жұрт көзіне түсуден бойын аулақ салу, бұл жолда көзін сату мен беделін салуға бармау, адамды қадірлеу-құрметтеу, бірақ ешкімге жағынбау және тағы сол сияқты көптеген белгілер.
Біздің әдебиетте де осы белгілерді өз ділімізге қатысты толықтыра түсетін әрі қоғамымыздағы құбылыстарға тән сипатта зерделейтін қазақы зиялылықтың да біраз шарттары түзілген екен: бұлар – қиянатқа баспайтын, адамшылық шегінен аспайтын, атын шығару үшін кеуде соқпайтын, әділетсіздіктен бойын аулақ салатын, руының дәрібін асыру үшін өткен уақыттың мәнбілерін бұрмалауға (мистификацияға) бармайтын, жалған сөйлемейтін, иманды­лықты (духовность) пір тұтатын, турашыл және тағы сол сияқты қасиеттер бойына да­рыған адамдар
Бұл ұғымдардың бәрі де әдеби зерделеулері арқылы, эсселеріндегі адами қасиеттерді көрсетуі барысында Зекең еңбектерінде барынша көрініс береді
Мұның бәрі де өзіміз жоғарыда атаған жал­пыадам­заттық пайымдармен сарындас, ұқсас.
Өзіміздің қазақы ұғымдағы «кесіп түсетін», «мақтамен бауыздайтын» сияқты тұрақты эпитеттермен бейнелеуге келмейтін, қай шығарманың болсын бойынан «ең алдымен жақсылығын көруге бүйрегі бұрыңқырап тұратын», «әр қылығыңды имандылық таразысына тартқызар… жан тазалығы туралы» ұдайы толғанатын, қазақ әдебиет сынын дамытуға бір адамдай үлес қосқан, ойын да, бойын да таза ұстауға тырысып дүние кешкен абзал азаматтың бітім-болмысынан үңіле көз салсаңыз, әлгі аталған сипаттардың бедерленіп көрінері шындық.
Адамның есімі де адам тағдырына ықпал етеді дейтін бір тылсым ұғым осындайда ойға оралып отырғанын қайтерсіз, өйткені Зейнолла сөзінің арабша мағынасы – «Құдайдың сұлу жаратқаны» екен
Шындығында Зейнолла ағамыз ақылы көркіне сай, сұлу адам еді ғой…
Кеңес ЮСУП, 
жазушы
