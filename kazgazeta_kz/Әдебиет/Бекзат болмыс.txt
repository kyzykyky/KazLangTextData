Көп уақыттан бері ұшыраспаған Қайырбек ағаммен кездесіп қалдым
Жас айырмашы­лығымыз біршама болғанымен, ниеттес, мүдделес жандармыз ғой
Жадырай қауыштық.
Қоштасар сәтте: «Бұларда көңіл аударар біраз нәрселер бар
Қажетіңе жарар» деп үш-төрт кітап ұсынды
Расында да құнды дүниелер
Мұны аттарының өзі әйгілеп тұр: «Алаш айтқан асыл сөз», «Әлихан әлемі», «Алаш алыптары»
Бұлармен қоса ұлт көсемі Әлихан Бөкейхановтың етжақын бауыры Сырым Бөкейхановтың «Өткен күнде белгі бар» деген мемуарлық еңбегін де тарту етті.
Аталған кітаптар Қайрекеңде жайдан-жай жүрген жоқ
Өйткені ол кісі – алаштанушы
Әлгі аталған еңбектердің дені өзінікі
Алаш тарихын, алаш қайраткерлерінің өмірін көп жыл бойы зерттеп келеді
Тәуелсіздік таңы арайланып атып, егемендігімізге енді-енді қол жеткізгенде Әлихан Бөкейханов еңбектерін жинақтап, баспадан шығарды
Бұдан басқа Әлімхан Ермеков, Жақып Ақбаев туындыларының алғашқы құрастырушысы
Әйгілі әнші, ақын және сазгер Әсет Найманбайұлының тағдыр-талайына қатысты да зерттеу жүргізіп, бірнеше мақалалар жазды.
Қайырбек Изатбекұлы кешегі Жезқазған облысының рухани-мәдени өміріне білек түре, белсене араласқан қайраткер азаматтардың бірі
Мысты өңірде әркімнің қолынан келе бермейтін жауапты қызметтердің тізгінін ұстады
Жастығына қарамай аудандық партия комитетінің хатшысы деңгейіне дейін көтерілді
Облыстық партия комитетінде қызмет етті
Облыстық мәдениет, тіл басқармаларын басқарды
Облыстық атқару комитеті төрағасының орынбасары болды
Жезді аудандық, Жезқазған қалалық, облыстық кеңестерінің әлденеше мәрте депутаты атанды.
Ол қандай басшылық қызмет атқарса да, өзін көптен бөлек ұстаған емес
Жұртпен етене араласты
Өңірде өткен Алаш ардақтыларының, өнер дүлдүлдерінің, ақын-жазушылардың мерейтойларының сценарийіне дейін өзі жазып, шаралардың басы-қасында жүрді
Жыл сайын дәстүрлі өткізіліп отырған «Ұлытау үні», «Байқоңыр дауысы» өнер фестивальдерінің, «Салбурын» құсбегілер сайыстарының жергілікті жер­ден асып, ел көлемінде танылуында да біз тілге тиек етіп отырған кейіпкеріміздің ықпалы ерекше еді.
Жезқазған облыс мәртебесіне ие болған жылдары жаңадан ескінің көзіндей болған бағалы жәдігерлерге бай мұражайлар бой көтерді
Олардың қатарында облыстық тарихи-археологиялық, Жездідегі тау-кен және балқыма ісінің, Ақтоғай, Шет, Жаңаарқа аудандарындағы тарихи-этнографиялық музей-кешендерін, Ұлытау, Ақтоғай, Қызыларай, Ортау-Дарат тарихи-мәдени ұлттық қорықтарын атауға болады
Осы мұражайлардың талапқа сай жұмыс атқаруында, сондай-ақ атақты Алаша хан, Жошы хан кесенелерінің жаңғыртылып, қалпына келтірілу, өңірде тыңғылықты археологиялық зерт­теулер жүргізілу ісінде де айшықты қолтаңбасы бар.
Ұлтымыздың асыл рухани мұрасы – айтыс өнерінің аймақта кең құлаш жайып, дамуына да қамқорлық танытты
Оқушы жастардың алғашқы облыстық айтысына қырықтан астам жасөспірім қатысуы соның нақты дәлелі
Мұнымен қоса жыршылық, термешілік өнер де кең өріс алды
Сол уақытта Жезқазған облысының айтыс­кер ақындары елімізде тұңғыш өткізілген республикалық командалық айтыста жеңімпаз болғандығы бірқатарымыздың есімізде болар.
Ағамызға тән ізгі қасиеттердің бірі – талантты жастарды тауып, қанатының астына алып жүретіндігі
Олардың арасында қазіргі күні елге белгілі өнер иелері, ақын-жазушылар бар
Солардың бірі, қазақтың айтулы ақыны Ғалым Жайлыбай кезінде былайша өлең жолдарын арнаған еді:
Қайреке – аға!
Алашта адамдықтың мұрагері,
Әр сәтің ынтықтырған жыр әлемі,
Бұл інің өміріне бастау алып,
Өзіңіз көзін ашқан бұлақ еді.
Кей адам кей пендеге шырақ еді,
Шалқысам, кінәлама, сірә, мені,
Көгілдір көктемімнің куәгері,
Ішінде көп ағамның Құлагері!
Ол – ана тіліміздің тілекшісі
Халықаралық «Қазақ тілі» қоғамы өмірге келгенде осы қоғамның облыстағы ұйымының құрылуына бастамашы әрі алғашқы төрағасы болды
«Тіл тағдырына келгенде, бір қайнауы ішінде талай-талай мәселелердің бетпердесі сыпырылмай, қаймағы бұзылмай тұрғандары шаш етектен
Бірақ олар өз кезегін күтіп тұр
Ұйым құрғанда көрікті-көрікті ой тастағандар аз болған жоқ
Айтқан сөздің шәрбаты тіл үйіретіндей екені даусыз
Бірақ Қадыр Мырзалиев жырлағандай, «қылышқа емес, батыры бір-ақ сөзге тоқтаған» халықпыз, сөз пісіріп болатын мезгіл жетті» деген тіл жанашыры басқарған ұйым ә дегеннен-ақ белсенді қимыл-әрекеттерімен көзге түсті
Аудан-қалаларда, кәсіпорындарда, оқу орындарында қоғамның бастауыш ұйымдары жұмыс істеді
Көптеген елді мекендер мен көшелердің атаулары жаңартылды
Ұйым «Аян» атты төл газетін де шығарды
Арада шамалы уақыт өткеннен кейін облыстық тіл басқармасына жетекшілік етті
Мемлекеттік тілдің мерейін арттырудағы күрес одан әрі жалғаса берді
Бұл бағыттағы қажырлы еңбегінің өтеуі шығар, кейін кеудесінде «Тіл жанашыры» Құрмет белгісі жарқырады.
Қазақтың «Сегіз қырлы, бір сырлы» дейтін мақтанышпен айтар, сүйіспеншілікке толы мәнді сөзі нақ Қайырбек Сәдуақасовқа арналған ба дерсің.Сол қырлардың біз білетінін ғана санамалап көрелікші
Олар – ақындығы, жазушылығы, көсемсөзшілігі, аудармашылығы, суретшілігі… Осы уақытқа дейін «Уақыт – жебе», «Мойындаймын, мен өмір сүрдім» өлеңдер, «Алтын босаға» прозалық, «Атың шықпаса…» аударма, «Алаш алыптары» атты публицистикалық шығармалар жинақтары жарық көрді
Бір кездері ойлы жырлары жабық мүшәйраның жүлдегері атанса, әңгімелері Б.Бұлқышев атындағы конкурста бағы жанды
«Байқоңыр» үгіт бригадасы мен «Алтын сақа» оқушылар сайысына арналған сценарийлері республикалық конкурстың бас бәйгесін жеңіп алса, Астанада өткен алғашқы «Тазша бала» конкурсына арнап жазған туындысы жүлделі екінші орынды иеленді.
Талантты азамат еліміздегі театрлармен берік байланыс орнатқан
Оның аудармаларымен сахналанған Г.Гориннің «Атың шықпаса…», Ғ және М.Гаппаровтардың «Қиямет-қайым Киото» және Жан Ануйдың «Бозторғай» пьесалары республикалық театр фестивальдерінде, Кайрде өткен экспериментальді театрлар байқауында ең үздіктер қатарынан көрінді
«Көшкін» (авторы Т.Жүнженоглу) атты аударма дүниесі Астананың, Алматының, Қарағандының қазақ театрларында қойылса, орыс тіліне аударған Ә.Оразбековтің «Бір түп алма ағашы» Астанадағы, Қарағандыдағы орыс театрларында сахналанды.
Қайрекең қазақ тілінің қыр-сырын қалай меңгерсе, орысшаға келгенде де қаламы кідіріп көрген емес
Қазақ оқырмандары орыс тілінде жазылған Ә.Бөкейханның «Қазақ өлкесі», Г.Потаниннің «Тоқырауын өзенінің жағасында», С.Бөкейхановтың «Өткен күнде белгі бар», Жан де Лабрюйердің «Мінездер немесе осы ғасырдың әдет-ғұрыптары» кітаптарымен Қ.Сәдуақасовтың аудармалары арқылы танысты.
Сұлулыққа, әдемілікке іңкәр жүрек жиырмадан астам әнді өмірге әкелді
Жүректі жарып шыққан сазды жырларына белгілі композиторлар ән де арнады
Бойындағы сан өнерді көпке әйгілей бермейтін жанның қыл қаламның да шебері екендігін біреу білер, біреу білмес
Бұл ретте ол атақты Шабанбай бидің, күйші Сайдалы Сары Тоқаның, ақын Нарманбет Орманбетұлы портреттерінің авторы екендігін айтсақ та көп жайтқа қаныға аламыз.
Ағамыздың жүріс-тұрысы да, сізбен амандасып, әңгімелесуі де бөлек
Ол кісімен жүздесе қалсаңыз парасаттылықтың, кісіліктің, жоғары мәдениеттің ұшқынын бірден аңғарасыз
Түр-тұлғасы кешегі Сәкенді, білімділігі, ақылдылығы, жан-жақтылығы Әлихандай Алаш ардақтыларын көз алдымызға елестететіндей
Олардың дәл өзіндей демесек те ұлы тұлғаларды үлгі тұтатын­дығы, солардан тағылым-өнеге алғандығы бірден байқалады.
Қайрекеңнен алашшыл қасиет менмұндалап тұратыны жайдан-жай емес
Өйткені ол Алаш идеясына өмірлерін арнаған, ұлтымыздың ардақтылары Әлихан Бөкейхан, Әлімхан ­Ермеков, Жақып Ақбаев сынды алып тұлғаларды өмірге әкелген Арқа жеріндегі Қызыларай мен Бегазыдай әсем таулары, Ақсораңдай айбынды шыңы бар Ақтоғай аталатын өңірде туып-өскен
Азаматтың өзі жазатындай «бұл жерде туып-өскен адамның арманшыл, өршіл, елшіл, сезімтал, суреткер болмауы мүмкін емес».
Қайрекеңнің бітірген оқу орны – ҚазМУ-дің физика факультеті
Сірә, осы факультетке байқамай түскен болу керек
Кім білген, мүмкін – жүрек қалауы
Мұны айтып отыр­ғанымыз, ағамыздың әдебиетке, сөз өнеріне жақындығы
Жеке адамдар жөніндегі мақа­лалары, тәуелсіздікке, тілге, өнерге қатысты ой-толғамдары кәнігі қаламгерлердің сөз саптауынан бір де кем емес
Сүйсініп оқисыз, көңіліңіз толады
Осының өзі сиқырлы сөз қадіріне бала жастан қанығып өскендігін аңғартады.
Сөз қадірі демекші, Қайрекең әзіл-қалжыңға, сөз сайысына келгенде де есе жіберіп көрген емес
Біз білетін замандастарының бірі мына жайтты күлдіре отырып, әңгіме еткені бар
Қайрекеңнің әкесі Изатбек пен Қасабек атты ақсақал жастары қатар болғандықтан қалжыңдасып жүреді екен
«Әкесі құрдастың – баласы құрдас» деген бар емес пе? Содан болар Қасекең ұлдарымен жас­ты Изатбектің де балаларымен сөз қағыстырудан қашпаған.
Бір жылдары Қайырбек ағамыздың Жұмаш деген аталары қайтыс болып, оған өзге қатар­лас­тарымен бірге Қасабек те келеді
Қайырбекті көрген Қасекең әдеттегі қалжыңына басады: «Әкелеріңді дұрыстап бағып-қақпай, жөндеп күтпей, содан о дүниеге ерте кетті ғой…» дейді
Үнсіз қалуға болмайтын жағдай
Сонда Қайрекең жөпел­демеде аузына түскен мына сөзді айтыпты: «Жастардан неге көресіздер? Күнде ­Жаратушымен байланыста жүрген өздеріңіз ғой, дұрыстап жалбарынбай, замандастарыңызға ие бола алмай жүрген
Бір ғұламадан естуімше, о дүниеде ұжмаққа да өшірет болады екен
Менің атам бұ дүниеден өтер алдында өзіңізге де кезек алып қоямын деген еді
Өшіретіңіз өтіп кетіп жүрмесін»
Ана кісі кең­кілдеп күледі де: «Ой, қой, қой енді, арғы жағын бықсытпай… Өзің шынында да Изекеңе тартқан екенсің» депті.
Тауып айтылған зілсіз қалжыңға кім ренжи қойсын.
Жақсыны жақсы танып, бағалай білетіні анық
Ол өмірде көптеген ұлт зиялыларымен тығыз қарым-қатынаста болды
Олар да жүрегі елім, жерім деп соғатын азаматтың көптің бірі еместігін сезініп, жүрекжарды сөздерін ризашылықпен жеткізді
Мәселен, белгілі әдебиетші, ғалым Тұрсынбек Кәкішев: «Қазақ мәдениетін өркендетуге әр қазақ сендей-ақ үлес қосса, өркеніміз баяғыда-ақ шоқтықтана түсер еді» десе, көрнекті мемлекет және қоғам қайраткері Кәкімбек Салықов:
«Ұлытаудың ұланы,
Сарыарқаның қыраны.
Қайырбек, саған өлең аз ғой,
Жүректің қажет екен ұшқыр әні.
Ұлғайып қалдым әнді ағытарға,
Тапсырдым бұл міндетті Жағыпарға» деп ағынан жарылған еді (Мұндағы Жағыпар деп отырғаны композитор Жағыпар Әлімханов).
ҚР Мәдениет қайраткері, Қазақстан Журналистер одағының мүшесі, Қарағанды облысы Ақтоғай ауданының Құрметті азаматы Қайырбек Сәдуақасов қандай сый-құрметке де, жылы лебіздің қандайына болса да лайықты
Өйткені ол, алдымен – ел бірлігін ойлайтын, төңірегіне адамгершіліктің, ізгіліктің нұрын сеуіп жүрген ардақты азамат.
Нұрперзент ДОМБАЙ
«Ана тілі»
