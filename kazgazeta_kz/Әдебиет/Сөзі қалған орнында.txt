Жексенбі
Кешкі қонаққа дейін әйел ретінде үй тірлігіне қарамақ ниетпен, өнбей қоятын қыбыр-жыбыр жұмысты бастап жібергем.
Ұл – шетелде оқуда
Күйеу  иманы жарасқан жолдасын ертіп, марқұм Зейнолла ағамның басына барып, Құран оқып, бейітінің қарын күремекке кеткен.
Құдайдың құдіретімен бүкіл ой-санам, жүрегім Зейнолла ағамды сағынтып, жаным жабырқап, салмағы қорғасындай ащы да тәтті мұң еңсемді басып алды.
Өмірінің соңына дейін, 18 жыл бойы әкемдей жақын болған жанашырымның тау тұлғасы, үні, әр сөзі, ісі, күлкісі, отырысы, орыны көз алдымнан тура кинолентасындай өтсін-ай келіп… Ісімнен мән кете бастады
Кеудем ысып-суып, ішке сыймаған сағыныш зарлы ыңылға, одан сыңсыған дауысқа ұласты
«Артында бір тұяғы қалғанда ғой…» деген арман аузымнан шыққаны сол еді, кеудем аңырап кетті
Шер толқытып, ой түкпіріндегі та­лай сөз сыртқа шықты
Біраздан соң кемеңгер Абайдың:
Кірлеген жүрек өз ішін,
Тұра алмас әсте жуынбай, – дегенін­дей әрі жеңілдеп, әрі шаршап, тәубеге келдім
Өксігімді бастым
Сөредегі кітап­тар ортасынан ағаның қаз-қатар орналас­қан кітаптарын қолыма алып, кеудеме бастым
Фотосуреттері бар беттеріне ұзақ үңіліп, алақаныммен аялап, бетінен сүйдім.
Әр кітапта жүрек сөзі, маржандай жазуы қолтаңба болып сөйлеп тұр.
1995 жылы ұлымыз Мерейге «Дүниетану даналығына» – «Менің кіш­кен­­тай сәбиім Мерейіме» деп, 1998 жылы «Сын кітабына» – «Менің ұлы тіре­гім Дәлелім мен Қымбатыма» деп басталған баталы тілегін тебірене отырып, қайталай оқып шықтым.
Сіз мені кешіріңіз, құрметті оқырман! «З.Серікқалиұлындай қазақ әдебиетінің заңғар тұлғасының жақыны болатындай, жаны күйзелетіндей ол кімі еді»  деп те таңырқарсыз
Иә, мен ол кісінің өзі іздеп тапқан, тумасам да туғанындай болған бір қызымын
Қысқаша айтқанда, шығармашылық сапармен біздің елге барғанда ағам мен ағатайым (әкем) бірін-бірі қатты ұнатады
Бірнеше күн бірге болу арқылы адалдықтары, кісіліктері, азаматтық өрелері, ойлары үйлеседі
Содан төс қағысып, дос болады
Мен сол дала қазағы мен қала қазағының достығын жалғастырып өткен дәнекерімін.
Түлкібай ағатайым мені «атасының баласы», «қарындасым» дейтін
Зейнолла ағам да «Түкең екеумізге қызым деуге Аллакеңнен рұқсат жоқ
Ол «просто» ғажап әңгіме» деп таныстыратын мүйізі қарағайдай қаламгер достарына.
Зейнолла ағамды сағындыратын ізгі қасиеттерде шек жоқ еді
Адамдық ар-на­мысын, адалдық болмысын биік те, таза қалпында саф алтындай сақтап өткенін, өмірдің алу-беру «сабағына» мүлде қа­тыс­пағанын, солай тіп-тік, түп-түзу жүріп-ақ Зейнолла Серікқалиұлы деген үл­кен әріп­пен жазылатын аты мен даңқы бол­ғанын көзіқарақты, көкірегі ояу оқырман білуге тиіс
Білмесе, ұяты өзінде.
Ал білетіндер, білуге тиістілер, ға­лым-сыншының мол білімінің пай­дасын көргендер, әділ сынынан өтіп, өз әлемін тап­қандар, қасында жүрген сәттерін айтып мақтанатындар әдеби сынның көрнекті де көркем, бірегей өкілін өз дәрежесінде еске алуды, ұлықтауды, ұмытпауды естен шығарып алғандарын біле ме екен?! Әлде «Ай», дейтін – ажа, «қой» дейтін қожа» – сыншысы жоқ, «бас-басына би болғандар» жазғандарын үсті-үстіне жасқанбай кітап қып шығарып, оған атағы зорларға сыпыра мақтау сөз жазғызып, асығы алшысынан тұрғанға бақыттан бастары айналып кетті ме екен?!
Жыл сайын Зейнолла ағам жарық дүние есігін ашқан 10 ақпан мен сол есікті мәңгіге жапқан 20 наурыз күні осындай ой кешемін.
Таланты тасқын судай тасығандар мен білім-білігі – терең, теңіздей буырқанған ғалым-жазушының қайсы бірі сарымайдан қыл суырғандай төзіммен, сөзтану­дағы ақ-қараны айыруға көзмайын тауысып, сын жанрына бел буып, бүкіл өмірін арнапты? Арнағандар саны бес саусақты да толтырмайтын шығар
Мен бұл жерде біреудің жаңадан шыққан кітабына жалдамалы рецензия жаза алатындарды есепке қосып отырған жоқпын
Жалтақтамай, жандайшап болмай, «Әдебиет – ардың ісі» екеніне азаматтық рух-күшімен жан аямай қызмет еткен ат төбеліндей арда сыншылар азайып бара жатқанына кәдімгідей жаның ауырады.
Мамандығым – әдебиетші, қызметім жас саналы, жас ұрпақты сөз арқылы тәрбиелеу болғандықтан, бүгінгі көркем-әдеби шығарманың ахуалы алаңдатпай қоймайды.
Әдеби сыншысы жоқ әдебиетте асылы мен жасығы аралас шығармалар жаң­быр­дан соңғы саңырауқұлақтай қаптап кеткені қуаныш емес
Ақша табу көзіне айналған кейбір жеке баспалардан шыққан кітаптарда не стильдік, не грамматикалық, не пунктуациялық түзетулер жасалмауы үйреншікті әдетке айналып барады
Түптеп келгенде, осындай жүйесіздіктердің кесірі кітапқұмарлардың азаюына кері әсерін тигізіп отыр.
Осындайда сыншы Зейнолла Серік­қалиұлының сонау 1955 жылы бұрынғы Гурьев облысының Теңіз ауданы Ганюшкино селосындағы Абай атындағы орта мектептің 10-сыныбында оқып жүріп, яки 16 жасында Әбу Сәрсен­баевтың «Толқында туғандар» атты романын оқыған­нан кейінгі хатқа түсірген ой-толғамдары еріксіз еске түседі.
«Сәлем сізге, құрметті аға…» деп бас­та­латын хат «мен мынаны байқадым»  деген қос нүктеден соң, 17 рет азат жолмен, ақ жүректік санамен ақиқат сөзін жалғайды
Онда кей кейіпкердің обра­зы толық ашылмағандығын сұрапыл сұрақ­пен, дәлелді дәлдікпен мысал келтіре отырып, «ақыл – жастан» дегенді мойындатады
Сол хатта мынадай қорытынды жасайды: «Егер сіз маған осы романнан «нені әбден білдің» деп сұрай қалсаңыз, мен, жете мән бере білсем, «балықшылық тә­жірибенің жемісін теория жүзінде ұғын­дым» деп, бір-ақ жауап берген болар едім».
«Күш – атасын танымайды» деген осы
Оған «Платон – менің досым, бірақ шын­дық – одан қымбатырақ» деген дана­гөйлікті қоссаңыз, бала сыншының дана сыншыға айналарының тамыр-тарихы тереңде екенін сезінесіз.
Қайран тектілер-ай!.
Жібектей мінсіз мінез иесі, ақын Әбу ата да бесіктен белі шықпай жатып, ауыл баласының маған «ауыз салуын қара» деместен, Зейнолласын өле-өлгенше туған ұлындай елжірей сүйіп кетті
.
Осындай үрдіс бүгін неге жалғасын таппайды? Тек, бала оқырманды кінәла­майық
Әуелі жанға азық, ойға қазық боларлық шығарма жазылсын
Ол сараб­дал сын, пікір тудырсын
Пікір алысуға жол ашылсын
Ақын-жазушылар арнайы шақыру күтпей-ақ елге барсын
Күйкі тірлікпен өмірін өткізіп жүр­ген оқырманның ойын оятсын
Оқыған­дығын, озықтығын көрсетсін
Сонда «бала Зейноллалардың» жаңа әдебиетке қалай бет бұрып, қандай олжа салғанын өз көзіңізбен көресіз…
Алпыс алты жыл өмір сүрген, үлкен­­­мен үлкен, кішімен кіші боп сыйласа біл­ген, алалығын ішіне бүккендерді адал­дығы жасқап тұратын, ешкіммен «есеп» дос бол­маған, зейінділерге ағасындай, әкесіндей, досындай қамқорлығы үшін Зеке атанған Серікқалиұлын 2004 жылы Кеңсайға «аттандырғалы» өлдіге санап, әдеби орта өз жөніне кеткендей ме, қалай?… Өткен жылдың соңына таман «Раритет» баспасынан З.Сақиұлының құрас­тыруы­мен ғалым-сыншының таң­дамалы шығармаларының 1-томы жарық көрді.
Жолы ауыр сын жанрының «ақырын жүріп, анық басатын» бір сарабдалы Бақыт Сарбалаұлы алғысөз жазыпты
Алып-қосары жоқ, адал пікірден арман-шөлімізді бастық.
Содан бері де біраз уақыт өтті Қазақ баспасөзі, әсіресе әдеби басылымдар үнсіз.
Көзі тірісінде, алпыс жылдығында «Тағдыры – сын, жаратылысы – сыншы» деген тақырыппен З.Серікқалиұлы шығармашылығы туралы ағынан жарылып, ағасына арқа-жарқа қуаныш сыйлаған, ақтаңгер сыншы Сайлаубек Жұмабек те марқұм боп кетті.
Ерекше құрметпен, жанына жақын тартатын сыншы қарындасы Әлия Бөпежанова да өзінің Асқарының (Сүлейменұлы) «шашылғандарын» жинаудан қолы босар емес
Басқалар да өздерінен аса алмай жүр.
Сонда деймін-ау, «Ойлар, тол­ғаныстар», «Жылдар сазы», «Ақыл таразысы», «Ақ жол»», «Дүниетану дана­лығы», «Сын кітабы», «Тағдыр және біз», «Алтын жамбы», «Жандауа» сияқты кітаптар жазып, азулы сынды ауыз­дық­таған біртуар дарабозды жекелеген адамдар ғана жоқтауы керек пе? Сыншының өзі жазғандай, «Дүнияуи дәмі үзілгендер, әрине, енді сізден, бізден ештеңе дәметпейді
Ал аруаққа адалдық, тындырған істерінің қадіріне жету парызы – бүгінгілерге бәрібір сын».
«Сөз – сүйектен өтеді» дейді халық дана­лығы
Зейнолла ағам «Қазақ әдебие­ті» энциклопедиясына қатысты академик Зәки Ахметовке жазған хатының соңында: «Соңғы он жылда заманында жолы болмаған, не артында іздеушісі жоқ ондаған қаламгер мұрасын жинастыру, қалпына келтіру, жарыққа шығару шараларын жүзеге асырғанда олардың ешқайсысын өз жазбаларыма, кітаптары­ма сіңірген еңбегімнен кем көргенім жоқ
Бәлкім, менің жарты ғұмырым осындай жұмыстармен өтетін шығар», – депті
Бас­қа­сын айтпағанда, ұлы Мұхтардың (Әуезов) жиырма томдық көл-көсір мұра­сын ғылыми тұрғыда дайындауға бастан-аяқ қатысуы мен кезінде талай жұлмалауға ұшыраған Х.Есенжанов шығармаларын түпнұсқалық таза мәтінінде оқырмандар кәдесіне ұсынуын адалдыққа құрбандық демей көріңізші…
Жазушылар одағындағы кез келген әдеби жиындар мен талқылауларда негізгі нүктені қоятын да Серікқалиұлы болатын
Алайда қаламгерлер қара шаңырағы, Жазу­шылар одағы ортамызды толтырып, тірі жүргендегі 60 жылдығын да, көзі кеткеннен кейінгі 70 жылдығын да жетім қыздың тойындай өткізе салғанын көзіміз көрді.
Сонда, екі жолы да: «ұялған тек тұрмайды» демекші, «Той – иесіне тартады» деген сөз айтылды
Ол не сөз?..
«Артында не билікте, не байлықта жоқтаушысы жоқ адамға осы да жетеді» дегені емес пе?! Әйтпесе, «қарасы ұзаған» сегіз жылдан бері ең құрыса, өзі тұрған үйінің қабырғасына мемориалдық тақта орнатуға көңіл бөлуге болар еді ғой
Ғылыми конференциялар мен еске алу кештерін ұйымдастыруға да сырттан көмек керек пе? Сұлтанмахмұттың өзек өртейтін:
Анау Жақып сән түзеп,
сауық құрған,
Құрдасым емес пе еді, бір күн туған.
Мен туғанда табылмай қара сабын,
Ол туғанда иіс сабын – тәнін жуған, – деген өлең шумағы біреуге – көл, біреуге шөл құрметтің алалығынан туған жанай­қайдың нағыз өзі екен-ау…
З.Серікқалиұлы белгілі сыншы, мә­де­­ниет­танушы Ә.Бөпежановаға (2004 жылы) берген сұхбатында былай дейді: «Тұтас бір әдеби дәуір артта қала ма» деген алаңың орынды
Бірақ бұл – сол ортаның ру­хани әлеуетіне, потенциалына байланыс­ты мәселе.
…Соңғы он жылдық кезең – әдебиет пен ғылымның қаралы кезеңі
Жалған ғылымды негіздеп, әдебиетті тұмылдырықтаған кезең».
Бұдан артық қалай айтуға болады? Сіз айтыңызшы, содан бері бармақты басып, саусақты санап айтатын не өзгерді? Түк те!
Енді Серікқалиұлының 1995 жылы Әбу Сәрсенбаевпен қоштасу сөзін еске алайық: «Мынау жарық дүниеге о бас­та сәби боп жарқырап енген қалпыңда, бүкіл ғұмырыңды тіршіліктің күйкі шаң-тозаңына шалдырмай, тәніңді, жаныңды тап-таза мөлдір күйінде сақтап қалған, көзіңді көргендер мен кейінгі ұрпақ өнеге тұтып, аңызға айналдырар періште – жер пендесінің бірі боп өткенсің.
Өзіңді өзегінен суырып берген Атырау­дың айдын-дариясы, жойқын теңіз­дің төңкерілген, тулаған ақшуда, ақжал толқындары бір сәт, дәл сол сәт жым-жырт тына қалып, қабырғасы қайысқан қалың қауымға, сен жайғасар биікке – Алатаудың баурайына ақырғы ақ тілеуін арнаған-ды.
…Том-том кітаптарыңды, адам­гершілік ізгілігің, ойлы сөз – асыл қазынаңды бауырымызға басып, біз қала бергенбіз».
Осы сөзді тура Серікқалиұлының өзіне арнаудан асқан ақыл таппадым
Көрнекті әдеби сыншыдан қалған сөз-мұра – тек қалам ұстағандарға ғана емес, ой әлемін жетілдіріп, санасын сілкіп, ар-айнаға қарауды ұмытпайтын әр қазаққа ауадай қажет-ақ
Сенбесеңіз, төмендегі үзік-үзік ойларға үңіліп көріңіз:
…Жаратылыс сыйлығын, күш-қайрат, білім-парасат байлығын ел-жұрттың игілігіне жарытып жұмсай алмай, жазушы қаламын ұстағаныңа мәз, оқушыңды кітабыңның санымен ғана жұбатып, күндеріңді, қызуыңды қадірсіз өткізіп алатын көбіне біз – өзіміз.
***
Қызмет бабын, арын, бәрін өз мерейінің үстемдігі үшін епті пайдаланып, қоғамдық мүддеден гөрі қарақан бастың қамын көбірек ойлайтын жүгенсіз өзімшілдікті ғана емес, солар көктейтін қолайлы қоныс – жағымпаздар мен жандайшаптарды жазбай тану арқылы да біз өмірлік тұғырымызды айқындай аламыз.
***
…Іргеңдегі ырыс, ең алдымен, жаның­дағы жақсы адамдармен шырайлы
…Бүкіл болмысы, жаратылысымен үнсіз отырып та төңірегіне жан жылуын, мейірім-шапағатын, ізгілік нұрын таратып тұратын ғажайып жандар болады.
***
Интеллектуалды ортаның әлсіздігі дүмбілездікке даңғыл жол ашады…
***
Өнер адамы көзі тірісінде өзінің парасат зердесі мен ар-ожданын пір тұтып, артында қалдырар жазбаларымен келешек ұрпақ алдында да жауапты екенін ешқашан естен шығармауы тиіс.
Мұндай иманыңды үйіретін, ар адал­дығынан бастау алған асыл сөз – оқыр­манына ақыл айту үшін емес, ой салу үшін жазылған
Абайша, «Сөз түзелді, тыңдаушы сен де түзел» дегісі келген
Әттең, біздің біртуар дарындарға, елсүйерлерге екі дүниеде де жан сүйінер құрмет жасау мәдениетін бір жүйеге келтіре алмай жүргеніміз өкінішті-ақ! Әйтпесе, Мемлекеттік сыйлықтың иегері, Қазақстанның еңбек сіңірген қайраткері, бірнеше сын кітаптарының авторы, көрнекті ғалым-сыншы Зейнолла Серікқалиұлы әдеби сынның нар жүгін бір адамдай-ақ көтеріп өткенін кім білмейді?!
Ақын Қадыр Мырза Әлі сыншы дү­ниеден өткенде:
Сөзі орнында қалғанның
қай кезде де,
Қалатыны белгілі өз орнында, – деп шегелеп айтқанынан асырып, не айта алғандаймыз?
Көзден кеткендерді көңілден кетір­меу, тірліктегі ұшы-қиыры жоқ еңбе­гін ұмытпау өлгендер үшін емес, тірілер үшін керек
Ұмытуға болмайтын ұлықтыларды арнайы орындар жайбарақат қана еске алғанда, Абайдың «қайнайды қаның, ашиды жаның, мінездерін көргенде» деген өлеңіне күңірене қосыла кеткің келеді
Бір жағыңнан жыр дүлдүлі Ілияс:
Өз ұлын, өз ерлерін ескермесе,
Ел тегі қайдан алсын кемеңгерді? – деп күйініп тұрғандай болады
Осының бәрі Зейнолла Серікқалиұлы туған 10 ақпан жақындағанда жан дүниемде алай-дүлей ақ боран соқтырып өтеді.
Қымбат ӘБІЛДӘҚЫЗЫ,
ҚР Мәдениет қайраткері
