Егер мәтінді концептуалды-мәдени (мәдени ұғымдық философиялық) бағытта тек таңба деп танысақ, онда көркем туынды автор санасын алақанымызға салғандай айқындап беретін таңбалар жүйесі болып табылатындығы да еш күмән тудырмайды
Бұрындары тек тілшілеріміздің ғана еншісінде болған  концептіні (лат
conceptus – ұғым) ол таңбалаған атау сөз арқылы зерделеу – қазақ әдебиеттануында жазушыларымыз қолданған өзіндік тұрақты мотивке ие әрі дәстүрлі айшықталуы бар, жаңашыл ұғым-түсініктегі тұрақты авторлық идея ретінде қарастыруға ұласты. 
Бізге керегі қазақ әдебиетіндегі бір ғана ұғым-түсінік «қабір азабы»
Осы концепті негізінде өз ой-пікірімізді өрбітпекпіз
Әлемдік филологияда тілдік концептіден (біздің жағдайда – өлімнен) туындаған тіл мен мәдениет концептаумағы (сфера) көркемдік ойлау көркемдік ойлаудың концептісі көркемдік философия көркем концепті туындының концептаумағы туындының көркемдік әлемі әлемнің көркем келбеті парадигмалық болжамы бар
Міне, осы парадигмалық тізбектелім арқылы Мәшһүр Жүсіп Көпейұлы мен Думан Рамазандағы қазақ түсінігіндегі «Қабір азабын» зерделейтін боламыз
Қос қаламгер де өзі өкілі болып табылатын тіл мен мәдениеттің алаштық санада қабылданып, ұлттық жадыда кодталған қырларын көркемдік ойлау арқылы көркем философиялық бірлікке айналдырып, оның заманға сай түрленіп, миллет оқырманына жол тартуын жүзеге асырады.
Тап осы шығармашылық акті кезінде суреткер осы концептінің жаңа мәнісін өмірге әкелуші демиургқа (мәдени қаһарманға) айналады да, көркем концепті бір жағына әрі автор ойын айшықтаушы, әрі авторға бағынышты емес, өзіндік ұлттық әдеби және экстраәдеби (әдебиеттен тысқары) заңдылықтарға бағынушы нысанатқа айналып шыға келеді (Ескерту: бұдан ары тек әдеби заңдылықты басты орынға қойғандықтан экстраәдеби заңдылықты онша сөз етпейміз, бірақ бұл оның тысқары қалып тұрғандығын білдірмейді – Ә.Ә.)
Осы белгілі әдеби заңдылықтарға бағынушылық туындының көркемдік әлемін түзіп, жаңа тіршілік формасына, жаңа ой формасына иелік етуі арқылы адам танымастай өзгеріске ұшырайды
Қос қаламгердегі өзіндік ұлттық әдеби заңдылықтарға бағынушы нысанат: Надан би, Шайқы Ысқақ пен Сәззәт Сұрлашов мырза, Сүйсен Сабаев ұстаз-зейнеткер тап сондай, ұлтқа ой салар (жаманынан жирендірер, жақсысына сүйсіндірер) концептуал­ды (философиялық) персонаждар
Авторлардың көркемдік әлеміндегі концептаумақтық: ақылмандық, рух пен пікір зерттеушілерге жаңа болмыстың үзігін танып-біліп саралауға өз мүмкіншілігін тудырады.
Біз қалайық, қаламайық қазақ әдебиетіндегі түрлі дәуірдегі сөз зергерлері, ақыл-ой өкілдері арасындағы әдеби-мәдени және рухани байланыс интермәтін арқылы жүзеге асады
Қашанда мәтіннен тыс шынайы «интерорта» болатындықтан, мәтіндер ғана емес, олардың авторлары да бір-бірімен осы шетелдік кірме сөзсіз «жақын әдеби орта» арқылы өзара араласады
Неге біз осы бір терминге тіреліп отырмыз деген заңды сұраққа берілер жауап та оңай, өйткені бұрын заманалық ақын-жазушыларымыздың Қожа Ахмет Ясауимен, Шәкәріммен және Мәшһүр Жүсіптермен жазбаша және тұлғалық үндесуі жайлы тек дінге қатысты, оның ішінде сопылық ағымға қатысты сөз етілді де, ­басты шығармашылық байланыстың мәтіннен тысқары тұсының мәнісін ашу қалтарыста қалып келді
Ендігі жерде қазақ гуманитарлық ойының дамуы барысында «жақын ортаға» деген көзқарас түбегейлі өзгеріске ұшырады
Төл әдебиетіміздегі дәстүр жалғастығын өзіндік авторлық ұстанымымен өзгеріске ұшыратқандардың қатарында Думан Рамазанның соңғы жылдары жазылған әңгімелеріндегі жалпытүркілік мотивтер мен сюжеттерді қосуға болады.
Әлем және қазақ ғылымындағы интермәтіндік ашылым тек қазір ғана постструктурализм мен «постмодерн» дәуірінде мүмкін болып отыр
Оның үстінде сюжет – интермәтіннің көрініс беруі болып табылады
Бұл турасында ой осы термин өмірге келгенге дейін А.Н.Веселовский тарапынан: «Тарихи поэтиканың міндеті мен үшін жеке шығармашылық үстіндегі әпсананың рөлі мен шегін анықтау болып табылады» деп айтылған болатын-ды
Міне, қазақ әдебиетінде Мәшһүр Жүсіп пен Думан Рамазан ХІХ-ХХІ ғғ
сюжеттің ­ауысып алуы арқылы емес, өздерінің жеке шығармашылықтары арқылы «қабір азабы» мотивін бірі – поэзияда, бірі – прозада қайыра жаңғыртты
­Думан Рамазанның «қабір азабы» мотивін ашудағы әдеби дәстүршілдігінен М.Көпейұлы «Надан би» және «Шайқы Ысқақ» туындыларының аллюзиясы мен реминисценциясын байқаймыз
Аталған қаламгердің әңгімесінде философиялық, тарихи, мәдени жүйе және әдеби жаңғырық оның қос кейіпкерінің туынды ішіндегі дүниетанымдық көзқарасын түзіп, М.Көпейұлы өмірге әкелген бақи (о дүние) моделінің түрі өзгеріп, оған қазіргі қазақ қоғамындағы әлеуметтік-саяси, ұлттық-мәдени және тарихи-заманалық құбылыстардың өз бағасын алуы дербес авторлық жаңа нышан-белгіге ие болғандығын аңғарамыз.
«Сана сұхбаттастығы» қаһарман-антигонистерді бір-біріне қарсы қояды
Мәшһүрдің екі балладасының кейіпкерлері жердегі жақсылық пен жамандықтың үлгісі болса, ­Думан ­Рамазан бір палатадағы екі кейіпкердің бітім-болмысы арқылы М.Көпейұлының қаламынан туындаған бақи моделін жаңаша түсінікте өзінше айшықтап, бұрынғы әпсаналық аңыздаудың шекарасын жойып, өзіндік жеке шығармасын жұртқа ұсынады.
Бұл арада өзара жуықтастықтағы үш сюжет ауысып (мифологиялық, этникалық және ділдік), бір-бірімен ажыратып алғысыз бітеқайнасып кетеді
Р.Бартша ой толғасақ, түрлі деңгейдегі біршама немесе айқын ұғынылатын алдыңғы мәдениеттің мәтіні рухани ізбасарлары тарапынан жаңа кейіпті ­иеленген шақта да өзіне дейінгі ұлттық ескі дәйексөздердің мәйегінен тұрады
Яғни тарқата айтар болсақ, интермәтіннің субъектісі ­немесе «интерсубъект» (ортақ тұлға) мәселесі структурализм мен постструктурализм (әдебиеттануда бірінші ­кезекте А.Ж.Греймас, Р.Барт, Ж.Лакан, М.Фуко, Ж.Деррида, т.б.) теорияшылар панмәтінге балап, оның бойына барлығын (әдебиет, мәдениет, қоғам, тарих, тіпті адамның өзін) енгізіп дұрыс істеп отыр
Осылайша, «Қабір азабы» қос қаламгер арқылы алаштық «ұлы интермәтінге» айналғандығы белгілі болады
Авторлар көтерген мәселенің тереңінде ғылыми ауқымдағы емес, этика мен дін шеңберіндегі қазақ үшін өзекті сауалдың жекешіл шығармашылық жауабы жатыр
Пьер Тейяр де Шарденше айтсақ, авторлар ұлтына «бүгінгі өмірдің ертең сауалы» барлығын білдіру үшін «жекелік азаттыққа емес, тұлғалық еркін­дікке» ұмтылып отыр
Осы арқылы ғана ұлт оқырманы туынды бойында айтылған ойдың байыбына бара алады.
Әлем тарихына ой жүгіртетін болсақ, адамзат қашанда ­реалды өмірдің шегінен шығуға талпыныс жасайды
Мысалы қазақ исламға қанша жерден сенгенімен, көне дәуірдегі дін өкілдері болған бақсыларды ерекше жандар деп санауын әлі қойған емес…
Діни ағартушы ағым өкілдері алаш әдеби процесіне әкелген өмірді бейдәстүри баға­лау үрдісі ұзаққа созылған әдеби іркілістерден соң, қазақ әдебиетіне ХХІ ғасырда дендеп енді
Реалдылық бір шетке ысырылып, романтикалық қос әлемділік идеясы «өлілер патшалығынан» еніп, «ОСЫНДА» мен «ОНДА» болмысы бір-біріне қарама-қарсы қойылып, жазушылар өз оқырманына не шынайы өмір (пәни), не тылсымды тірлік (бақи) турасында тұтасқан түсініктің ұштығын ұстатуға еш тырыспайды, қайта олардың көршілесе өмір сүруін қабылдауға тиісті екендігімізді ұғындырады
Авторлар ұғындырмасы бойында денеңді мұздатып, жүрегіңді ұшырып, зәреңді зәр түбіне кетіретін мистикалық күш біздің өмірімізге дендеп еніп қана қойған жоқ, сонымен бірге өз заңдылығын адамдар арасында орнатып та үлгергендігін мәтіндемелік емеурінмен сездіреді.
Осы қалыпта таранс-тарихи мәдени дәстүрі сонау бағзы дәуірден бастау алатын М.Көпейұлының ХІХ соңы мен ХХ ғасыр басындағы әдеби ізденісінің үрдісін жаңа замана талабына сай ХХІ ғасырда қайыра жаңғырта отырып, ұлтына ұсынған Думан Рамазан өзінің «О дүниедегі кездесу» әңгімесінде: «Енді, міне, тағы да тағдыр-талайлары тоқайласып, аз күн қонақ болған жарық жалғанмен бір мезгілде қош айтысып, мәңгілік сапарға бірге аттанбақ
Дәл қазір екеуінің де хал-күйі бірдей
Бойларынан әл кетіп, жандары кеуделерінен шығып кетуге таяу тұр
Әлсін-әлсін ыңырсып, шүңірек көздерін әрең-пәрең ашып-жұмып, баяу ғана кірпік қағады» дей келе, бір палатада жатқан қос ауылдас әрі сыныптастың ғұмырын төмендегідей ретпен сөз етеді: «Екеуі де пайғамбар жасынан асқан, қарттыққа иек артқан жандар
Оның бірі – қаланың жоғарғы тау жақ беткейінде орналасқан хан сарайындай үйде тұратын Сәззәт Сұрлашов мырза
Өмір бойы ат үстінде жүрген, ұзақ жыл ауыл, аудан әкімі сияқты лауазымды қызметтер атқарып, жалғанды жалпағынан басып, шалқып-тасып өмір сүрген кісі
Ал екіншісі – қаланың төменгі жағындағы қоңыртөбел үйде тұрып, қоңырқай тірлік кешкен Сүйсен Сабаев ақсақал
Ұзақ жыл орта мектепте тарих пәнінен сабақ беріп, саналы ғұмырын бала оқытуға арнаған, иманы кәміл тақуа адам».
О дүниедегі жауап алу М.Көпейұлы­ның рауаяттарында (балладаларында) жан-жақты сөз болғандығын қазақ әдебиеті тарихынан жақсы білеміз
Осыны Думан Рамазан проза тілімен кестелеп, дәстүр жалғастығын жүзеге асырып отыр
Мәшһүр Жүсіп өзге авторлардың туындыларын, ел әңгімелерін пайдаланса, Думан ­Рамазан туындыгерлікпен «авторлық мифті» өмірге әкеліп, өзіндік ұстанымын оқырманына ұсынады
М.Көпейұлы жақсы жан мен жаман жанның о дүниеге баруына екі бірдей баллада арнаса, Думан Рамазан адамның пәниде жасаған жақсылығы мен жамандығының о дүниеде өз бағасын алуын кейіпкерлері бойында жарыстыра пернелеу арқылы бір әңгіменің бойына сыйдырып жіберген.
Бұрын молдалар аузынан ғана айтылатын о дүниедегі тергеуге алыну енді фантастикалық шындық ретінде реалданып, поэзия тілімен өріліп былайша өрнектеледі
Әңкүр мен Мүңкірдің жауап алуын білімге жеңгізіп, Ысқақ бейнесін асқақтады, ал келесі шарт­ты кейіпкері қазақтың надан биі­нің жинақталған бейнесін, әуелгі балла­дадағыдай дараландырмайды, қайта оның о дүниедегі тергелуін ирониямен, сатиралық сипатта құлдырата ­сипаттауы надан сөзіне стилистикалық реңк беру арқылы автор өзінің алдына қойған мақсатына жете алған
Шынайы өмірлік ситуацияны о дүниелік ахуалмен шебер ұштастыру Мәшһүрдің өзіне тән романтикалық стилінен хабар береді:
Осы надан бидің бүгінгі ұрпағы Сәззәт Сұрлашов мырзаның тергеуге алынуы сәтті кескінделген.
Батыс еуропа және орыс прозасында «өзге әлем» бір түрлі тылсымданып берілсе, Думан Рамазанда тап біз өмір сүріп отырған дәуірдегі қарапайым тіршілік сияқты періштелердің жауап алуы суреттеледі.
Міне, қаламгер тәлімгерлікпен, ұлттық ділімізге сай Алланың сүйген құлының бұрын поэзиялық діни қиссаларда сөз болған сюжетін енді проза тілінде мөлдіретіп, жағымды персонажының «фантастикалық бейнесін» кескіндесе, мына бір мәтін үзігінде ұлтының жек көретін әлеуметтік тобына жататын атқамінерлердің ұсқынсыз келбетін «фантастикалық гротескілейді».
М.Көпейұлындағы надан бидің бүгінгі бейнесі мүлде жаңа қырынан қаламгерге тән стилистикалық өзгешелікпен сипатталады
Осылайша ұлт діни түсінігіндегі «қабір азабы» ескі мен жаңаны жалғай отырып оқырман назарына ұсынылады.
Жоғарыда айтылған ойларды бір арнаға тоғыстыра отырып айтарымыз, Думан Рамазанда жұмақ пен тозақтың антиномиясы ұлттық архетиптердің бойына қан жүгірте отырып берілгендігін байқаймыз.
Екі түрлі дүние – бұ дүниенің қызығын о дүниенің қызығына айырбас­тау мен айырбастамау мәселесі
Автор осыны қалай шешті
Өз оқырманымен қандай ойын ойнады? Міне осы жағына назар салатын болсақ, онда қоңыртөбел үйде тұрып, қоңырқай тірлік кешкен Сүйсен Сабаев ақсақал мен хан сарайын­дай үйде тұратын Сәззәт Сұрлашов мырзаның тағдыр талайын пернелей беру арқылы «қоңыр» түспен «С» әрпіне акцент түсіріп, өмірдің баянсыздығы туралы алаштың мәңгілік сарынын жаңа қырынан ұғындырады
Әріптік ойын дегенде айтарымыз: автордың кейіпкерлерінің бәрі «С» әрпінен басталатын ат пен текке ие болып келеді.
Т.С.Элиоттың «Гомерден басталған Еуропа әдебиетін, ондағы барша ұлттық әдебиеттерді қоса алғанда бір мезетте бір ғана әдеби қатар түзер еді» деген жалпыға белгілі сәтті ой түйіндеуі қазақ әдебиетіндегі түркілік, исламдық және ұлттық әдебиет тарихындағы туындыларға қатысты пайымдау жасауымызға мүмкіндік береді
Қазіргі және оған дейінгі туындылардың бойын­да «өткен дәуірдің өз атын мәңгілікке таңбалаған түркі ақындарының» өлмес туындыларының сілемі танылады
Себебі қаламгер тек туындысын жазып қана қоймайды, сонымен бірге оқиды
Өзіне дейінгі түркі, ислам және қазақ ойшылдарының тәжірибесін парасатпен пайымдайды, өзінше қорытады да, шығармашылық шабыт сәтінде өз шығармасының бойынан орын береді
Осылайша, алаштың рухани мәдениеті қаламгерлеріміз тарапынан түрлінше айшықталады да нәтижесінде өнер синтезі өмірге келді.
Жаңғырған жаңа ұлттық мотивтің («Көр азабының») жаңаша синтезденуі Мәшһүрдегі гуманистік бастау көзге ұласса, ендігі жерде Думан Рамазан тарапынан бұрынғы мәдени кеңістіктегі қазақ модерндік әдебиетінің жаңа дәуірдегі мәдени айнасындағы адам өмірінің мәнсіздігі мен адамзат баласы тіршілігінің символдануын танытатын постмодернге бір ғана «Қабір азабы» сюжеті арқылы қалай ауажайылмай өткендігін танытады
Сондықтан, дәуірлері алыстатып тұрса да, бір-бірімен рухани жақындықтағы қаламгерлер ұлттық төлтума сюжет-мотивтеріміз арқылы әлем әдебиетінде қазақтың сөз сиқырын таныта білген атақты суреткер атанып шыға келсе, оған таңданудың еш реті жоқ.
Әбіл-Серік ӘЛІӘКБАР,
ғалым, әдебиеттанушы
