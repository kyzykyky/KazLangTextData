Адам баласы армансыз болған ба? Бала қиялынан қанаттанған асыл арман есейген шақтарда алысқа көз тігіп, қияларға із тастауға шақырып тұрады
Балаң ой, балғын қиял жетіліп, биік мұраттарға ұмтылуға талпындырады
Адам баласының өскен ортасы,білім алып қанаттанған қоғамы жеке тұлғаға шырай беріп шыңдай түсері анық
Сондай жанның бірі Фатима Ізімбергенқызы өзінің отбасы мен өскен ортасы жайлы былайша толғана сыр шертеді.
«Менің балалығым мен жастығым Алматы қаласымен тығыз байланысты.1970 жылдан осында тұрамыз
Әсіресе Алатаудың қарлы шыңдары мен мәуелі жасыл бақтары ішкі жан-дүниеме ерекеше әсер етіп, балаң қиялымды ту биіктерге шақыратын.
Әлі есімде, Алматыға келген жылы мені «Қазақфильм» киностудиясы «Кеш болмай тұрып зымыра» атты фильмге түсуге ша­қырды
Менің арқамда тоқпақтай қос бұры­мым бар еді
Сірә, режиссер мені ауылдан келген, атқа да жақсы шаба біледі деп ойласа керек
Мен атқа отыра алмайтынымды айтып бас тарттым
Сол кезде келіскенімде мүмкін актер болып кетер ме едім
Алматыға орныққан соң әкем Ізімберген Есқожин ҚазМУ-дің журналистика факультетін оқып бітірсе, анам осы университетті филолог мамандығы бойынша тәмәмдап шықты
Тіл мамандары отбасында өскендіктен бе, есейгенде мұғалім болам деген тәтті қиял санамды жиі мазалайтын.Кітапқа деген құмарлық менің бойыма сонау бала күнімнен сіңген қасиет болды.
Әкем аудармамен айналысты
Қазақ әдебиетінің классиктері Ғ.Мүсірепов пен Ғ.Мұстафин шығармаларын орыс тілінде сөйлетті
Ол кісілердің аударма кітаптарына жазып берген қолтаңбалары әлі күнге сақтаулы тұр
Сол бір естеліктер үшін әкеме шексіз алғыс айтқым келеді
Мектеп қабырғасынан балаларға арнап өлең жаза бастадым ( мүмкін ол Қазақ радиосы мұрағатында сақтаулы да шығар)
Алайда уақыт мені ұстаздық ауылынан жырақтатып, ҚазМУ-дің журналистика факультетіне тапсырдым
Оған еш өкінбеймін
Керісінше мен дәрісін тыңдаған Т.Қожакеев, М.Барманқұлов, М.Қозыбаев (ол кісі менің жетекшім болды) тәрізді майталмандардан сабақ алу зор мәртебе деп түсінем
Осы қара шаңырақ қабырғасында жүріп болашақ өмірлік серігім Сарғасқаев Бақытты жолықтырдым.Ол да журналист
Белгілі балалар жазушысы Сансызбай Сарғасқаевтың ұлы
Баспада біраз уақыт жұмыс жасаған соң мен көп ұзамай Ұлттық Кітап палатасына жұмысқа алындым
Осы жылы мен қызмет етіп отырған мекемеге 80 жыл толады
Біздің архивтің қоры өте бай, 5 миллионнан астам кітап сақталған
Бұл еңбектер біздің қазақстандық авторлардың маңдай тері
Осы мекемеде қазаққа ­танымал Т.Ахтанов, С.Сматаев, Ж.Сейдуманов тәрізді қаламгерлер еңбек етті.
Кітап палатасында табан аудармастан 35 жыл жұмыс істеп келемін
Дариға ­Аманжолова жетекшілік ететін «Қазақстан» атты бөліміндегі жұмыс көңілімнен шығады
Барлық оқиғалар мен соны өзгерістердің арасында жүріп есейдім, толыстым
Уақыт сырғыған сайын керемет дүниелерді танып біліп, өсесің, таным көкжиегің кеңейе береді
Қайын атам белгілі жазушы Сансызбай Сарғасқаевпен пікірлесу мен үшін ғажап оқиға еді
Атам тұнып тұрған «тірі энциклопедия» болатын.Түсінбегеніңді сұрасаң сол сәтте жауабы дайын тұратын
Ол кісі өз туындыларын оқығанда ұйып тыңдамасқа шараң қалмайды
Тек шабытты шақтарында жазуға отырғанда еш мазаламауға тырысатынбыз
Балалар жан-дүниесінің білгірі,тамаша жазушының «Сәуленің жаңа достары», «Бір көшенің бойында», «Сынған тіс», «Балалар», «Шындық», «Шыбық», «Жаймашуақ», «Тәмпіш қара», «Жұмбақ қыз» атты повестері мен әңгімелері ертеректе жарық көрген
Талай балдырған атамның әңгіме, тақпақтарымен танысып, есейгені біз үшін мақтаныш.
«Ғалымның хаты, жақсының аты өлмейді» деген дана сөз бүгін мен ертең арасындағы рухани байланыстың алтын көпірі
Мен Кітап палатасында, жазушылар арасында болған талай қызықты да есте қаларлық күндеріме шүкіршілік ете отырып, балаларым мен немерелерімді өз ісін сүюге, рухани кемелдену үшін жалықпай тер төгіп, ұлттық әдебиетімізді оқуға шақырар едім» деп сөзін түйіндеді ол.
Алдыңғы буын ағалар мен аналардың өткен жолы кейінгілерге ғибрат, үлкендерге құрмет болса керек
Өз өмірінің сәулелі сәттерін көпшілікке жайып салған тіл маманы, өз ісінің білгірі Фатима Сарғасқаева әпкеміздің әңгімесінен біз оның адами қырын таныдық, көңілге түйдік, көкейге тоқыдық деп ойлаймын.
Жанна Байтелесова
