Араға төрт жылды салып, ақын Мейірхан Ақдәулетұлының «Дәруішнамасына» қайта айналып соғуға ниет байлап отырмыз
Ел есінде болса, біз бұл кітап жайында төрт жыл алдын мақала жазып, жариялаған болатынбыз
Көп болмағанмен, оқып шыққан жұрт әр нені аңыс еткен еді
Біздікі сол қатардағы кезекті тамыр басып, тал қармап көру болатын
Қапы кетсек, әл-қуатымыздың жетпегені
Бірақ ниет түзу, көзқарас оң
Және озат өлеңдердің жақсы екенін біле тұра қол қусырып оты­ру көпе-көрнеу бақастық болар деп түсіндік
Сол себепті де іркіле алмадық
Өйте алмағанымыздың, анығында, тағы бір себебі болды.
Бізде кейбіреулер «интеллектуал поэзия» деп атап жүрген, құрылысы күрделі, мазмұны терең, ойы астарлы, басқаша айтқанда, сырт құбылыстардан гөрі, көмескі логикалы қисындарға көбірек иек артатын бітімі бөлек, сондықтан да түсінікке сәл ауырлау болып келетін жаңа үлгідегі өлеңдер туралы әңгіме соңғы бес-алты жылдың шегінде мүлде тоқтауға айналды
Тіпті ондай озық санаттағы өлең формасын теріске шығарып, мансұқ ететін сыңаржақ пікірлер бел алып, жұрт арасын дендей бастады.
Сабыр сақтап, артын күттік
Басқа болмаса да, әдебиеттанушылар жақ кірісін ашып, тіл қатар дедік
Содан әлі күнге тым-тырыс
Негізінде, бұл, біздің пікірімізше, әлдеқашан ғылыми анықтамасы беріліп, оқу орындарының бағдарламасына енуге тиіс сөз өнеріміздегі, соның ішінде ұлттық поэзиядағы үлкен ағым болатын.
Біле-білсек, бұл ағым кеше-бүгін емес, өткен ғасырдың сексенінші жылдарының басында бас көтеріп, соңына карай толысып, кемел шағына жетіп, содан бері әдебиеттанушылардан теориялық анықтамасын күтіп, сарғайып жатқан сөз өнеріміздегі ұлғаусар құбылыс-тұғын
Өкілдерінің есімін атасақ, Т.Әбдікәкімов, М.Ақдәулетұлы, Қ.Елемес, Г.Салықбай, Д.Белдеубай, шетелде жүрген С.Рахмет болып жалғаса беретін бұл ағымның әлеуеті әлді, екпіні қатты еді.
Бірақ, амал қанша, танымдағы тоңның жібуі қиын екен, қанша күтсек те әдебиеттанушылардан жүйеге түскен ғылыми сөз, ал сыншылыр тарапынан ар жақ-бер жағын ақтарып, ашалап түсіндірген дәріпші лебіз болмады.
Енді бүгін, арада төрт жыл өткенде, Мейірхан ақын 60-қа толған мерейтой қарсаңында сол әңгімеге тағы бір айналып соғып, тереңдете түссек дейміз
Ақдәулетұлы шығармашылығы туралы және оның өзіміз таныған басты ерекшелігі хақында өткен мақалаларымызда жазған болатынбыз
Әлі де сол пікірдеміз: ақын поэзиясындағы  тұлғалы қасиет – тереңдік
Тереңдік болғанда, біреулер ойлағандай, қолдан жасалған жасанды күңгірттік емес, қайта өзіне айнымас нысан еткен таяздамас тақырыптың тұңғиықтығы тудырған түбі көрінбес шүңеттік
Жалпы, Мейірхан – психолог ақын
Соның арқасында адам жанының қалтарыс түкпіріне үңіле алады
Ал оны айнытпай бейнелеудің, сыртқа шығарудың формасына келсек, сөз жоқ, «асыл тасты» одан сайын әрлей түсудің, әсемдеп көрсетудің айнымас қалыбын қапысыз тапқан.
Соның арқасында қазақ өлеңі бұрынғысынан тереңдеп, тақырыбы ғана емес, мазмұны да толығып, тұрпаты бөлек тұғырлы жырлар шоғыры рухани кеңістікті кеңейтіп, келешекке қарай кемелдене шеру тартқан.
Енді осы айтқандарымызды дәлелмен дәйектеу үшін сөзімізді мысалмен жалғастырайық.
Ұмыттым бәрін!
Өзгенің ұмыттым бәрін –
Өртенуден соң сөнудің жуық тұрғанын,
Үміттерімді
жоқ іздеп мұнарды кешкен,
Күдіктерімді…
Мұңды да шығардым естен –
Бұл құдіретіңмен сен бәрін ұмыттырарсың –
Көзіңмен оқып бір дұға,
күліп тұрасың («Дәруішнама», 25-бет).
Бұл – кәдімгі көзсіз ғашықтық
Жанның мәңгі сөнбес жалынды алауларының бірі
Шексіз құмарлық
Тағы бір шумақ қосайық.
Күліп тұрасың –
жүзіңе көп телміремін,
Өзіме өзім қимастай неткен гүл едің?
Әмірші жоқта жайғасып жақұт тұғырға,
Ханымын құшқан ұқсаймын бақытты құлға!
Дүние-ай…
бұл да баянсыз.
Қалтырап, әрең,
Жазмышпен жаға жыртысар қалпыма келем
 («Дәруішнама», 25-бет).
Бейбақ құлды әмірші жоқта жақұт тағына шығарғандай, оның нақ сүйер ханымын құштырғандай етіп есінен аударып, бақытқа мас қылып, шалқақтатып қойған, тіпті жазмышпен жаға жыртысардай қалыпқа енгізіп жүрген не құдірет еді? Бұл әлгінде ғана біз айтқан ғашық жанның бір аусар халі болатын
Оның қармағына ілінген адамның көзі көрмей, құлағы естімей қалатыны – ежелгі әдеті.
Енді мынаған қараңыз.
Табылмады менен күткен көп арман –
түгендейсің қайбірін…
Мен –  түсіңе еніп, кенет жоғалған
елесі екем қайғының.
Дарындылар шақ шыдайтын кеселдің –
шын сүюдің уынан,
меніменен бірге ұрттап ең, неше өлдің?
әлі өртсің… мен суығам.
…
Сен қирама
Несі кетсін Елестің –
одан мұңсыз елде жоқ.
Мен –
өзіңді өп-өтірік, көмескі
жалынымен жалғыз шарпып сөнген от!   («Дәруішнама», 27-бет).
Бәрі белгілі болса керек
Жоғарыдағы айтылған жайлардың тура қарамақарсы жағы
Өле ғашық болып, үзіле жаздап тұрған аңғал жанмен аз күн бал жаласып, тастап кеткен тез айнығыш табансыздың күйініші
Өмір шындығы
Бір есептен оны кінәлауға да келмейді
Түбі барып жанның тереңіне байланған айнымалы сезімге амал бар ма? Жұмыр басты пенде – жүрек әмірінің құлы
Сүйе алмады дей алмайсың
Бірақ о баста Тәңір жазған табиғаты сол тұрақсыздық болса, шарасы қайсы? Іңкәр көңіл құштарына енді қайтып ұмтылмас болған
Салданған пейіліне дауа таппай, күмілжіп тұр
Мынау – соның кебі.
«Есі ауысқан дүниеден жалықтым –
емексірдей не бар, ал?..
елесіндей Жұмақ пенен Тамұқтың
Көргенің мен Көкейкестің кереғар!
…
Досым да жоқ,
дұшпаным да жоқ менің –
бәрін үнсіз кешіргем.
Өліп едім – өмір өтіп кетпеді –
шықпай қойды есімнен!» («Дәруішнама», 87-бет).
Иә, бұл – үмітсіздік
О баста көкейіндегісі – Жұмақ болған, келе-келе ешбір арманы орындалмай, дегеніне жеткізбей, күдерін үзген «есі ауысқан дүниеден жалыққан» бақытсыз жанның жанайғайы
Айғай емес, азап
Зор бақытсыздық
Бақытсыздық болатыны, басқалар мың жыл жасаса да қызығына тоймайтын тәтті тіршілікке титтей де ілінері қалмаған
Жарық жалғаннан түңілгені сонша – өліп кетіпті
Үміттің өшкені – жанының үзілгені
Бірақ шыбыны кеудесінен шығып кеткенімен, өзі әлі ит өмірді ұмыта алмай жүріпті
Демек, тірі
Тек қолындағы ескегін  түсіріп алған
Соқа басы құр сүлдерімен лағып жүр
Дауасы жоқ қиын «науқас»
Ал мұндай адамдарды сыртынан қарасаң, былай болып көрінеді екен.
Тас сүрлеумен тайғанап,
оңбай құлап,
Алақанға ақ құс боп қонбай мұрат,
Отырсың –
батып бара жатқан жандай
жармасуға жағада болмай құрақ
(«Дәруішнама», 147-бет).
Ұшырасқан жағдай ма? Күмән жоқ
Түп-түзу жерден сүрініп, арандап қалған, қайраңға батып бара жатқан бақытсыз жанның жан жарақатына қайда барып ем іздесек екен?
Иә, адам – өз танымының құлы
Кітап соңындағы поэмадағы бір кейіпкер айтқандай, «Ұлуға ұқсас бар адам: өз миының тұтқыны!»
Шіркін деп ойлайсың, адамның бәрі нұрлы үмітке жолдас болып жаралған жандар болғанда ғой!
Ес білген,
есеймеген, ерке елік ем,
түсіме ертегім боп ерте еніп ең,
Оянып еркімді алған елесіңнен,
Боянып күрең түске, өртеніп ем.
…
Шақырып сағымындай құба белдің,
Жүрдің сен жалында ойлап бұла желдің.
Қуған сайын құлдырап бара жаттың,
Елігіп, еркімнен тыс қуа бердім
(«Дәруішнама», 145-бет).
Иә, бұл – үміт болатын
Маңдайының соры бес елі тәлейсіз пақырдың өзін мәңгілік бақытты ете алар жалғыз құдірет
Алдыдан жетектеген алтын бұйда
Ал сонда үміт деген не? Ол қайдан келеді? Ешкім білмейді
Жанның жауабы жоқ жұмбақтарының бірі
Жауапты ол туралы өлең толғаған ақын да айта алмапты
Айта алмайды да
Өте қымбатқа тұрар ұмтылыс
Себебі бұлар жан танудың жаңа қырлары және өлеңде көрінген өзгеше көріністер
Қарасөзде психологиялық проза деген ұғым көптен бар
Ал ол неге өлеңсөзде болмасқа? Болған екен, оны дер уақытында танып, бағалай алмақ та – бір міндет.
Тоқетерін айтсақ, өткен ғасырдың соңғы ширегінде ұлттық өлеңсөз өнерімізде түйін тастап, төбе көрсеткен жаңа ағымның (бәлкім, құбылыс) белді өкілдерінің бірі болған Мейірхан ақын өлеңдерінің өзінен бұрынғы шайыр­лар жырларынан өзгешелігі тайға таңба басқандай айқын
Ары қарай қаза түссек, бұл жай ғана құрғақ шабытпен ұйқас құраудан саналы түрде бас тартып, үлкен дайындықпен барған, сыртқы пішіні ғана емес, ішкі мазмұндық жақтан да түлеген, жетілген өлеңнің озық бір үлгісі дегенге саяды
Қажетті бастама, батыл тәуекел ғана емес, белгілі жетістікке жеткен, нәтижелі әрекет
Егер мұндай талпыныстардың бәріне салғырт қарап, бетін қайтара берсек, әдеби дамудан мақрұм қаларымыз анық
Әдебиеттегі ұлы жаңғырулардың осындай ұнамды ұмтылыстардан бас­тау алатыны өз алдына, уағында бағаланбаған ынталы ізденіс те ешкімге шабыт болып жарытпаса керек
Бір қызығы, жоғарыда аталған ағым аясына кіреді деп атаған ақындардың көбі әдеби ортада толық болмаса да, әжептәуір мойындалған
Сұрай қалсаңыз, білетіндер шетінен мықты ақындар екенін айтады
Жетпей жатқаны – тек олардың тұтас шығармашылығының ғылыми тұжырымы
Әдебиеттануда жаппай айналымға еніп, өз деңгейінде дәріптелмей отырғаны.
Серік НҰҒЫМАН
