Аудандық балалар кітапханасында «Біз де бала болғанбыз» тақырыбында өңірімізден шыққан белгілі тарихшы ұстаз, ҚР Оқу ісінің үздігі, Шоқан Уәлиханов атындағы Тарих және этнология институтының аға ғылыми қызметкері Тұңғышбек Байқұловпен оқырмандар кездесуі өтті.
Тұңғышбек Сейсенұлы көрші Шу ауданының ­тумасы, 1974 жылы Қазақ мемлекеттік уни­верси­тетін тарих пәні бойынша бітіріп, Қордай ауданындағы Чапаев атындағы (қазір Әбіл Нүсіпбаев атында) мектепте еңбек жолын бастаған
Содан 1987 жылға дейін осы ауданның мектептерінде ұстаздық етті, содан да оның қордайлықтармен бөлісер естеліктері аз емес-ті
«Қордай» гуманитарлық колледжінің білімгерлері тарапынан қойылған көптеген сұрақтарға жауап бере отырып, ол өмірінің балалық, жастық кезеңіне шолу жасады, бүгінгі жастарға тағылым боларлық ойларын ортаға салды
Бұл кездесу ұстаздың ел тарихын түгендеуге қосқан үлкен бір еңбегі – жаңа кітабының таныстырылымы түрде өткенін айта кету керек.
Т.Байқұлов қатардағы мұғалім бола жүріп, ұлттық тәлім-тәрбие, тарих бағытында ғы­лыми ізденістермен де айналысты
Ондағы ой-тұжырымдары «Халық педагогикасын оқу-тәрбие жұмыстарында пайдаланудың кейбір мәселелері», «Қазақы тәрбие», «Түлектер», «Жамбыл өңі­ріндегі ашаршылық зардаптары» кітаптарына топ­тастырылған, мақалалары республикалық басылымдарда жиі жарық көріп тұрады
Тарихшы ұстаз соңғы жылдары халқымыздың басына қасірет болып төнген сұрапыл ашаршылық тақырыбына ден қойып, бұған дейін айтылмай келген талай ақтаңдақтардың бетін ашты
Облыс аудандарын аралап, сол өңірдегі ашаршылық оқиғалары туралы ауыздан-ауызға көшкен естеліктерді, мұрағат құжаттары мен тарихи деректерді тірнектеп жинастырды
Соның нәтижесінде биыл Алматыдағы «Үш қиян» баспасынан «Әулие-Ата өңіріндегі ашаршылық» деген кітабы жарық көрді
«Тарихшылардың ұлттық конгресі» айдарымен мемлекеттік тапсырыспен шығарылған кітап еліміздің кітапханаларына таратылды
Бұл жинақта облыстағы барлық аймақ қамтылған, ашаршылық зобалаңының Қордай жеріндегі зардаптарына да жеке тарау арналған
Автор оқырмандарға кітаптың жазылу себебін түсіндіріп берді.
– Жинақтың басты мақсаты – ашаршылық тарихын жалпы жұртшылыққа жеткізу арқылы бүгінгі және келешектегі ұрпақты туған жерін, тәуелсіз елін, Ота­нын қадірлеп, құрметтеуге тәрбиелеу, – дейді ­автор
Кітаптың тұсаукесері тамыз айында Алматыдағы Ғылым ордасының ғылыми кітапханасында өтіп, белгілі мемлекет және қоғам қайраткерлері, ғалымдар тарапынан лайықты бағасын алған болатын
Елбасымыз Нұрсұлтан ­Назарбаев ХХ ғасырдың отызыншы жылдарындағы алапат аштық кезінде орын алған аса зор адам шығынын «демографиялық апат» деп атаған болса, биылғы «Болашаққа бағдар: рухани жаңғыру» атты бағдарламалық мақаласында патриотизмнің ең жақсы үлгісі орта мектепте туған жердің тарихын оқудан көрініс табуы тиіс екенін ескертеді
Ал қазақ тарихының айтылмай, тоталитарлық жүйе айтқызбай келген ақтаңдақтары қатарында қазақ санының ­миллиондап кемуіне әкеп соққан ашаршылық кезеңінің ащы шындықтары топтастырылған кітаптың ұлт болашағын қолдан жасалған осындай нәубеттерден сақтандыруда берері мол.
Құрманбек Әлімжан,
Қазақстан Журналистер 
одағының мүшесі
Жамбыл облысы
Қордай ауданы
