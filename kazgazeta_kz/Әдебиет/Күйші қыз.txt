Абдрахман Асылбек
Күй, күй
Тағы күй,
Адамның жаны күй.
Өмірдің сәні күй,
Көңілдің таңы күй.
Күмбірлеп домбыра,
Жүрекке қондыра.
Төксе күй – мол мұра,
Жан тербер сол мұра.
Домбыра құлағын
Келтіре бұрағын.
Ақтарып бұлағын,
Басталар ұлы ағын.
Шашып күн шуағын,
Басып түн мұнарын.
Шалқытар күй ағын,
Жүректің жыр әнін.
Күй – менің құмарым,
Күй – менің мұрадым.
Өмірдің сырларын
Күйменен ұғамын.
Күймен бір туғанмын,
Күймен бел буғанмын.
Күймен бет жуғанмын,
Күймен шер қуғанмын.
Күй – менің шаттығым,
Күй – менің пәктігім.
Сол күймен тап бүгін
Тарады тәтті үнім.
Қанатты қағам да,
Бақытты табам да.
Күйменен әманда
Үнқосып заманға.
Күй менің санамда,
Күмбірлеп табанда,
Тілейді ғаламда
Жақсылық адамға.
Күйменен мұңаям,
Күйменен тыңаям.
Күйменен жұбанам,
Күйменен қуанам.
Күйменен біргемін,
Күйменен бірге елім.
Аралап үйлерін,
Кетеді күйлерім.
Адамдар, адамдар,
Тыңдаңдар, қараңдар.
Ұмытпас замандар
Күй шерткен бабам бар.
Адамдар, адамдар,
Тыңдаңдар, қараңдар.
Күй шерткен анаң бар,
Күй шерткен балаң бар.
Атадан алмасып,
Немере дәл басып,
Күй солай жалғасып,
Үзілмес алға асып.
***
Бармағынан бал тамған,
Домбырасы – күй бағы.
Жорғалаған майталман
Кім ұмытар Динаны?
Құрманғазы қалдырған
Көркем күйдің көзі еді.
Мейіріңді қандырған
Ерке күйдің өзі еді.
Төкпей-шашпай түп түгел
Алып келді мол мұра.
Өткен күнді ұқты ел,
Салып берді домбыра.
Бабасынан бата алып,
Кейінгіге ой тастап,
Күйші Дина атанып,
Кетті думан, «Той бастап».
«Ақ желеңі» аспандап,
Домбырасы қолында.
Тартты күйін тасқындап,
«Партияның» жолында.
«Он алтыншы жыл» емес,
Жырлайтыны ендігі.
Бақыт берген шын «Жеңіс»,
Алған әйел теңдігі.
«Әсем қоңыр» қаз әні,
«Бұлбұл» құстың үндері.
Көңілдің шат базары –
Дина апайдың күйлері.
Құлақ тосып тыңда бір,
Балқып сұлу сазына.
Өз алдына бұл да бір
Сарқылмайтын қазына.
«Жігер», қайрат, қайсарлық,
Ерлікті де ұғасың.
Жайдарылық, жайсаңдық,
Теңдікті де ұғасың.
Әдемілік, әсемдік,
Нәзіктік те табылар.
Бірақ онда бәсеңдік
Дей алмайсың табы бар.
Бірде сілкіп тәніңді,
Бірде жайлап тербейді.
Бірде ұйытып жаныңды,
Бірде шабыт кернейді.
Taп осындай апайдың
Күйлері бар өлмейтін.
Жылдан-жылға талай мың
Қанатын кең сермейтін.
Жоғалар ма нар тұлға?
Егіп кеткен бағы бар.
Taп өзіндей артында
Сіңлілері табылар.
Сөздің шынын айтқанда,
Соның бірін танушы ем.
Ол домбыра тартқанда,
Үнсіз ұйып қалушы ем.
***
Көргенде алғаш оны бала дедім,
Елеусіз ептеп қана қарап едім.
Күйлерін жақын барып тыңдағанда,
Өзіме-өзім таң боп қала бердім.
Шынымен өнерлі боп туған екен,
Динадай күйші жолын қуған екен.
Бас қосса үлкен-кіші жиын-тойда,
Ауылдың мақтанышы, думаны екен.
Сарбаз-ай, өзі-дағы тартынбайды,
Жайдары жаз күніндей жарқылдайды.
Келген жұрт қыз алдына басын шұлғып,
Бірде күй, бірде сұлу ән тыңдайды.
Қарқындап тартқан сайын шабыты әрі,
Тоғанын күйлерінің ағытады.
Тамырың алпыс екі түгел иіп,
Тілейсің тартса екен деп тағы-тағы.
Кейбіреу көздеріне жас алады,
Кейбіреу жігерленіп, жасарады.
Шымырлап шыға берер не бір күйлер,
Тығылып жатқан тарих тасадағы.
Тәттімбет, Дәулеткерей, Түркештерің,
Қазанғап, Қауен, Сейтек тіркестерін
Орындап шығу үшін жұрт алдында,
Жетпейді бір күнің мен бір кештерің.
Тұлпардай домбырасын ойнатады,
Толғантып төңіректі ойлатады.
Тілдерін түсінерлік адам болса,
Түбіне жүрегінің бойлатады.
Шабытпен «Шалқыманы» шалқытады,
«Балбырау», «Былқылдақты» балқытады.
Серпілтіп «Серпер» менен «Сарыарқаны»,
«Қосалқа», «Қосбасарды» қалқытады.
Күйінде құдіретті «Көбік шашқан»
Теңізің тау толқынын төгіп-шашқан.
Қайраған кек қылышын қатулана,
Көресің бірде ұстаны көрік басқан.
«Кішкентай» жайлап қана қағылады,
Артынан алып қимыл табылады.
Сап түзеп сансыз атты сабылады,
Кесапат хан ордасы шабылады.
Махамбет, Исатайдың дабылы бар,
Арналы Ақ жайықтың ағыны бар.
Ағаға ілесе алмай, армандамын,
Деп тұрған жас күйшінің шағымы бар.
Жау жүрек жасақтардың желігі бар,
Құптаған батырларды ел үні бар.
Ұлы істер «Кішкентайдан» басталады,
Оған мол Құрманғазы сенімі бар.
«Серперді» серпігенде шебер бармақ,
Домбыра бебеу қағып, кетер сарнап.
Сарыны самұрықтай қанатты күй
Мүдірмей Марсқа да жетер самғап.
«Сарыарқа» – күйдің күйі, тәңірісі,
Ерекше басқа күйден қағылысы.
Дүбірі дүниенің жатыр онда,
Қаптаған қалың қолдың шабылысы.
Тау мен тас, терең мұхит шайқалады,
Өмірге бір қожа күш байқалады.
Артынша алып сарын тына қалып,
Жапанда жасыл орман жайқалады.
«Сарыарқа» – жер аруы, жер еркесі,
«Сарыарқа» – жібек қанат жел еркесі.
«Сарыарқа» сайрағанда, дүниенің
Тыңдайды құлақ түріп кең өлкесі.
Бұл күйде қазақ елі өмірі бар,
Созылған сахарадай кең үні бар.
Кешегі құлазыған қуаң дала –
Бүгінгі гүлге оранған өңірі бар.
Бұл күйде кешегінің кекті үні бар,
Бұл күйде ертеңгінің екпіні бар.
Әуеннің әлеміне жасап кеткен
Бұл күйде Құрманғазы шоқтығы бар.
Қазақтың сондағы бір Сарыарқасы –
Бұл күнде тербетілген дән алқасы.
Есілдің жағасынан – Астанадан
Сол күйді қайталайды бар алқасы.
Ойнатып қыз осылай домбырасын,
Тарихтың ақтарады мол мұрасын.
Па, шіркін, домбыраның құлақ күйін
Келтіріп бір бұраса, сол бұрасын.
Актарып сырың болса айта алмаған,
Қозғайды көңіл күйін шайқалмаған.
Бәрін де күйлерімен құйып берсе,
Кемсітіп, қыз бала деп айтар ма адам?
Керемет күйлеріне қыз баланың
Қызығып, бір жағынан қызғанамын.
Ардақтап ауыл тегіс аялайды
Өнердің ақиығы, мұзбалағын.
Өнерлі сол қызбенен алыстағы
Көңілім жай таппайды танысқалы.
Сүйріктей саусақтардың домбырада
Кетпейді көз алдымнан қағыстары.
***
Қомдап ол қанатын,
Қолына домбыра алатын.
Естіген, тыңдаған күйлерін
Айнытпай салатын.
Кейбір кез тұлпардай шабатын,
Жанары жақұттай жанатын.
Шабытын шақырып, сапырып,
Тыңнан күй табатын.
Саусақтар майысып тұратын,
Сиқырлы әуендер шығатын.
Құлаққа қонымды үндерді
Лезде-ақ ұғатын.
Көшеде жүрсе де қыдырып,
Кейбір сәт сәл тоқтап, кідіріп,
Күй сазы жетектеп, үйіне
Келетін жүгіріп.
Шабыты шалқыған мұндайда
Әке мен шешені тыңдай ма?
Тоқтамай домбыра тартады,
Түн қалып бір қайда.
Ата да, ана да бірауық
Әуенге көңілі шын ауып,
Үн-түнсіз маужырап қалады,
Кетсе де түн ауып.
Босатып тәтті әуен жүйені,
Бойдағы бар тамыр иеді.
Қыздарын аймалап сүйеді –
Сүйдірген күй еді.
Біртіндеп күй тыңдап өздері,
Көбейді отырар кездері.
Екі адам бас қосса, қыздары –
Айтатын сөздері:
«Қызымыз жасынан ерке еді,
Осы үйдің өзгеше көркі еді.
Жаныңды күйменен ерітеді,
Домбыра шертеді.
Қыз түгіл ұлыңды салыстыр,
Өнерлі болса егер, жарыстыр.
Шоқтығы жоғары басқадан,
Барады алыс бұл.
Кәнеки, қарағым Айгүлім,
Аспанда нұрланған ай, күнім.
Көпшілік тыңдасын күйіңді,
Қанатты жай бүгін!».
Осылай ата-ана желпініп,
Тосады құлағын ел түріп.
Қыз-дағы басады бармағын,
Күйіне келтіріп.
Бірде күй бұлқына ентігіп,
Гулейді ышқына жел тұрып.
Бірде күй мөлдірей қалады
Бейне бір көл тұнық.
Әр жүрек қалауын табады,
Күйші де тынбайды, қағады.
Алғыстың астында қалады,
Жалт етіп жанары.
Әке де бетінен қақпайды,
Қарағым күйші деп мақтайды.
Күн-түні кеудесін күй кернеп,
Қыз тыным таппайды.
Домбыра күмбірлеп тынбайды,
Еңбекті, ерлікті жырлайды.
Сиқырлы үндері жүректің
Мазасын ұрлайды.
Күйлерге теңіздей тасыған,
Өзім де құмар ем жасымнан.
Сол қызды көруге қашанда
Ауылға асығам.
Ауылым – аялы бесігім,
Айқара ашады есігін.
Тудырып жатады тынымсыз
Ұлылар есімін.
