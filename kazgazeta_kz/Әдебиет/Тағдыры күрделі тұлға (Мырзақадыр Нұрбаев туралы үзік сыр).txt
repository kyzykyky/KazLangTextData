«Нұрбаев Мырзақадыр 1909 жылы, Оңтүстік Қазақстан облысы, Мақтаарал ауданындағы Елтай ауылында туған
Ата-анасы шаруа
Әкесі Қазан төңкерісіне дейін де, одан кейін де өзінің азын-аулақ шаруашылығымен айналысқан адам
Елдегі ұжымдасу кезінде ұжымшарға (колхозға) кіреді
Әкесі 1934 жылы дүниеден қайтады
Шешесі үйдің күйбің тірлігінен әрі ұзап шықпаған кісі
Отағасының қазасынан кейін көп ұзамай, 1936 жылы өмірден өтеді.
Мырзақадыр бес ағайынды: бір ағасы, екі інісі және қарындасы болды
Үлкен ағасы Мырзабай – Ұлы Отан соғысынан 1944 жылы мүгедек болып оралады
Екі інісі соғыс алдында әскер қатарына шақырылады да содан хабарсыз кетеді
Қарындасы ұжымшарда жұмыс істеді.
Ол 1930 жылдан бастап Оңтүстік Қазақстан облысында Қызылқұм аудандық тұтынушылар одағының есепшісі, аудандық бақылау комис­сиясының, аудандық жұмысшы-шаруа инспекциясының хатшысы болып істеді
Мырзақадыр 1937 жылы Алматы қаласына Қазақ КСР Заң Халық Комиссариатының үш айлық заң курсына, одан соң Мәскеудегі Заң академиясында оқыды
КСРО және Қазақ КСР Ішкі істер халық комиссариатының органдарында басшы қызметтерде болды
Қазақ КСР Жоғарғы сотының төрағасы, Қазақ КСР Заң Халық Комиссары, Заң министрі болып істеді.
Сөйтіп, ол екі жыл Жоғарғы сот төрағасы, тоғыз жыл Әділет министрі болды.
Нұрбаев Еңбек Қызыл Ту, «Құр­мет белгісі» орденімен және «1941-1945 жыл­дардағы Ұлы Отан соғысындағы қа­жырлы еңбегі үшін» медалімен наградталды.
Екі жыл Жоғарғы сот төрағасы, тоғыз жыл Әділет министрі болып қызмет ат­қарған Мырзақадыр Нұр­баев жөнінде, ең өкініштісі, орталық мұрағатта пәлендей мол дүние сақ­талмапты
Онда бар-жоғы әбден то­зығы жеткен кішкентай суретін, қыз­меттік парақшасын, өмірбаянын және жұмысына байланысты бұй­рық­тар мен қаулыларды ғана көруге болады
Кім білсін, бәлкім, бұған бір замандарда дүйім елді аузына қа­ратқан ақиық азаматтың пар­тиядан шығарылып, биік лауазымы­нан айы­рылуының да әсері болған шығар-ау…
1937 жылы Мырзақадыр Алматы қаласындағы Юстиция халық комис­сариатының үш айлық заң курсына, одан соң Мәскеудегі Бүкілодақтық құқықтық академияға жіберіледі дедік
Оны 1939 жылы бітіріп шығады
Содан кейін екі жылдай Ішкі істер халық комиссариаты (НКВД) органдарында басшылық қызметтерде болды.

Нұрбаев 1941 жылдың маусым айын­да Қазақ КСР Жоғарғы сотының төрағасы болып бекітіледі
Ол 1943 жылдың қаңтарында Юстиция халық комиссарлығына тағайындалады.
Деректі материалдар келтірейік.
Ұлы Отан соғысынан соң…
1946 жылы Юстиция халық комис­сариатының Юстиция министрлігі болып өзгертілуіне байланысты М.Нұрбаев тұңғыш заң министрі болып тағайындалған соң соғыстан кейінгі құлдыраған халық шаруашылығын қалпына келтіру үшін ол аянбай еңбек етті
Бейбіт жағдайға көшу барысында құқық қорғау органдарының қызметін қайта құру, соғыс жағдайында қолданылған кейбір заңдардың күшін жою міндеті тұрды
Алғашқы амнистия­лар жарияланды
1947 жылдың 26 мамы­рын­дағы жарлық бойынша өлім жазасы тоқтатылады.
Ең бір өзекті мәселенің бірі – май­даннан қайтпай қалған заңгер маман­дардың орнын толықтыру еді
Сол үшін де Нұрбаев жаңа кадрлардың тезірек жетілуіне айрықша көңіл бөледі
Алматыдағы Заң институтына талап­кер­лердің қабылдануын тікелей назарда ұстайды
Шет аймақтарда оқып жүрген бола­шақ заңгерлерді қамқорлыққа алады
Ташкенттегі заң факультетін тәмам­даушыларға барып, өз қолымен жолдама тапсырып, Қазақстанның сот, прокуратура органдарына қызметке шақырады.
Деректі құжатты келтірейік.
«ҚазССР Юстиция министрі жолдас М.Нұрбаевқа
Жоғары заң оқу орындары бас басқармасының осы жылдың 12 нау­рызындағы «Алматы мемле­кеттік заң институтының Кеңесін бекіту туралы» №13/ю-20-01 бұйрығымен Сіз Алматы заң институты Кеңесінің мүшесі болып бекітілгеніңізді хабарлаймын.
Алматы заң институтының директоры, доцент А.Агеев
1948 жылғы наурыздың 24-і».
Бір өкініштісі, Нұрбаев осылай жанын салып еңбек етіп жүргендігіне қарамастан 1952 жылдың 14 ақпа­нында қызметтен босатылады…
Иә, пендешіліктен адам арылған ба? Нұрбаевтың қызметтен кетуінің сыры да осы әзәзіл пендешілікте жатпасын?! Әттең! Бірақ солар асыл азаматтың сағын сындыру арқылы өміріне балта шапқанын білді ме екен?! Әй, қайдам, шындыққа қолы жете алмай, күндерін арпалыспен өткізген жазықсыз азаматтың жан жарасын олар қайдан түсінсін?!
Астанадан, басшылардан, дос-жарандардан әбден көңілі қалған Мырзакең туған өлкеге тартып кетеді
Бірақ өн бойын тұтқан дерт біртіндеп асқына береді.
Ірі қызметтен босау оңай ма? Айна­ладағы орта, достар, жолдастарды тастап, алыс колхозда сыйысып жүру жеңіл ме? Сатқын достар опасыздығына күйіне жүріп шындыққа жете алмай, дәлелдей алмай кетті Мырзакең
Ауылға бірден келу күйігі, өмірге қапалық денсаулығына әсер етті
Бірден орта өзгерді
Қостайтын адам болмады
«Бала – бауыр ет»
Оның дерті бөлекше
Десе де, кезінде елінің елеулі азаматы болған байырғы заңгер, марқұм Мырзақадырды түбі бір туыс­тар ұмытпайды
Мың сан қияметі бар тіршілікте еске алып отырады
«Адам баласын жамандамайтын, істеген жақсылығын бұлдамайтын Мырзақадыр Нұрбаев деген Заң министрі болған жақсы адам еді» дейді қариялар
Мырзакең министр кезінде отыздағы жігіт екенін еске алады.
Тәйірі жаста тұрған не бар? Жақсылық, адамгершілік дегендер жас­пен өлшене ме екен?
М.Нұрбаев жөнінде айтылған естеліктер аз емес
Солардың бірі – Мырзашөл ауданында көп жылдар бойы аудан басшысы болған Бегім Серіковтың анасы бір күні Арыстанның (Мырзақадырдың баласы) әйелі Әйнекке былай деген көрінеді: «Баяғы Мырзакеңнің келіні екенсің ғой
Сенің атаң біздей байғұстарға қиын заманда қол ұшын беріп, баламды үйінде тұрғызып оқытып еді
Қарызынан қайтып құтыларымды білмеймін
Көп жақсылық жасады ғой
Балам әкесі соғыстан оралмай, жарты көңіл болып жүргенде, ескі киімдерін киіп, атаңыздың үйінде оқып еді
Е-е, ол кісінің жақсылығын көрген жалғыз біз емес… Сенің атаң көп адамға қиын заманда қол ұшын беріп, елдің талай азаматына жол көрсетіп оқытты
«Қары­зынан қайтып құтылармын» дегендер аз емес
Көпке жақсылық жасады ғой».
Еңбек және соғыс ардагері Әлиайдар Көпжасаров былай деп естелік айтады: «…1948 жылы Заң министрі кезінде Ташкентке іссапарға келгенде алғаш таныстым
Қазақ жігіттерге (Ташкентте оқу бітірген) Қазақстанға жолдама беруге келіпті
Өзінің туған ауданы Мақтааралдағы ағасы мен туыстарының үйіне тоқтапты
Сонда, Өтепов Қаныбектің бірінші хатшы кезінде мен бөлім меңгерушісі едім
Үйге де шақырып, қонақ еткен жайымыз бар
Көп сөйлемейтін, мәдениетті азамат адам еді
Көп оқығандығы байқалып тұратын
Сонда әңгіме үстінде отызыншы жылдары Асабай Мамытовтың (кейін ҚазМУ профессоры) сауатты, талантты деп Мырзакеңді жергілікті кадр ретінде оқуға алып кеткенін айтып еді
Жалпы Мырзакеңнің өзі де талай жігіттерді үйінде жатқызып оқытып, облыстарға жұмысқа қойып, тәрбиелеген.
Әйелі Халима Елубаева Орал жақтың қызы еді
Ол да заң оқуын бітірген
Өмірінің соңғы кезінде Мақтаарал аупарткомында әйелдер бөлімін басқарды…
…Қайтыс болғанда жас еді, өзіміз жерле­дік
Мақтаарал ауданындағы Жамбыл колхозы қасындағы мазарға жерленді».
Мәскеудегі Заң академиясын үздік бітірген соң ол қауіпсіздік комитетінде істеген
Бұл өмірбаянында көрсетілмеген
Ағасы Мырзабай ауруханаға Мәскеуге апарғанда жұмыс орындарын көрсеткен екен
Мырзақадыр Нұрбаевтың жиені Әбдіқадыр Мүсірепов былай деп есіне алады: «Мырзақадыр бес ағайынды
Екеуі Сталинград шайқасында жоқ болды
Шымкенттегі мектепте інілері үздік оқыған еді».
Тағы да Әбдіқадыр айтады: «Ильичте тұрғанымызда нағашымның ауырып жүрген кезінде мен сол үйде тұрып, мектепте оқыдым
Көп адамдар үстіне рұқсатсыз кірмейтін
Колхоз бастығы Пернебаев Құдайберген бастап көптеген адамдар келіп жөн-жоба сұрайтын, іс-жұмыс бағытына ақыл алушы еді
Сол үйдің ағаш дарбазасы әлі тұр
Сырттан келген кісі:
– Нұрбаев жолдас үйде ме? – дейтін
Мен жүгіріп келіп нағашыма айтамын
Радиосы бар еді
Соңғы хабарларды жібермейтін
Газетті көп оқитын
Ауы­рып, шаршап отыратын
Құрдастары келгенде ашылып сөйлесетін, жасарып қалатын
Арыстан екеуміз үйді жинап, күлсалғышын беріп, айтқанын істеп жүретінбіз
Газет оқып отырып күрсіне беретін
Мені тізесіне отырғызып, қуа­ныш қылып, келешегіме ізгі тілектер айтып отыратын
Үйінен адам үзілмейтін».
М.Нұрбаевтың ағасы Мыр­забайдың қызы Райханның әңгімесі ол туралы көп мәліметтен хабар береді: «Мырзакең Қаракөсе руына жиен
Тәліп деген қаракөсе салық жинайтын, ұзақ жылға кесіліп кетті
Араша түсетін адамы жоқ, әділетсіз сотталған көрінеді
Сөйтіп, ағамның Тәліпті тас түрмеден ақтап алған жақсылығы бар.
Мен келін болып түскен соң, «қа­рындасым бар» деп келеді
Қай бір же­тіскен заман
Қамыс кепе үй ол кезде.
– Министр келетін болды, – деп колхоз бастығы Құдайберген үйіне күтіп алады екен
Кепеге келіп амандасып, жолығып кетеді
Бүкіл ауылдың сәлемшісі жиналғанда, қай жағына отырғызарын білмей қиналады үй иесі.
– Ерекеңе сәлем беремін
Өздерің бір төбе, ақсақал бір төбе
Қарындасымның қайынатасы ғой ол, – деп Ережепті, яғни құдасын қатты сыйлаған.
Мырзақадырдың әйелі Халима заң қызметкері еді, перзент көрмеді
Арыс­танды басқа әйел туды
Сонда Мырзакең: «Мен сенен о дүниеде де, бұ дүниеде де ажыраспаймын» дейді екен.
Сонау бір жылдары дауылпаз ақын Қасым Аманжоловтың «Санаторий, сәнді тау» деген өлеңін оқып, бір ой түйіп едім
Оның себебі бар
Оқиғалы өлеңде демалыс кезіндегі бір министр, үш ақынның көңілді әңгімесі, биллиард ойнағаны, министрдің ұтылып қалғаны әдемі әзілмен былайша сипатталады:
Санаторий, сәнді тау,
Көңіл жарқын, күн айық.
Тұр төгіліп бақша-бау,
Алдық біраз тыңайып.
Кіші ақынды шымшиды,
Нән министр Нұрбаев.
Жыр мінезі әрқилы,
Жеңілдете жырлайық.
Соқты сағат сегізді,
Ояныңдар, тұр, шәй іш!
Өзің бастап жүр бізді,
Мырзақадыр Нұрбаич!
Осы өлеңдегі Мырзақадыр есімі ертеректе Оңтүстік Қазақстан өңірінде тағдыры қиын адам ретінде көп еске алынатын
Тағдырлас, тұздас-дәмдес болған үш ақынның бірі Қасым 1951 жылы 5 қазанда Қазақ КСР Министрлер Кеңесінің санаторийінде жатып осы өлеңді жазғанда шалқыған көңілдер су сепкендей басыларын, енді екі жылдан соң Мырзакең қиын тағдырды бастан кешерін білген жоқ, еш біреуінің қаперіне кірген жоқ
Ал үш жарым жылдан соң Қасым ақын – қайран ақын о дүниелік боларын сезді дейсің бе?
1946 жылы халық комиссариаттары қайта құрылып, нарком, халкомдар Әділет министрлігі болып аталды
Ол кезде Заң министрлігі дейтін
Демек, М.Нұрбаев Қазақ Республикасының тұңғыш Заң министрі
Ал Астанадағы Әділет министрлігі қабырғасында өткен ғасырдың 20-30 жылдардағы наркомдар суреттері ілініп қойылған
Мырзақадыр Нұрбаевтың жөнді портреті де жоқ екен
Жоқтаусыз, іздеушісіз қалған
Қазіргі тәуелсіз заманда елі оны ардақтап, Мырзашөлдің төріндегі Сырдария университетін Мырзақадыр Нұрбаев атымен атаса, бюстін орнатса, қабірін көтерсе, кім қой деп жатыр
Өлі разы болмай, тірі байымайды.
Арыстанның әйелі, Мырзақадыр Нұрбаевтың келіні Әйнек Сүйіндікқызы Гагарин қаласында түтін түтетіп отыр
Қасында қызы Гүлбиназ, ұлы Абай бар
Мырзакеңнің тұяғы…
Мырзақадырдың немересі Абайды іздеп үйіне бардым
Арғы-бергі жылдардан сыр шертер құжаттарды оқыдым
Министрдің қолданған портфелі де тұр екен
Ұстап көрдім
Сөйтіп, Мырзашөлдің әйгілі азаматы мемлекет және қоғам қайраткері болған Мырзақадыр Нұрбаев туралы зерттеу еңбек жазып, оны кейінгі ұрпаққа өнеге етудің маңызы зор екенін ұғына түстім.
Мылтықбай ЕРІМБЕТОВ, 
Қазақстан Жазушылар одағының мүшесі,
Бегім СЕРІКОВ, 
экономика ғылымдарының 
докторы, «Сырдария» университетінің профессоры
