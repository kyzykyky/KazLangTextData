Шығыс Қазақстанда 2015-2018 жылдарға арналған көптілділікті дамытудың өңірлік бағдарламасы әзірленді
Облыс әкімі Даниал Ахметов мұғалімдердің қа­ты­суымен қазақ, орыс және ағылшын тілдерін оқыту сапасын жоғарылататын бағдарламаны қабылдау мәселесі бойынша арнайы кеңес өткізді.
Д.Ахметовтың тапсырмасына сәйкес, мектеп мұғалімдері мен жоғары оқу орындарынан құралған жұмыс тобы екі айдың ішінде көптілділікті дамытудың аймақтық бағдарламасын дайындады
Бағдарламаның негізгі мақсаты – қажетті ұйымдық, әдістемелік, педагогикалық және қаржылық жағдайды құру болып табылады.
– Біз қажетті көлемде қаржыландырамыз
Бағдарлама тілді үйретудегі мәселелерді жоюды көздейді
Ол үш тілді еркін меңгеруге мүмкіндік береді
Өзге ұлт өкілдерінің бірен-сараны ғана қазақша сөйлеп, қазақша ән айтқанына мәз болып жүре беретін заман өтті
Қазақ тілін мектептерде тереңірек оқыту керек, – деді Даниал Ахметов.
Бағдарламаны үш кезеңде жүзеге асыру қарастырылуда
2015-2016 жылдары ағылшын тілі мұғалімдерінің қосымша жұмысын қаржыландыру мәселесі шешілсе, 2016-2017 жылдары ағылшын, қазақ (орыстілді мектептер үшін), орыс (қазақтілді мектептер үшін) тілдерінде оқу материалдары дайындалмақ.
Сонымен қатар Ұлттық бірыңғай тестілеудің орташа баллы бойынша жақсы көрсеткіштерге қол жеткізіп жүрген мұғалімдер қаржылай ынталандырылатын болады
Соңғы кезең 2017-2018 жылдары А1, А2, В1 дәрежесіндегі жалпы еуропалық стандартқа сәйкес, оқушылардың тілдерді меңгеруі бақыланады
Нәтижесінде мектептерде тілді үйрететін жаңа сапалы оқу жүйесі пайда болады
Аймақтық бағдарламаны тиімді жүзеге асыру мақсатында Британияның Қазақстандағы білім бағдарламалары кеңесімен және Назарбаев Университетімен байланыс орнатылды
Ауызекі тіл тәжірибесін және мұғалімдердің сабақ беру әдісін жетілдіру үшін Өскемен, Семей және Зайсан қалаларында 3 оқыту Орталығы ашылады.
М.Амантаева
Шығыс Қазақстан облысы
