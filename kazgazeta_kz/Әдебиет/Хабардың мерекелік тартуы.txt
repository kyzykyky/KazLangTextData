Ең ұлық мейрам – «Ұлыстың ұлы күні ­Наурыз» мерекесіне орай «Хабар» телеарнасы көрермендеріне көптеген сый әзірлеуде
Мейрам күндері жылдағы дәстүр бойынша жаңа жобалар мен қызықты бағдарламалар эфир көркін аша түспек.
Әз Наурыз – ұлттық салт-дәстүріміздің жаңғыра түсіп, айнала мереке-думанға бөленетін шуақты кезең
Кез келген мейрамды әуелеген ән-жырымыз, күмбірлеген күйдің дауысынсыз елестету мүмкін емес
Сондықтан «Хабар» арнасы аталмыш мерекеге қызу дайындық үстінде
Көрермендер бұл күндері әуезді әнмен құлақ құрыштарын қандырып, қазақ кино қоржынындағы үздік туындыларды тамашалай алады
19 наурыздан бастап Сәуле Жанпейісованың дәстүрлі әндерімен сусындап, Қайрат Нұртастың инновациялық шоу-концертіне куә болады
Сонымен бірге Өмірқұл Айниязовтың «Жұмыр жердің жұмағы» және Қыдырәлі Болмановтың «Ұлытау ұлы» атты шығармашылық кештерін көрсету ­жоспарлануда
Киносүйер қауым үшін Ақан Сатаевтың «Жау жүрек мың бала», Ермек Тұрсыновтың «Шал» мен «Жат» фильмдері және Досхан Жолжақсыновтың «Құнанбай» картинасы ұсынылады
«20 наурыз күні «Құнанбай» фильмін көрсетеміз
Аталмыш туындыны көпшілік бұған дейін де тамашалаған болар
Бірақ картинаның қалай түсірілгендігі жөнінде, түсірілім барысында болған әртүрлі қызықты сәттерден бейхабар
Осыны ескере келе, туынды жайлы арнайы фильм жасалды
Көрермендер түсірілім жұмыстары, шығармашылық ұжым туралы, фильмге кірмей қалған кадрлар мен түсірілім алаңындағы оқиғаларды актерлардың өз аузынан естиді
Сонымен қатар мереке күндері атақты композитор Шәмші Қалдаяқовтың өмірі мен шығармашылығы туралы «Ән-аға» телехикаясын қайталап көрсетеміз» дейді «Хабар» арнасының Бас продюсері Айдос Тұрысбек.
Мейрамға арнайы әзірленген тағы бір жоба – «Шайхана мен Тойхана» лирикалық мюзиклі
Оқиға еліміздің оңтүстігіндегі нағыз шығыстық көріністі сақтап қалған шырайлы Шымкент шаһарында өрбиді
Бір көшенің бойында бір-біріне қарама-қарсы орналасқан «Қалдыбай» тойханасы мен «Хайрулла» шайханасы бар
Екі мейрамхана да өз қожайындарының атын иемденген, бірақ олар бақталастар
Тойхананың иесі Қалдыбай мен шайхананың иесі Хайрулланың арасындағы бәсекелестік бизнес емес, отбасылық қарсыластыққа айналған
Мұндай талас-тартыс күнде қайталанып отырады.
Олардың арасындағы кикілжің шегіне жеткен тұста бірінің інісі екіншісінің қарындасын ұнататындығы анықталып, бәсекелестік пен қарсыластықтан басталған екі көршінің оқиғасы ұлан асыр тоймен аяқталады
­Туынды жөнінде Айдос Тұрысбек: «Жастардың ­махаббат хикаясы екі отбасының татуласуына себеп болады
­Наурыз мерекесіне түсірілген бұл жобаның түпкі ойы да осынау ескі мейрамның басты мақсаты – елімізде өмір сүретін халықтар арасындағы бірлік, достық пен татулық екенін көрсету
Әдемі әзіл, шығыстық тұрмысқа сай бейнеленген сахна, танымал әртістер мен әншілердің орындауындағы әндер мюзиклді қызықты, есте қаларлықтай етеді» деді.
Ал мерекелік эфир «Қазақ аруы – 2017» байқауымен тәмамдалмақ
Талғампаз көрермен үшін шығармашылық ұжым әзірлеген сыйлардың кейбірін ғана атадық, талай қызықтан құр қалмас үшін «Хабар» арнасымен бірге болыңыз!
Гүлнұр Өтжанқызы
