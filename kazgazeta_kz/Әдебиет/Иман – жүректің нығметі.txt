Қоян жылындағы қобалжу
Жаңа жыл басталар-басталмас «Барыс жылы не берді? Қоян жылы қалай болады?» деп, қарбаласқа түстік
Бір-бірімізден жарыса сыр тарттық.
Баз бір ғалымдардың малдың жауырын сүйегіне сүйеніп, болашақты болжағанындай, кей басқосуларда барыстың бедерлі бейнесі мен қоянның қорқақ қабағына қарап келешектен сыр ауладық.
Кім біледі, адам уақытқа қарай емес, уақыт адамға қарай өзгеретін шығар.
Адам өзгерген жағдайда заман да өзгерер.
Сорпадағы сыр
Күннің бір күнінде туыс ағайын алыстағы ауылға асқа шақырды.
Төрде көк тақия киген, қаба сақалды үлкен кісі отыр екен
Үй иесі бізді алыстан келді деп, әлгі ақсақалдың тап қасына отырғызып қойды
Қария ғибратқа толы әсерлі әңгімесімен дәмге жиылған жұртты толқытып отырды.
Ет таусылған соң алдыға сорпа келді
Соны күткендей  әлгі ақсақал бетін маған бұрып:
– Әй, қонақ бала! Алдыңдағы сорпаның бетінде не бар екенін білесің бе? – деп сұрады
Мұндай сауалды күтпеген едім
Сорпаның бетіне қайта-қайта сүзіле беріп, білмегендігімді жеткіздім.
– Жөн, жөн… Ендеше, түбінде не бар екенін білетін шығарсың? – деп қайта сұрады
Не дерімді білмедім
Қысылғаннан терім бұрқ етті
Қонақтардың ішінде де білетіндер байқалмады
Әлгі ақсақал бет орамалымен маңдай терін сүртіп қойды да, дастарқан басында отырған жұртқа жалт қарап, жауабын өзі жеткізді:
– Шырақтарым! – деп бастады
– Сорпаның бетінде «бісміллә», ал түбінде «шүкір» бар.
Ер мінезділік
Өтірік кеудеде сенім ұялатқанымен, қаймағы бұзылмаған түпкі ар мен ұжданды баурап ала алмайтыны жан жаратылысынан белгілі
Жалған дүниеде жал біткен ғасырлардың өзінде ұждан сынды ұлы сезімдер өтірікпен еш уақытта уланған емес
Сондықтан да өтірік өрге басқан күнде де, еш уақытта шындықтың шыңына шыға алмайды…
Өтірікті өзегіне сіңірген бүгінгі «өр­көкірек» сананың өтірікке құмар, қия­натқа құштар «өр мінездіден» жалғанды жал­пағынан басып, ар мен адалдықты ас­қақтататын «ер мінездіні» қалай ажырататыны беймәлім.
Әйткенмен, өтіріктен шындық шықпаса да, күмән туғызатыны сөзсіз
Ал шындық қашанда дегбірсіз келеді
Бір күні болмаса, бір күні шығып кетеді.
Шынтуайтына келгенде, осы өтіріктен не өрістемеді десеңші…
Өмірге қарай өлім
Өлім жоқ жерде өмір де жоқ.
Өмір бар жерде өлім де бар.
Сүрінген сөз
Ойланып сөйлегеннен гөрі жатқа сайрай беру әлдеқайда оңай көрінеді.
Ой бостандығының шегі мен шеңбері, сөз еркіндігінің әдебі мен әдептілігі сақталмаса, ой мен сөздің қадірі кетеді
Орынсыз айтылған ой ортайып, сүреңсіз шыққан сөз сүрінеді.
Әлемде барлығы қарқынды түрде өзгеріп келеді
Өзгереді де.
Бұрын дүниежүзі ғаламдық дәрежеде аса ауқымды еді
Ал қазір ше?
Өзіміздің жеке «дүниеміз» сондай  кішкентай еді
Ал енді ше?
Адамзаттың әңгімесі өзгерді
Адам туралы әңгіменің тақырыбы ауысты
Көзқарас ауысты.
Бірақ баз біреулердің жатқа қайта-қайта сайрай беретіні өкінішті-ақ…
Қол шапалақтың
қайыршылары
Жаны жайсаң жақсы ағамыздың бірі бір күні әкімнің алдында сөз сөйлегенін және оны тыңдаған жұрттың жиырма бір мәрте қол соққанын сағынышпен һәм мақтанышпен әңгімелеп айтып еді…
Құрметке лайық адамды қашан да қадірлеген сөзсіз дұрыс
Дегенмен бұл әңгіме маған әлгі орыс «патшаның» сөзіне жарыса қол шапалақ ұрған жұртты еріксіз еске салды.
Ал өзгені қадірлемей, өзіне ғана құрмет тілеп жүретіндерді қалай түсінуге болады? Кім біледі, атаққұмарлық деген осы шығар.
Не десек те…
Бұл – жанды салдандырар емі жоқ жұқпалы ауру.
Бұл – жалғыз адамды ғана құрдымға кетіретін сырқат емес, қоғамды бастан-аяқ ірітіп-шірітетін үлкен қауіп-қатер.
Бұл – рухани дағдарыс.
Ұлы адамдар атаққұмарлықтан құжынаған шаянның ұясынан қашқандай қашық жүрді емес пе?
Олар қашан да «Ұлы Құдірет үлкен міндеттерді әлсіз жандар арқылы да, күнәға белшесінен батқан пенделер арқылы да атқартады» деген принципті ұстанды
Тәкап­парлыққа ұрынбай, кішіпейілдікпен өмір сүрді.
Ұлыны ұлы қылар ұлы қасиет те осы емес пе?
Ал атаққұмарлық ауруына шалдыққан әлсіздер сахнаға шығып сөз сөйлесе де, той-томалақта ағынан жарылып тілек айтса да, түрлі басылымдарда пікір білдіріп жатса да, қай кезде болмасын қол шапалақтаудың қайыршысындай құрмет күтіп, өз-өзін көктің қат-қабатына көтереді
Басқасын жерден алып, жерге салады.
Өкінішті-ақ…
Әрине, көше жағалап, тіленіп тұрған қайыршының жөні бөлек.
Қалай?
Қараңғы түнде Күнді көре білу қалай?
Жеміс дәнегінде ағашты таба білу қалай?
Пәни тіршілікте мәңгілікті сезе білу қалай?..
Нығмет
Ауыз не үшін берілді?
«Азық» атты нығметтің дәмін татсын деп берілген ғой.
Көз не үшін берілді?
«Әлем» атты нығметті тамашалап ойлансын деп…
Иман – жүректің нығметі, жан азығы.
Жүрек «иман» атты нығметті татпаса, онда босқа соғады…
Мәлік
ОТАРБАЕВ,
«Серпер» сыйлығының лауреаты
