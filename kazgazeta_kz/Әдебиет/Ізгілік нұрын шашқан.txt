Қазақ қыздарының мақтаны болған ерекше тұлға, мемлекет және қоғам қайраткері, «Құрмет», «Парасат» ордендерінің иегері Шәмша Беркімбаева қоғамдық қызметте де, ғылымда да, білім ошағын басқаруда да өз табиғатына біткен асыл қасиетінен еш өзгермейтін асыл жан
Оның қамқорындағы шәкірттері болсын, қатар жүрген әріптестері болсын Шәмша Көпбайқызының бойындағы адалдықтың, тазалықтың болатынын жанымен түсініп, еркін сезінеді.
Шәмша Көпбайқызының «Әлі де ізгілікті іздеп келемін» атты кітабын оқығанда оқырмандар бұл парасатты жанның өмірлік тәжірибесін, қадыр-қасиетін кеңінен ұғынары сөзсіз
Қазақ қыздарының ішінен биікті бағындырып, үлкен асулардан өткен Шәмша Көпбай­қызымен Қазақ мемлекеттік қыздар педагогика университетінде қызметтес болған жылдары тағылым мен ғибратқа толы ізгілікті істерінің куә болдым.
Қазақ тілінің жанашыры, ұлағатты ұстаз, еңбек жолын қарапайым ұстаз­дықтан бастап, сенатор, Білім және ғы­лым министрі дәрежесіне дейін көтеріліп, өзі жоғары білім алған оқу орнында ректорлық қызмет атқарған Шәмша Көпбайқызы – Абайша айтқанда, «ыстық қайрат, нұрлы ақыл, жылы жүректің» иесі
Шәмша Көпбайқызы оқу орнын басқарған жылдары университеттің одан әрі дамып-өркендеуіне қолынан келген бар жақсылықты жасады
Бұл игі істерді қалай жүзеге асырғандығын көзіммен көріп, ой елегінен өткіздім
Солардың бірі – заманауи талапқа сай 450 орынға лайықталып салынған тоғыз қабатты «Студенттер үйі».
Тұрғын бөлмелерде жұмсақ жиһаз­дардың, жеке жуынатын бөлмелердің қойылуы, әр қабаттың өзі кір жуғыш машина, үтіктеу тақталары, тоңазытқыштар мен электр плиталарымен жабдықталуы оның тікелей қадағалауымен жүзеге асты
Ғимаратта интернетке қосылған 2 оқу залы мен 2 кинозалы, бірінші қабаттарда сән салоны – шаштараз, сонымен қатар жаттығу залдарының болуы Шәмша Көпбайқызының ауылдан келген қазақ қыздарына ерекше көңіл бөлуін көрсетеді
«Студенттер үйінің» 2-қабаты мультимедиялық кабинетпен жабдықталуына да ерекше көңіл бөлді
Өткен ғасырдың 60-жылдары қазақ эстрадасының жұлдызына айналып, кейіннен тарап кеткен «Айгүл» вокалды-аспаптар ансамблінің қайта жаңғырып, жаңарып киелі сахна көгінен жарқырауы – Шәмша Көпбайқызының өнерге деген құрметінің жарқын белгісі болып табылады
Әшекейлі, әдемі ұлттық киіммен өрнектелген ансамбльдің түрлі сайыстарға қатысып өнер көрсетуіне ерекше мән берді.
Шәмша Көпбайқызы кезінде ғылымға деген ұшқыны бар әрбір студенттің ғылыми жұмыспен айналысуына көңіл аударып, жыл сайын ғылыми-теориялық, тәжірибелік конференциялар ұйымдастырып, конференция материалдарын жинақ етіп жарыққа шығарып, оны студенттерге тегін таратуы да қазақ жастарына деген ерекше қамқорлықты көрсетеді
Қазіргі заман үдерісіне сай қара шаңырақтың атауын университет мәртебесіне көтеруі бұл да Шәмша Көпбайқызының басшы ретінде жүргізген қыруар еңбектерінің бір тамшысы деуге болады
Сондай-ақ, университетте жаңа мамандықтардың ашылуы, жаңа мемлекеттік стандарттардың енгізілуі, студенттердің тұрмыс жағдайына қарай университетішілік гранттардың бөлінуі, қазақ қыздарының бойындағы инабаттылық пен ибалылықтың сақталуы үшін тәрбие жұмыстарының қарқынды жүргізілуі де ауылдан келген жастардың қала өміріне елігіп, жаман жолға түспесін деген аналық, ұстаздық ақ тілегі.
Қазақ жастарының үлкен өмірге араласып, жаңа өмірге қадам басуында, әрбір істері өнегеге толы танымал адамдармен кездесу ұйымдастырудың да маңызды екендігіне ерекше көңіл бөлді
Атап айтқанда, «Бөбек» қорының президенті Сара Алпысқызы Назарбаевамен, сенатор Қуаныш Сұлтановпен, қазақтың ақын қыздары Фариза Оңғарсынова және Күләш Ахметовамен өткізген ғибратқа толы кездесулер бұған дәлел болады.
Шәмша Көпбайқызының бас­шы­лы­ғымен өткізілген ғылыми конфе­ренциялардың ешқашан бір-біріне ұқсамайтындығы оған қатысушылар үшін жаңалық емес
Конференцияның басынан аяғына дейін отырып, онда айтылған ойлар мен идеяларға пікірін білдіру, әрбір жаңа идеяның тәжірибе жүзінде іске асуына үлкен үлес қосты.
Адам өмірінің мазмұны оның ұзақ­тығымен емес, өзгеге жасаған жақсы­лығымен, артына қалдырған өшпес мұраларымен мағыналы болатынын ешкім жоққа шығара алмайды
Өйткені адам баласының негізі, әрі басты мұраты өзі өмір сүріп отырған қоғамға, сол қоғамда өмір сүріп жатқан жандарға қызмет етуі арқылы өлшенеді
Елінің елдігін жоқтайтын, халқының келешегін ойлайтын тұлғаның басты қағидаты Шәкәрімше айтар болсақ, «Серт бергем еңбек етем деп, Алдағы атар таң үшін» деген мақсатқа бағытталатыны белгілі
Осындай ізгі мақсатқа өзінің бар ғұмырын, қажыр-қайратын, дарын-талантын, еңбегін арнаған Шәмша Көпбайқызының өмірінің үзік сырлары мен қырлары «Әлі де ізгілікті іздеп келемін» атты кітабында жан-жақты баяндалған
Бұл еңбек жайдақтықтан, жасандылықтан, қызбалықтан ада өмір оқулығы дер едім
Кітаптың өзекті арқауы – қоғамның сан түрлі салаларынан, сан алуан қайраткерлерінен өмірді көріп, танығанын баяндайды
Шәмша Көпбайқызы барды бағалайтын, адалға ақ, асылға тақ бола алатын мінезімен қадірлі.
Қазақ қыздарының ішінен биікті бағындырып, үлкен асулардан өткен Шәмша Көпбайқызы жайлы айтылар ақ тілектер таусылмайды
«Мен қазақ қыздарына қайран қалам, Жанары жаны жаздай жайраңдаған» деп келетін өлең жолдары Шәмша Көпбайқызының бейнесіне бағытталғандай
Өмірде қара­пайым, еңбекқор тұлғаның салған сара жолын жалғастырушы шәкірттері бүгінгі таңда еліміздің түкпір-түкпірінде ел игілігі үшін, келешек үшін қызмет етуде.
Ұлттық сипат, ұлттық болмыс тұр­ғысынан келсек те, қазақ ұғымында әйел адамның бейнесі қашан да жақсы қасиетпен айшықталатыны белгілі
Себе­бі тарих сахнасында қазақ қызы жаужүрек батыр, күміс көмей әнші, мың бұралған биші, он саусағынан өнер тамған шебер және тағы басқа қырларымен танылған
Бүгінгі қазақ әйелінің бейнесін білікті ұс­таз, қамқор басшы, адал дос, сыйлы әріп­тес атанған Шәмша Көпбайқызының бойынан көреміз.
Елдігіміздің басты белгісі – тіліміз екені даусыз
Осынау қасиетті ұғымның кәусар бұлағының көзінде елдің қамын, жастардың болашағын ойлаған асқар тұлғалы жандардың тұрары хақ
Ендеше, «Ел – бүгіншіл, менікі – ертең үшін» деп А.Байтұрсынұлы айтқандай, Шәмша Көпбайқызы Отанын сүюдің, халыққа қызмет етудің үлкен мектебін қалыптастырған, бүгіндей жаһандану заманында ұлтты, тілді, тәрбиені сақтау үшін талмай еңбек етіп жүрген, әрбір айтқан сөзімен, мінез-құлқымен, жүріс-тұрысымен қазақ қоғамына, соның ішін­де қазақ қыздарына үлгі бола бермек.
Розалинда Шаханова,
педагогика ғылымдарының
докторы, профессор,
Абай атындағы ҚазҰПУ-дың
Магистратура және
PhD докторантура институтының
филология мамандықтары кафедрасының меңгерушісі
