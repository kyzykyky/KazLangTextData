Өткен жылы «Хабар» телеарнасында көрсетілген «Қыз жолы» телехикаясы көрермендердің ерекше ықыласына бөленіп, фильмнің жалғасын түсіру қолға алынған болатын
Жуықта  телетуындының екінші маусымы көрерменге жол тартты. 
Расында, туынды желісі өмірден алынған оқиғаларды негізге ала отырып, өрбиді
Сондықтан болар көрермен әр бөлімді көз жазбай қарап, кейіпкерімен бірге қуанды, бірге қайғырды
Фильмнің режиссері – Асқар Бейсембин мен Дархан Сәкенов
Асқар Бейсембиннің айтуын­ша, көрерменнің ықыласы фильмнің жалғасын түсіруге ынталандырған екен
«Көрермендердің пікіріне, көрсетілім рейтингісіне қарап, сәтті дүние шыққанын бағамдадық
Жобаны жоғары бағалағаны үшін телеарнаға, көрерменге алғыс айтамыз
Екінші маусымда фильмдегі оқиға желісі шиеленісе түседі
Әр кейіпкер қиындықтан өзінше жол табуға тырысады
Олардың нақты прототипі жоқ
Бірақ кез келген адамның өмірінде кездесетін жайттарды көруге болады» деп режиссер аталмыш фильмнің мән-мазмұнын тарқатты
Сценарий жазу барысында өмірде болған нақты оқиғаларды арқау еткенін жасырмады
Ал Дархан Сәкенов екінші маусымның ерекшеліктеріне тоқталды: «Бірінші маусымға қарағанда оқиғалар шиеленісімен ерекше
Бұған қоса әр сериясы көрерменнің ішкі жан дүниесіне үңіліп, отбасы құндылықтарын бағалауға, адами қасиеттерді жоғары қойып, бірлікті сақтауға шақырады» .
Бір отбасы – үш түрлі тағдыр
Табиғат-тіршілікте, өмір-өзенде егіздің сыңарындай жүретін жақсылық пен жамандық, қуаныш пен қайғы, адамгершілік пен әділетсіздік өлім мен өмірдің ешқашан бітпейтін күресін еске салады
Ал екіжүзділік, сатқындық, алдау-арбау қай қоғамда болмасын кіршіксіз таза пенде көңіліне кірбің түсіретіні анық
Қоғамның осындай қарама-қайшылықтардан, сүйгенің үшін күрестен тұратынын көрерменіне жеткізе білген фильм Гүлшат, Майра, Ақерке есімді апалы-сіңлілі қыздардың тағдырын сипаттайды
Телетуындыда бүгінгі қоғамдағы әйел адамның рөлін, әйелдің бұралаңдаған тағдыр жолындағы күресін, отбасы – ошақ қасындағы береке-бірлікті сақтап қалудағы алар орны айшықталады.
Апалы-сіңлілі қыздардың үлкені Гүлшат рөлін сомдаған актриса Баян Қажнәбиева кейіпкерінің екінші маусымда батыл қадамдарға баратынын айтты
«Үйлену оңай, үй болу қиын» деген сөздің жаны бар
Бұл маусымда кейіпкерім мансаптан гөрі, отбасын құруға талпына бастайды
Яғни бұл бөлімде біз Гүлшатты жаңа қырынан танитын боламыз
Түрлі тоғысқан оқиғалар болады
Бірақ ешнәрсеге қарамастан ол күресуге бел буады» деді ол.
Үй шаруасындағы Майраның рөлін ойнаған Бану Манкеева кейіпкері оны шығармашылық жағынан да, өмірлік ұстаным тұрғысынан да толықтырғанын жасырмады
«Кейіпкерім Майра отбасын ешқандай өзгерістерден қорықпайтын қамал санайтын үш баланың анасы
Өте мейірімді, ақылды жан
Десек те, бұл маусымда жағдай күрделене түседі
Бір жағынан ортаншы қыз болғандықтан, ол бір мезетте әпкесінің өміріне уайымдаса, екінші жағынан сіңлісінің бақытты болуын тілейді
Расында, бұл рөл арқылы мен «ана» сөзінің мәнін тереңірек ұғындым
«Әйел қырық жанды» деген сөзде шындық бар екенін түсінуге болады
Менің кейіпкерім шын мәнінде отбасын сақтап қалуда еріне тірек болатын, балаларына қамқоршы, әпке-сіңлісіне ақылшы бола біледі» деп кейіпкерінің мінезін сөз етті.
Бұл маусымның ерекшелігі Ақеркені Раушан Ермағанбетова сомдады
Жас актриса бұл рөл өзіне жақын екенін, тіпті ұқсас екенін ашық айтты
«Ақылды, еңбекқор Ақерке алдынан шыққан қиындықтармен күресе біледі
Мінезі турашыл болғандықтан ол мәселенің басын бірден ашып алады» деп ол жаңа маусымда Ақеркенің жеке өмірінде кездесетін қиындықтары жайлы айтты.
Екінші маусымда адами құндылық­тарды алдыңғы шепке қойып, әлеу­меттік-психологиялық қиын жағдай­ларда шыдамдылық таныту, күресудің қаншалықты маңызды екенін ұғынамыз
Алғашқы маусымда әлеуметтік жағдай сарыны басым болса, бұл жолы әртүрлі тақырыптар қозғалды
Сондықтан шығармашылық топ телетуынды көрерменін жаулап алатынына сенімді
Телетуындыны «Хабар» арнасынан сейсенбіден бейсенбіге дейін сағат 19.15-те тамашалауға болады.
Ақбота ИСЛӘМБЕК
