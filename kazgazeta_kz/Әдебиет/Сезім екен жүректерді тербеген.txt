Сәуле НАҚЫСБЕКОВА
Пейіліңді сұрамадым
Сен менің,
Хал-жайымды сұрамағын,
Пейіліңді,
Мен жылап, сұрамадым.
Тым болмаса,
Біліп жүр, сені сүйген,
Бар екенін,
Өмірде бір адамның.
Жүрегіңе,
Жетпеді жылағаным,
Таңға ұйықтамай,
Әлсіреп құлағаным.
Мызғымайтын,
Тас емес, мүсін емес,
Сезе білсең,
Мен-дағы тірі адаммын.
Енді қайтып,
Мен сен деп жыламадым,
Дертке дауа,
Табармын бір амалын.
Қайыршыға,
Тастаған тиындайын,
Пейіліңді,
Мен сенің сұрамадым.
Өмір ғой
Өлеңдерім сырларымды шертеді,
Өмірдің бар бүгіні мен ертеңі.
Кешегі өткен бабалардың жолымен,
Өмір зулап, еріксіз-ақ ертеді.
Мына өмір, том ғой қалың бітпейтін,
Келгенді де, кеткенді де тіркейтін.
Тірісінде жарқын жағын көрсетпей,
Өлгеннен соң «керемет» деп гулейтін.
Армандарың аппақ құс боп самғайтын,
Сағымдай боп, қолын бұлғап алдайтын.
Жан серігі жалғыз ғана жаныңның,
Үміт қой ол, жетелеуден талмайтын.
Өмір ғой ол, сергелдеңге салатын,
Арнасымен судай толқып, ағатын…
Тұлпар менен сәйгүліктер бос қалып,
Бас бәйгені шабан аттар алатын.
Әр нәрседен көңіл қалып, мұздайтын,
Сүйетін де, сағынатын, сыздайтын.
Жұмыр жүрек ауыртпалық сенде тұр,
Өмір үнін құлақ салып тыңдайтын.
Жырларым тек жүрегімнің айқайы,
Ақын жанын, кімдер ұғып, байқады?
Әдебиеттен алыс жатқан пенделер,
Байлық пенен мансап жырын айтады.
Өзек толы өкінішім өртеген,
Мен сонда да, тентектеу ем, ерке ем.
Әділетсіз жандар салған жарадан,
Ішірткідей жырларыммен емделем.
Ой тербетіп, қиялыммен сенделем,
Ақ сезімге бір кісідей шөлдегем.
«Жүрегің жас, келсең-дағы жүзге сен»,
Деген сөзге ешуақытта сенбеп ем.
Сезім екен жүректерді тербеген,
Дүрсіл қағып жанға тыным бермеген.
Жас баладай жан-тәніммен құмартып,
Әлі күнге от боп жанып, өртенем.

Шытынаған жүрек
Жылап тұрдым,
Көзімнен жас тиылмай,
Өмір сүру…
Осыншалық,
Қиын ба еді, ой – Алла-ай.
Өзіңменен,
Өмір сүрсем деп едім,
Енді ол да,
Қалғандай ма бұйырмай?..
Махаббат деп,
Әспеттеген сезімді,
Бір-ақ күнде,
Белден басып тастадың.
Мен сонда да,
Сені қимай жыладым,
Тағдырымнан,
Тағат бер деп сұрадым.
Шыныдай боп,
Шытынаған жүректі,
Қимастықтан,
Келді қайта құрағым.
Мен Алладан,
Сабыр сұрап жыладым,
Сынғанымды,
Келді қайта құрағым.
Жамбыл облысы 
Қордай ауданы 
Ноғайбай ауылы
