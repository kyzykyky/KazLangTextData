1992 жылдың тамыз айында Солтүстік Қазақстан облысы, Жамбыл ауданы жерінде қазақ әдебиетінің классигі Ғабит Мүсіреповтің тоқсан жылдығы тойланса, ертеңіне Шал ақын ауданында әкем Ғалым Малдыбаевтың торқалы тойымен жалғасты
Біздің елге жазушы жерлесіміз Сафуан Шаймерденов бастаған қадірлі қонақтар келіп жетті
Осы топтың бел ортасында балуан денелі, бойы биік, еңгезердей, көрсең көзің тоятын еңселі жігіт ағасы Есләм Зікібаев та болды.
Мен бұған дейін Есағамды жерлесіміз, ақын ретінде шығармашылық әлемін жақсы білгенмен, жақын араласпаған едім, мына оқиға сол кемшіліктің орнын толтыруға септігін тигізді
Ал бір қызығы Ескеңнің туған інілері Аманжол, Хамза, Боташ есімді жігіттермен өте жақсы таныс болдым.
Әкемнің туған жері Жаңажол ауылында, Есілдің жағасында өткен салтанат үстінде сөз кезегін алған ақын Есләм Зікібаев өзінің майда қоңыр даусымен мына өлең жолдарын оқи жөнелді:
Біз баламыз, ақын еді ол ел білген,
Дүйім жұртты Құдайындай сендірген.
Ақын деген әулиені мен алғаш,
Бесіншіде оқып жүріп көрдім мен.
Бәрін, бәрін ұмытсам да өңгенің,
Әлі есімде, әлі есімде ол менің.
Қиялымда ақын болсам деп жүріп,
Тірі ақынды алғаш рет көргенім.
Сидаң қара, беті сәл-сәл бұжырлау,
Қырым ет жоқ, ебедейсіз ұзындау…
Ақындықтың өлшемі осы шығар деп,
Ұқсай алмай көңіл талай бұзылды-ау.
Бала қиял – қалған белгі ол күннен,
Тірі ақынды, ірі ақынды көрдім мен.
«Қарлығаштың» қанатымен су сеуіп,
Ғашықтарға қан жүгіріп, өң кірген.
Иран бақтай Алатаудың етегін,
Қиып тастап Алматыда мекенін,
Елге келген шын ақынды көрдім мен,
Ұқтым ұлы махаббатың не екенін!
Ол кездерде кәрі де алаң, жас та алаң,
Соғыс елді езіп, жаншып тастаған,
Содан ба екен – дәл ақындай ғашық боп,
Сүйе алмайтын секілденген басқа адам.
Таңғажайып қиялдағы мүсінге,
Өліп-өшіп өлең жаздым түсімде.
Ақын болып кеттім солай ақыры,
Сүйгеніме ғашық болу үшін де!
Салтанатты сәт аяқталған соң қонақтар той-думанға араласты
Қаз-қатар тігілген киіз үйлерде ақын әкемнің құрметіне арналған ас-су беріліп жатты
Сол сәттердің бірінде мен Есләм ағаға жолығып, жоғарыда оқыған өлең жолдары үшін шексіз ризашылығымды білдірдім
Қатар тұрған анам Зураш «Айналайын, Есләм бауырым, ағаңнан кейін Есіл бойы­нан шыққан үлкен ақын сенсің, қаламың қарымды болсын, ұзақ жаса!» деп батасын берді.
Сол күні кешкілік Жаңажол ауылы басшыларының бірі Смайыл мен Ләйлә Амановтардың үйінде алыстан келген қонақтарға арнайы дастарқан жайылды
Кештің көркі Сафуан мен Есләм ағалар
Бірі әсерлі етіп әңгіме айтса, екіншісі күркіретіп өлең оқыды
Көптен бері осындай отырысты сағынып қалған жұртшылық бір жасап, мәре-сәре,мәз-мейрам.
Сол кеште:«Ерке Есіл емірене қолтығына ап, тұрады кемі болса толтырып-ақ, қарағай, шырша, терек, сәмбі талдар, сәнімен сыбдырлайды шолпы құрап
Сағындым, сағынғандай ел де мені, самал жел көкірегіме дем береді, бауырмал ақ қайыңдар мені күткен, қол бұлғап көз ұшында тербеледі
Армандай ауылдастар, бауырластар, сендермен көңілім шалқар, бауырластар, дүниеде не ғаламат көрсемдағы, мен үшін бір асыл жоқ, айырбастар!» деп ақын Есләм Зікібаевтың жыр оқығаны есімде
Табиғатынан байсалды, биязы жанның тап осы кеште жасындай жайнап, көркем жүзінен ерекше нұр шашып отырғаны көз алдымда.
Дастарқан басы әбден қызған шақта менің қолыма қойдың тобықты жілігі түсті.Тобықты әбден тазалаған соң, бұрынғының салтымен біреуге бергім келетінін айттым
Менің бұл ойымды тас төрде отырған Сафекең мен Есләм аға қолдап, «Е, болсын, болсын!» десті
Ағаларымды арқаланып, мен әкем тойының тобығын қазақтың ақын қызы, сол кездегі Оңтүстік Қазақстан облыс­тық мәдениет департаментінің бастығы, облыстан келген бір топ қонақтар­дың жетекшісі Ханбибі Есенқараеваға жолдайтынымды жария еттім
Осы сәтті өзінің «Тобық» деген толғауында Ханбибі ханым былай деп суреттейді: «Сұлу кештің көрігі еді, сезімталдың серігі еді, ұяң жігіт «аманат» деп, маған тобық беріп еді
Қызынған топ «Шарты!» деді, «шартсыз ойын жарты!» деді, қабыл алып күлді жігіт, көзінде тұр бар тілегі
Жанары отты…ұғам нені?… «мен шартымда тұрам» деді, «қапы қалсам Есілімді, оңтүстікке бұрам» деді».
Менен мұндай сөз күтпеген ағаларым да басқа жерлестерім де қысылып, қызарақтап қалғаны бар
Сол сәттегі сезімді ақын былай деп келтіреді: «Сөзі оғы емес жәй мергеннің, ат боп қайтар тай бергенің, сабыр, сабыр, сабыр, – деді Сафуаны Шәймерденнің
Ойыннан от тұтанады, содан жүйке жұқарады, бір сұлуға берген Хафиз, Самарқан мен Бұқараны, берген елдің азаматы, сөзін қайтып жұта алады».
Ақиқаты керек, ет қызуымен айтып қал­сам да, соңынан қысылғаным, тол­қығаным рас! Айтары жоқ, тобық берген мен де, тобық тыққан Ханбибі ханым да жылға жуық уақыт бойы елегізіп жүрдік қой…
1993 жылы Оңтүстік Қазақстан облысында қазақтың үш биі – Төле, Әйтеке, Қазбектің құрметіне арналған үлкен той өтті
Қазақ, Қырғыз, Өзбек елінің президенттері Ордабасы тауының төбесіне шығып, үш бидің мәмілеге келген жеріне құрмет көрсетті
Сол салтанатқа менің де жолым түскен болатын.
Бұл сапарым жайында ақын қыз: «…Күн­дер өтті, айлар өтті, жылжып жылдар қайдан өтті?!, үш жүзімнің басын қосқан, Ордабасы тойға жетті
Тойда біреу бағы ашылып, тойда біреу дара шыбық, қарсы алдымда… сол баяғы…, кетті жүрек алас ұрып
Білмей тұрмын, жоқ тобығым, серттен тайған бопты күнім, серт дегенің қиын екен, өрттей сөнді өртті күнім
«Ұтылғанның жайы мұңлы, көтерейін айыбымды, өкінемін, сала алмадым, Есіліңе қайығымды!» Өмір деген құбылмалы, қатпар, қатпар ұғымдары, табылмады тобық құрғыр, ерке Есіл бұрылмады».
Сол жылдары «Егемен Қазақстан» газетіне шыққан Ханбибі Есенқараеваның «Тобық» туралы толғауын Есләм аға оқыған болу керек, бір күні маған телефон шалып: «Сенің сол тобығың үшін нервничать етіп жүр едім, ұтқаның қандай жақсы болған» деп қарқ-қарқ күлді
Жастайынан Есілдің қадір-қасиетін біліп өскен Есағаң сол тұста былай деп жырлады:
Көктем сайын тасушы еді бұл Есіл,
Арнасынан асушы еді бұл Есіл.
Бір-ақ күнде дария болып кететін,
Қосақталып қосылғандай Іле, Сыр.
Көктем сайын шыбықтың да, талдың да,
Хайуанның да, адамның да, малдың да…
Қаны ойнайды,олар да іштей тасиды,
Не ғаламат, не заңдылық бар мұнда!?
Көктеу үшін тіршіліктің гүл бағы,
Бір жібітіп жылда жыра – жылғаны.
Қандай жақсы тұла бойды толқытып,
Көктем сайын Есіл тасып тұрғаны… деп тебіренді ақын аға.
Тоқсаныншы жылдардың орта тұсынан бастап жазба ақындардың арасында мүшәйра-бәйгесі етек алды
Осы үрдіс солтүстікке де келіп жетті
Ең алғашқы үлкен мүшәйра Сәбит Мұқановтың 100 жылдық тойына арналды
Мен қызмет бабымен осы жауапты шаруаны ұйымдастырушы болдым
Облыс әкімшілігі тарапынан шешім шыққаннан кейін, ақын жерлестеріміздің бәріне телефон шалып, хат жазып, мүшәйраға атсалысуға шақырдым
Бір күні Есләм ағамен сөйлесіп, Сәбең тойы мәселесі жайында ақыл-кеңес сұрадым
Арасында мүшәйраны есіне салып едім, «талаптарың мен тәртіптеріңді «Қазақ әдебиеті» газетінен оқыдым, өте жақсы
Құдай қаласа Сәбеңе жырымды арнаймын» деп ақын аға ақтарыла сөйлеп, уәде берді
Мен қуанып қалдым.
Ескең сөзінде тұрды
Сол тойда Есілдің суындай мөлдіреген жауһар жыр жолдарымен екінші бәйгені қанжығасына байлаған ақын аға мен Рауза жеңгемізге құрмет көрсетіп шығарып салған едік
Жол жүрер алдында Есағаң маған соңғы шыққан жыр жинағы «Дүние жалғанды» сыйға тартты
Кітаптың бірінші бетіне төмендегідей қолтаңба қалдырды: «Шашубай! Алтынның сынығындай, Тамшының тұнығындай, Аман жүр, айналайын, Жігіттің ұлығындай! Есләм ағаң
14
06
2000».
Осыдан кейін мен ол кісімен жиі хабарласып тұрдым
Кезінде облыс әкімінің орынбасары болған, кейініректе ақпарат және қоғамдық келісім басқармасының бастығы қызметін атқарған Майра Қанафина ханым Есләм Зікібаевтың шығармашылығын, әсіресе азаматтығын жоғары бағалап, елге келген сайын ақынды күтіп алып, құрмет көрсетуді тапсырып отырды
Өзі де араласып, жерлесіміздің ел-жұртты аралап, жүріп-тұруына мүмкіндік жасады.

2002 жылдың алғашқы айларының бірінде Ескеңе телефон шалып, әкейдің 100 жылдығына орай қалам тартуын сұрап, қолқа салдым
Сөз соңында Есағаң: «тың деректер болса жазып жіберші, бір көсіліп көрейін
Кішкене денсаулық сыр беріп тұрғаны, дегенмен папаңның аруағы разы болсын, қолымнан келгенше…» деп бәсеңдеу сөйледі
Арада ай өтпей-ақ ақын ағадан көлемді сәлемдеме келіп жетті
Шығармасының бетіне мына мазмұнды хатты қыстырған екен
Сөзбе-сөз келтіріп отырмын.
Шашубай!
Амансыңдар ма? Ел-жұрт аман ба? Қызмет қалай?
Біз де аманбыз
Сен журналиссің
Анадағы жіберген деректерің жазуға азық болмады ғой, айналайын
Амалсыз сіңірімді сүйретіп, ұлттық кітапханаға барып, өз қиялымды қамшылап шығарғаным осы
Жаман шықпағандай.
«Егеменге» ұсынсам ба деген ой бар
Қазір сенің қолыңда мүмкіндік бар ғой, мүмкін болса, компьютерге бастырып, бірер дана маған біреуден жіберерсің.
Ғабеңе мүшәйра бола ма, ертерек хабарла, кім біледі, бірдеңе шықса…
Айтқандай, әкімге кіріп сөйлессеңші
Қазіргі тұтқа сонда ғой.
Хабарлас.
Сәлем айт бәріне.
Есләм
(қолы) Бәлкім, «Солтүстік Қазақстанға» да берерсің».

Ақын ағаның бар тілегін орындай алдым
Мерейтойлар да, мүшәйра да ойдағыдай өтті
Әттеген-айы сол, бұл ақын ағам,құрметті жерлесіміз Есләм Зікібаевтың маған жазған соңғы хаты екенін Алматыдан суық хабар келіп жеткенде бірақ білдім
Сондай күйзеліс күндердің бірінде ақынның «Ақ сағым» атты өлең жолдарына ән жаздым.Сөйтіп, өзімнің сыйластығым мен қимастық сезімімді, жомарт жүрек иесіне деген інілік ілтипатымды әуенмен әрлеп, көңіл төрінен орын берген болатынмын.«Тірлікте арылған ба ойдан адам, азаға,қазаға да…тойға барам, жүрекке бәрі соның жүк артады, адам ба барын, жоғын ойламаған… Бір үміт көкіректе қоздайды әман, жанды арбап сиқыр дүние көз байлаған, алдамшы қарап тұрсаң соның бәрі, тәңірдің жазуынан озбайды адам»
Иә, «жазмыштан – озмыш жоқ» деген екен бұрынғылар, ақын айтқан дүниенің жалғандығына және бір көз жеткіздік
Дана ақынның дара жолы 2002 жылы сызығына жетті.
Бұл күнде көзі тірі болса 80 жасқа толып, ортамызда отыратын асыл ағаның ұрпағына, қарашаңырақтың аяулы анасы Рауза жеңгемізге ақынды еске алуға арналып жатқан барлық іс -шараларға шын жүректен тілектестігімді, ортақтастығымды білдіргім келеді.
Есағамды еске алғанда ойыма оралғаны осы болды…
Шашубай МАЛДЫБАЕВ
Алматы облысы
