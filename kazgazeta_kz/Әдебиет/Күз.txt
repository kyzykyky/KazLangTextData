Ауылға тыраулаған тырналардың қанатының суы­лымен ілесе тағы бір күз келген шығар
Қалада сол баяғы қарбалас тіршілік
Аптап ыстығы жан шыдатпағаны болмаса, тас шаһарды жадыраған жаз да айналып өтті ме дер едің
Таң атпай қарқылдап, саябақтағы топ ағаштың ішін азан-қазан ететін қарғалардың да үні өшкендей
Күздің қоңыр кеші де, талмаусыраған таңы да тыныштық тілеп, мүлги түскен
Тас қабырғаларға қалқан қып қойылған темір есіктің алдындағы ағаш орындықта жылы жамылғыны бүркеніп, бұйығып отыратын қара кемпір де көрінбейді
Шамасы, лажсыз жансыз қабырғалардың тұтқынына айналды білем
Кім білсін, темірқұрсау терезеге телміріп, қоңырқай тіршілігін қомсынып, қоңыр әлемнен қоңыр әуен еститіндей далаға қарай ұмсынып отырған болар.
Жаз бойы қарқылдап қоймап еді, сарша тамыз өтпей жатып күннің күрт суығанынан қорықты-ау деймін, қарғалар да жым-жылас
Тіршіліктің тамыр соғысы өз бүлкілінен танбағанын аңғартып, жел ғана ызыңдайды
Көк жүзін көлегейлеген қара бауыр бұлттарды тықсыра қуып, тыным табар емес
Сіркіреп жауған жаңбырдан кейін тамшы да қалдырмай, кептіріп жібереді.
Кәрілік пен қоңыр күзде өзара ұқсастық бар секілді
Үнемі қоңырқай тартып, құлазып тұратындай
Қарт кісінің өңі де қоңырқошқылдана түсе ме қалай?! Нағашы апам Шәйіркүл жастау кезінде ақшылсары өңді еді
Жасы тоқсанға таянғанда қараторы кемпір болды
Бір уақ далаға шығып, күннің көзіне бүйірін қыздырып, жүн иіріп отырар еді
Жылы үй, жұмсақ шәлінің қызуы күннің қызуына жетпейді дейтін.
Темір есіктің алды бүгінде бос тұр
Кім біледі, қоңыр күзден қоңыр әуен іздеген қара кемпір ауылға кетіп қалған шығар
Дәл қазір тыраулаған тырналардың дыбысына құлақ түріп, көк жүзіне күн салып қарап тұрса ше?!
Биыл күз ерте келді.
Ардақ Үсейінова
Тараз
