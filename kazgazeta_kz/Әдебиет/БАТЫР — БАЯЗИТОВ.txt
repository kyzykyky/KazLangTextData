(«Жорық жолдары» атты кітаптың авторы, Ұлы Отан соғысының ардагері,  марқұм Қапас Ошамбаевпен ретроспективалық сұхбат)
Кіріспе орнына
Редакциямызға исі қазақты тамсандыратын қасиетті Баянауыл өңірінен Баязитов Қылышбек Игенұлы деген азамат арнайы іздеп келіпті
Салған жерден Қылышбек ағаның айтары мол, айтулы азамат екенін аңғардық
Алыстан келген ағаны бір күн құдайы қонақ етіп, түнімен сырластық
Қазақтың арғы тарихынан басталған әңгіме талай боздақтарымыз қыршын кеткен Екінші дүниежүзілік соғысқа келіп тірелді
Әңгіме арқауы қиян-кескі сол кезеңге келгенде Қылышбек ағамыз біз білмейтін тағы бір сырдың шетін шығарды
Мұны туған жеріне сыйлы жанның бізден өтінген бұйымтайы деп түсіндік те, бір мақала жазуды өзімізге парыз санадық

Сол соғыста Қылышбек ағаның кіші әкесі Несіпбек Баязитов та қан кешіпті
Батырлығын баяндай жатармыз
Бұлбұл көмейлі әншілердің мекені болған Баянауыл топырағы Несіпбек атамыздың бойына әншілік өнерді аямай беріпті-міс
Соғысқа аттанбас бұрын Қазақтың опера және балет театрының әншісі болған
 Сонау алыстағы Баянауылдан Алматыға келіп, жерлесі, қазақ театр өнерінің негізін қалаушылардың бірі Жұмат Шаниннің қолдауымен өзін қазаққа танытқан
Бірақ қанды қырғын Баязитовті ән салғызып қоймаса керек
Көппен бірге соғысқа аттанған
Ол жақтағы бастан кешкен тағдыры да қызық
Ерлікпен ажал құшқан батыр ұлдың мүрдесі сан жылдардан кейін қайта табылған
Мұны Қылышбек Игенұлы «Ол кісі аруақты жан болған соң, сүйегі табылған болар» дейді
КСРО Қорғаныс Министрлігінің Орталық архивінің деректерінде  сол кезеңдегі БАҚ құралдарында Баязитов батырлығы аз жазылмапты
Батыр ұрпағы Қылышбек аға маған Қапас Ошамбаев атты соғыс ардагерінің «Жорық жолдары» деген кітабын сыйлады
Батыр Баязитовтің өмір жолына қызыққаным соншалық­, біраз жыл бұрын өмірден қайтқан кітап авторымен сөйлесіп отырғандай әсерде болдым
  
АТТАНЫС
— Қапас аға, біз өмір жолына қызығып отырған Несіпбек Баязитов атамыз қанды көйлек жолдасыңыз екен
Біз қыр-сырын біле бермейтін соғыста тағдырлас болған досыңызбен қалай кездестіңіз? 
— Арада бірнеше күн өткеннен кейін Қиыр Шығысқа да келіп жеттік
Ат басын тіреген жеріміз Амур облысының Куйбышевка — Восточная деген қаласы екен
Осы жерде біздің әскери қызметіміз басталды
Рота, взводтарға бөліндік
Орта білімі барлардың бәрі бір рота болды
Осында келген соң танысқан Несіпбек Баязитов деген жігіт екеуміз бір ротаға қосылдық
Әскери жағдайға үйрену, жауынгерлік жорықтарға төзімді, сайыпқыран солдат болып шығу оңайға түскен жоқ.
— Баязитовті жақсы білетін жансыз
Ол кісінің адамгершілігі жайлы бір-екі ауыз сөз…
— Н.Баязитов адамгершілігі мол, өте сабырлы, сырт пішіні ішкі дүниесіне сай сымбатты жігіт еді
Нағыз адамгершілікті қалтқысыз адалдықты тани да, бағалай да білетін
Екі жарым жыл бірге жүріп, бір ыдыстан тамақ ішіп, қауіп-қатер күндерді бастан бірге өткізгенде менің байқағаным осылар еді.
— Әр нәрсенің алғашқы сәті есте қалатыны бар ғой
Меніңше, сіздің көңіліңізден сол бір алғашқы күндер көмескілене бастаған сияқты
Алғаш әр топ белгіленген бағыт бойынша жаудың ізіне түсіпсіздер
Сол бір күнді есіңізге түсіріп көріңізші…
— Жүріп келеміз
Бір кезде Н.Баязитов көлемі сіріңкенің қабындай бір темір зат тауып алды
Аға саяси жетекші жаңағы затты әрі-бері аударыстырып қарады да: «Бұл ­- немістің оттығы», — деді
Дереу оттық табылған жерді шолып шықтық
Бір кезде жетекшіміз: «Байқайсыңдар ма, мына жерде болар-болмас із байқалады, сүрлеу орман ішіндегі өзенге қарай кеткен секілді», — деді

Төрт топқа бөлінген рота көзді ашып-жұмғанша жау әскерінің ізіне түсіп үлгерді
Айтқандай-ақ, өзенге тақай бергенімізде бізді байқап қалған десанттар оқты төгіп жіберді

Небары бір жарым сағаттың ішінде аяқталған осы бірінші шайқастың егжей-тегжейі жадымда онша сақталмапты
Тек ұрыстың ақырында жау десантшыларының екеуін тұтқынға алып, оққа ұшқан он төртінің денесін тапқанымыз есімде
Дұшпанның бәрі қызыл әскерше киінген екен
Қолдарында біздің қаруларымыз
Біздің жақтан бес адам қаза болды
Аға саяси жетекші жеңіл жараланды.
Адам айтқысыз қиыншылықтарға толы, әрі ауыр, әрі ұзаққа созылған соғыс жолын осылайша Украина жерінде бастаған едік…
— Батыр Баязитов жайлы бағалы еңбек қалдырдыңыз
Соғыс жылдарынан кейін жарық көрген кітабыңыздың басым бөлігі Баязитовтің ерлігіне арналған
Қанды қырғын кезеңнің сынынан бірге өттіңіздер…  
— 1942 жылдың февраль айы еді
Біздің бөлім Белгород қаласының маңында қорғаныс шебінде тұрған
Бір күні қырықтан астам кіші командирлер мен қатардағы жауынгерлерді полк штабына жинады
Олардың көпшілігі коммунистер мен комсомолдар болатын
Бірқатары соғыстың алғашқы сынынан өткендер, шақырылғандардың ішінде Несіпбек Баязитов, өзбек жігіті Ахметжан Юсупов және басқа әртүрлі ұлттың азаматтары болды
Мен де солардың арасындамын
Біз сапқа тұрып болғаннан кейін полк командирі майданда болып жатқан жағдайларға тоқтала келіп: 
— Жігіттер, біз енді қоштасамыз
Бұйрық бойынша сіздер жаңадан жасақталған құрамға барасыздар
Жаңа құрамның ұйытқысы осы өздерің сияқты бірнеше шайқасқа қатысқан, шыныққан жігіттер болмақ
Жолдарың болсын, — деді

— Осы жолы жолдасыңыздан бөлініп қалған жоқсыз ба? 
— Жұбымыз жазылмай Новый Оскол қаласына келіп жеттік
Бұл арада біздің тобымыз бұрынғысынан екі-үш есе көбейді
Бәріміз бір разъезден эшелонға отырдық… 1942 жылы марттың бесі күні Саратов облысының Аткарск қаласында жаңадан жасақталып жатқан 127-атқыштар дивизиясына келіп қосылдық
Біздің тобымыздан жиырма шақты адамды осы дивизияның 547- атқыштар полкіне жіберген болатын
Мұнда келген соң, Н.Баязитов, А.Юсупов және мені екінші батальонның алтыншы ротасына жіберді.
 
НЕСІПБЕК ЖАНЫМДЫ САҚТАП ҚАЛДЫ
— «Жорық жолдарында» Несіпбек атамыздың сіздің өміріңізді қорғап қалғаны жазылыпты
Сол үшін де өзіңіз батыр кейіпкерімізге қарыздар сияқтысыз

—  Мен Несіпбектерге жетуге асықтым
Тастай қараңғы
Атыс бәсеңсігендей
Қатып қалған қарды кеудемізбен сызып өрге қарай тырмысып келеміз
Фашистердің бекінісі жақын қалды
Жау шолушылары біз жаққа жарық түсірген шақта орнымыздан тапжылмай жермен-жексен болып тына қаламыз
Осындай бір мезетте жан-жағыма қарасам, жауынгерлер тізбегі тоқтамастан алға жылжып барады екен
Бірінші болып шабуылға Несіпбектің взводы көтерілді
Орындарынан тұра салып жаудың бекінісіне үнсіз тап берген бұларды Г.Алексеев пен Н.Зубенконың жауынгерлері қолдады
Дұшпанның окоптарына оқ боратты
Жігіттер траншеяға секіріп-секіріп түсті де, қолма-қол ұрысқа араласып кетті
Айнала астан-кестен
Бір кезде ту сыртымнан «сақ бол» деген Несіпбектің дауысын естіп қалдым
Бұрыла бергенім сол еді, ту сыртымнан төніп қалған неміс офицерін көріп қалдым
Ол қолы ербеңдеп құлап бара жатыр екен
Несіпбек атып үлгеріпті
Әйтпегенде ту сыртымнан жау оғының қадалуы мүмкін екен.
— Онан соң не болды екен?
— «Сақ бол»  деп айғайлаған Баязитов екі гранатаны бірінен соң бірін қашып бара жатқан фашистер тобына лақтырып үлгерді… Бір кезде сол жағымыздан «уралаған» дауыстар естілді
Біз әлі жаумен шайқасып жатырмыз
Балуан денелі, ұзын бойлы Зубенко ерекше қайрат көрсетуде
Дұшпанның пулеметін қолына түсірген Г.Алексеев жауды баудай жусатты
Біздің тегеурінімізге шыдай алмаған фашистердің берекесі қаша бастады.
— «Ол бірінші болған еді»
Осы бір сөз арқылы сол бір қанды күндерді есіңізге түсіріп отырған шығармын
Новая Калитваның өлкетану мұражайы батыр Баязитовтің ерлігін паш етеді депсіз… Сол мұражайда болдыңыз ба? 
— Бұл күндері Новая Калитваның өлкетану музейінде біздің дивизияның Дондағы ұрыс жолдарын баяндайтын бөлім ашылған
Оның «Ол бірінші болған еді» деген тақырыбы Н.Баязитовтің Новая Калитваны азат етуде көрсеткен ерліктеріне арналған
Ені 22 километрге созылған майдан шебінде ұрыс жүргізген дивизия бөлімдері, дұшпанның мықты бекіністерін бұзып өтіп, оның қосымша бөлімшелерімен күшейтілген «Касс — Серия», «Равенно» дивизияларын, зеңбірекшілер полкін, зеңбірекшілердің жеке дивизионы мен гранадерлер батальонының тас-талқанын шығарды
«Асқан белсенділікпен жүргізілген бес күндік ұрыста дивизия дұшпанының 4000-нан астам солдаттары мен офицерлерін өлтіріп, 1000 гитлершілерді тұтқынға алып, көптеген қару-жараққа ие болды (СССР Қорғаныс Министрлігінің Орталық архиві, 1189-қор
1- тізбе, 9-іс
7-бет)
Ерліктің тамаша үлгілерін көрсеткен көптеген солдаттар, сержанттар мен офицерлер СССР ордендерімен, медальдарымен наградталды
547-полктен Н.Авдеева, Н.Баязитов, Н.Зубенко, Г.Егоров, А.Майсриенко, Н.Никулин, Д.Иванова, В.Сентюрин, В.Ткачев, В.Цымбалист, тағы басқалар Отан наградаларына ие болды.
— Осының бәрі сол мұражайда көрсетілген дейсіз ғой
Сіз жараланып госпитальде жатқанда Баязитовтен көз жазып қалғаныңызды айтасыз
Сол тұста батыр бауырыңызды сағындыңыз ба? Мен ғана емес, сол тұста бұл сұрақты майдандас достарыңыз да сұраған болар…
—  Мен шынымды айттым
Сағындым
Майдан жолдары бізді қайда апармады? Жұбымызды жазбай, талай сұрапылды бастан кешірдік
Сондай досыңды сағынбағанда, кімді сағынамын? — деймін

— Қайта табыстыңыздар ғой

— Құшақтарымыз айқаса кетті
Сағынып қалыппыз
Несіпбек взвод командирі, рота командирінің орынбасары ретінде талай шайқастарға қатысыпты
Харьковты босату, одан кейінгі ауыр ұрыстар, қоршауда қалу, оны бұзып шығу… Айтылар әңгіме, шертілер сыр таусылар емес.
 
 
Баязитовтер тұрғанда жауды жеңбеу мүмкін емес
 
— КСРО Қорғаныс Министрлігінің Орталық архиві, 1189-қор
1- тізбе, 1-іс, 7-бетінде Баязитов взводы 3 танкіні өртеп жібергені, сонымен қатар біздің әскерлер фашистерді қалай тепкінің астына алғаны жазылыпты
Сол күннің тірі куәгері өзіңізсіз ғой…
— Баязитовтің взводы үш танкіні өртеп жіберді
Өзбек жігіті кіші сержант Н.Юлдашев танкімен жекпе-жек айқаста ерлікпен қаза тапты
Ол қиратқан алдыңғы танкі екіншісінен зақым келтіріп, жол бекітіліп қалды
Бұл жерден өте алмайтынына көздері жеткен немістер автоматшылары тиелген 18 танкіні бірден біздің оң жақтағы көршімізге жапты
184 және 182-полктің арасынан саңылау іздеген жау өзінен-өзі келіп бізге бір бүйірін тосты
Шайқас үдей түсті
Зеңбірекшілеріміз, болат құрсау бұзғыштарымыз жаудың танкілерімен креукелі машиналарын соққының астына алды
Жаяу әскерлеріміз жау автоматшыларының тоз-тозын шығарды
Осы шайқастарда гвардия аға лейтенанттары Лихач пен Ткачевтің зеңбірекшілері ерліктің тамаша үлгісін көрсетті.
— Бұл күнді майдандастарыңыз қалай еске алады?  
— Табан тірескен ұрыстар жүріп жатты, — деп жалғастырды сөзін Егоров, — 184-полк жауға ойсырата соққы бере отырып, оларға алдын ала дайындаған бекіністеріне орналасуына мұрша бермей, Основа стансасына қуып шықты
Сөйтіп, дұшпанның шегінер жолын біржолата жауып тастады
Осының нәтижесінде полк жаудың «45 паровозын 255 вагонын, 4 азық-түлік және заттар қоймасын, қару-жарақ тиеген екі темір составын, 150 автомашинасын қолға түсірді».
 
— Майдандастардың Баязитов жайлы пікірі қандай еді? 
 
— …ойлана сөйлеген Егоров, — мен сол бір қиын-қыспақ кезеңдерде А.Г.Майстриенконың көрсеткен қажымас қайратын, тапқырлығын, ұйымдастырушылық қабілетін сүйсіне еске алып отырмын
Полктің түлектері В.Сентюрин, Н.Баязитов, Г.Алексеев, Н.Никулин, В.Ткачевтардың да таңғажайып ерліктері аңызға айналып кетті
Осындай азаматтар тұрғанда жауды жеңбеуіміз мүмкін емес, — деп тоқтады.
 
— Баязитовтің ерлікпен қаза тапқаны жайлы В.Д.Цымбалистен естіп білдіңіз
Ол кісі сол бір ауыр күнді қалай есіне алып еді?..
— Гвардияшылар, ақтық деміміз біткенше шайқасамыз! Шабуылға тойтарыс беруге әзірленіңдер!— деп бұйырды Несіпбек
Өзі танкке қарсы ататын мылтықпен алдыңғы тигрді нысанаға алды
Ол көк жалынға оранды
Екінші біреуі бір бүйірден шыға келді
Оқ таусылған
Не істеу керек? Ақырғы граната байламын қолына алған Баязитов орнынан тұрып, танкіге қарсы сермеп қалды
Осы кеште дәл аяғының астына түсіп жарылған снаряд оны ұшырып жіберді…Ұлы Отан соғысы басталған күннен қолына қару алған, дивизия ардагерлерінің бірі, қатардағы жауынгерден рота командирі дәрежесіне жеткен, атақты Баянауыл түлегінің өмір жолы осылайша үзілді… Ол өзі қорғаған Украина жерінде мәңгі қалды
Енді гарнизонда А.Перадзе басқарды
Фашистер қанша күш салса да, гвардияшылар беріспеді
Бірде-бір жауынгер шегінген жоқ

— Мұны В.Д.Цымбалистке кім жеткізгенін айта аласыз ба?
— …«Безымяннаядағы» жауынгер жолдастарымыздың тамаша ерлігі жөнінде бізге жеткен ең соңғы хабар осы еді
Мұны жеткізген — төрт жерден жараланған, қансырап әлі кеткен қатардағы жауынгер-радист А.В.Гисаев еді
Ол полкке жетіп қаза болды
Сол кездерде армия саяси бөлімінің жауапты қызметкері, менің әскери ұстазым және жауынгер досым, бұл күнде отставкадағы гвардия полковнигі Я.В.Винокуров  биікті қорғаушылардың ерліктерін айта келіп: «…Сені госпитальге жөнелткеннен кейін біз оларға көмекке келгенімізде бірде-бір тірі жан таппадық… Қаза болған боздақтарды сол араға жерледік
Мен өзім Несіпбекті, Тавадзе мен Перадзені жерлеуге қатыстым
Үшеуін бір қабірге қойған едік…» — дейді 
— Ал батыр қабірі табылғаны туралы не айта аласыз? 
— 1969 жылы Заводы селосының бір топ тұрғындары жер қазып жүріп, бейтаныс бір қабірге кез болады
Бұл жерде қабір барын олар білмеген
Қабір ашылды
Болар іс болды… жауынгерлердің сүйектерімен бірге табылған жартылай шіріген кейбір документтерден олар Баязитов, Тавадзе, Перадзе деген есімдерді оқиды
Сол кездегі колхоз партия ұйымының секретары, Отан соғысының мүгедегі Петер Федорович Гарбуз (бұл кісімен 1975 жылы арнайы іздеп барып жолықтым) бастаған село тұрғындары бұл жағдайды тиісті орындар арқылы анықтауға кіріседі
«Сельская Новь» журналының редакциясына да хабарлайды
Журнал село тұрғындарының игі ісіне көмектесуіне өзінің меншікті тілшісі С.С.Кашурконы жібереді
Бұрын белгісіз қабірден ойламаған жерден табылғандардың есімін қалпына келтіру ісі, міне, осыдан басталған
Олардың кімдер екендері, қандай жағдайда қаза болғандары анықталып, Отан үшін құрбан болған ерлердің сүйектері селодағы туысқандар зиратына әкеліп қойылған
1971 жылы 9 май — Жеңіс күні, туысқандар зираты басында Ұлы Отан соғысы жылдарындағы қаза болған совет жауынгерлеріне арналған ескерткіш салтанантты жағдайда ашылды
Бұған арнайы шақырылған Баянауылдан келген Несіпбектің туған ағасы, қарт коммунист Баязитов Иген ақсақал, Грузиядан А.П.Тавадзенің жұбайы  Любовь Анисимовна, марқұмның ұлдары — Алмазор мен Теймураз, А.Перадзенің туыстары мен анасы қатысты
Туысқан зираты басына орнатылған ескерткішке жүздеген Совет солдаттары мен офицерлерінің есімдері алтын әріптермен жазылған
Ұзақ тізімнің ішінен Баязитов Несіпбек, Егоров Георгий Николаевич, Иванова Лидия Ефимовна, Тавадзе Амбросий Павлович, Перадзе Александр, Шувалов Георгий Михайлович, тағы басқа есімдерді көргенде көңілім босады
Көзіме жас алдым

— Мұнан кейін Украина халқы ерлердің есімін ардақтаған жиындар, іс-шаралар өткізді ме? 
— Иә,  ер есімі — ел есінде
Халық депутаттарының Изум аудандық Советінің сессиясы соғыс жылдарында социалистік Отанды қорғауда неміс-фашист басқыншыларымен болған ұрыстарда көрсеткен ерліктері үшін және есімдерін мәңгі есте сақтау мақсатымен Н.Баязитовке, А.Тавадзе мен А.Перадзеге «Изюм өңірінің құрметті азаматы» атағын берді
Осы сапарда Изюм аудандық Советі атқару комитеті салтанатты жиында Н.Баязитовтің Грамотасын маған тапсырып, марқұмның ағасына тапсыруды жүктеген болатын
Сәті түсіп, мен бұл бір үлкен парызымды да өтедім
Әскери киім киген егде адамды Иген ақсақал құшағына алды
Жастай қаза тапқан туысына деген талай жылғы сағынышы болар, Қапасты көргенде Иген атаның жанарына жас үйірілді
Көңіл тебірентер кездесу бұдан әрі халық депутаттары аудандық Совет атқару комитетінің мәжіліс залында жалғасты», — деп жазды Баянауыл аудандық «Жеңіс» газеті өзінің 1976 жылдың 21 июльдегі санында
Бұл күн қазақтың батыр ұлдарының бірі Несіпбектің ерлікпен қаза болғанына тура 33 жыл толған күн еді.
ӘНШІ БАЯЗИТОВ
— Сұрамауға дәтіміз бармайтын тағы бір жайт бар
Ол Баязитовтің әншілік өнері
Соғыс даласында ара-тұра әндетіп тұрған шығарсыздар

— Июльдің 16-сынан 17-іне қараған түні гвардия аға лейтенанты Н.Баязитовтің ротасында болдым
Несіпбек Л.Иванова үшеуміз орман ішінде серуендеп ұзақ әңгімелестік
Әңгіме арқауы — туған жер, ел-жұрт, туған-туысқандар, таңсәріде басталатын шабуыл жайында болды
Ақырын ғана өлең айтамыз
Қазақтың опера және балет театрының әншісі болған Несіпбек грузиннің «Сулико» әнін, қазақтың халық әні «Баянауылды», Е.Брусиловскийдің «Алтын астық» операсынан Жомарттың ариясын баяу дауыспен орындап берді
Несіпбек нағыз майталман әнші еді
Оның өзіндік үні, дауыс өрнегі, орындау мәнері бар болатын,  ән салғанда құлпырып кететін еді
Ол сонау алыстағы Баянауылдан Алматыға қалай келгенін, жерлесі қазақ театр  өнерінің негізін қалаушылардың бірі Жұмат Шаниннің қалай қарсы алғанын, оның театр өнеріне өзін қалай баулығанын сағынышпен еске түсіретін… 
Сөз соңы
Менің білгім келген бірқатар сұрақтарға Қапас Ошақбаевтың «Жорық жолдары» деген кітабы осылай жауап берді
Мұны көңілден көмескі тартып кеткен сол күндерді еске түсірер ретроспективалық сұхбат деп біліңіз
Әрине, қазақтың атағынан ат үркетін батыры көп бола тұра тарих беттері күллі қазақтың басындағы қасіретін біз білетін санаулы тұлғалар ғана жеңілдеткендей әңгімелейді
Сол арпалыс күндері сіздің де атаңыз қан майданда жанкештілік танытты
Сол қырғынның құрбанына айналды
Сол майданда ерлігімен елді тәнті етті
Еленді, ескерілді
Уақыттың ұршығы шыр айналып, оны тарих тереңіне бойлатып кетті
Болған өмір болмағанға айналды
Шектеулі сана қазақтың бүгінгі күнінің іргетасын осы аталған жандар ғана қалағандай әсерге бөледі
Құдіретті қалам өрнектеген жазулар осы ойға тойтарыс береді
Әйтпесе, Рахымжан Қошқарбаевтың кім екенін білер ме едік? Белгілі журналист Жанболат Аупбаев деген ағамыз бар
Сол кісі Александр Матросовтың ерлігін қайталаған қазақ Сабалақ Оразалиновті бізге таныстырған жоқ па? Ендігі мәселе «сол құдіретті қалам батыр — Баязитовтің өмірдегі келбетін анық жеткізе алды ма?» деген сауалдың айналасында болмақ…Әрине, білмейміз
Бар-жоғы екі мүшел ғұмыр кешкен батыр жайлы қомақты дерек жоқтың қасы дерсіз
Көз алдымызда сары ала газеттерде басылып қалған батырдың ерліктері тұр
Өмірбаяны өмірінен сыр шертеді
1919 жылы дүниеге келген батыр ұл тірі болса, тоқсанын тойлар еді деп қиялға берілесіз
Тірі болғанда дегеннен шығады
Он жеті жасында қазақтың Жұмат Шанинін әншілік өнерімен қуантқан жан қамшының сабынан да қысқалау өмірінде Жүсіпбек Елебеков, Жамал Омаровалармен сынды бұлбұлдармен  иық тірестіре ән салды
Ондай оғлан қазаққа өзін мойындатпауы да мүмкін емес-ті
Әнші — батыр
Бұл — Ақан Серіден қалған жол
Біржан салдан қалған жол
Балуан Шолақтан қалған жол
Ендігі мәселе осындай ардақты ұлды ардақтау ғана
Баязитов ел алдындағы парызын өтеген жан
Ел-жұрты соны ескерсе екен
Біздің құдайы қонағымыз Қылышбек Баязитов ағамыз әке атына қор ашуды, әке ерлігін насихаттауды облыс басшылары қолдаса екен деген еді
Біз өнер мен ерлікті бағалай келіп, Батыр Баязитовті  «Халық Қаһармандарының» сапынан көргіміз келеді
Сіз қалай ойлайсыз?
Қанат ӘБІЛҚАЙЫР
