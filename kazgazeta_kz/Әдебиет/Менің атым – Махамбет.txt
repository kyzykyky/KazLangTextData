Жастарды ұлтжандылыққа баулу, салт-дәстүрді үйрету аға ұрпақ үшін үлкен міндет екені сөзсіз
Бұл бағытта Орал қаласындағы М.Өтемісов атындағы Батыс Қазақ­стан мемлекеттік университеті көптеген игі іс-шараларды өткізіп келеді
Мәселен, оқу орнында дауылпаз ақын Махамбеттің өмірі мен шығармашылығын зерттейтін «Махамбет» атты ғылыми-зерттеу орталығы бар
Бұл орталықтың жұмысы туралы республика жұртшылығы баспасөз құралдары арқылы жан-жақты хабардар деп білеміз. 
Орталықтың мұрындық болуымен әр жыл сайын дәстүрлі түрде Махамбет ақынның шығармашылығына арналған онкүндіктер ұйымдастырылып отырады
Соның бір дәлелі биылғы жылдың қазан айында өткен «Махамбет – арымас Алаш арысы, бұлқынған асау намысы» тақырыбында өткен онкүндікті айтқан болар едік
Бұл тағылымды шараның мәні ерекше болды
Өйткені жастар ақынның рухты жырларын оқып, ондағы әрбір айтылған ойдан жақсы тағылым алды
Ізгі шараның ашылуында университет ректоры, академик Асхат Иманғалиев сөз сөйлеп, Махамбетті ұлт намысы тұрғысында пайымдай келе, батыр бабаның патриоттық тәлімін насихаттап жүрген айтулы орталық мамандарының жұмысына сәттілік тіледі.
Бір айта кетерлігі, шаңырағымыз жыл өте өнерлі өрендермен толығып келеді
Олар шығармашылыққа жақын
Өздері де өлең шығарады, ақындық қабілеттерін шыңдай түседі
Биылғы онкүндіктің айрықша болған себебі, Махамбеттің рухты жырлары тек қана қазақ тілінде емес, орыс, ағылшын, қытай тілдерінде оқылды
Міне, бұл ақын мұрасының өзге елдерге насихатталуына зор мүмкіндік тудырып отыр
Филология факультетінің студенттері А.Шығыров, Ә.Аманжолов, Д.Капезова, А.Әбжәлиева, М.Құр­банова, С.Клименко, Д.Жеңіс жырларды нақышына келтіре оқыды
I курс студенті Мәрлен Ғилымханов «Баба» атты арнау жырын тарту етті.
Бір топ өнерпаздардан соң, фило­логия факультетінің 3-курс студенттерінің қолға алуымен «Махамбет әлемі» 20 томдығына шолу жасалды
Онкүндік бағдарламасына сәйкес «Уа, Махамбет, айбарлым!» атауымен лекция-әңгімеге кезек беріліп, белгілі әдебиеттанушы-ғалым, университетіміздің профессоры Серікқали Шарабасов махамбеттану тақырыбында келелі әңгіме өрбітіп, батыр есімін иеленген білім ордасының әр студенті кем дегенде Махамбеттің жеті өлеңін жатқа білуі тиістілігін назарға салды.
Университеттің барлық маман­дықтарын қамтыған онкүндік аясында жас ақындар мүшәйрасы, мәнерлеп оқу сайысы, эссе байқауы, жас ақындар айтысы, махамбеттанушы интеллектуалдар сайысы, күй кеші, ойбөліс (дебат), ғылыми-әдістемелік семинар, шежіре-баян, танымдық-публицистикалық фильм, фото-көрме, газет-журнал басы­лымдардағы материалдар, баталардың озық үлгілері, драмалық туынды көрсетілімі, республикалық ғылыми-тәжірибелік конференция, шеберлік сағаты (мастер класс) ұйымдастырылған болатын
Бұл ретте онкүндік олжасын арқалаған озық ойлы ғалым-ұстаздар мен студенттер бағдарламаға сай ұйымдастырған шараларды сараптасақ, құдды бір махамбеттанудың сериалды этюдтері көз алдыңда таңғажайып түрлі түспен тамсанта өріле түскендей әсер қалдырады
Мәселен, қазанның 16-сында «Бұрқақ атқан Ар-намыс болсаң егер, айналмайсың жан баба қалай жырға» атты жас ақындар мүшәйрасы өткізілді
Өлең-сөзді нақышына келтіре орындаған жастар арасынан үздіктері анықталып, Қалдыбай Ақтілеу бас жүлдеге, Мәрлен Ғилымханов пен Нұрхат Қуандықов 1-орынға, Айжан Амангельдина 2-орынға лайық деп танылды
Қалихан ­Сарбасов 3-орынды иеленді
Жүлдегерлер қатарынан басқа аталымдар бойынша көзге түскен студенттер де бар.
Онкүндік жыр додасымен жалғасын тапты
Республика көлеміне танымал Жансая Мусинаның жетекшілігімен «Асқақ рухы қазақтың Махамбет болып сомдалған» тақырыбындағы жас ақындар айтысы жоғары деңгейде өткізілді
Ақын ерлігін, оның поэзиясын жырына арқау еткен айтыскерлер сайысы ұйымдастырылды
Университетіміздің ғалым-ұстаздары мен белсенді студенттерінен жасақталған топ батырлар тұлпарының табаны тиген жерлерді зерттеуге аттанып жүр
Зерттеу барысында табылған сан алуан деректер журнал, газет беттеріне жарияланып келеді
Соған сай, «Бабалар тарихына тағзым» экспедициясы ізімен дайындалған «Нарын – қанды ұрыста мың өліп, мың тірілген көзсіз батыр өлкесі» атты танымдық-публицистикалық фильмі жұртшылық назарына ұсынылды.
Қазанның 21-і күні күмбірлеген күй кешіне кезек беріліп, баба өнерінің тағы бір қыры паш етілді
Махамбеттің күйлерін тамаша орындаған талай дүлдүлдерге көпшілік таңдай қағысты
Күй кешін ұйымдастырған білім ордасының мәдениет және өнер факультетінің ұжымына (деканы Мейрам Исатайұлы Исатаев) көрермен ризашылықпен қол соқты
Күй шеберлерінен кейін «Теңдік қуып, алмас қылыш тағынғанда» (Тәуелсіздік – ұлттық құндылық) тақырыбындағы ойбөліске кезек бірілді
«Сен тұр, мен атайын» тұрғысындағы пікірсайысшылар озық ойларымен әдемі ойын өрнегін көрсетті
Турнир қорытындысында «Висенте Кольдерон» фракциясы жеңіске жетіп, арнайы кубокпен марапатталды.
III-IV курс студенттері үшін «Махамбет шығармаларының мектепте оқытылуы» тақырыбында ғылыми-әдістемелік семинар өткізіліп, дарынды балаларға арналған маман­дандырылған С.Сейфуллин атындағы №11 облыстық қазақ мектеп-интернат кешенінің мұғалімі, ақын Оралбек Ысқақ, облыстық дарынды балаларға арналған қазақ-түрік мамандандырылған мектеп-лицей-интернаты директорының оқу ісі жөніндегі орынбасары Рақымжан Хамза бастаған мектеп оқушылары ұйымшылдықпен қатысып, жарқылдаған Махамбет жырларымен көпшіліктің көкейіне жол тапты
Мектеп мұғалімдері, әдіскер-ғалымдар Махамбет шығармашылығына шолу жасап, оқыту жолдарымен бөлісті, кейін­гі ұрпаққа берер тәлім-тәрбиелік мәнін баян­дады
Әдістемелік семинар бары­сында филология факультетінің IV курс студенті Айдана ­Татаханова дипломдық жұмыс негізінде мектеп бағ­дар­ламасына енген Махамбет туындылары оқытылуының әдістемелік жүйесіне айрықша назар аударды
Көпшілік назарына «Исатай-Махамбет – ұлт рухы» тақырыбындағы фото-көрмесі де ұсынылды
Сонымен «Махамбет оқулары» республикалық ғылыми-тәжірибелік конференция жұмысы нәтижелі болды
Республиканың түкпір-түкпірінен келген ғалымдар махамбеттану және ғылымның өзге де мәселелеріне қатысты баяндамалар оқыды
Конференция басында «Исатай-Махамбет» журналының тұсауы кесілді
Университет профессоры, педагогика ғылымының докторы, «Махамбет» ғылыми-зерттеу орталығының жетекшісі, академик Абат Қыдыршаевтың шеберлік класы есте қаларлықтай болды.
Онкүндіктің жабылу салтанатында Ақтөбедегі М.Оспанов атындағы Батыс Қазақстан мемлекеттік медицина университетінің профессоры, философия ғылымының докторы, академик Алтай Тайжанов, Қ.Жұбанов атындағы Ақтөбе мемлекеттік университетінің доценті, филология ғылымының кандидаты, Жұбановтану ғылыми-зерттеу лабораториясының меңгерушісі Болат Баймұқанов өзіндік ойларымен бөлісіп, университет жанындағы орталықтың тарихи-танымдық шараларына қолдау білдірді
Онкүндік аясында белсенділік танытып, шараның жоғары деңгейде өтуіне өлшеусіз үлес қосқан ғалым-ұстаздар мен студенттерге арнайы сертификаттар мен дипломдар табыс етілді
Онкүндік түйінінде «Махамбет» ғылыми-зерттеу орталығының жетекшісі, филология факультетінің деканы, педагогика ғылымының докторы, профессор Абат Қыдыршаев сөз алып, Махамбет бабамыздың әрдайым өр рухымыздың байрағы, ерлердің намыс қайрағы бола беретіндігін алға тартты.
Сан ғасыр өтсе де, батыр туралы деректер, ол жайында жазылған мақалалар, газет-журнал материалдары, көлемді кітаптар, оның ұлы ісі мен ұлағатты ойы жазылған жұмыстар қашан да ұрпаққа аманат
Онкүндік барысында сол аманат­ты ардақтай білетін білім ошағының ғылыми кітапханасы атақты оғланға қатысты барлық құнды дүниелерді «Махамбеттану: кешегісі, бүгіні, келешегі», «Шешендік – студент-жастар көркі», «Нарын – ғасырлар Ерлігін арқалаған өлке» тақырыптарында жасақталған көрме тұрғысында ұсына білді
Махамбет баба рухы негізінде патриот маман баулу ісіндегі тағылымды іс-шараларға тірек, сантүрлі ой-толғаныстарға тиек болған онкүндік университет ақсақалы Серікқали Шарабасовтың батасымен түйінделді
Жанмен сезініп, ақылмен бағалауды қажет ететін қайсар рухты ақынның отты жырлары мен таңғажайып ерлігі қашан да мақтаныш
Ел тарихында есімі алтын әріптермен жазылған батырдың аты осындай игі істермен дәріптеле беретіндігіне сенім мол.
Ұлболсын Молдағалиева,
«Махамбет» ғылыми-зерттеу орталығының әдіскері
Мөлдір Латифова, 
университет студенті
Орал
