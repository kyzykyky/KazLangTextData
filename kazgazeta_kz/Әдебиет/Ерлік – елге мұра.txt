Астанада Сағадат Нұрмағамбетов атындағы «Жас ұлан» республикалық мектебінің тәрбиеленушілерімен кездесу болып өтті
Ұлы Отан соғысындағы Ұлы Жеңістің 70 жылдығы мен Отан қорғаушылар күніне арналған «Ерлік – елге мұра!» атты бұл патриоттық шараны Мемлекеттік тілді дамыту қоры ұйымдастырды.
– Біздің қызметіміздің арналы бір саласы жас ұрпақты отаншылдыққа тәрбиелеу болып табылады, – деді шараны ашар сөзінде қордың директоры Азат Шәуеев.–Биыл Ұлы Жеңістің 70 жылдығына арнап, жастар арасында ел мен жерді сүюдің, тағдырлас отандастармен өзара тату-тәтті өмір сүріп, республикамыздың гүлденуіне атсалысудың перзенттік парыз екені туралы жан-жақты әңгімелер өткізудеміз
Бүгінгі кездесу соның бір мысалы ғана.
Кездесу барысында Кеңес Одағының Батыры, бірінші Халық Қаһарманы, тәуелсіз еліміздің тұңғыш Қорғаныс министрі, армия ­гене­ра­лы Сағадат Қожахметұлы Нұрмағамбетов туралы «отАсу» роман-дилогиясының авторы, жазушы-журналист Болат Жүнісбеков болашақ генералдарға халқымыздың біртуар қайраткері туралы кең әңгімеледі
Жастарға қаршадай қазақ баласының майдандағы ерлігі мен бейбіт кезеңдегі қажырлы қызметі жөнінде нақты мысалдар келтірілді
Сонымен қатар тұңғыш министрдің Елбасы – Жоғарғы Бас қолбасшы Н.Ә.Назарбаевтың тікелей басшылығымен төл Қарулы күштерімізді нығайту жолындағы ерен еңбегі жастарға үлгі етілді.
«Жас ұлан» мектебінің ұжымы атынан директордың орынбасары Амантай Жарбосынов болашақ Отан қорғаушылар даярлаудағы қызметтері туралы ой бөлісіп, шараны ұйымдастырушыларға өз ризашылықтарын білдірді.
Мемлекеттік тілді дамыту қоры мектептің кітапханасына әртүрлі тақырыптағы қазақша жүзден аса кітап пен Сағадат Нұрмағамбетов туралы «отАсу» романының жиырма данасын сыйға тартты.

Смайыл Базарбай
