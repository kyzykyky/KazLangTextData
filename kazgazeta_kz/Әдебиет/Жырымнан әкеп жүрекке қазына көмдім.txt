Әлия ІҢКӘРБЕК,  1997  жылы  Алматы облысы Райымбек ауданында дүниеге келген
«Тәңіртау» атты тұңғыш кітабы жарық көрген
Халықаралық  XVII  «Шабыт»  фестивалінің  «Әдебиет» аталымы бойынша тағайындалған «Ф.Оңғарсынова атындағы» арнайы жүлде иегері.
АҚЫНДАР
Бұлтқа да берген қолтаңба,
Жыр оқып Күнін батырған.
Қаншама жақын болсаң да,
Қашық бол сонша Ақыннан!
Сезімнен кейде жырақтап,
Төзіммен ғұмыр кешетін.
Күлкісі қыздың ұнап қап,
Ұйқысы қашқан неше түн..
(Өзіңді-өзің мың алдай,
Күйіңді ұғам сенің мен.)
Көппенен бірге күле алмай,
Жалғыздан-жалғыз егілген!
Тектілік тулап затында,
Өр Өлең үшін аһ ұрған.
Жақындамашы Ақынға,
Алыстай көрме Ақыннан!..
ҮМІТ
Сезбеген мұңым өзің боп, білмеген қайғым,
Жаңылдым кенет ретінен Күн менен Айдың.
Алақанымды тоңдырды аязы қыстың,
Ал сен ше,
ыстық құшақты кімдерге жайдың?!
– Берші деп маған, – моншақтай мұңыңнан бөліп,
Беймезгіл келіп ойлантты бүгін әлдекім.
Бөліспек түгіл, өзіме қия алмай жүрген,
Жайнамазымдай жырыңа жығылам келіп.
Жанарым жасты жаратпай, жүрегім жүкті,
Қарашығыма қимастық түнеді тіпті.
Екеумізге ортақ сезімді қоңыраулатып,
Күдік пен күмән есіктен күле кіріпті.
Шеңберлеріне сыйдырмас сөзін де елдің,
Қалдырып неге кетпедік өтіне желдің?!
Тұманнан торғын оранса шаһарың, сол сәт –
Ақ үмітімді жетелеп өзіңе келдім.
АНА
Сәттерімнен безінгенде бағы кем,
Сенің күлкің – жаныма ем.
Жанарыңнан төгілетін шуақты,
Іздеп келем бәрінен.
Жалғыз гүлге ұқсап кетем құмдағы,
Пері-қала батырғанда тырнағын.
Сенен, Ана, әлемдегі ең ұлы, ең әдемі
Әуенді алғаш тыңдадым.
Жүйрік-жылдар берсін бе өз кезегін,
Ұсынып тұр тағы, міне, көзе-мұң.
Мінезінен қалды ма деп опық жеп,
Мені ойлап отырсың ғой, сеземін.
Қолын бұлғап кетсе-дағы бала күн,
Шырқаудан еш жалықпаймын ар-әнін.
Өзің жайлы өлмес дастан бастап ап,
Сіңіп кеттім күйбеңіне қаланың!
ӨКІНІШ
Құштарлық пен қос өрлік болып егіз,
Шыға алмасақ сезімнің көгіне біз.
Саған берік байланған жырымды емес,
Құлындай жүрегімді желіден үз.
«Естеліктер қалады-ау енді ескіріп»,
Оңашада мұңайма сен кешкілік.
Мені ойдың тағынан құлатам деп,
Түнгі сырың қалмасын желге естіліп.
Ащы өмірді жіберген сүйікті ғып,
Сезім үшін самғайды биікке үміт.
Сүймеу деген сөз емес, –
Өткеніңді
ұмытуға тырысу, сүйіп тұрып.
Құлазыған көңілге көктем керек,
Жалғыз өте алмайтын өткелдер көп.
Бәрін-бәрін ұғарсың іңкәрлігің,
Өкініштің шанағын шерткенде кеп.
