Ертеде Жапақ дейтін сөзге тапқыр кедей жоғалып кеткен сиырын іздеп ке­ле жатып, кештете бір байдың үйі­не соғыпты
Шөлдеп келген жолаушы сусын сұрапты
Бәйбіше кәрлен ке­сеге толтырып айран құйып беріп жатса:
– Әй, қатын, аздау бермесең ол мешкей айраннан түк те қалдырмас, – депті бай әзілдеген болып.
Жапақ қатты шөлдесе де үй иесінің сөзіне қитығып, айранның жартысын ғана ішеді
Күн батып кеткен соң ол амалсыз сол үйде қонып қалады
Сараң байдың үйі қонаққа қаба бақанда жайылып тұрған көп еттен аспай, жай көже жасап беріпті
Дастарқан жиналарда үй иесі Жапекеңе: «Ал ас қайырып, дастарқанға бата беріңіз» дегенде ол іркілместен:
– Менен бата сұрайсың аталаға,
Атала ішіп жолаушы жата ала ма?
Бір қабырға сыдыртсаң
көзің қиып,
Мына отырған жаман шал
қақала ма? –
деген екен.
Сөзден жеңілген үй иесі ертесіне мал өріске кетпей бір лақты есік алдына көлденең тартып:
– Уай, Жапеке, сені бір қатырайын деп едім, өзімді ұялттың ғой
Енді бір малдың басын жеп кет
Қане, бата бер, – дегенде, қонақ лақтың әрі жас, әрі союға жарамсыз екендігін байқап:
– Бата бер дейсің лаққа,
Даусы кетер жыраққа.
Ет жемесем жемейін,
Бейшараны жылатпа,
Мына сорлы жас екен,
Қоң жинасын қоя бер,
Сыйлаймын десең басқа бер,
Пышаққа ілінерін соя бер, – депті.
Әбден сөзден жеңілген үй иесі Жапекеңді семіз мал сойып, көңілін тауып, риза еткен соң: «Ақыры бата бердің ғой, енді мына асқа да бірдеме деңіз» дегенде Жапекең қолын жайып:
– Әуелі бердің шай,
Көңілің болсын жай.
Сонан соң бердің тоқаш,
Болмасын мінез оғаш.
Әлден соң бердің ет,
Қызарған соң бет.
Одан бердің сорпа,
Сөзімнен тек қорқа.
Сөз реті солай болды,
Болмасын басқа қолқа, – деген екен.
