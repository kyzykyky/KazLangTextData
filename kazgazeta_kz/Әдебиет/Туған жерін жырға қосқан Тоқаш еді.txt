Біз осы хатты қазақтың көрнекті ақыны Тоқаш Бердияровқа көрсетілген құрмет ретінде Шымкент қаласында ескерткіш орнату қажеттігі жөнінде Оңтүстік Қазақстан облысының әкімі Бейбіт Атамқұлов мырзаның назарына ұсынып отырмыз

Қазақ әдебиеті тарихының төрінен өз орнын ойып тұрып алған бір ақын болса, ол, сөз жоқ, Тоқаш Бердияров
Оның ұлттық поэзиямызға өзіндік үнімен тыңнан өрнек салғаны өз алдына, қайталанбас қолтаңбасымен өз мектебін қалыптастырған дарын
Ол қазақ өлеңінің қадір-қасиетін, көркемдік дәрежесін асқан зор шеберлікпен шырқау биікке көтерген сирек суреткер, халықтық ақынға айналған дара тұлға
Қазақ әдебиетіне елуінші жылдары қосылған ақынның алғашқы кітабы «Шалқы, теңіз» деген атпен 1952 жылы жарық көрді
Бұл жинақ жетімхананың қара нанын жеген жаралы жүрек, «ер етігімен қан кешкен» майдангер, мат­рос, суретші, ақын Тоқаш Бердияровтың өмірден көрген, көңілге түйгендері мен сезінгендерінің өлең болып ақ қағазға түскен беташар көрінісі еді
Осы беташар кітабымен-ақ сол кездегі әдеби әлемді елең еткізді.
Тоқаш Бердияровтың ақындық талантын аға буын өкілдерінен Мұхтар Әуезовтен басқа, Ғабит Мүсірепов, Сәбит Мұқанов, Қасым Аман­жолов, Әбділда Тәжібаев, Тайыр Жароков, Қалижан Бекхожин, Ғафу Қайырбеков, Серік Қирабаев, Сағат Әшімбаев сынды ақын-жазу­шылар жоғары бағаласа, кейінгі буыннан Темірхан Медетбек, Құлбек Ергөбек, Есенғали Рау­шанов, Ертай Ашықбай, Аманхан Әлім, тағы бас­қалар шәкірттік адалдықтарын танытып келеді.
Ақындық өнерде қанша балталасаң да бұлжымайтын бір қағида бар
Ол қандай қағида? Өмірдегі өз бейнеңді өлеңіңнен жасырып қала алмайсың
Яғни, өмірде қандай болсаң, ол сол күйінде өлеңіңде де жүреді
Қай жердің топырағын емсең, сол жердің исі жырыңнан аңқып тұрады
Ал Тоқаң сияқты тосын ақынның өлеңдерінен оңтүстіктің жұпар ауасы, жусанының исі, құстарының әні, тораңғылы мен бозторғайы, Су Келесі мен Құр Келесінің шолпылы, Сырдариясының сусылы дегендей барлық әсем табиғаты, тыныс-тіршілігі өлеңге айналып сөйлеп жатады
Неге? Себебі ол бүгінде Сіз абыроймен басқарып отырған оңтүстіктің түлегі, өзі:
Қызғалдағын теріп сонау белестің,
Оңтүстіктің шаңына аунап мен өстім.
Алып кеттім аттанарда әскерге,
Жалғыз уыс топырағын Келестің, – деп жырлаған Келестің төл баласы
Тағдырдың неше бір тауқыметін көп көрген майдангер, матрос, ақын Тоқаш Бердияров осы өңірдегі Ұшқын елді мекенінде 1925 жылы 19 қыркүйекте дүние есігін ашқан екен.
Тоқаш ақын өзінің кіндік қаны тамған жерін жанымен де, жүрек қанымен де құлай сүйді, Оңтүстігін өмірінің соңына дейін перзенттік адал көңілмен жалындатып жырлап өтті
Сондықтан, ақынды өзінің өлеңдерінен бөлек алып қарастыру қалай мүмкін болмаса, өлеңдерін де оңтүстіктен бөлек қарастыру солай мүмкін емес
Ол ән салса да, әнді оңтүстікше салатын, түс көрсе де, түсті оңтүстікше көретін
Ол – жасандылықты, жағымпаздықты жек көрді
Жаратылыс бітімі солай еді, жарықтықтың! Мысалы, «Оңтүстік туралы жыр» атты өлеңінде былайша төгілетіні бар:
Ауылдың жолы ыстық,
Көлікке он мініп,
Көліктен он түстік.
Армысың, о, туған жер –
Оңтүстік,
Оңтүстік,
Оңтүстік!
Осы өлеңдегі оңтүстік адамдарының ауы­зын ашса көмейі көрінетін кеңпейілдігін, қонақжайлылығын, қазақы салт-дәстүрінің кереметтігін, бір қиырдағы тымақты қазақтың екінші бір қиырдағы бөрікті қазақпен нағашы, жиен, бөле, жегжат болып туысып кете беретін ерекшелігін тебіренбей оқу мүмкін емес
Ғажап сурет, сирек сезім
Тұтас бір этнография.
Енді осы хатты жазуымызға түрткі болған негізгі әңгімемізге көшейік
2015 жылы көрнекті ақын Тоқаш Бердияровтың туғанына 90 жыл толды
Ақын мерейтойы өзі туып-өскен Келес өңірінде дүркіреп өтті
Салтанатты шараға еліміздің түпкір-түкпірінен ақын-жазушылар, ғалымдар, зиялы қауым өкілдері қатысты
Әрине, шараны ұйымдастыруда Сарыағаш ауданының әкімі Бұхарбай Пармановтың еңбегін атап өту бізге парыз
Сол жиында ашық-жарқын әңгімелесіп отырғанымызда бір ініміз: «Осы Тоқаш Бердияров деген ақынды мақтап жатырсыздар
Тосын еді, тентек еді дейсіздер, шыншыл еді, лириканың шебері еді дейсіздер, ұлылардың ұстазы еді дейсіздер
Бірақ, біз жас шым­кенттіктер ол туралы неге білмейміз? Оны білуге тиіс біреу болса, біз білуге тиіс едік қой
Өкінішке орай, Тоқаш ақын туралы біле­тінімізден білмейтініміз көп
Не үшін?.
Осындай керемет ақынға Шымкеттен неге бір көше­нің атын қимайды? Неге ескерткіш салынбайды?!» деді.
Шыны керек, ойланып қалдық
Мән беріп қарасақ, жас жігіттің айтқандары онша бір бұрыс та емес сияқты
Содан соң оның ақын Тоқаш Бердияровқа көше атын беріп, ескерткіш салу жөніндегі пікіріне бірден қолдау білдіріп, осы үшбу хатты жазуға бел байладық.
Қазақ поэзиясында қайталанбас олжа салып, өз мектебін қалыптастырған ақындар бізде соншалық көп пе? Әрине, көп емес
Ендеше, дара дарын ретінде Тоқаш Бердияровтың есімі істеген ісіне лайықты еленбей ескерусіз қалғанын қалай түсіндіруге болады? Оқта-текте өтетін кішігірім еске алу кештері болмаса, шайырдың атын мәңгі есте қалдыру шаралары ұмытылып бара жатқанын несіне жасырамыз? Бүкіл саналы ғұмыры өткен Алматы да оны сирек іздейтін болды, ал кіндік қаны тамған оңтүстігі көбіне үнсіз
Өзі туып-өскен елді мекендегі елеусіз, қараусыз, олпы-солпы ескерткіш пен ақын есімін иеленген №127 орта мектепті айтпағанда, Астана, Алматы, Шымкент шаһарларында оны еске түсіретіндей бірде-бір көше, кітапхана, мәдени орталықты кездестіре алмайсыз
Ол – ол ма, соңғы отыз жылда мемлекеттік тапсырыспен бірде-бір кітабы жарық көрмепті.Тіпті, Алматыдағы ақын тұрған үйге (Тайыр Жароков көшесі, 199-үй, 20-пәтер) мемориалдық тақта орнатылмаған
Осындай әділетсіздіктерге қарамастан, халық ақынына айналған ақынның әзіз есімі оқырмандар жүрегін әлі күнге тербетіп келеді.
Соңғы уақытта қазаққа, қазақ еліне, қазақ руханиятына ерекше еңбек сіңірген қалам қайраткерлерінің есімін мәңгі есте қалдыру мақсатында көптеген игі шаралар қолға алынып жатыр
Еліміздің әр түкпірінен ашылған көшелер мен мектептерге, кітапханалар мен мәдени орталықтарға, елді мекендерге ақын-жазушылардың аттары беріліп, тиісінше құрметтелуде
Мысалы, алдыңғы жылы Қасым Аманжоловтың 100 жылдығы атап өтілді
Қарағанды орталығынан көрнекті ақынның құрметіне еңселі ескерткіш бой көтерді.
Павлодардағы облыстық қазақ музыкалы драма театрына жазушы Жүсіпбек Аймауы­тов­тың аты беріліп, ескерткіші тұрғызылды.
Орал қаласының орталығынан Қадыр Мырза Әлидің 80 жылдығында, ақынның құрметіне мәдени кешен салынып, керемет ескерткіші жайғасты.
Өткен жылы Атырау облысының жұртшы­лығы да классик ақын Жұмекен Нәжімеденовтің 80 жылдығын үлкен дайындықпен атап өтті
Облыс орталығының қақ жүрегіне ақынның зәулім ескерткішін тұғырға қондырып, бірден 8 көше мен 1 мектепке, Құрманғазы ауданындағы бір ауылға аты берілді.
Қазақтың ақиық ақыны Мұқағали Мақа­таевтың қоладан құйылған тамаша ескерткіші Алматыдағы Желтоқсан және Мақатаев көше­лерінің қиылысында менмұндалап тұрғанына он жылдан асты.
Ал осы тегеурінді таланттардың рухани ұстазы болған Тоқаш Бердияровқа мұндай құрметтің бұйырмауы қалай? Ақынның өзі өмір бойы алақанына салып, өлеңдерінде тербетіп өткен оңтүстік өңірі, ел-жұрты неге үнсіз?! Абайлап қарасаң, Келесі, Сарыағашы, Қазығұрты, Түркістаны, Түлкібасы, Шымқаласы сол баяғы орнында, әкім-қаралары, қалталы азаматтары әуелгідей қатарда алшаң басып жүр
Олай болса, Тоқаштай аяулы ақындарын шәкірттерінен кем етердей не күн туды? Әлде, оңтүстікқазақстандықтарға ақын керек емес пе? Қазақтың ар-ожданы қажетсіз бе?!
Тоқсан ауыз сөздің түйінін айтар болсақ, мынадай ұсыныс тастағымыз келеді
Сондай-ақ бұл ұсынысымызды жалқының емес, жалпының көзқарасы, талабы ретінде қабылдауыңызды өтінеміз
Оңтүстік өңірі талай-талай ғұламалар мен абыздар, әулиелер мен ақын-жазушылар туып-өскен, ізі қалған киелі мекен
Солардың қатарында жырымен ұлтын оятқан, елінің рухын қалтқысыз күзеткен, туған жерін мүлтіксіз сүйген ақын Тоқаш Бердияровтың да айшықты ізі қалғаны сөзсіз
Сол секілді Шымкент ел тарихында өз орны бар, әрі ірі мегаполистердің қатарына кіретін көне шаһар
Оның күннен күнге көркейіп, түрленіп келе жатқанын көз көріп отыр
Әсіресе, соңғы кезде аумағы еселене ұлғайған қалада түрлі мәдени-рухани маңызы бар нысандар салынып, көшелер түсіп, түрлі мазмұндағы ескерткіштер еңсе тіктеуде
Осылайша қаланың көркемдік – архитектуралық шырайы күн өткен сайын құлпыра түсуде
Бұған халқы жігерлі әрі намысшыл әрбір оңтүстікқазақстандық азаматтың сіңірген еңбегі зор деп білеміз
Сондай-ақ мұның бәрі Сіздің жүйелі қолдауыңыздың арқасында жүзеге асып жатқан игі шаралар екендігі де даусыз
Олай болса, аса құрметті Бейбіт Бәкірұлы, Сізден өтініп сұрайын дегеніміз, шырайлы Шымкент шаһары аумағынан қазақтың осы бір дарабоз ақыны Тоқаш Бердияровқа көшенің аты беріліп, сол көшенің бойынан халқының рухын қайрап, бірлікке, елдікке шақырып тұрған еңселі ескерткіші тұрғызылса, нұр үстіне нұр болар еді
Мұндай халықтық құрметке Тоқаш ақын толығымен лайық тұлға, дара дарын
Ол ескерткіш, бәлкім, ақынның жеке өзіне арналып тұрғызыла ма, әлде рухани шәкірті, ақиреттік досы, қазақтың ақиық ақыны Мұқағали Мақатаев екеуіне арналып тұрғызыла ма, ол енді әкімнің өз құзырындағы шаруа
Ал қос ақынның тек тағдырлас қана емес, өле-өлгенше айнымас дос болғаны көпке мәлім
Егер ескерткіш өмір бойы бірін-бірі толықтырып келген қос ақынға арналып салынса, ол ұлы достықтың символындай болып көңілге әртүрлі ой салып тұрар еді
Ақындық мұраты – елдікті ұлықтау, өрлікті паш ету болса, ақынға тұрғызылған ескерткіштің мұраты – халықтың отаншылдығын ояту, өзін-өзі тануды үйрету деген сөз
Өзін таныған ел ешкімге құл болмайды, ешкімді қорламайды.
Ақынға көрсетілген құрмет – әдебиетке көрсетілген құрмет
Әдебиетке көрсетілген құрмет – руханиятқа көрсетілген құрмет
Ал ұлттың рухын асқақтату үшін Тоқаш Бердияров сынды біртуар ақындарымызға лайықты құрмет көрсете білуіміз керек
Одан ұтпасақ, ұтылмаймыз
Мұндай тұлғалардың ескерткіштері де елдікке қызмет етеді, бірлікке шақырады, «Мәңгілік Ел» болуға ұмтылдырады.Елбасының қазіргі жүргізіп отырған саясаты да осы емес пе?..
Темірхан Медетбек, ақын, 
ҚР Мемлекеттік сыйлығының лауреаты,
Зәкір Асабаев, жазушы, 
Қазақстанның еңбек сіңірген қайраткері,
Бақтияр Сманов, ҚР Ұлттық ғылым академиясының корреспондент-мүшесі, 
филология ғылымының докторы, профессор,
Есенғали Раушанов, ақын, 
ҚР Мемлекеттік сыйлығының лауреаты,
Марат Тоқашбаев, «Президент және халық» газетінің бас редакторы, 
қоғам қайраткері,
Сәуірбек Рузиддинов, Қазақстанның еңбек сіңірген қайраткері, медицина ғылымының докторы, профессор,
Бекболат Тасболатұлы, физика-математика ғылымының докторы, профессор,
Болат Шарахымбай, ақын, 
Қазақстан Жазушылар одағының мүшесі,
Қазақстан Республикасының 
Мәдениет қайраткері
(Хаттың толық мәтінін «Ана тілі» газетінің сайтынан оқи аласыздар)
