Беу, көңілім!
Сыңарымдай бірге туған кіндіктес,
Мұң жайында мың айтқанмен мұң бітпес.
Шуағына шығайыншы ақ күннің,
Шын сырыңды, әттең, өмір, білдік кеш!
Фәни деген пенделік бұл керуенде
Не жетеді, шіркін, бәрін көргенге!
Күліп тұр ғой, анау тас та ызбарлы,
Соны ұқпаған, беу, көңілім, шерменде.
Беу, көңілім, беу, көңілім, шерменде,
Сыйыспаған аспанмен де, жермен де.
Өгейлікпен өтсе ғұмыр,
Өлгенде
Өксіген бір үн шығар-ау көрден де.
Сансыз сауал сансыратты сананы,
Жан құмары, айтшы, неден қанады?
Бір қарасам, көктен шаттық құйылып,
Бір қарасам…..
Құстар жылап барады.
Өремізбен өлшеп ар мен ұятты,
Жүрек қаны тиылмастан жиі ақты.
…Шұғылалы таңның көзі тым суық,
Қараңғылық шақыратын сияқты.
Көп айтпайын көңілімді шерменде,
Не жетеді, шіркін, бәрін көргенге!
…Жапырақтар, жапырақтар – жандарым,
Үзілмекке үміт берген сендерге.
***
Шеңберден шыққан сәтте жаза басып,
Көр-лақат тастағандай түнегіне,
Үрей алып бойымды, маза қашып,
У тамшылап тұрады жүрегіме!..
Бір сенімім бар еді, ол жоғалса,
Кімнен медет тілеймін, тұлдыр – арым…
Алас-қапас жібіңнен қармағанша,
Зу етіп көз ұшында, бұлдырадың!
Зу етіп… зымыран-құс  өмір өтті!
Бәрібір тірлік бар ғой өлмегенге.
Бос кеңістік құрсайды төңіректі,
Кәусардың суын аңсап, шөлдегенде.
Жалаудай жел өтінде бұлғаландым,
Дем беріп жын-перінің желігіне…
Сен үшін сондай сұлу бұл ғаламның,
Суреті түспей қойды көңіліме.
Мән емес, мен дегенім, жат – бұл ғалам,
Талайғы дүниенің мұң-шерімін!..
Шынымен шымбайыма баттың жаман,
Қайырылмай керек кезде бір сенімім!
«О, Алла! Жарылқа!»  деп айта алмаған,
Иманның бұғатталған кезі – қиын…
Қалауын  қу нәпсінің қайтармаған,
Қайғылы біздей  жанның – өзі құйын!
