Марал НАРЫМБЕТОВА
Қалай ғана  ұмытамын өзіңді
Ағаш біткен алтын сырға тағынып,
Маужырайды дала нұрға малынып.
Тек мен жалғыз тереземнің алдында,
Сарғаямын сүйгенімді сағынып.
Сансыз ойлар мазалайды еріккен,
Әлде маған жалған уәде беріп пе ең.
Күнде өзіңді күтіп жүрмін тағатсыз,
Неге жаным келмей кеттің, неліктен?
Жалын оты жандырады жанымды,
Құса болдым шығара алмай зарымды.
Келіп күтші, аялашы гүліңді,
Сөндірмеші алаулаған жалынды.
Қалай, қайтіп ұмытамын өзіңді,
Нұрға толы мөлдір қара көзіңді.
Өшіремін қалайша өз қолыммен,
Жаңа гүлдеп бүршік жарған сезімді.
***
Қызғалдақ басып қыр-белді,
Құлпырып дала гүлденді.
Шуағын шашып алтын күн,
Дүние ғажап түрге енді.
Жанымда сүйген аяулым,
Бойымды шаттық кернейді.
Осы бір шақтан нұр төккен,
Қол үзіп қалғым келмейді.
Қыз бен гүл
Құмар етер жұпары бар гүлдің де,
Үзіп алып, иіскеп оны көрдің бе?
Алаулаған сезіміңді білдіріп,
Сүйгеніңе гүлді сыйға бердің бе?
Қыз да нәзік гүл секілді, білгейсің,
Күтіп-баптап қамқоры боп жүргейсің.
Жайына оның мұң-қайғыны жолатпа,
Қиындықты жігіт болсаң жеңгейсің.
Баға жетпес бақытың ол, бағала,
Күн түсірмей бағып, қағып, аяла.
Сонда сені мәңгі сыйлап өтеді,
Кір жолатпас жүрек түгіл жағаңа.
Қызылорда облысы
Қазалы ауданы
