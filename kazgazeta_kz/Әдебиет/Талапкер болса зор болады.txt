Жыршылық өнерде өзіндік із бен мол мұра қалдырған ақын-жыраулардың бірі – ­Алдаберген Тасқынбайұлы (1926-2007)
Оның есімі тыңдаушы қауымға жақсы таныс
«Асау-Барақ» жыры Алдекеңнің орындауында тұңғыш рет күйтабаққа жазылып, күллі қазаққа тарады.  Ол Арал теңізінің оңтүстік жаға­лауын­дағы Мойнақ өңірінің Үшсай ауылында туып, Нөкіс шаһарында дүние салған
Бала күнінен Сапарбай, Құдайберген, Ерқожа сияқты айтқыш жыршыларды тыңдап өскен Алдабергеннің де бар аңсары осы өнерге ауып, он төрт жасынан бастап топқа кіреді. 
Ертеден келе жатқан насихат терме мен толғауларды, көлемді эпос­тарды жырлаумен шектелмей, өз жанынан да көптеген терме-толғаулар шығарды
Шығармаларының көбі жыраулар поэзиясына тән 7-8 буын­мен жазылса, кей өлеңдері 11-12 буынды қара өлең формасында
­Құ­рылыс техникумын бітірген ол зей­нетке шыққанға дейін құрылыс іс­терін жобалаушы болып қызмет етті.
Еліміздің батыс өңіріне кең тараған «Әбубәкір мен ноғай Нұрым айтысын», Бесқала, Сыр өңірлеріне мәлім «Сейдәлі мен Бәйімнің» және «Теңелбай мен Құрбанбайдың айтысын» домбырамен орындап, халық арасында кеңінен дәріптеді
­Алдаберген жырау «Аралаған жерлерім» атты толғауында өнер ­сапарымен барған шаһарларын, көрген адамдарын жырына қосып көп жайдан дерек береді.
Құдайберген ұстазым,
Бата берді о баста-ай.
Жәкең де беріп батасын,
Екеулеп маған қарасты-ай, – деп өзі бата алған Кердері Құдайберген мен Керейіт Жалғасбай жыраулардың атын құрметпен атайды
Жыраудың Наурызбек Нұржаубайұлымен хат арқылы айтысы сақталған
Сонда Наурызбектің:
Шәкіртімін деуге Нәукеңнің
Жасың үлкен болған соң,
Жүрсің бе әлде ұялып? – деуінен оның Наурызбек жырауға да шәкірт болғанын көреміз.
А.Тасқынбайұлының көзінің ті­рісінде «Жайылсын елге әр сөзім» (Нөкіс, 1998), «Шарла жырым әлемді» (Нөкіс, 1999), «Атамыз Сәпи адамнан…» (Алматы, 2004) атты кітаптары жарық көрді (Аталған кітаптарға басқа да ақын-жыршылардың сөздері енгізілген).
Жыраудың қолжазбаларындағы өлең-толғауларды жүйелеп, кітап етіп бастыруда әдебиетші-ғалым Қайыржан Аралбаев көп еңбек сіңірді
Ол өмір жолын жыраудың өз аузынан жазып алып, баспасөз беттерінде бірнеше мақала жариялады және мерейтойына арнап «Жыршы мерейі» атты еңбек жазды.
Алдаберген Тасқынбайұлының шығармашылығының бір бағыты – «Шабай батырға», «Тіленбай батырға», «Бармақ батырға», «Барақ батырға», «Әжіниязға», «Абайға», «Төлеген Айбергеновке», «Қаллыбек Камаловқа» сияқты арнау толғаулары болса, екіншісі – насихат, өсиет термелер
Ал үшінші бағыты – айтыстары мен сөз қағысулары дер едік
Ол Наурызбек, Парахат, Бегей Жақсылық жыраулармен айтысып, сөз қағыстырған.
Өмірден көргені мен түйгені көп жыршы:
Дүние – тары, біз – тауық,
Еңбек еткен арымайды.
Талапсызға не жуыр,
Ешбір де нәрсе дарымайды.
Талапкер болса зор болады,
Жалқау болса қор болады.
Талапсыз туған перзентің,
Маңдайыңа сор болады.
Ерте кетіп, кеш келіп,
Қыдыруы мол болады.
Тілеп алған перзентің,
Өскен соң тілді алмаса,
Ата менен анаға,
Қайырқомы болмаса,
Қайтпаған еңбек сол болады, – деп тыңдаушысына ой салады.
Академик Рахманқұл Бердібай: «…Алдаберген Алматыға келіп, халық университеті тыңдаушылары алдында термелетті
Көптен бері мұндай нағыз жыршыны көрмеген халайық ерекше бір серпіліске түсіп, рақатқа кенелгені көз алдымызда» деп оның жыршылық шеберлігін сөз етсе (Р.Бердібаев
«Жыршылық дәстүр»
Алматы, 1980
33-б), филология ғылымының кандидаты Қ.Аралбаев: «Алдаберген ағаның жыршылық репертуары өте бай, сан-салалы
Ол эпикалық дастандардан «Асау-Барақ», «Қарасай, Қази», «Едіге», «Төрехандарды» орындаумен бірге, көптеген терме-толғауларды да шебер орындайды
Алдекең тек жыршы ғана емес, ақын да
Оның әр жылдарда шығарған туындылары да мол
Оларда туған жер, елдің кешегісі мен бүгінгісі, халқымыздың аяулы азаматтары туралы жақсы шумақтар, сәтті лебіздер білдіріледі» дейді жыраудың «Жайылсын елге әр сөзім» деген кітабына жазған алғы сөзінде.
А.Тасқынбайұлы орындауын­дағы терме-толғаулары екінші рет грампластинкаға жазылып, 1981 жылы «Алдаберген Тасқынбаев ән шыр­­қайды» деген атпен жарыққа шықты
Ұзақ жылдар бойы тың­дау­шысын жырымен сусын­дат­қан өнерпаз «Қарақалпақстанның халық жырауы» деген атаққа ие болды.
Алдаберген жыраудан Еркінбай Бабақұлов, Аманжол Есмырзаев, Бауыржан Ермекбаев, Бақтыбай Елеусінов сияқты шәкірттері өнеге көріп, батасын алған
Ол ізбасарлары бүгінгі күнде ел арасында жыр жырлап, ұстазының мұраларын насихаттап келеді.
«Тыңдасаң, құрбы, жараным» толғауын тыңдасақ, оның Бесқала қазақтарының арғы-бергі өнер тарихынан хабары мол болғанын аңғарамыз
Аталған шығармасында бізге бұрын беймәлім болып келген бірталай күйші-жыршылар туралы дерек береді.
Күнқожа ҚАЙРУЛЛА,
Құрманғазы атындағы 
Қазақ ұлттық консерваториясының оқытушысы
