 Аманқос МЕКТЕП-ТЕГІ,
филология ғылымдарының кандидаты,
әл-Фараби атындағы ҚазҰУ-дың доценті
 “Айтар сөзiм болса, мәңгi тасқа жаздым…” 
(“Күлтегiн”, кiшi жазу, 11)


Қобда сұмыны
Қобда аймағы, Қобда сұмыны Алтай тауы сілемдері қоршаған шағын елді мекен
Кеше күні бойы жол жүріп, кеш жатқанмен ерте ояндық
Киіз үйде ұйқымыз қанып, сергіп қалыппыз
Болатханның күйеубаласы Салауат пен қарындасы Айжан біздің тұрғанымызды күткендей сыртқа шығып, бой жазып үйге кіргенше дастархан дайындап қойыпты
Шай үстінде Қобда сұмынының әкімі Мұрат Долдай жанында екі-үш қосшысымен сау етіп, кіріп келді
Ол жөн сұрасып, танысқан соң, осы өңірде орналасқан тарихи ескерткіштер хақында бірсыпыра мағлұмат берді
Иркутскі Ауылшаруашылық академиясының түлегі, Мұрат мырза: “адам аяғы баспаған таудың биік шың-құзында бітік тастар мен бағзы дәуірдегі бабаларымыздың көш жүретін “арба жолы” табылды
Бұл жолмен тек “УАЗ” көлігі ғана жүре алады” деді

Зады, “ар[а]ба” көшпелі төрүк өркениетінің адамзат қоғамына қосқан жасампаздық үлесі
Түркия түріктері автокөлікті араба дейді
Бұл сөз өткен ғасырдың 30-жылдарына дейін “араба” пішінінде қолданылып келді
(Қараңыз: Прошлое Казакстана в источниках и материалах
Сборник 1 (V в
До н.э
– XVII в.н.э.) Под редакцией проф
С.Д
Асфендиярова и проф
П.А
Кунте
Алма-Ата – Москва, 1935
С
86)
Араба атауының этимологиясы ар+аба біріккен сөзінен жасалып, “таза [ізгі] үй” (“благородный дом”) дегенді білдіреді
Сөз – ұлттың ақыл-ой қазанында қайнап шыққан рухани қазынасы
Демек, сөзді тектегенде абай болған абзал
Кеңес заманынан басталған бір індет бар
Ғалымсымақтар өзіміздің төл сөзімізді орыс, араб, парсы, қытай тіпті болмаса моңғол тілінен шығаруға құмар
Сонда олардың ойынша, қазақ мақау болған екен
Оқымыстылар атақ үшін ұлттың сөзіне көрінгеннің енін тақты
Әрине, сөзді беру оңай, егер денесінен ет кесіп бер десе, көрер едік!.
Ғалымға лайық ұлттық рух, патриоттық сезім жетіспейді
Сондықтан қазақ тілінің түсіндірме сөздігінде түбір сөздерді жөн-жосықсыз жат тілдерден енген деу әдетке айналды
Мысалы: “АР [ар.] зат
Адамгершілік қасиет, намыс, ұят” (Қазақ әдеби тілінің сөздігі
Он бес томдық
А.: “Арыс” баспасы, 2006, 572-б.)
Ар сөзі қазақ жерінде арабтың иісі де жоқ ежелгі дәуірдегі төлтума атауы екені еш талас туғызбайды
Аталған анықтамалықта: “АРБА [ар.] зат
Ат, өгіз, түйе т.б
жануарлары жегілетін екі, төрт дөңгелекті, екі дертелі тасымал құралы” (Қазақ әдеби тілінің сөздігі
Он бес томдық
А.: “Арыс” баспасы, 2006, 593-б.)
Лексикографиялық еңбекті түзген лингвист-ғалымдар ұлттың ақыл-ой жемісі аузындағы сөз байлығын оңды-солды жат жұртқа тели салып, қанжығасына таңып жіберуге “жомарт”
Сол арқылы ғылыми атақ-дәреже алды, мемлекеттік марапатқа иеленді
Бұл тілші-ғалымдардың білігі төмендігі мен ұлт мүддесі тұрғысынан рухани қазынаны қорғауға дәрменсіздігін көрсетеді
Олар көшпелі төрүктердің біздің заманымыздан едәуір бұрын арбаны бейнелеген тастағы петроглифтерді елеп, ескергісі келмейді
Сақтардың киіз үйі ар[а]ба үстіне тігілген, оны жықпаған, көшіп-қонып жүре берген
Бұл туралы “тарихтың атасы” саналатын Геродот, Страбон, Гиппократ, т.б
ежелгі грек ойшылдарының еңбектерінде дерек жетерлік
Карпини мен Рубруктың 1253 жылы Қарақорымға баратын жолда қыпшақ елінде көрген күймелі үй туралы: “Кейбір күймелі үйдің үлкендігі сонша, оларды тарту үшін 22 өгіз жегеді
Олардың 11-і алдыңғы қатарда, 11-і екінші қатарға жегіледі” (Путешествия В восточные страны Плано Карпини и Гильема Рубрука
М., 1957
С
91-92.), – деп таңдана жазған
Шыңғысханды алып жүрген киіз үй тігілген арбаны “Моңғолдың құпия шежіресінде” “хасах тэрэг”, яғни “қазақ көлігі” делінген
Осы ретте әл-Фараби атындағы ҚазҰУ-дың Археология және этнология кафедрасы профессоры, тарих ғылымдарының докторы Мадияр Елеуовпен жолыққанда қазақ даласындағы жол тарихын тарқата баяндағаны есіме түсті
“Біздің заманымызға дейінгі IV–V ғасырда Геродот жазып қалдырған “Дала жолы” – Азов теңізінен [Аз руы атындағы теңіз – А.Мек.] шығып Дон өзенін [Тана руы (Танайс) атындағы өзен – А.Мек.] жағалап, Орал тауының күнгейімен Тобыл, Есілді айнала Ертісті өрлеп, онан әрі Зайсан арқылы Қытайға қарай асқан
Сонан кейінгі қазақ жерін көктей созылған Көсегенің көк жоны немесе Ұлы жол
Бұл жол, шамасы, Ыстық көлден Алатау мен Талас Алатауы арқылы Теріс өзенін жиектей, Күйік асуын баса, Қаратаудың үстімен 1000–1500 метр биіктікте жүріп, Арыстанды өзенін жағалай батысқа бұрылған
Сөйтіп, Шаян арқылы Қаратаудың күнгей беті Кентаудан Өгізтауға, одан Егізқара шатқалымен Шалқияның солтүстік-батыс жағынан айналып Мыңбұлаққа, онан әрі Диірментаудан Қаратаудың біткен жеріндегі Жалғызағаштың бұлағынан шыққан жол Дариялы тақырмен Сырдарияның оң бетін жағалай Арал теңізінің солтүстік-батысынан Еділдің төменгі жағасындағы Атырауға, онан әрі Еуропаға өткен
“Ақтабан шұбырынды, Алқакөл сұлама” атанған заман рухын сипаттаған “Қаратаудың басынан көш келеді, Көшкен сайын бір тайлақ бос келеді…” деп басталатын халық әнін тыңдағанда ой құшағына бататынмын
Сөйтсем, Қаратаудың басында керуен жолы бар екенін көзбен көріп, көлікпен 420 шақырым жүріп өттім
Тегінде, бұл стратегиялық маңызы бар, жасырын жол болса керек
Тау үстіндегі осы керуен жолының бойы түгел бұлаққа толы” деген еді ол
 Қосағаштағы Дұздыт жайлауында болғанымда Советхан ақсақалдың “өткен ғасырдың 30-жылдары кеңестік зобалаңның қысымына шыдамаған бұл жердің қазағы Алтай тауынан асып Қытайға өтті
Сонда тау басындағы мұздан түйе көш өту үшін киіз төсеп әрі асып кеткен ғой” дегені ойыма оралды
Көшпелілердің табиғи қорған таудан асып өтіп қана қоймай, қажетті жағдайда үстінен жүруге қолайлы жол салуы қайран қалдырады
Мұрат Долдай тау үстіндегі арба жолының бойынан қара бояумен каллиграфиялық сұлу жазылған бейтаныс мәтінді суретке түсіріп алғанын хабардар етті
Бұл жазудың қай халыққа тән екенін білетін әзірге бір пенде табылмапты
Мен олжа тапқандай көруге асықтым
Мұрат қалтафонымен Уатқан Еренғайыпұлын шақырып, оған компьютерге көшірілген әлгі жазу мәтінін түсіріп беруді тапсырды
Ол компьютер файлдарын бір сағат ақтарып, іздегенін таппаған соң, менің электронды поштама салып жіберуге уәде берді
Өкініштісі, ол әзірге уәдесіне тұрған жоқ
Қобда сұмыны орта мектебінің география пәні мұғалімі Уатқан Еренғайыпұлынан сол өңірдегі тарихи ескерткіштер орнын сұрап білдім
Жазуы бар бітіктас Цагаан бургас [қазақтар Ақтал деп атайды] бағының Улаан богш [Қызыл тұмсықты] тау етегінде Салбаң өзені аңғарында орналасқан екен

Бақыт бізді жеңіл көлікпен Қобда сұмынынан он шақырым тау етегіндегі Сөрте деген жерде қаз-қатар тізілген сынтастарды көрсетуге алып барды
Бағзы төрүк рухының белгісіндей жеті дікілі таш, яки меңгірлер сап түзеген сарбаздардай міз бақпай тұр
Әрқайсысы таудай тастың салмағы екі-үш тоннадан кем емес
Меңгірлердің алдында мүсінтас қойылғаны байқалады
Мүсінтастың біреуі ғана сақталған, қалғандарының қираған орнында үгіндісі қалған
Қайтар жолда әруақтар тыныстаған қорымға кідіріп, зират еттік
Бейіт басындағы құлпытас қою ғұрпын көріп, көктөрүк дәуіріндегі дәстүр сабақтастығы үзілмегендігіне тәнті болдық
Бәлкім, мыңдаған жыл бұрынғы төрүк қағанаты жерлеу салты бұл елдің көз алдында тұруы, көңілден өшпеуінің әсері болар деген іштей байлам жасадық
Меңгірлерге керей таңбасы басылған
Қобда қазақтарының тіліндегі тағы бір ерекшелік әйелім дегенді “үй-ішім” дейді екен.
Сағат 12-ден өте жолға шықтық
Ел азаматтарымен бірге әкім Қобда сұмынынан 15 шақырым Сарыкөл аталатын жерге дейін бізді шығарып салды
Қоштасарда олар дастархан жайып, алдын-ала бізге дайындаған қазақ пен моңғолға ортақ, көшпелілерге тән ас-тағам – бодық [бодог] жасапты
Бодықты дайындағанда ауызы мықты жабылатын арнайы ыдысқа қойдың етін тұтас түрлі дәмдеуіш қосып, үстіне жұдырықтай тастарды салып өзінің сөліне қайнатып, пісіреді екен
Әбден піскенде ыдыстың қақпағын ашып, әуелі сүзгі қасықпен әлгі жұдырықтай-жұдырықтай тастарды алқа-қотан отырғандардың алақанына бір-бірден салады
Шоққа қызған тасты бір қолдан екінші қолға айналдыра ыстығына шыдап ұстау адамның жүйке шаршауын шығарады екен
Содан кейінгі жеген бодықтың дәмділігі естен кетпейді
Жерлестерінің қимастық сезімі мен сыйластық ілтипатына дән риза Болатхан Зиядан ішкі тебіренісін жасыра алмай “Тәңір жарылқасын!” айтты
Ауыл азаматтарының дарқандығы біздің көңілімізді көлдей тасытты

Жол мұраты – жету
Қобда аймағының орталығына соғып, музейін тамашаладық
Аймақтағы тарихи ескерткіштердің картасын көргенде, “шіркін, бұл атырапты арнайы аралауға мүмкіндік туар болса, төрүктануға қосылар талай жаңалықтың сыры ашылар еді-ау” деген ойға қалдым.
Жол ұзақ
Сондықтан еш жерге тоқтамай жүруге ұйғардық
Күннің ыстықтығы маужыратып, киіміміз денемізге жабысып, шаршатып-ақ жіберді
Қобда өзеніне салынған көпірден өте жүргізушіге тоқтауын өтіндік
Дос пен Болат бірден шешініп, суға күмп берді
Менде олардың соңынан қойып кеттім
Жүк көлігіне мінген бір топ моңғолдар көпір үстіне аялдап, шомылып жүрген біздерге үрейлі кейіппен жамыраса дауыстап, өз жөндерімен кетті
Қобда өзені беті кілкіп жатады, асты киіз басқандай аунап ағады
Суға түскен жан байқамаса ағызып, иіріп әкетеді екен
Сөйтсек, содан қауіптенген моңғолдардың бізге жасаған ишарат белгісі екен
Қобда демекші қазақ жерінде де Қобда өзені бар
Осы сөздің түп-төркіні туралы Өмірбек Биқұмарұлы: “Моңғолда қарағайдан ойып жасалатын астауша тәріздес табытты атайды
Диаметрі бір метрдей қарағайдың екі жарылып, іші ойылған, оған мүрдені салып қарағайды беттестіргенде табыт екені білінбейді
Меніңше, Қобда атауы астау мағынасынан шықты ма деймін
Қазақта қобди, қобдиша сияқты ыдыс түрлері бар
Атаудың шығу тегі су, сусын, яғни сұйықты құятын ыдысқа ұқсатудан туған болар? Біздің өлкеде Астауша деп аталатын топоним көп
Қарағайдан ойылған табыт Пазырықтан, Берелден де табылды” деген еді
Қо[б]п сөзінің байырғы төрүк тілдерінде “тұру, көтерілу” деген мағынасы бар  (Древнетюркский словарь
Л., 1969
С
456–457.)
Алтайдың Бес Боғда тауы теңіз деңгейінен 4374  метр биіктікте орналасқан
Бастау көзін сол таудан алатын өзеннің ұдайы арнасынан асып-тасып ағуына, кемері жиі көтерілуіне байланысты Қобда аталған

Шілденің 14-нен 15-не қараған түні Қырғыз көлі (Хяргас нуур) жанында орналасқан туристік базаға қонаға келдік
Асқар Ақаев Қырғыз елінің президенті кезінде әдейі тікұшақпен Ыстық көлдің бір шиша суын Қырғыз көліне әкеп қосыпты
Бұл рәміздік мәні бар оқиғаны Досан Баймолда “Азаттық” радиосының тілшісі болып тұрғанда эфирден беріпті
Жігіттер: “Қырғыз көлі құйып қойған Ыстық көлдей ұқсас-ақ” деп таңданысты
Көл суының қасиеті сусабынмен жуынғандай шашымыз жібектей есілді
Шалқыған көл денеміздің құрыс-тұрысын жазып қана қоймай, бойымызға қан жүгіртіп, жанымызды да жадыратып жібергендей сезіммен көлікке жайғастық
Ұзын жолдың жиегінде жайылып жүрген тырна, сарыала қаз, қонып отырған қыран тұқымдас бидайық жиі ұшырасады
Сарыала қазды моңғолдар киелі санап, тимейді екен
Түнгі сағат 1-де Тосынсеңгіл елді мекенінің Их уул, қазақша Ұлытау ауылына ат басын тіредік
Ауыл жанынан Идэршін гол өзені ағады екен
Келе сала киіз үйге демалдық
Алдымызда үлкен асу бар
Ол асу жол – Солонготийн даваа, қазақша Кемпірқосақ аталады екен
Кемпірқосақ аталуы – биік көпір, яғни биік асу дегенді білдіреді
Бұрынырақта бұл асудан өту үшін екі-үш күн жүреді екен
Қазір жол салынған
Сіркіреп жаңбыр жауа бастады
Көк күмбезін сұр бұлт торлап, төңірек тұмандана, жауын үдей түсті
Бағытымыз Архангай аймағы Тариат сұмыны
Жолымызда Ақкөл (Тэрхийн цагаан нуур) аталатын әйдік көл бар екен
Осы Ақкөлдің жанында бұрын атылған жанартаудың орны қалыпты
Сол жанартау оянып, ішіндегі шоқтай жанған лава сыртқа қарата тасыған өзендей лықсығанда жүрген орнының ені 3-4 метр, тереңдігі 3 метрге жуық қазылған ор ғып кетіпті
Аяқ басқан сайын кездесетін ұлан-ғайыр аумақтағы ежелгі төрүк рухани қазынасын көргенде табиғаттың осы бір дүлей мінезі біздің ұлтымыздың қанында да бардай әсер етті
Мынау жарқабақтағы балқыған қорғасындай жер бетінің қыртысы шоқтай жанған лавадан қалған белгі
Ежелгі төрүк рухы мен мәдениетінің ықпалы өте күшті болғаны сондай — моңғол тіліндегі ұлыс, құрал, құрылтай, төр, толой, батыр, т.т
көптеген төрүктің төл атаулары бұған айғақ бола алады

Моңғолдар — ырымшыл халық
Біз жол-жөнекей моңғолдар кие санап, тілегін бағыштап, ақша салатын, көк матадан хадаг байлаған әулие ағашқа тоқтағанда куә болдық
Моңғолдардың “хадаг байлағаны” — қазақтардың әулие ағашқа ақтық байлағаны сияқты ырым
Тариат сұмынында Ұланбатырдан жеке көлігімен шыққан Құрметхан Мұхамедиұлымен біз қарсы жолықтық
Досан Баймолда Құрметханмен бізді Ұланбатырда жүздестірмек болған
Моңғолиядағы төрүк ескерткіштеріне қатысты мол дерек жинаған және ғылыми еңбек жазып жүрген азаматпен танысуға біздің де ықыласымыз ауған еді
Алайда ол қызмет бабымен шұғыл түрде Баян-Өлгийге жүруіне тура келген
Құрметхан жанына жұбайы мен бойжеткен қызын ертіпті
Ол бұл кездесуді жақсылыққа жорып, “орамал тон болмайды, жол болады” деп дастархан жайып, Ұланбатырдан арнайы алып шыққан дәмнен бізге ауыз тигіздірді
Моңғолия Ғылым Академиясы Халықаралық қатынастар зерттеу институтының жетекші қызметкері, тарих ғылымының докторы, профессор Мұхамедиұлымен кеңірек кеңестік
“Моңғолиядағы археологиялық ескерткіштердің 80% төрүк ұлыстарына тән
Мұның ішінде 1-ші төрүк қағанатының Бумын қаған ордасы, 2-ші төрүк қағанаты, 3-ші төрүк қағанаты елордасының орындары бар
Мәселен, Күлтегін, Тонұқұқ, Күличор, т.б
Әлгі төрүк ұлысының 45 ғимарат орны бар
Әсіресе, мықтысы 3-ші көктөрүк қағанатының елордасы Ордабалық
Бұл Ордабалық IX ғасырда 45 шаршы шақырым жер көлемін иеленген
Ал, сол кезде Париж қаласының жер көлемі 9 шаршы шақырым болған
Еуропаның жүрегіне айналған Париж сән-салтанаты мен даңқы әлемге танымал, Ордабалық қаласының тағдыры тарих шаңына көміліп елеусіз қалды
Сондықтан археологиялық қазба жұмыстарын жүргізу керек
Зерттейтін көптеген құпия жайт бар
Екіншіден, 1-ші, 2-ші, 3-ші төрүк қағанатының 60-тай қағаны мемлекет басында отырған
Білге қаған, Елтеріс қаған, Қапаған, Бөгу, т.б
Олардың кейбіреуінің жерленген жері де қазір белгілі болып отыр
Сондықтан Орқұн қойнауындағы төрүк ескерткіштерін кешенді зерттеу мәселесі өте күрделі
Көктөрүктердің негізгі мұрагері қазақтар
Бәрін саралап келсек, қазақтан басқа ешкім таласа алмайды
Ендеше, тарихи сананы қалпына келтіру үшін көркемөнерде де бірсыпыра шаруа жасалуы тиіс
Айталық, Күлтегін, Тонұқұқ, Білге қаған туралы үш көркем фильм түсіру
Күлтегін — көктөрүктің көк семсері
Әлемдегі аса дарынды, өмірде ешбір жеңіліп көрмеген қолбасшы
Оның әскери жорығын, соғыс өнері мен стратегиясын көрсетсе… Тонұқұқ билікке ұмтылмайды, абыз, дана ғой! Ол — кеңесші, қағанаттың дұрыс бағытын, сара жолын нұсқап отырады
Білге қаған арқылы көктөрүк қағанаты қайраткерінің ақыл-ойы, рухани дүниетанымы, мемлекет басқарудағы стиль ерекшелігінің көркем бейнесін сомдауды көздеу” дейді профессор
Құрметханмен аз-маз пікірлесу — оның көктөрүк қағанаты тарихынан кәсіби дайындығы бар маман екенін аңғартты
Төрүктану ғылымындағы бағзы руникалық жазба ескерткіштер мәтінін оқыған В
Томсен, В.В
Радлов, С.Е
Малов сынды ғалымдар еңбектеріне түзету жасаған зерттеушілер туралы Құрметханның ойын сұрадым
Ол: “Томсен, Радловпен жағаласудың қажеті жоқ
Олар қыруар істі тындырып кетті
Күлтегін мен Білге қағанды мен өзімше оқыдым
Қаржаубай Сартқожаұлы мен Мырзатай Жолдасбеков мырзалардан мүлдем өзгеше
Бұл еңбек баспадан шыққан
Сәті түскен күні өзіңе берермін”, — деп жауабын келте қайырды
Моңғолия Ғылым Академиясында қандастарымыз арасынан суырылып шыққан білікті зерттеуші азаматтар бар ма? — деген сауалға Құрметхан: “Ауданбек — Өсімдік генетикасы институтын, Жамбыл — Философия институтын басқарады, басқа да талантты қазақ жігіттері баршылық
Моңғолияда өмір сүретін 180 мың қазақ арасынан әлі талайды тамсандырар дарындылар шығары кәміл” деді
Тысқа шығып себездеп жауған жаңбыр астында естелікке суретке түстік

Моңғолдар отбасының қуанышын, рудың тойын, ұлыстың ресми мейрамын атап өткенде көліктеріне мемлекеттің туын қадап, салтанатты шеру жасауды дәстүрге айналдырған
Олар үшін бұл ұлт мерейін өсірер оқиға, мемлекет мәртебесін асқақтатар жаңалық ретінде қабылданады
Сондай-ақ, мемлекеттік рәмізді қуаныш үстінде қастер тұту — отаншылдық, патриоттық сезімді оятып, көңілге мақтаныш ұялатады
Ал біздің елімізде мемлекеттік туды тігуге шектеу жасалған
Егер азамат көлігіне мемлекеттік туын іліп жүрсе, біздегі жол полициясы айыппұл төлеттіреді
Шыңғысханның ордасы Қарақорымға барар жолда Моңғол мемлекетінің туын қадаған көлік легі ерсілі-қарсылы ағылды.
 
Әйгілі Қарақорымда
 
Шілденің 17-сі күні Шыңғысхан құрған Моңғол мемлекетінің елордасына жеттік
Жарты әлемге әмірін жүргізген қаған резиденциясы орны буддалық архитектура мәнерінде тұрғызылған биік дуалмен қоршалған
Шет елден ағылған туристер қаһарлы билеушінің ордасын қызықтауға еш толастамайды екен
Бұл арадан шартараптан келген ұлт өкілдерін кездестіресіз
Әлбетте, қорғанның іші-сыртындағы дүкендер мен киоскілерде, жаймаларда ұлттық кәдесыйлар, антиквар бұйымдар және моңғол тағамдары сатылады
Біз қаз-қатар тізілген көліктердің жанына тоқтап, әуелі жеңіл-желпі жүрек жалғап алуға моңғолдардың гуанзына (қытай тілінен енген, біздіңше тамақтанатын орын — А.Мек.) бас сұқтық
Бір-бірден кофе мен моңғолдың хуушуурын алдық
“Хуушуур — біздің самсаның нағашы інісі, чебуректің жиені”, — дейді Досан Баймолда қулана күліп
Қарақорымда қыран бүркітімен суретке түсіріп, туристерге қызмет етіп тұрған Бердімұрат есімді қазақ жігіті кездесті
Баян-Өлгийлік қандасымыз күніге 50-60 мың төгүрүк таза тыбыс тауып, осы бизнесіне ол 2 мың төгүрүк салық төлейді екен
Бердімұрат туысқанын көргендей бізді іш тартып, қыран құсымен тегін суретке түсуімізге рұқсат берді
Оның жанында бәсекелес моңғол ұланы қолына қондырған тастүлек бүркітін жарнамалап тұр
Жасынан саят құрып, құс баптаған ортада өскен Бердімұраттың айтуынша, жанындағы моңғол ұланы қолындағы қыранын әдейі Баян-Өлгийде кәнігі құсбегі қазақтан 300 мың төгүрүкке сатып алыпты
Қазақ жігіті бүркітінің дене тұрқы ірілігі экзотикаға құмар туристердің таңдауына көбірек себі тиеді екен

Қорған аумағында бірнеше Будда дінінің сүм хийді, яғни Құдай үйі ғимараты орналасқан
Шыңғысхан өз заманында діни сенімге кеңшілік жасап, христиан шіркеуін, мұсылман мешітін, будда сүм хийдін тұрғызуға қарсы болмаған-мыс
Қаған моңғол ұлысын құраған руларды бір тудың астына топтастырып, толерантты тәрбие қалыптастыру арқылы қалың бұқараның қолдауына ие болған
Шыңғысхан шатырының орнында үйіндісі мен сол дәуірден қалған тасмүсіндер, тасқа шекілген таңбалар жұрнағы сақталыпты
Қаған тағы орналасқан орда XVI ғасырда қайтадан жаңғыртылған екен.
           
‘’Теңрі тег теңріде болмыш төрүк білге қаған бу өдке олуртым…’’
 
Қарақорымнан Күлтегін мен Білге қаған ескерткіш кешеніне баратын 50 шақырым жолға Түркия Үкіметінің ұйғарымымен асфальт төселген
Тақтайдай тегіс жолмен зырылдап ескерткіш кешеніне келгенімізді білмей қалдық
Көліктен түсе Орқұн мұражайы орналасқан аумақтың көлеміне көзіміз тойып, сүйсіндік
Мұражай ғимаратының архитектуралық композициясы бір қарағанда буддалық стиль ерекшелігін еске салғандай еді
Көз үйренгеннен кейін анықтап қарағанда ғимарат шатырының пішіні тау шыңына немесе пирамидаға егіздегені сәтті шешімін тауыпты
    
 
   
(Жалғасы бар.)
Суреттерді түсірген автор.
Алматы–Бийск–Таулы Алтай–Қосағаш–Баян-Өлгий–
Қобда–Қарақорым–Ұланбатыр–Новосибирск–Алматы
Арнайы “Ана тілі” үшін
