Ел тарихындағы аса бір қасіретті кезеңнің жабық беттерін ашу тәуелсіздік таңы атқаннан кейін ерекше қарқынмен жүргізілді
1993 жылдың 14-сәуірінде Президент Нұрсұлтан Назарбаевтың Жарлығымен «Жаппай саяси қуғын-сүргін құрбандарын ақтау туралы» Заңының қабылдануы бұл сауапты іске екпін бергені анық
Саяси қуғын-сүргін құрбандарын еске алу, оларды жазықсыз жағылған қара күйеден аршу бүгінгі ұрпақтың парызына айналды.
Кейбір дереккөздері сұрқия саясаттың салдарынан Қазақстанда сол бір қасіретті жылдары 103 мың адам қуғын-сүргінге ұшырап, олардың 25 мыңдайы атылғанын айтады дегенді алға тартады
Ал Жамбыл жерінде саяси қуғын-сүргінге ұшырағандар 5 мыңнан асады, оның 850-і атылды деген мәлімет айтылуда
Алайда осы деректі нақтылайтын құжаттар жеткіліксіз
Сондықтан да біз дереккөздерін сараптап, зерделегенімізде әртүрлі деректерді білдік.
Кейбір дереккөздері әлі жа­бық екенін прокуратура мен ұлттық қауіпсіздік басқармасына жолдаған хатымызға алған жауаптан оқыдық
Бұл облыс аумағында саяси қуғын-сүргінге ұшы­рағандардың құжаттары толық ашылмағын айғақтайды
Сондықтан да біз олардың есімдерін әлі толық білмейміз
Тіпті кейбір «халық жаулары­ның» туған-туыстары жазықсыз жапа шеккен жақынының қашан сотталға­нын да, одан кейін ақталғанын да біле бермейді
Бұған көп мысал келті­руіме болады
Бүгінгі айтпағымыз бұл емес
Айтпағымыз-жазықсыз сот­та­лып, хал­қымыздың қаймағы «халық жауы» атанғанын, оларға нақақтан-нақақ жала жабылғанын, жан азабын тартқанын тағы да еске салу және еске алу.
Қызыл империя қазақ зиялыларына Ұлы Отан соғысынан кейін шүйілгені тарихтан белгілі
Солардың бірі академик Түймебай Әшімбаев
Көпшілік белгілі экономист, қаржыгер, 1973 жыл­дан өмірінің соңына дейін Қазақ КСР Ғылым Академиясының Экономика институтын басқарған Түймебай Әшімбаевты жақсы біледі.Әшімбаевтың РСФСР-дың Қылмысты істер кодексінің 58-бабы бойынша сотталғанын екінің бірі біле бермейді
Шу ауданының түлегі екінші дүниежүзілік соғыс бас­талар тұста Ленинград қаржы институтына оқуға түсіп, сонда коммунистік партияның қатарына қабылданады
Ұлы Отан соғысы жылдары Ленинградтағы «На страже Родины» газетінде аудармашы болады
Майдандағы ерлігі үшін «Қызыл Жұлдыз» орденімен, Ұлы Отан соғысы жылдарында 1941-1945 жылдары «Германияны жеңгені үшін» медалімен марапатталған
Аға лейтенант әскери шені болған
Міне, осы шен-шекпендерінен 1945 жылы тыңшылардың жеткізген хабарлары бойынша айырып, Ленинград әскери округінің әскери трибуналы оны алты жылға соттайды
Түймебай Әшімбаевқа КСРО-ның ұлт саясатына жала жапты, «халық жауларын» мақтап, ардақтады, Қазақстандағы колхоз құрылысына орынсыз сын айтты деген кінә тақты
Шындықты айтқаны үшін ол Алтай өлкесінде алты жыл жазасын өтеді.
Абақтыдан босап шыққаннан кейін еңбек жолын Алматы қаласындағы отын базасында экономист болудан бастап, Ленинградта аяқтай алма­ған оқуын Қазақ Мемлекеттік универси­те­тінде жалғастырып, оны 1957 жылы (ол осы жылдың 12-сәуірінде КСРО Жоғарғы соты пленумының қаулысы­мен ақталады) бітіріп шығады
Міне, сол жылдан бастап ол ғылыми еңбек жолын Экономика институтымен сабақтастырады
Осы жылдары 17 монография, 350 ғылыми мақалалар жазды
1994 жылы «Қазақстан экономикасы рынок жолында» атты еңбегі тәуелсіз елдің экономикасын қалыптастырудағы үлкен еңбек еді
Ол ешқашанда өзінің пікірінен қайтқан емес
Айтқандарының ақиқат екенін өмірдің өзі дәлелдеді.
1917 жылғы Қазан төңкерісінен кейін жаңа өкімет халық шаруашылығын жүргізу жолдарын табуда көптеген қателіктерге бой ұрғаны тарихтан белгілі
Әсіресе, ауылдарда еңбек ұйымдастыруда өрескел қателіктер болып, халық аштыққа ұшырады
Мұны қазақ елі мен жері де басынан өткізді
Бұл жағдайды ауылда өскен Түймебай жақсы білетін
Жансақтау үшін бауырлары мен туыстары қырғыз жеріне қарай ойысқан еді
Халықты зорлап, ұжымдық шаруашылыққа қауымдастыру елді аштыққа ұрындырды
Сондықтан да көзі ашық, көкірегі ояу Түймебай Әшімбаев Қазақстанда колхоз құрылысының дұрыс жүргізілмей жатқанын жасқанбай айтқандардың бірі
Ол зорлықпен колхоздастыру халықты аштыққа әкеп соққанын, соның салдарынан мыңдаған, жүздеген, миллиондаған адам қырылғанын айтқан.
Халық жауы атанып, сотталғанға дейін ауылдарда еңбек еткендердің барлығына дерлігі социалистік еңбекті ұйымдастырудағы кемшіліктердің салдарынан істі болды
Билік еңбек ұйымдас­тырудағы кемшілікті көрмей, малдың өлім-жітімі мен шаруашылықтың жүрмеуін жекелеген адамдардан көрді
Барлық кемшіліктерді солардың басына үйді
«Қастандық жасады» деген желеумен басты себепті анықтамай, шаруаның басынан аяғына дейін қара күйені жаға салды
Біз ақтарған құжаттардан осыны анық байқауға болады
Түймедейді түйедей етіп, малдың шығын болу салдарын сол салада еңбек еткендерден іздеді
«Революцияға қарсы, ұлтшыл, көтерісшіл, жансыз, тәуелсіз буржуазиялық мемлекет құруды аңсағандар» деген кінә тағылды.
Шын мәнінде экономикалық қаты­нас­тардың жүйесіздігі, уақыт, қо­ғам талабына сай келмеуі толқу­лар мен қарсылықтар туындатты
Эко­но­ми­каның алға жылжуы қиын­дап, жағдай шиеленісті
Мұның бәрі сол салада еңбек етушілерге қолай­сыз­дық тудырды
Сондықтан да олар құры­лым­дағы кемшілікті түзету жө­нінде өз пікірлерін ашық білдіре бас­тады
Ал бұл олардың басына қасі­рет болып жабысты
Ашығын айт­қан­да, колхоз құ­рылысының дұрыс ұйымдас­ты­­рылмауы көптеген азаматтардың басын жұтты
Шаруашы­лық­тың алға да­мымай жатқанына жекелеген адамдар емес, ұйымдастыру жұмысындағы кем­шіліктер екенін билік мойындағысы келмеді
Болашақ академик міне осы мә­се­лелердің мәнісін айтты
Бұған 1952 жылы Жамбыл ауданындағы «Қызыл жұлдыз» колхозының бір топ аза­­маттарының сотталуы дәлел
Солар­дың арасында тоқсан жыл өмір сүрген, ел қадірлісі, Социалистік Еңбек Ері, Қазақ КСР Жоғарғы Кеңесінің Пре­зидум мүшесі болған Дариға ­Жан­тоқова жазықсыз, 15 жылға сотталып, Карлагта 3 жыл абақтыда болды
Кеш болса да ешқандай саясатқа қатысы жоқ екені және жазықсыз сотталғаны анықталып, ақталып, барлық атақ-даңқы қайтарылды
Қызыл­жұлдыздық еңбеккерлердің сотталуы да елде еңбек қатынасының дұрыс ұйымдастырылмауынан еді
Мұндай мысалдарды көптеп келтіруге болады.
Біз қолымызға алған Ибрагим Керей­баев, Төлебай Ерімбетов, Садық Ахметов, Абдулла Асанов, Сапарбек Қалдарбеков, Тастамбек Бегімбеков, Аяп Ахметов, Жанұзақ Дүзенов, тағы да басқалардың құжаттарын зерделегенімізде осыған көзіміз анық жетті
Кінәліні «тапқан» билік жаза берудің жолын да, жөнін де, олардың басшыларын да тез көрді
Олардың мекендеріне қарай қылмыстық топтың жетекшілерінің аттарын атап, түсін түстеу әдеті дамытылды
Мәселен, Шу ауданы ауылшаруашылығында еңбек етіп, жазықты болғандарды бұрынғы аудан басшылары, «халық жаулары» Құрамысов пен Жанаевтың басшылығымен қастандық жұмыстарын жүргізді десе, Сарысу ауданынан жазықты болған, «бүлікшіл», «зиянкес» деп танылғандарды ауданның бұрынғы басшылары, жау ретінде ұсталған «Данияров пен Латыповтың арбауында болды» дегенді айтты
Облыс аумағында қылмысты деп танылғандардың біразын Ораз Жандосов пен Қожановқа, Сәкеннің серігі ­Жанайдар Сәдуақасовқа теліді, солардың нұсқауымен, басшылығымен зиянкестік жасады дегенді де айтты, дәлелдеуге тырысты.
Төлебай Ерімбетов Шу аудандық жер бөлімі бастығының орынбасары қызметін атқарып жүргенде НКВД-ның «үштігінің» шешімімен қамауға алынған (282- қор, 78- тізімдеме, 76- іс, 187- бума)
1937 жылдың 9-қазанында Шу аудандық партия комитетінің бюро мәжілісінде аудандық НКВД бастығы Ерімбетов туралы мынандай мәлімет берген: «Ерімбетов аудандық тұтынушылар одағының басқарма мүшесі болған кезде жұмысты қиратып, 10000 рубльді талан-таражға ұшыратқан
Бұдан кейін халық жауы Құрамысов оны «Гуляев» колхозына жібереді
Ол онда бассыздыққа жол беріп, колхозшыны өлтіріп, Құрамысовтың тапсырмасы бойынша жылқыны талан-таражға ұшыратып, колхозды қиратты
Сонымен бірге ол халық жаулары Құрамысовпен және басқалармен бірге «Авангард» артелін ішіп-жеді
Революцияға қарсы топ ұйымдастырды, жағдайдың қиын екенін үш күн бойы сезіп, қамалатын күнін күткен»
НКВД-ның тағы бір анықтамасында Ерімбетов революцияға қарсы ұлтшыл ұйымның мүшесі ретінде Шу ауданына қарасты «Семиөзек» колхозын қиратқанын, шаруашылықтағы қоян, шошқа фермаларын жойып, орыс­тар мен қазақтар арасында өшпенділік тудырғанын айтады
Сонымен бірге А.Мәмбетаевтың үйінде жасырын жиналып, ұлтшыл-фашист Джантелеуовтің колхоздарда қастандық жұмыстарын ұйымдастыру туралы нұсқауын талқыла­ған дегенді алға тартқан.
Садық Ахметов
Ол 1937 жылы Мирзоян ауданаралық сауда инпекторы кезінде НКВД шешімімен ұсталып, он жылға халық жауы ретінде сотталған
«Малдың орынсыз өлім-жітіміне жол берген,ауданда мақта егуге қарсы болған» деген сияқты айып таққан.
Тастамбек Бегімбековтің де тағдыры осыларға ұқсас
Ол Шу ауданының Алға ауылында туған
Шу ауданының «Дулат» ауылдық кеңесінің «Ерназар» колхозының төрағасы болған
35 гектар кұнжұт, 80 бидай алқабының өнім бермеуіне тікелей кінәлі деп айып тағылған
Жазаны ауырлату үшін оған көктемгі егіс науқанында колхоз құрылымына қарсы пікір айтып, елдің қарсылығын туындатты деген айыпты да қосып қоюды ұмытпады
Үштіктің шешімімен он жылға сотталған Шу ауданынының Қызылтал ауылында туған Жанұзақ Дүзенов те жоғарыда аты аталған «Семиөзек» колхозының төрағасы болған
Оған тағылған айып жоғарыдағылардікіне ұқсас
«Зиянкестікпен малды қырды, колхоз құрылысын жамандады
Үйі жоқтарға, жертөледе тұрғандарға отын берген, сөйтіп, колхозшылар арасында алауыздық тудырған» деп айыптаған.
Жетпіс жылдан аса уақыт өтсе де сол жылдардан елес беретін деректер өзегіңді өртейді, жүректі сыздатады
Мені «жазықсыз жапа шеккен азаматтардың жақындары әділет салтанат құрған кезде айыптау, ақтау құжаттармен танысты ма?» деген сауал толғандырады
Танысса қандай күй кешті екен деген ой әу баста мазалаған, қазір де мазалайды
Ата-бабаларының не үшін жазықты болғанынан хабардар, кім болғанын білсін деген ниетпен осы мақаланы жазып отырғанымды да жасырмаймын
Олардың отбасы қандай қасіретті бастарынан өткізді екен? Білмейміз
Мәселен, Оңтүстік Қазақстан облыстық НКВД-ның мәліметіне сү­й­ен­­­­ген «тройканың» шешімімен ре­волю­­цияға қарсы ұлтшыл көтерісшіл ұйым­ның мүшесі ретінде он жылға сот­талған Әбдіқадыр Бижановтың артында қалған қыздары Патима мен Нағи­маның тағдыры қандай болды екен?
Қызылорда өңірінде сексеуіл дайындайтын тресте еңбек жолын бастаған ол Пахтааралда канал қазу жұмысына қатысып, сонда партияға өтеді
Дүкен меңгереді, кәсіподақта еңбек етеді
Қызылорда облыстық партия мектебін бітірген соң Талас аудандық партия комитетінің қызметкері болады
Осында ұсталып, сотталады
1959 жылы 21-мамырда Жамбыл облыстық соты оны толық ақтады
Ал сарысулық Аяп Ахметов «Құлымбетов», «Ежов» колхоздарының төрағасы болған кезде «революцияға қарсы ұйымның мүшесі болған» деп ату жазасына кесілген
Сарысу аудандық партия комитетінің нұсқаушысы болған Айымкүл Жүнісоваға ауданның бұрынғы басшылары Данияров пен Латыпов (екеуі де қамауға алынған) ұйымдастырған революцияға қарсы ұлтшыл ұйымның мүшесі болды деген кінә таққан
Ақыры «Кеңес өкіметіне қарсы үгіт-насихат жұмысын жүргізген» деп, жеті жылға «халық жауы» ретінде соттаған
1990 жылы 19-маусымда Қазақ КСР Жоғарғы соты алқасының шешімімен толық ақталған.Көшен Исабеков Шу болысының 2-ауылында туған
Оған «Сарысу аудандық денсаулық сақтау бөлімінің меңгерушісі қызметін атқарып жүргенде Сәкен Сейфуллиннің айнымас серігі болған Жанайдар Сәдуақасовпен байланыс­та болған, алашордалық Байсейіт Әділовтің тапсырмасымен кедейлерді әдейі өлтірген» деген кінә тағылған
НКВД-ның «үштігінің» шешімімен ату жазасына кесілген
Оның сол кезде Сарысу ауданының 3-ауылында Вазипа (әлде Уәзипа) атты қызы қалған.Оның тағдыры не болды екен?! Анасының кім болғанын, не үшін жазықты болғанын білді ме? Көшеннің жерлесі Төреқұл ­Ерботаев Сарысу аудандық халық сотының судьясы қызметін атқарып жүргенде «ұлтшыл ұйымның мүшесі, тәуелсіз Қазақстан мемлекетін құру жолында заң талаптарын бұзған» деген айыппен сегіз жылға сотталған
Ал Жүнісбек Жаубасаров Талас су шаруашылығы басқармасының гидротехнигінің кө­мекшісі болған
Зиянкестік жұмыс­та­рымен айналысқанын, Кеңес өкі­метіне қарсы ұлтшыл ретінде көтерісшіл диверсиялық топта болғанын дәлелдеуге ұмтылған «үштік» оны он жылға сот­таған
Жүнісбек Талас ауданының Жиенбет селолық советінің округінде туған
Қосшының төрағасы, мұрап, су ша­руашылығын басқарған.
Қызыл империяның халық басына әкелген нәубеті шексіз
Жазықсыз жапа шеккендер арасында өзге ұлттың өкілдері де баршылық
Оларға көбінесе «шпион» деген айдар таққан
Олар туралы орайы келгенде тағы бірде жазармыз.
Әрине, сотталғандардың арасында құрылымға қарсылар болды
Олар оны ашық та айтқан
Олар сөз жоқ тәуелсіз Қазақ мемлекетін құруға ұмтылды
Солардың бірі әрі бірегейі Түймебай Әшімбаев
Ол ұлт саясатын сынап, саяси қуғын-сүргін құрбандарын ақтап, қазақ халқын қырғынға ұшыратқан колхоздастыру құрылымын сынаған
Мұны сол кезде көзі ашық, көкірегі ояу талай қазақ зиялылары айтты
Сол үшін, күйді, жанды, өмірі қиылды
Әрине, олар сол кездегі билік үшін жау болды
Сенімі мен ар-ожданының бостандығы үшін күрескендерді «халық жауы» деп атау билік үшін сол кезде тиімді еді.
Ерекше назар аударарлығы соттал­ғандардың барлығының отбасы туралы толық мағлұматтың жинастырылғаны болса керек
Мұның өзі кейінірек олар­ды да жазаға тарту алдын ала қарас­ты­рыл­ғанын аңғартады
Осы орайда тағы бір мәселені айта кеткен жөн сияқты
Бір емес бірнеше тармақтан тұратын айып тағылған Т.Әшімбаев Ленинградта алты жылға сотталса, Қазақстанда осын­дай кінәмен сотталғандарға ату жазасын берген.
Кешегі өмір тынысы бүгін тарихқа айналған
Біз сол тарихқа айналған­дардың өмірбаяндарын зерделей отырып, сабақ аламыз
Әділетсіздік, сатқын­дық, жала жабу, бір сөзбен айт­қанда, имансыздық аяқ астында екенін білеміз
Сондықтан да біз қоғамымызда бассыздыққа жол бермеу үшін адамның құқын жан-жақты қорғайтын халықтық заңдар қабылдауда әділеттіліктің салтанат құруын естен шығармауымыз қажет!
Мақұлбек Рысдәулет,
Қазақстанның Құрметті журналисі, 
мұрағаттанушы
ТАРАЗ
