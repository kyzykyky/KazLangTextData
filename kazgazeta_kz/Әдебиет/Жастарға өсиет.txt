Ташкентте оқып жүрген Шайхыға
Шырағым, «Шын» менен «йа», саумысың «хи»?1
Басыңнан бақ-дәреже, таймасын күй.
Парықсыз, ақпа құлақ ақымақ болмай,
Көрінсе нұсқалы сөз, көңіліңе түй.
Жасыңнан базар жайға барып тұрсың,
Өнердің порасын қой, жібегін жи.
Ай сайын әр насихат аңдатамын,
Хауіп айлап: «Толқи ма, – деп, – қатпаған ми?»
Тұрғанда бидай бітеу, нан болмайды,
Тері де тон болмайды көрмеген и.
«Елде де талай адам жүр ғой!» деме,
Ілімсіз іске аспайды дәркілдек би.
Тайыңнан тас ақырға дайындадым,
Беліңді берік байлап айылдадым.
Пайдасын отбасының ойламай-ақ,
«Заңы, – деп, – заманымның» қайымдадым.
Жастардың алдында бір күдері бар,
Қайырып жаудан жылқы, айырғаның.
Шырағым, қатарыңмен қатар жүрсең,
Онда сен қарт еңбегін қайырғаның!
Егерде ақпа құлақ ақымақ болсаң,
Қайтейін, белді басып майырғаның!
Тапсырдым сені, Шайхы, бір Құдаға,
Ерте-кеш еңбегіңе ел дұғада.
Жеті жыл Сейфілмәлік те дария кешкен,
Талаппен табылады әр мүддаға.
Ықпалы ілімдінің зият болмақ,
Үлестен кезіңдегі ал сыбаға!
Қарай соз қадамынды қатарыңа,
Атыңды қалыптан тыс қамшылама!
Сапарға саяхат кып шықпайынша,
Отырып үйде жігіт аршыла ма?
«Қырып сал – қыран тұқым» болғанымен,
Бау ашпас баулық көрмей қаршыға да.
Үйдегі, түздегіден қорыққанмен,
Өлшеуден бір дем зият жан шыға ма?
Артыңа алаңдама, алға ұмтыл,
Қартыңнан хат арқылы хал сұра да!..
Шайхыжан! Төрт боп жүр ме екі көзің,
Папаңның почта арқылы күтіп сөзін?
Туралық – тәуекелден, мәслихат жоқ,
Таза жүр тәрбиелеп өзіңді өзің.
Іліммен байтақ елге басшы болған,
Қазақтың ал жадыңа ұлы-қызын!
Бұл күнде бағландықтың керегі жоқ,
Қалайда ғаріпшілік көргіл тезін!
Наданға оқымаған – бәрі бір өң,
Сарының сарап біледі алтын, жезін.
Әр істің ақырын күт сабырлықпен,
Санауды саңлақтардың ет мінезін!
Әр кезде уағзыма қойғыл құлақ,
Сен – көжек, менің қоян болған кезім.
Есіңе ал ертелі-кеш бұл кеңесті:
Жауырға нағыз жампоз берер төзім.
Папаңның көп жазуға халі кеміс,
Аман бол, қайда жүрсең, ая, қозым.
