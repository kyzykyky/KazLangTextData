(Соңы
Басы №49 санда)
Серік ҚИРАБАЕВ,
академик, Мемлекеттік 
сыйлықтың лауреаты
Сол жылы Интернациональная (қазіргі Сырбай Мәуленов көшесі) көше­сіндегі, 129-нөмірлі жазушылар үйі бітіп, бәріміз содан үй алып кіргеміз
Мен де төрт бөлмелі үй алғам
Жаңа үйдің құрметіне көршілер жиналып, кезектесіп қонақ шақырысқан
Ішіне одақтың басшысы, үй бөлуші Ғабитті ­Раясымен қосқан
Рая екіқабат екен
Асық жіліктің асығын тазалап, ырым етіп Ғабиттің қалтасына салғандар да болған
1965 жылы қазақ жазушы­ларының үлкен бір тобы Батыс Қазақ­стан өлкесінің үш облысын (Ақтөбе, Орал, Гурьев) аралауға шықтық
Делегация басшысы­ – Ғабит
Екі топқа бөлінген жерде бірін Жұбан басқарып жүрді
Сонда Шалқарда бір қарт шопанмен әңгіме үстінде Ғабиттің пайғамбар жасына келгенін, жас тоқалы, кішкене қызы барын ­айтып мақтанғаны да есімде
Раяның келуімен Ғабиттің компаниясы кеңейді, театр, кино, өнер адамдары ішінен карташылар да, қошеметшілер де молайды.­ Жалпы Ғабең топ құрып, шулап отырғанды жек көрмейтін
Қошеметшіл әйелдермен де «тоғызыншы балл», лото, карта­ ­ойнап отыра беретін
Уақытын да ­аямайтын
Менің сондай тұстарда ұлы жазушының босқа кеткен есіл уақытына ішім ашитын
Осындай­ шулы компания кейін Ғазизаның тұсында да Ғабеңнің көп уақытын жеді
Қыста «Алматы» ­шипажайында демалып жатқан Ғабеңнің артынан карта ойнаған әйелдерді де көргенім бар
Бір қызығы – Ғабең соларды қабақ шытпай қарсы алады
Көкала түтіннің ортасында ­(о кісі темекіні көп тартатын және отырған орнында түтіндете беретін) сау адамның басы айналатын жағдайда ойнап отыратын
Ғабең мен Раяның тату өмірлері ұзаққа созылған жоқ
Бір-екі мысал келтірейін: Раямен қосылған кездің алғашқы айларында біз карта ойнауға шақырылдық
Барсам, Ғабиден, Жұбан келіпті
Төртеуміз ойынға кірісіп кеттік.
Түс мезгілі болғанда, Рая келіп үстелге шақырды
Тұрып, қол жуып қайтып келсем, Ғабиден үстелдің төменгі арақ-шараптар қойылған басында ас-дәмге қарап тұр екен
Үстел мол әзірленген
Бәрі бар десе де болады
Жұбан: – Мына шал бір кінәрат іздеп тұр, – деп күлді
Айтқандай, тұрды да, есіктен кіре берген Раяға қарап: – Лимонад бар ма? – деді
Рая сасып қалды
– Ағай, ол бала ішетін нәрсе ғой деп алмап едік, – деді
– Бұл иттің үйінде аяғы лимонад та болмайды, – деді Ғабиден құрдасын мұқатып
Осындай мол үстел дайындап күткен Рая бірер жылдан кейін-ақ осы елгезек,­ қонақжай мінезінен айни бастады.­ 1964 жылы Сәкен, Бейімбет, Ілияс – үшеуінің туғанына 70 жыл толған
Сол жылы Сәкен тойы атап өтілді
Тойларды қабаттастырмау үшін және жақсылап дайындау мақсатында Бейімбет пен Ілияс тойлары келесі, 1965 жылға қалдырылған
Олар сол жылы өтті
Ілияс тойы туралы хабар келген
Шақыру алсам да, бір шаруаларым ­болып, бара алмайтынымды айтқам
Бір кезде телефон шылдырады
Ғабиден екен
– Әй, не қып жатырсың? – деді ол бірден
– Не қылайын, үйдемін
– Мен мына иттің үйіне келіп едім (Ғабитті айтады)
Ертең Ілияс тойына ерте жүреміз
Осында келіп қон деп шақырып еді (Ғабиден тауда саяжайда, Ғабит қалада тұратын)
Үйінде ешкім жоқ, ішім ­пысып өлем ғой
Келсеңдерші, бірдеңе айналдырайық
Жұбан қайда? Мен Жұбанға телефон соқтым да, екеуміз келе қалдық
Ғабит те үйде жалғыз екен
Төртеуміз ойынға кірістік
Кешкі сағат 5-тің шамасы ­болатын
Түнгі 12-ге дейін ойнадық
Ас-су дайындап жатқан ешкім байқалмайды
Рая есікті ашып қалып, бізді көрді де, амандаспастан жаба салды
Содан қайтып көрінген жоқ, ойын біткен соң біз үйлерімізге кеттік
– Әй, сендер үйлеріңе барып, шай ішесіңдер-ау, мен мына иттің үйінде аш жататын болдым ғой, – деп Ғабиден қалды
Ғабитте үн жоқ
– Сол қалпымызда аш жаттық та, таңертең оразамызды ашпастан жолға шықтық, – деді кейін Ғабиден
Рая сол қалпында көрінбей қалған
Күйеу сыйлаған, оның қонақтарын құрмет тұтқан әйел сүйте ме? Араларындағы келісе алмаушылық бірде жұмсарып, бірде шиеленісіп жүріп, ақыры айырылысып тынды
Ғабең басшыларға барып, Раяға бөлек үй әперіп, шығарып салды
Жас адаммен отаса алмаған Ғабең енді өзін күтетін, егде адам іздеді
Сонда тапқаны – Ғазиза
Ғазизаны мен көптен білем
Кезінде Мұқаңа машинистка болған
Мұқаң оған екі бөлмелі жақсы үй әперген (қазіргі Қарасай, Сейфуллин көшелерінің қиылысында)
Ғазиза апай ол үйіне Мұқаңды Валентина Николаева­мен қонаққа шақырып, рақмет айтқан, менің соған да қатысқаным бар
Біздің мұндайлық дәрежедегі жақындығымызға менің жерлес, бірге өскен жолдасым Жиенбек Рсалдин себепкер болып еді
Жиенбектің әйелі Ғафура – Ғазизаның сіңлісі
Араласпыз
Бәріміз Ғазизаны апай деп құрметтейміз
Еті пысық, бірақ жесірліктің зардабын көп тартқан адам
Күйеуі әскерден қайтпаған
Сіңлісінің бір баласын асырап алған, ол да ержетіп, үй болып кетті
Қолында шешесі бар еді, ол қайтыс болған
Жалғыз
Осындай күйде Ғарифолла Құрманғалиевтердің таныстыруымен Ғабитке жолықты
Тез келісті
Бұл келісімде де есеп бар еді
Ол кейін мәлім болды
Ғабит: «Ғазиза шебер машинистка, араб, қазақ шрифтерінің бәрін жақсы оқиды, таза басады, менің оны-мұны қағаздарымды ретке келтіреді» деп ойлады
Оны өзі кейін айтқан
Солай ойлап едім, ол ойым іске аспады деген
Ал, Ғазиза болса, өмір бойы жалғыз, жетімсіздікте өскен әйел қартайған шағында Ғабиттің арқасында дұрыс өмір сүруді ойлады
Бұл ойын іске асырды да
Алғашқы кезде Ғабиттің қағаздарын басуға көмектескенмен, еті үйрене келе: «Мен саған машинка басу үшін келгем жоқ» деп, машинкасын тастады
Еріккен, қолы бос әйел жиын-той, карта ойнау сияқты топтың ұйытқысына айналды
Өзі де мұндайды жек көрмегенмен, шектен тыс режим бұзу ұлғайған Ғабиттің басын айналдырып жіберді
Қонақ күту, қабылдау жағына да Ғазиза жанын ауыртқан жоқ
Ғабитке барған адамдар құр ауыз шығатын болды
Бұрын қарапайым көрінетін Ғазиза «Ғабиттің әйелі» деген аттың буына пісіп шыға келді
Біздің үйде қонақта отырып, Мариямға: «Сен Сәбиттің қатыны болсаң, мен Ғабиттің қатынымын» дегенін естіген жұрт жағасын ұстаған
Мәкең төзімді, мінезді кісі ғой, үндемеді
Біз бұрын жақсы көріп жүрген апамыздың өрескел сөзіне, мінезіне абыржып қалдық
Ғазизаның қаты­гездігінен қажыған тұста Ғабеңнің қыздарын сылтау етіп, Раяға кетіп қалып жүргенін, кейде сонда қонып та қалатынын жақын адамдары қазір еске алып жүр
Ал, өлер алдында Ғазизаның зорлап жинақ банкісіне апарып, бар жиған-тергенін өз атына­ жаздырып алғаны көпке мәлім, ол жайлы­ көзі көргендер баспасөз бетінде талай жазды
Ғабитпен бажа болған соң Жиенбектің де жалы күжірейіп шыға келді
Әкесі 1937 жылы ұсталып, шешесі тастап, күйеуге тиіп кеткен жетім жігіт еді
Мектепке бірге барған едік
Мені паналап Алматыға келген соң қолымнан келген көмегімді аяған жоқ едім
Консерваторияға оқуға түсуіне көмектестім, үйімде тұрды
Ғафураға да қолымнан үйлендірдім
Сол Жиенбегім Ғабит екеуміздің арамызға сөз айтып, шалды маған тағы қарсы қойды
Бір күні барсам, Жиенбек үйінің төріне Ғабиттің үлкен портретін іліп қойыпты
Күлдім
– Баяғыда үйде Сталиннің суреті ғана ілінуші еді
Басқа көсемдерді кеңсеге ілетін
Сенің көсемің Ғабит болған ба? Осы сөзім алдымнан шықты
– Сен, немене, менің суретімді Жиенбектен қызғанасың ба? – деді бір көргенде ­сызданып Ғабең.
Содан көп уақыт ресми амандықтан аспай жүрді
Оның сол көңіл күйі мен академияның сайлауына түскен күндерде де алдымнан шықты
Жиенбек те хабарласуын қойды
Ол осындай отбасылық өмірдің тартысында жүріп өмірден өтті
Қайтар алдында Раядан туған кіші қызын ұзатты
Құдасы – өзінің жерлесі, Ауыл шаруашылығы Ғылым академиясының корреспондент мүшесі, белгілі гидрогеолог­ Серік Мұхамеджанов еді, оны өзі ризалық­пен қабылдап, тойын «Жетісу» (Панфиловшылар паркіндегі) мейрамханасында өткізді
Той үстінде көңілді отырды, ұзақ, аяғына шейін отырыпты (біз ­ертерек кетіп қалғанбыз), үйіне барған жерде приступ болып ауруханаға түскен
Содан тұра алмады
Жалпы шалдардың мінездері қызық еді
Мүмкін, заманы солай қалыптастырды ма екен? Бірдеңе естісе, қолма-қол өкпелеп шыға келетін
Оларды өкпелету үшін жамандау да қажет емес, екінші біреулерді мақтаудың өзі жеткілікті
Қаншама мақтау естіп жүрсе де, басқа біреудің атына айтылған жылы сөз оған жетіспей тұрғандай көрінетін, маған неге арналмады екен деп отыратын
Кейде қалжың сөздің өзін ауыр алатыны да болады
Ғабит мінезі басқа шалдардың бәрінен де ауыр еді
Карта ойнап отырып, быт-шыт боп ашуланып, картаны тастап, отырған үйдің асына қарамай кетіп қала салу ол кісінің әдетінде жиі болатын
Қонақ үстінде ашуланып, тұстас құрдастарына бутылка лақтырған да шағы болған
Бірге жүрген, әзіл-қалжыңы жарасқан достарының үстінен арыздар түсіп жатқан кезде оған ара түсу орнына «шоқ, шоқ» мінез көрсеткені де жасырын емес
Лениндік және Мемлекеттік сыйлықтар комитетінде қазақ жазушылары­ның­ шығармалары талқыланғанда, оларға қолдау жасамағаны да мәлім
Мен мұның бәріне басқаша көзбен, түсіністікпен қараймын
Ғабит – үлкен шебер жазушы
Оның өнері, алдымен, тілінде
Ал, тіл деген аударылмайды
Ғабит шығармаларының орыс тіліне өз дәрежесінде аударылмай жүргенінің өзі жазушы тілінің өрнектерін жеткізе алмаудан
Сондықтан Ғабит кітаптары орыстардың назарына аз ілікті
Қазақ жазушыларынан орыстар алдымен М.Әуезовті таныды
Одан кейін «Шығанақ», «Миллионердің» кезінде Ғабиден көзге түсті
«Ботакоз»,­ «Сырдариямен» Сәбит көрінді
Өзін осылардан кем санамайтын, тіпті қайсыбіреулерінен тәуірмін деп есептейтін Ғабит олардың табыстарына, сол себептен, қуана қоймады, оны ішкі қызғаныш, пендешілік сезім жеңді.
Осы жағдайлар оның жүйкесіне әсер етті
Өзі Жазушылар одағының басшысы болып, одақтық ұйымның хатшысы болған тұстарда орыстар оның өзін танығанмен, шығармаларын мойындап үлгермеді, «Ұлпаны» Мемлекеттік сыйлыққа ұсынылып, кейін түсіп қалды
Онымен бірге ұсынылған Жұбан Мемлекеттік сыйлықтың лауреаты ­болып кетті
Осындай жағдайда Ғабеңді пендешілік мінездердің жеңіп кеткені жасырын емес
Өскен, қызмет істеген замандары да соған тәрбиелеген ­болар, Ғабең қайшылықты, күрделі кісі еді
Ол кісі уәде берді деп малдану қиын болатын
Белгілі бір жағдайларға қарай өзгеріп, айнып кете салатын
Креслоны жек көрмейтін, креслосы бар адамға жалтақтау әдетінде бар еді
Жайшылықта басшылықты ұнатпай, оның кейбір істеріне сын көзімен қарап, оппозициядағы адамша көрінетін ол бетпе-бет келгенде басшылар алдында сол пікірлерін айтпайтын
Отызыншы жылдардан бастап басшы қызметтерге араласқан ол басшы алдында пікірін ашық айту неге апарып соғатынын жақсы білген
Сол әдетінен кейін де өзгерген жоқ
Мұны мен Орталық комитетте істеп жүрген кезде байқағанмын, кейін де Жазушылар одағының президиумында, секретариатында бірге мүше боп жүрген кездерде де аңдадым
Екі рет 60 және 70 жыл­дығымен құттықтап, Д.А.Қонаев­тың алдына бірге барға­нымыз (секретариат мүшелері) бар
Сол кісінің алдында да шешіліп сөйлегенін көргенім жоқ
Қайта Ғабиден ойындағысын ашық айтатын, жалтақ емес еді
Әнуар Әлімжанов пен Олжас Сүлейменов одақ басшылығына сайланарда да Ғабиттің: «Қазақ тілін білмейді, қазақша кітап оқымайды, бұл – ұлт әдебиетіне зорлық қой» деп талай жерде айтқанын естідім
Бірақ оларды сайлайтын пленумдарда сөйлемеді
­Олжас Жазушылар одағына бірінші хатшы­ болайын деп жатыр деп естіген бір «досы» Ғабитке барыпты
Ғабең ол кезде ауруханада жатқан
Осы хабарды айтып, Қонаевқа барып, тоқтатуды сұраған
Ғабең Ғабиденге телефон соғады: «Мен ауруханада жатырмын
Сен Қонаевқа бар, екеуміздің атымыздан айт, мынау сұмдық қой, әдебиет қазақ әдебиеті болудан қалады ғой» депті
Келген жігіт Ғабиденге барып, оны алып келеді
Қонаевқа бірден кіре алмайды, идеология жөніндегі хатшыда болады
Ол мәселенің шешіліп кеткенін, енді ол кісіге кірудің қажетсіздігін ескертеді
Салы суға кетіп Ғабиден мен Олжастың «досы» қайтады
Сөйткен Ғабеңнің Жазушылар одағының кезекті бір пленумында: «Олжастың одаққа келгені жақсы болды, оны жіберген Қонаевқа рақмет!» деп сөйлегенін бәріміз де естігенбіз
Тағы бір мысал: Ғылым академиясында сайлау өтетін болып, академиктік орынға Әбділда Тәжібаев пен Зәки Ахметов таласты
Жоғарыда айтқан Олжастың «досы» әр нәрсеге араласқыш
Сол Ғабитті, Әбділданы қосып қонаққа шақырады
Әбділданы қолдауын өтінеді
Ғабит тебіреніп сөз сөйлейді, Әбділданың әдебиетке қосқан үлесін, әлдеқашан академик болуы керектігін айтады.
Жиналған жұрт риза болысып,­ Ғабит қолдаған соң сайланып қалғандай көріп, Әбділданы құттықтай бастайды.­ Сайлау үстінде Орталық комитет те, академияның басшылары да Зәкиді қолдайды
Димекеңнің сәлемін жеткізеді
Осы кезде Ғабит сөйлеп: «Ал, жігіттер, тұрып дауыс берейік, Димекең айтса, не тұрыс бар? Зәкиді қолдайық» деп орнынан тұрады
Серікбай Бейсенбаевқа бұрылып: «Сен, Серікбай, бұра тартпа, Зәкиге дауыс бер» деп оны үгіттейді
Сөйтіп, сол жылы Зәки Ахметов академик боп сайланды
Әбділда сол сөзінен кейін Ғабитпен тіпті суысып кетті
Ғабиттің әдебиет, әдеби шығарма жөніндегі екіұшты пікірлері де аз емес
«Абай» романының алғашқы кітабы шыққанда «Социалистік Қазақстан» газетінің редакциясында отырып: «Мылжың кітап, маған берсе, тең жартысын қысқартар едім» дегенін, кейін сол романды мақтап мақала жазғанын Мұқан Иманжанов таңғалып айтатын еді
Мұқан – өтірік айтпайтын адам
Ғабеңнің жазу­шылығын сыйлайтын, өзі құрметтей­тін жазушының әлгіндей екі сөй­легеніне таңырқайтын.
Тұрсынзада Есімжановты мақтап, оның кітабына алғы сөз жазып, кітап Мемлекеттік сыйлыққа ұсынылғанда, бұғып қалғанын мен көзіммен көргенмін
Әрине, бұлардың бәрін мен Ғабитті мұқату мақсатында жазып отырғаным жоқ
Естелік болған соң, есте қалған жақсы-жаман қылықтардың бәрі адал, шын айтылуы керек қой
Тарих мақтауды да, даттауды да көтермейді
Барды барша, жоқты жоқша айтуды сүйеді
Біртіндеп ұлы адамдардың пендешілік қылықтары ұмытылады
Артында қалатыны, ұзақ сақталатыны – олардың кітаптары
Ғабит те тарихта шығармаларымен қалады
Ғабиттің құрдастарымен қарым-қатынасы біркелкі болмағанын сөз еттік қой, кезінде Сәкенді өкпелетіп алғанын өзі де, көргендер де айтатын, Мұхтармен арасындағы әңгімені Әлжаппар Әбішев талай жазды
Сәбитпен де, құдалығына қарамай (Ғабиттің үлкен қызы Ғалияға Сәбиттің үлкен ұлы Арыстан үйленген) бір қалыпта қалтқысыз көңілмен өмір сүрді деу қиын
Құрбыларының ішінде қатты сыйласқаны – Ғабиден
Екеуі құрдас, бірге карта ойнайды, қатты қалжыңдасады
Бірін-бірі көргенде шыдап тұра алмайды, «тазды таз көрсе, басы қышиды» дегендей, міндетті түрде бірдеңе айтып, қажап отыруды әдетке айналдырған
Солармен бірге болған күндерде өзім куә болған екеуінің қалжыңы, әзілі, ойыны жайында кезінде Ғабиден туралы естелікте жазған едім
Оларды қайталамай-ақ қояйын
Ғабиден үйіне келгенде Ғабит біресе арақ ішем деп, біресе коньяк ішем деп, «мынаның екеуі де татымсыз екен, шампанская аш» деп, әйтеуір барлық бутылкаларын аштырып рәсуа етіп кететін
Бір жолы қызмет еткен мен: «Не құяйын?» деп сұрағанымда, «Ағаңның арағын аяйсың ба? Әрқайсысынан құйып қой, қалағаны­мызды ішіп отырайық» деген
Ғабиденді сараң деп қажайтын еді, мынасы­ – соған жасаған қысастығы
Ғабиден де ақысын жібермейді
Бір жерде­ екеуі қатысып карта ойнапты
Ғабит ­«Мизер» десе, Ғабиден «тоғыз» деп басып алыпты
Жерден алған картасы нашар болғанына қарамастан, Ғабиден «10» деп жария­лайды
Ғабит картасын ­тастай салады.­ Сөйтсе, қолында «8» ойыны бар екен, соған тәуекел етіп ойнаса, жерден карта­ шықпайды
Тоғыздан құлаған не, оннан құлаған не, тәуекел, бұларды қорқытайын деп, 10 жариялапты.­ Сөйтіп, алдап кетіп, «қорқақ» деп Ғабитті мазақ ететін
Осы мінезін Жұбан екеумізге де бір қайталағысы келіп еді, біз сезіп қалып, ұстап алғанда «әлгі итті сөйтіп қорқытып ала беруші ем» деп құрдасын еске алғаны бар
Жоғарыда айттым ғой, алпысыншы жылдардың аяқ кезінде бір жазда екеуі де инфаркт алып, тауға шықпай, қалада болды
­Демалыс күндерін Дмитриев­каның арғы жағындағы бір өзен алқабында, ағаш ішінде өткізетін
Бір жолы одақтың үлкен «Зил» маши­насының үстінде жеткенше карта ойнадық.
Ғабеңнің жаңа алған бір туфлиі бар екен, біреуі аяғын қысып, шешіп қойып отырды
Ғабиден оны ақырын аяғымен сырғытып, маши­наның есігін ашып, ­насыбайын түкірген болып, түсіріп кетті
Машина тоқтаған жерде Ғабит туфлиін таба алмай, ақыры Ғабиденнен көріп тынды
Дмитриевка селосына машина жіберіп, аяқ киім алдырып, киіп қайтты
Екінші бір жолы, содан бір жеті кейін, демалыс күні тағы сол жерге бардық
Ғабиден, Ғабит, Ғали, мен – төртеуміз едік
Әйелдерден Құсни мен Ғалекең бәйбішесі Айтбала ерген
Зейне мен Әлия бара алмай қалған
Екі әйел тамақ дайындағанша, біз карта ойнап, тамаққа таяғанда, жуынып, бой сергітейік деп өзенге суға түстік
Ғабит асығыс киінді де, алды-артына қарамай кетіп қалды
– Ана ит бірнәрсені бүлдіруге кетті, – деді Ғабиден
Артынан ере жүрді
Біз де аяңдадық
Келсек, Ғабиденнің ағаш бұтағында ілулі тұрған пиджагын тығып тастапты
Ғабиден барып, оның карта ойнаған жерде жатқан көзілдіріктерін жинап алды
Екеуі беріспей біраз отырды­ да, енді райларынан қайтқан кезде, Ғабит пиджакты қай ағаштың түбіне тыққанын таба алмай қалды
Бәріміз іздеп таппадық.
Сол күні Ғабиден пиджаксыз қайтты
Мұндай әзілдері көп болатын
Ғабең – темекіні көп тартқан адам
Бірін сөндіріп, екіншісін тартып, бұрқыратып отырғаны
Мүштүктен тартады
Жайшылықта жинақы, таза адам, темекі тартқанда, оның күлін бір жерге түсіріп отыруды да ескермейді
Темекі күлі кез келген жерге үгіліп түсіп жатады.­ Ол тамақ ішіп отырған дастарқан ба, карта ойнап отырған үстел ме, бәрібір
Сонсоң үстел үстіне түскен күлді үріп, отырғандардың үстіне шашыратады
– Ит, жеген боғыңды дұрыстап жемейсің бе? – деп боқтайды Ғабиден
Менің бірде (инфаркт алған кезде): – Осы темекі денсаулығыңызға зиян емес пе, тым көп тартасыз, – дегенімде: – Сен білесің бе, сүрленген ет көпке шыдай ма, жас ет шыдамды бола ма? – деп кері сұрақ қойғаны бар
Суреткер адам ғой, образбен ойлап отыратын
Бірде ауруханада жатқанда көңілін сұрап барған маған: – Мен пеницеллиннің образын таптым, – деді, – ол өрт сөндіруші екен
Өртті сөндіргенмен, үй ішін түгел талқандап, бүлдіріп кетеді
Пеницеллин де сондай, ауруды жазғанмен, денеңді, іш құрылысыңды ойрандап кетеді екен
Әдемі табылған образ
Ойға келмеген
Ғабең ғана ойлап тапқан
Ғабең – қазақ жазушылары ішінде ең көп жасаған адам
Ғабиден екеуі құрдас еді
Қатар жасады
Ғабең Ғабиденнен бір жылға жуық кейін қайтты (Ғабиден қаңтарда, Ғабит желтоқсанда)
6-7 айдай үлкендігі тағы бар
Көп жасаған адам көп көреді
Қазақ жазушылары ішінде құрметті де, сыйды да көп көрген осы екеуі
Кейінгі ұрпақ өкілдерімен көп араласты
Ұлттық әдебиетіміздің өсіп жетілгенін көрді, талантты жаңа ұрпақты таныды
Құрдастарына жасаған мінезін кейінгі жастарға көрсеткен жоқ
Олардың жаңа шығармаларын оқып, көмектесті, қамқорлық жасады
Елуінші жылдардың басында Сафуан Шаймерденовтің «Болашаққа жол» атты тұңғыш романын қолдап, Жазушылар одағындағы талқылауда баяндама жасағанын көзіммен көргем
Сонда Сафуанға көп үміт арта сөйлеген
Мұхтар Шаханов пен Мұхтар Мағауин жөнінде жазған «Екі Мұхтар» деген мақаласы көпке мәлім
Сонда екеуінің сәтті ізденістеріне қуаныш білдірген
Баяндамалары мен мақалаларында көптеген жастардың аттарын атап, әдебиет болашағын танығанын байқатады.
Өзінің айтуы бойынша, Сәкен ұсталарынан аз күн бұрын келіп: «Заман беті бұзылып барады, біз кетеміз
Сен аман қаларсың
Сені мынау үй (өлкелік партия комитетін айтады, Ғабит сонда істеген) сақтар
Кейінгі жастарға басшы­ боп сен қаларсың, соларға қамқор бол» депті
Шынында, сол міндетті тағдыр Ғабитке жүктеді
Сәбит барда сонымен бөлісті
Сәбең де жастарға көмектесуден шаршамайтын еді
Ерте кетіп, артын Ғабитке тастап кетті
Бүкіл әдебиет қауымы, үлкені бар, кішісі бар, оны аға тұтты
Атын да атамай «Ғабе» деді
(Ғабитті «Ғабе», Ғабиденді «Ғабеке» деуші ек)
Елі де құрметтеді
Көп жылдар КСРО Жоғары кеңесіне, Қазақстан Жоғарғы Кеңесіне депутат сайлады, Орталық Комитетінің мүшесі болды
Ол көрген құрметті бұған дейін бірде-бір жазушы көрген жоқ
Сәкен, Бейімбет, Ілиястар қырықтан жаңа асқан кезінде өтсе, Мұхтар алпыстан аса, Сәбит жетпістен аса қайтты
Сондықтан Ғабитке ­деген халықтық құрмет арманда­ кеткен арыстарға деген ел ілтипаты еді
Сол ағаларына бұйырмаған атақ та Ғабитке тиісті болды
Қазақ жазушылары­ ішінен жалғыз Социалистік Еңбек Ері атанды
Екі рет (1957-1961, 1964-1966) одаққа басшылық жасады
Ол да ағаларына ерекше құрмет көрсететін
Олардың ­аттарын ілтипатпен атайтын, қылықтарын сүйсініп, сағынып еске алатын
Сәкен, Бейімбет, Ілияс, Мұхтар, Сәбит – бесеуін «алыптар тобы» деп атандырған да сол
Олардың әрқайсысы жөнінде естелік-эссе жазды
Мұхтар мен Сәбит қайтқанда тебіреніп сөйлегені көз алдымызда
Өзі де сол «алыптар тобының» арты болды
Соңғы жылдары Ғабит Жазушылар одағының Ақсақалдар алқасын басқарды
Сонда әдебиеттің сапасы, көркемдік жетістігі, жастарды тәрбиелеу мәселелеріне зор көңіл бөлгенін ерекше атауға болады
Ол тіл білмеген, сөзді орнына қолдана алмаған адамды жазушы деп танымайтын
Оны талай айтты
Жазушы тілі, көркем әдебиет тілі тақырыбына оның сөйлеген сөздері, жазған мақалалары, жасаған баяндамалары – өз алдына бір кітап боларлықтай
Ақсақалдар алқасы көркем әдебиет тіліне арнап арнайы конференция өткізді
Алқаның тапсыруымен мен оны ұйымдас­тыруға қатыстым
Конференцияны да кіріспе сөзбен мен аштым
Ғабең сонда керемет баяндама жасап еді
Ұзақ сөйледі, көп материал келтірді, көп сын да айтты (Конференция материалдары кітап болып басылды)
Соның бәрі әдебиетке деген ағалық қамқорлық болатын
Ағаны еске алғанда, бұлар ешуақыт ұмытылмайды
Сондықтан оның еңбегін, кітаптарын қандай сүйіп оқысақ, есімін де құрметпен атаймыз
Қазіргі жаңа ұрпақта кешегі кеңес дәуірінде туған әдебиетке, жасалған өнер туындыларына оқымай, көрмей, білмей тұрып, қол сілтей салатын «соқырлық» пайда болғанын көріп жүрміз
Бұл – ұлттық мұраны өркендетпейді, оны сыйламауға үйретеді
Сол бір қиын ­заманда кім қалай өмір сүрді, не жазды, қалай жазды, оның өзі қандай жазушы,­ ақын, өнерпаз екендігін білу үшін олардың еңбегін оқу, көру керек
Тек осылай қарағанда ғана кімнің кім екенін түсінеміз
Ғабиттің де ұлы тұлға екенін білеміз, мойындаймыз.
