Қазақ ғылыми ойының алтын қазығы іспетті тұлғалар аз емес
Олар кеңестік жүйеде де, тәуелсіздік дәуірінде де өз сөзін тайсалмай айтып, әдебиетке адалдығын көрсетіп жүр
Әрине, олардың қатары сиреп барады
Бірақ олар бар
Сапта тұр
Әлі де 85-ке бел алдырмай, екпіндей сөйлеп, ашық айтып, анығын ақтарып жүрген, шенеунікке жаны жанаспай тұратын, шындық деп шырылдап жүрген бір адам бар
Ол – Тұрсынбек Кәкішев, ғалым, қайраткер, ұстаз.
Тұрсекең ешқашан мансап қуып, біреуді ағалап, біреуді жағалап көрмеген, кейде қатты, кейде тәтті айтуды білмейтін тіні ерекше жан
Мансап қумаса да, жеке кабинетте шалқайып отыр­маса да, аяғын алшаң басатын, кеудесін тік ұстайтын ұлағатты адам
Тұрсынбек Кәкішевтің білімі терең, сөзі бәтуалы, ұрысқаны мен сипағаны білінбейтін бір сөзді, білгір ғалым, көрнекті көсемсөзші
Тұрсекең қазақ әдебиеті тарихының зерделі зерттеушісі де.
Тұрсынбек Кәкішев – менің ұлағатты ұстазым
46 жылдан бері көз қиығында жүрген адаммын
Қазақстанның ұлттық басылымдарында жетекшілік етіп жүрген кезімде, көп мақалаларын жарияладым, бірақ ешқашан қысқартқаным болмаса, түзетпейтін едім
Тізем дірілдеп, қолым қалтырайтын
Өйткені ұстаздың ой еркіндігіне қиянат жасау­ды әбестік деп білетін едік
Осылай «Жас Алашта» жүргенімде Сәкен Сейфуллин, Бейімбет Майлин сынды қазақ әдебиетінің арыс­тары туралы НКВД материалдары негізінде жазылған мақалаларын жариялап, қазақтың қоғамдық ойын қозғағаны әлі көз алдымда тұр
«Мен ұлтшыл емеспін, ұлтжандымын» деп, атылар алдында Сәкен айтқан сөзді тауып жариялаған – Тұрсекең! Сәкен серінің сұлу тістерін суырып, ұрты ішіне түскен суретін әкеліп, газетке берген де – Тұрсекең
Сәкен мен Мағжанның арақатынастары туралы ғалымдық сөз айтқан да – Тұрсекең
«Егеменнен» қуылып, докторлық диссертациямды қорғауға келгенде, ал «Уәлихан қолдарыңа түсті
Кеткен өштерің, жиналған кектерің болса алып қалыңдар» деп мысқылдап күлген де осы – Тұрсекең!
Тұрсекең десең Тұрсекең! Мен 18 жасымда имене университет табалдырығын аттағанда Тұрсынбек Кәкішев бүгіндегі 85-тегі шау тарт­қан шағы емес, 39-дағы жалт-жұлт кезі еді
Өзіне де, сөзіне де құмар болып, сымда отырған қарлығаштар­дай селт етпей лекциясына құлақ түріп, жазып отыратынбыз.
«Лениншіл жаста», «Жас Алашта» қаламы суарылған Тұрсынбек аға Кәкішевтің 1967 жылы «Дәуір суреттері» атты монографиясы жарық көрді
Бірақ оның ғылыми қасаңдығы жоқ, жаңа әдеби-көркемдік, Европа әдебиеті үлгісіндегі этюдтік қырымен елең еткізіп еді
Бұл қарадүрсін зерттеулерден архитектоникасы бөлек, өзгеше, хикаятқа жақын, ғылыми-танымдық формасымен ерекшеленген тосын дүние болды.
1968 жылғы «Қызыл сұңқар» мен 1976 жылғы өнегелі өмір се­рия­сымен шыққан «Сәкен Сейфуллин­нің» ғұмырнамалық хикаяты арасын жалғап жатқан алтын желі не? «Қызыл сұңқар» тарихи-әдеби очерк болса, Сәкен – ғұмырнамалық хикая
Бірінші кітапты жазғанда Тұрсекең ғылым кандидаты, ал екінші кітапты жаз­ғанда ол ғылым докторы еді
Бірақ өз­гермеген авторлық баяндау тәсілі.
«Қызыл сұңқар» былай басталатын:
«1905 жыл
Көктем
Қазақтар Ніл­ді, орыстар Успенск деп атай­­­тын Спасск заводы орналасқан ай­мақ адыр-бұдырлы…

Ағылшын­­ның айдаладағы заводын бас­қа­рып, табысқа батқандар Сарыар­қаның өкпек желіне кеудесін кере қар­сы тұрса, табиғаттың дауылы мен ауыр тұрмыстан ықтасын ізде­­ген жұмысшылар – кемері керті­ліп түскен қазанға ұқсас үлкен сайда».
Бұл 1968 жылы жарияланған еңбек
Егемендіктің, тәуелсіздіктің иісі де жоқ сияқты
Бұл қиялға келе бермейтін ой
Бірақ көзі қарақты оқырман, қызыл империяның көрігі қызып, өзге ойларды сылып тастайтын кезеңдегі мына «Ағылшынның айдаладағы заводын басқарып, та­бысқа батқандар» деген сөйлемді жолбарыс жүректі, арыстан білекті адам ғана жаза алар еді
Оны жазған кім? Ол – Тұрсынбек Кәкішев.
Сәкен Сейфуллин
Ғұмыр­намалық хикаятын алайық
Бұл 1976 жылы жарық көрді
Бұл кезде Тұрсекең ғылым докторы бола­тын
Алдын ойлайтын, соңын болжай­тын шағы
Бірақ баяғы жүрекжұтқан­дық қалпы сол қалпында
Үзіндіге назар аударалық:
…«1914 жылдың көктемінде құрбан айты болып, семинария­ның мұсылман шәкірттеріне мұр­саттана берілді
Қайда барарын білмей отырғанда Тұрғанбек «Жүріңдер, айттап келейік» деді
Уақыт өткізу амалы табылған соң семинарияның 2-класында оқып жүрген Нығымет Нұрмақов, Ахмет­ Баржақсын, дайындық класта оқушы Мағжан Жұмабаев, клас­тас Тұрғанбек пен Сәкен барын киіп, байлауышын салып дегендей мешітке тартты».
«Нығымет, Сәкен, Мағжан үшеуі бірімен күнде кездесіп, ақылдасып қояды
Сәкен мен Мағжан бір-бірімен тіл табыса алмай, болмашыға ілігісіп қалады».
«Шолпан» жинағы қолына тигеннен бері Сәкеннің Мағжанға көзқарасы өзгеріп сала берген сияқты».
Сәкен мен Мағжан арасындағы тартыста Тұрсекең, әрине, Сәкен жағына шығып кетеді
Өйтпеске шарасы да қалмаған сыңайлы
«Поэзияның ең қасиетті саласы – махаббат лирикасы
Оны жырламаған ақын жоқ
Абай екеш Абай да жырлаған»
Бұл – Мағжан­ның сөзі
Әрине, астамшылық сөз
Бірақ мұны Мағжан дәл осылай айтты ма, оны ешкім білмейді.
Сәкен, «Ойпырмай, Мағжан, өзіңнен басқаны да бірдемені шамалайды деп ойлағаның жөн болмас па? Мәселенің немен тынарын білмей жатып шоштаңдау – шолжаңның ісі» деп салды.
Тәмам
Мәселе, Тұрсекеңнің Сәкен мен Мағжанның көзқа­растарының үйлесе бермейтінінде емес, мәселе Тұрсекеңнің Алаш азаматтарының аттары аталуға тый­ым салынып, мұралары ақтал­май тұрғанда ғылыми-әдеби айна­лымға қосуында емес пе? Бұл тағды­рын бәйгеге тіккен Тұрсекеңнің ер­лігі емес деп кім айта алады?! Айта алмайды
Өйткені Тұрсынбек Кәкішев тумысында тәуекелшіл, ұлтжанды, санадағы жараларды дәл табатын рух сардары.
Мағжанның шығармалары тұрмақ, атын атауға тыйым салын­ған уақытта қоғамның қорғасын оғына кеудесін оққа тосқан адамды батыр демеске шарамыз бар ма? Тұрсынбек Сәбит Мұқанов сынды алыптан бата алған жігіттің бірі емес пе?
«Тұрсынбектің кітабы оқыр­мандарды қызықтырып отыратын тартымды түрде жазылған
Көп жерлерде көркем очерктің әдісі де қолданылып, әдемі бояулар мен көрікті картиналар жасалған
Көп беттердің тілі де тәтті.
…Сәкен ағайдың қызғылықты, уақиғаға толы, бай өмірі мен ісі туралы жазылған бұл кітап – Сәкенді танудың сәтті жазылған кезекті шығармасы».
Академик-жазушы Сәбит Мұқанов абызымыз кіріспеде осылай пікір білдірсе де, кітаптағы аттары аталатын Әлихан Бөкейханов, Міржақып Дулатов, Мағжан Жұмабаев, Көлбай Тоғысов, тағы да басқалар туралы пікір айтпайды
Мұны Сәбит Мұқанов әруағын тірілту үшін айтып отыр­мын
Егер Сәбең кітапта «мына алашордалықтардың аттары аталады» десе, кітап беттері жұлынып, не туралатыны анық еді
Қайран, Сәбең, қысылтаңда жол тауып кететін қасиеті осыдан-ақ көрініп тұр-ау!
Таза ғылыми-ұстаздық жолға әркім әртүрлі жолмен келеді
Тұрсекең тағдыры сонау 1950 жылдардың басында жол айрықта тұрды
Бірі ККП Орталық Ко­митетінің марксизм-ленинизм классиктерінің шығармаларын тәржімалайтын аудармашылардың екі жылдық курсын бітіріп, партия тарихы институтындағы кіші ғылыми қызметкерлік жолды жалғастыру да, екінші әдебиет зерттеушілік жол еді.
Бірінші жол оны партиялық қызметке апаратын, Қазақстан Компартиясы Орталық Комитеті­­нің аппаратынан бір-ақ шығараты­ны айқын болатын
Бірақ Тұрсекең партия тарихы институтынан көп архивтік материалдарды жинақтады
Партияның репрессияшыл табиғатын көрді
Бұл жүрегін жаралады
Ұлтжандылық, қазақ зиялыларының тағдырын танушылық Тұрсынбек Кәкішевті басқа арнаға бастады.
Ұлтын сүю, ана тілін сүю, халқына адал қызмет ету ол отансүйгіштіктің белгісі
Ерте есейген, ерте қолға қалам ұстаған Тұрсынбек Кәкішевтің ойы да, құдай берген мінезі де кемшілікке төзбейтін
Сондықтан да тура сөйлеп, туғанына жақпайтын
Бұл 1956 жылдың 24 тамызында «Қазақ әдебиеті» газетіндегі сегіз адам қол қойған «Тіл мәдениеті» атты мақала Тұрсекеңе деген партия­лық өшпенділікті өршітіп жіберді
Мақала ұлтшылдық сарындағы зиян­ды жарияланым деп танылды
Қазақ мектептері мен қазақ тілінің құрдымға кетіп бара жатқаны, шұғыл шешімдер қажет екендігі туралы ойтолғақ басына бәле болып жабысты
«Социалистік Қазақстан» газеті редакциялық мақала жариялап, осы мақаланың белгілі авторлары Т.Кәкішев пен Ә.Мұхтаровты сын тезіне алды
Көп кешікпей «Казахстанская правда» газеті әріптес газеттің сойы­лын соққан болып, тағы да мақала авторларын тұқыртып тынды
Бұл бұл ма, мақала зиянды деп табылып Қазақстан Компартиясы Орталық Комитетінің қаулысына ілікті.
Сыналды, бірақ сағын сындыра алмады
Енді не істеу керек? Бұларды жазу, халық кәдесіне жарату қажет-ті.
Жас ғалым партиялық қызметті емес, қаламгерлік, әдебиетші ға­лымдық жолды таңдады
Осылай 1958 жылы бүгінгі М.Әуезов атындағы Әдебиет және өнер инс­титутының аспирантурасына түсті
«Қазақ әдебиетінің қалыптасу дәуіріндегі идеялық-творчество­лық мәселелері» (1917-1929жж.) атты кандидаттық диссертациясы ғылыми ортада жоғары бағаланды.
Диссертациялық жұмыстың құндылығының бірі – оның Жиенғали Тілепбергенов, Елжас Бекеновтің мұраларын зерттеуі, талдауы, ғылыми айналымға қосуы болды
Мұнымен де шектелмей Тұрсекең Ж.Тілепбергеновтің «Ізбасар» атты таңдамалы жинағы мен Е.Бекеновтің «Дала қоңырауының» алғы сөзін жазып, кітап етіп шығарды
Жасын ғұмыр Саттар Ерубаевтың мұрасын жинас­тырып, оны үш рет халық кәдесіне жаратты
Осы жол Тұрсекеңді Сәкен Сейфуллинге алып келді
Сәкен өмірі, Сәкен төңірегіндегі тоғысқан тағдырлар, тарихтың қатпар-қатпар жолдары мен соқпақтары, іздері ғалым ағаның көз алдына үлкен бір Адам мен тағдыр картинасы секілді елестеді
Бастаған істі тастай алмайтын Тұрсынбек Кәкішев дауылпаз ақынның дулы ортасына кірді де, одан бүгінге дейін шыға алмай келеді, жазып келеді, жариялап келеді.
Өмір бір орнында тұрмайды
Әдебиет және өнер институтында өкпесі қысылғандай болды
Енді Тұрсекеңе үлкен аудитория қажет-ті
Іштегі запыран тек жазумен емес, айтумен де сыртқа шығуы табиғи сұраныс болатын
Осылай Тұрсекең Ғылыми-зерттеу институтының салиқалы кабинетін тастап, 1968 жылы у-шулы студенттік аудиторияға, бүгінгі әл-Фараби атындағы Қазақ ұлттық университетінің дәрісханасына енді
Бұл ауысудың өз сыры бар
Оған мақала соңында қайта оралуға тура келеді
Енді Тұрсекеңнің профессор Бейсембай Кенжебаевпен бірлескен ғылыми ой түзеу кезеңі басталды
Бейсекең шаруасын үндемей тындыратын, өзі кішкентай болса да, көз көңілі алыс­тан көретін ғажайып тұлға еді
Ол қазақ әдебиетінің тарихының бастауларын сонау Орхон-Енесей жазуларынан, кітаби-діни, зар-заман ақындарынан көретін
ХІХ ғасырдың газет-журналдарындағы қазақ ойының мәйекті ортасын іздейтін.
Тұрсынбек Кәкішев трибун, сөзге ұста, дауысы алты қырдан асатын адам
Ұлтжанды екі ғалым көзқарастары үйлесе кетті
Уни­вер­ситеттің қазақ әдебиеті кафедрасы қазақ әдебиеті тари­хы­ның өзекті мәселелері бойын­ша зер­делі орталыққа айналды да кетті
Бұл өз тағдырыма қатысты болғандық­тан, кафедраның бір отырысын­дағы пікірталастан хабардар еткім келеді.
Тұрсынбек Кәкішев 1971 жылы «Қазақ әдебиет сынының туу және қалыптасу жолдары» атты тақырыпта докторлық диссертация қорғады
Жоқтан бар жасады, бардың жоқтаушысы болды
Екшеді, бір ізге түсірді
Қазақтың кемел ойының зердешісі болды
Октябрь революциясына дейінгі қазақ әдеби сынының қалыптасу іздерін тапты, мұны «Сын сапары» (1971), «Оңаша отау» (1982) монографияларымен бекітті.
Тегінде үйде қандай екенін білмеймін, бірақ өмірде Тұрсекең мазасыз адам
Бір жерде байыз ­тау­­­ып отыра алмайды
Ел көреді, жер көреді
Ол саяхат емес
Ол қы­зық тағдырлы адамдардың ізін кесе­ді
Олар туралы үзбей материал­дар жариялап, кітап етіп бастырады
Бұл үшін күшті ішкі энергетика керек
Осы қасиет Тұрсекеңді 85-те де қартайтпай отыр
Бұған «Жаяу салдың серуендері» кітап эссесі куә
«Шоқынған қазақты да шеттетпейік», «Қыпшақ Қоңырдың екі хаты», «Сәкеннің Сібірдегі ізімен», «Сарыарқа серуені», «Қасиетті Торғай даласында» сынды жазбалары – адамды баурап алатын, жанрлық жағынан тұщымды, ұлттық рухы жағынан мығым, ойландыратын, толғандыратын дүниелер.
«Жаяу салдың серуендері» кітабы Тұрсекеңнің «Өзге емес, өзім айтсам» деген беташар сөзімен ашылған
Сонда мынандай бір дерек бар:
«Қазақ кеңес әдебиетінің қалыптасу дәуіріндегі қым-қиғаш талас-тартыс, айтыстардан, жаңашыл ізденістерден, идеялық қақтығыстардан жұлынымды үзіп алмай, есеңгіреп шыққаннан кейін атақты ғалым, әдебиеттің арғы-бергісін жетік білетін, оның өркендеуіне өз үлесін мықтап қосқан Есмағамбет Ысмайылов маған енді қазақ әдебиет сынының мәселелерімен айналысуға тиістісің, ғылым мүддесі осыны талап етеді деп институттың екі жылдық жоспарына қаншама қарсыласқаныма қарамай, ең бір ауыр тақырыпты еріксіз кіргізіп жіберді
Мойныма түскен ноқтадан бір жарым жыл мөңкідім, бірақ құтыла алмадым».
Иә, Тұрсынбек Кәкішев – артында іздеушісі жоқ қаламгерлердің жоқшысы, дәуір мен әдебиеттің сарапшысы, замананың тамыршысы.
…1967 жылы 17 маусымда М.Әуезов атындағы институттың ғылыми кеңесі Тұрсекеңді аға ғылыми қызметкерлік мін­детті атқаруға жарамайды, твор­честволық қабілеті жетпейді деп «қарашармен» қызметіне бе­кіт­пепті
Академия Президенті Ш.Есенов пен қоғамдық ғылымдар бөлімшесінің академик-хатшысы М.С.Сильченко араласып, тағы да кеңес өтеді
Сонда Тұрсекең өз сөзін «Ар сөзі» деп атапты.
«Ауыздан шыққан сөз – атыл­ған оқ», оны қайтып ұстай алмай­сың… Жазығым … жазған еңбегім де емес, аузымнан арындап шығып, айғаймен жететін сөзімде екен
Жай сөзім жаяу төбелеске бергісіз екен».
Әдебиет және өнер институтына Тұрсекеңнің қарақазандай өкпесі бар екен
Орынсыз айыптау бітпеген соң, Тұрсекең Қазақстан Компартиясы Орталық Комитетінің хатшысы Саттар Нұрмашұлы Имашевтің араласуымен қазақтың бас университетіне аға ғылыми қызметкер етіп жіберіліпті
Бұл ғалым тағдырындағы бір хикаят болса, екінші хикаят Тұрсекеңнің ғылыми кеңесшісі, филология ғы­лымдарының докторы Есмағамбет Ысмайыловтың тағдырына қа­тыс­ты
Ол «Қазақ әдебиеті» газе­тінде әдебиеттің 40-50 жылдардағы дамуын «М.Әуезов дәуірі» деп атау­ға ұсыныс айтыпты
Бұған келіс­пеген Т.Ахтанов, А.Әбішев, С.Сейітов үшеуі «Литературная газе­таға» мақала жариялайды
Оған «Литературная Россия» апталығы араласады
Қазақ әдебиетін дәуірлеу мәселесі институт қабырғасынан шығып, Ресейдің белгілі екі газетінің арасындағы текетіреске ұштасады
1964 жылы 2 ақпанда М.Әуезов атындағы Әдебиет және өнер институтының ғылыми кеңесі Е.Ысмайыловты меңгерушіліктен босату үшін шешім шығарады.
Тұрсынбек Кәкішев қоғамдық ой пікірге қозғау салады
«Правда» газетіне хат жазады
Оны қазақшаламай, орыс тілінен үзінді келтіргенді жөн көрдім.
«Главный причиной столь яростных и планированных атак на профессора Исмаилова является то, что он последние годы выступал с многочисленными критичес­кими статьями против различного рода лженоваторов, формалистов и непризнанных «гениев»
Эти статьи написаны им с партийных позиций, с научной добросовестнос­тью и принципиальностью, хотя некоторые его суждения носили дискуссионный характер».
Қазір қоғам да, адам да, ғы­лы­ми көзқарас та өзгерді.
Атақты Баукең, Бауыржан Момышұлы­­на бір журналист кезінде сұрақ қойыпты:
– Бауке, шындық бар ма? – деп.
– Бар
Бірақ шындық шырылдап жетем дегенше өсек пен өтірік алдыңды өртеп жібереді, − деген екен.
Уақыт бәріне төреші
Әдебиетті идеологияның қаруы еткен заман келмеске кетті
Ел бесігін түзеп жатыр
Қазақ әдеби ғылымы жаңа бағытта дамып отыр
Сол жолда профессор Тұрсынбек Кәкішев нық басып, өмір-өзенде өз желкенін көтеріп жүзіп барады
Ұзақ жүзіңіз, артыңызда шәкірттеріңіз келеді…
Уәлихан ҚАЛИЖАНОВ,
М.О.Әуезов атындағы
Әдебиет және өнер
институтының директоры,
филология ғылымдарының
докторы
