Айтқали Нәріков
Ода
Тәуелдімін Күнге мен,
Тәуелдімін Айға да.
Табиғатпен бір денем,
Қай кезде де, қайда да.
Тәуелдімін досыма,
Ой-арманы үндескен.
Тәуелдімін қасыма,
Ғұмыр жасын бір кешкен…
Тәуелдімін арыма,
Тура жолды нұсқаған.
Тәуелдімін жарыма,
Қазан-ошақ ұстаған.
Тәуелдімін қоғамға,
Мүшесімін соның бір.
Маған, саған, оған да,
Мектеп болған өмір бұл.
О, жаратқан, қолыңда
Екі тізгін, бір шылбыр.
Жаным пида жолыңда
Ұрпағымды мұңсыз қыл.
Жақсылыққа ен салам,
(Жамандық та тұр арбап…)
Тәуелдімін мен саған,
Желеп-жебеп жүр, Аруақ!
Айтып келем ән қылып,
Жырыма да қосамын.
Тәуелсіз боп мәңгілік,
Қалсыншы тек, Отаным!
Ақын
… Сіркіреп жаңбыр жауғанда
Байқарсың өзің анықтап.
Жаным бір жүзер ауаңда,
Ауаңда сенің қалықтап…
«Орал»
Қасым Аманжолов
Нөсердей төгіп, төгіп басылатын,
Тұратын жырларынан жасын атып,
Көшесін көп қыдырған аманат қып,
Оралға оралмады Қасым ақын.
Десек те, өткен күннің бұлдыр бәрі,
Жастық шақ кімге сайран құрғызбады.
Үздігіп «Қасым, Қасым» деп тұрғандай,
Шағанның шалғыны мен бұлбұлдары.
Бөленген жазда жасыл желектерге,
(Біздерге ақын жайлы дерек берген),
Арқасын сүйеп қашан тұрады деп,
Сарғайды сағыныштар теректер де.
Жылдарға жылжып жатқан дәру бар ма,
(Тозады қанша мықты қарулар да…)
Өксу мен бұл өмірден кетті-ау өтіп
Апыр-ай, ақын сүйген арулар да…
Бір бейжай көңіл күймен тыныстаған,
Көсіліп жатыр көше күміс табан.
Сонау бір шеттегі үйді бетке алыпты
Қасымы бүгінгінің гүл ұстаған.
Осылай заман жайлап аяңдаған,
(Барлығын жіпке тізіп баяндаман).
Жақсының шарапатын бойға жиып,
Көбейе берсін ұрпақ ой аңдаған.
…Бұлттанып, сәтте шайдай ашылатын,
Достарға құшақ жая асығатын,
Жайықтың толқындары сылқ-сылқ күлді,
Оралға оралған-ау Қасым ақын!
Жалдылар
Әнші Сағадат Рахметжановқа
Бұл өмірде болған талай арғымақ,
Қия – құздан өте шыққан қарғып-ақ.
Құлаш жалы түседі екен тізгеге,
Бір арнаға құйылғандай сан бұлақ.
Батыр мініп, жауға шапса – алапат,
Бәйге болса, дүбіріне – дала шат.
Қысқа күнде түскен қанша додаға,
Қайда да сол бас жүлдені ала сап.
Құрманғазы бабамызда жал болған,
Жан болмаған қара күш те әлді одан.
Күй тартқанда, інген иіп, құс ұшпай,
Тербеліпті қараша үй мен сәнді ордаң.
Жас кезіңде не көп десең желік көп,
Егделендік соның бәрін көріп кеп.
Қадыр аға қатарынан ерек-ті,
Жал өсірдік сол ақынға еліктеп.
Бұл өмірден өтті қанша дүлдүлдер,
Іздеріне өсті қанша тың гүлдер.
Мыңнан бірдің аты қалар артында,
Алдын ала кімдер мұны білдім дер…
Сен келесің сахнаның сәні боп,
Теңесер жан Ақ Жайықта әлі жоқ.
Мен де келем өлең толғап өзімше,
Осы ғана өмірімнің мәні деп.
Ерте, кеш пе жүрегіміз тоқтайды,
Қимасымыз арқалайды көп қайғы.
Қалың елдің қабырғасы қайыспас,
Жоқтайтындар бізді, әйтеуір, жоқтайды.
Өз қызығын күннен-күнге еселер
Түк сезінбес біздер жүрген көшелер.
Бір жүзтаныс жан-жағына қарап ап,
«Бұл жалдылар қайда кеткен?» десе, дер…
Күн де шығар, шығып жүрген орнынан,
Ай да туар, туып жүрген оңынан.
Іздейтіндер, іздер сенің даусыңды,
Құлағын кетпей қойып сол бір ән.
Мен де өзіңдей күдері жал ағаңмын,
Қандайлығын білмен елде бағамның.
Өлеңдерім тез ұмыт боп кете ме?
Осыны ойлап, інім саған, шағам мұң.
Жыр болмаса, құр әуеннің «тілі» жоқ,
Үндескенде, әуелейді құдырет.
Сенің әнің, менің жырым жоғалмай,
Ел есінде жүрсе екен тірі боп!
Құштарлық
Екі келмес, бір-ақ келер өмір бұл,
Солмасын тек, солмасыншы көңіл-гүл.
Жанарымыз жұмылып бір кеткенше,
Жетелейді арман-сағым көгілдір.
Түссек-тағы күніне сан «жарысқа»,
Жүреміз біз ойда арманды дара ұстап…
Уысқа кеп түсті-ау деген сәтте ол,
Бір жалт беріп, кете барар алыстап.
Шаршап ұйықтап, оянамыз әлденіп,
Жолға тағы шақырады таң келіп.
Арман шіркін кетіп бара жатады,
«Мен мұндалап», әрбір жерден шаң беріп.
Болсын тіпті қаншама ол табанды,
Кезсін, мейлі, қаламменен даламды,
Осы жасқа келгенімше көргем жоқ
Арманыма жеттім деген адамды.
Тағдырымыз етпесе де іштарлық,
Тірлікте бұл бітпейді екен іс барлық.
Ғұмыр бойы жеткізбейтін себебі,
Арман деген – өмірге осы құштарлық!
Суретші Сәкен
 Ғұмаровтың мұражайында
Қабырғада қанша сурет ілінген!
Дал боламын түсіне алмай бірін мен.
Шарасыздық шырмап алған санамды
Сезіледі демімдегі дірілден.
«Адам деген алты аяқты бола ма?
Үшбұрыш бас – үйлеспейді жобаға».
Осы ойлармен ұзақ қарап тұрамын,
Тығырыққа тіреліп сан жорамал.
Тажал түсіп келе жатыр ғарыштан,
Құбыжықтар бір-бірімен алысқан.
Бұраңдайды айдаһардың құйрығы,
Кеуде жағы – жалы құлаш арыстан!
Анау аспан, осы мына жер үсті,
Неге сонша бір-бірімен керісті.
Алауыздық адамдарды аздырып,
Ібілістер тойлап жатыр жеңісті…
Бір суретте-шыңырау мен қия-шың,
Шыңырауға салған… Қыран ұясын?!.
Қия-шыңға өрмелеген жыланға,
Биіктікті қалай ғана қиясың.
Адам неге ойға бәрін жыяды,
Бір басына солар қалай сыяды?
Түсінбесем, түсінбей-ақ қояйын,
Ғажап бірақ Ғұмаровтың қиялы!
Мойын бұрмай қылығына тасырдың…
Сәкен аға, сен өнерге бас ұрдың.
Суреттерің бет-бейнесі сияқты
Қан құстырған жиырмасыншы ғасырдың!
Адамдар аз замана мен бір үні,
Көп нәрселер ойлантпайды тіріні.
Ғұмыры ұзақ іс тындырам деп жүріп,
Қысқа болды Ғұмаровтың ғұмыры.
Тірлік кештім қасқыр да тоқ, қой да аман,
(Немкеттілік, бойкүйездік – сол жаман).
…Сәкен салған суреттерді көргенде,
Осы күні кәдімгідей ойланам!
Жалғыз шал
«Құдай маған бермеді, – деп, – бір бала»,
Отырады ол кеуде толы мұң-нала.
Ұзақ күнгі алданышы домбыра,
Ұзақ түнгі алданышы жыр ғана.
Келіп-кетіп жатқан үйге дүрмек көп,
Кісі келсе, көкірегінде гүл көктеп.
Ол қонағын Құдайындай сыйлайды,
Жұрт та оны жүреді ылғи құрметтеп.
Сәйгүлікті керілдіріп кермеде,
Жоқ шығар-ау қызық та ол көрмеген.
Сүйіп алған қосағы еді кемпірі
Оны осы көктем шыға жерлеген.
Арман! Арман! Шыңсың ғой сен басы бұлт,
Сені қуды ол, жазын қысқа асырып.
Енді, міне, үнсіз ғана налиды,
Бар қайғысын сырт көздерден жасырып.
…Ағыл-тегіл ақтарылып төкпе күй,
Биіктерге шырқап жатыр өктем үн.
Қайсарлылық сездіреді жалғыз шал,
Төзімділік танытады шеттегі үй.
Басы сыйлы бір адам ол бұл маңға,
Бар шаруасын көрші – қолаң жүр қамдап.
Жалғыз дейміз, адам жалғыз болмайды,
Елі, жұрты аман-есен тұрғанда!
Құлайды
Кей адамның бағы жылда мөрлеген,
Бетіне оның ешкім жел боп келмеген,
Қайда барсын, сый-құрметке бөленіп,
Әрқашан да дайын тұрар төр деген.
Ондай жандар тобыр көріп халықты,
Тез малданар оңай келген «даңқты».
Келе-келе көл қорыған қызғыштай
Қызғанады ауа, суды, жарықты.
Баршамызды жүрген дейін кісі қып,
Өз-өзінен шыға келер «ісініп».
Ал біз болсақ, бұған маңыз бермейміз,
Жүрсек-тағы барлық жайды түсініп…
Қатар ұстап тұрғандай боп Күн, Айды,
Өзіне тең есептер тек Құдайды.
Мың асқанға, бір тосқанның бары рас,
Мұндай пенде түбінде бір «құлайды»!
Ән әсері
Қайтесің көмейіңде тізіп жүріп,
Шырқай түс әніңді, інім, үзілдіріп.
Қоштасқан көктеміммен табысайын,
Тұрғанда есігімнен күзім кіріп.
Жайықтай ту алыстан басын алған,
Сырлы саз бара жатыр тасып алға.
Бір сиқыр дүниеге ұрдым құлаш,
Алдымнан арайланып асыл арман.
Домбыраң даусыңменен үндеседі,
Сал көңілің саябақта гүл кешеді.
Өмірің қазір сенің сияқты ән,
Мен үшін мұның бәрі – күн кешегі.
Жұрт тарқап, қаламын мен кілең кейін,
Өйткені, ән мен жырға жүрем бейім.
Құлпырып кеттің сәтте, қайран көңіл,
Ақ қарға қағып алған кілем дейін.
Жұмағаным 
Рахимова
Қазақтың бұлбұл қызы Күләш еді,
Күләштің бұлбұлдығы рас еді.
Жайықтың жағасында сайрасын деп,
Аманат еткен шығар, сірә, сені.
Әрқашан өрісі кең өнерлінің,
Халқының көңілінің терер гүлін.
Жарқ етіп, сахнаға шыға келші,
Шабытқа шабыт қоссын келер күнің.
Жол тартып Тас қаладан астанаға,
Көріндің қатарыңнан жаста дара.
Сан алуан саңлақтарды мойындатып,
Оралдың туған жерге – бастамаға.
Біреулер мақтап жатыр ұнағанын,
Қолпаштың тауып жатыр мың амалын.
Ал сенің өнердегі орның бөлек,
Ешқашан сарқылмасын бұлақ-әнің.
Жалындап тұр ғой, қалқам, жаның әлі,
(Биіктер ойыңдағы алынады…)
Өзіңді қаумалаған қалың қауым,
Талай жыл талантыңа табынады.
Бойыңда пенделіктен дарын басым,
Басыңнан бұл бақытың арылмасын.
Күн сайын көз айым боп жүре берші,
Жезтаңдай, күміс көмей қарындасым!
Айта алар…
Үміт етіп балдырғаннан, өндірден,
Адам өзін өмір бойы сендірген.
Болар бала байқалады үйінде,
Кейін сосын оны бүкіл ел білген.
Пенделіктен мастанбайтын табысқа,
(Бұл қасиет бұйырар тек арысқа).
Адамдарды бөлген емес өсер ұл:
«Мынау жақын, иә мынау алысқа».
Ортақ оған жақсы-жаман елдегі,
Не болады сыртқа тепсе пендені.
Бірақ
Бірақ
Отырады безбендеп,
Іргелі іскесіңді кімнің еңбегі…
Мұның өзі өте-мөте маңызды,
Кімдер қалай түсінеді парызды?
Сын сағатта кім екенің білінер,
Жайшылықта бәріміз де жан ізгі…
Заңғарлардың жаны қашан жай табар,
Таршылықта татымдылар байқалар.
Азаймасын азаматтар арада,
Ақ-қараны дәл айырып айта алар…
Аманат
Жылдар, жылдар шар қайрақтай зырлаған,
Күш-қуатты бірте-бірте ұрлаған.
Алыстатып жастық шақтың ауылын,
Кәрілікке жақындатқан бір қадам.
Елікпейтін болдым қызық, ойынға,
Салқынқандық орныққандай бойымда.
Бір әулеттің үлкені боп қалған соң,
Ауыр салмақ түсіп жатыр мойынға.
Кезімде осы мүмкіндік бар, шама бар,
Ойымда жоқ ағайынды алалар.
Алғысқана арқалағым келеді,
Шалыс бассам, дұшпандарым табалар.
Алыстарға бастаса ойдың жетегі,
Өн бойымды дауыл соғып өтеді.
Он екіде бір гүл ашпай кеткендер
Жүрегімді тілім-тілім етеді…
Сұрауы бар өтіп жатқан күн-айдың,
Талқысына тағдырымның шыдаймын.
Жинағаным ұрпағымның үлесі,
Ал шыбынжан аманаты Құдайдың!
Ұлымның рухына
Жүректе жара жас әлі,
Көңілді мұң кеп басады,
Жүремін күндіз тұнжырап,
Түн келсе, ұйқым қашады.
Шығамын таңға көз ілмей,
Шырқырап жаным-безілдей.
Қаздардан хабар естіген
Базарбай шалдың өзіндей…
Көшеде жастар жұптасып,
Бастарын изеп, құптасып,
Барады арман жолымен
Алаңсыз, әне, нық басып.
Ұлым жоқ сол бір қатарда,
(Сағыныш күні батар ма?..)
Жарқ етіп, жүзі көрінсе-ау,
Дәмімді соңғы татарда.
Болсам да қатты темірдей,
Сарайды ішкі кемірді ой.
Бақиды көрген ешкім жоқ,
Фәниің – осы өмір ғой.
Оң менен солды байыптап,
Кезім жоқ ойдан айыққан…
О жақтан сені көрем бе?
Оралған жан жоқ ғайыптан.
Қалай да қабір тар мекен,
(Рухқа, мүмкін, заң бөтен).
Мәңгілік бірге жүрер ек,
Мәңгілік өмір бар ма екен?..
Орал
