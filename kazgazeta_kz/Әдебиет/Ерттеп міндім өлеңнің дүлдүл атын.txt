Астанада ҚР Ұлттық Академиялық кітапханасында ақын Жеңіс Қашқыновтың туғанына 75 жыл толуына орай «Ерттеп міндім өлеңнің дүлдүл атын» атты әдеби-сазды кеш өтті
Шараға қоғам қайраткерлері, елге белгілі ақын-жазушылар, зиялы қауым өкілдері қатысты
Ақынның туған жерінен жерлестері келді.
Кеш барысында Жеңіс Қаш­қынов­тың «Тағзым» жыр жинағы­ның тұсауы кесілді
«Алыптар мен арыстар», «Туған жерге ту тіктім», «Төрттағандар мен егіз шумақтар», «Дастандар» атты 4 тараудан тұратын кітапқа ақынның бұрын жарық көрмеген өлеңдері қоса енгізіліпті
Осыған дейін ақынның артында қалған мол мұрасының арасында сақталып келген Әлихан Бөкейхан, Әлімхан Ермеков, Жақып Ақбаевтың рухына арнап шығарылған, белгілі сазгер Темірәлі Бақтыгереевтің әні «Үш арыс» және музыкасын Ескендір Хасанғалиев жазған «Ақтоғайым – алтыным» әндері өнерсүйер қауымның назарына алғаш рет ұсынылды.
Жиында сөз алған Несіпбек Айтов: «Жеңіс Қашқынов ақкөңіл, ешкімнің ала жібін аттамайтын азамат еді
Туған жеріне, ұлтына қаламымен адал қызмет еткен аяулы адамдардың бірі болды
Ол қазақтың талантты ақыны Мұзафар Әлімбаевтың шәкірті еді, оның жұмыс орнына жиі келетін
Мен Жеңісті сол кезден бастап жақсы танимын
Балалар әдебиетінің негізін қалағандардың бірі десек те артық емес
Аққан бұлақ секілді сөзі де, мінезі де, жүрегі де тұнық адам еді
Өлеңдерінің өзі басынан-аяғына дейін елдікті, туған жерді жырлайды» дей келе, ақынның адамгершілік қасиеттеріне де тоқталды.
Серік Тұрғынбеков «Жеңіс Қашқынов – алаш арысы Әлімхан Ермековтің туған жиені
Ол жастайынан алаш зиялыларының көзін көріп, солардың өсиетін бойына сіңіріп өскен ақын» десе, Омар Жәлел Ж.Қашқыновтың бір ерекшелігі қазақтың дәстүрлі тіл мәдениетінен қол үзбеген, қаймағын өлеңге бұзбай алып келген ақын екендігін атап өтті.
Бағдагүл Мұратқызы
