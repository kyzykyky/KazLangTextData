Осыдан қырық бес жыл бұрын Қызылорда облысы, Қазалы ауданы, Бекарыстан би ауылындағы (бұрынғы Карл-Маркс кеңшары) Кеңестер Одағының Батыры Үрмаш Түктібаев атындағы №24 қазақ орта мектебін жетпіс алты түлек бітіріп шыққан едік
«Құдай-ай, осы сабағы құрғыр қашан бітеді екен? Біздің де мектептен құтылар күніміз болар ма?» дейтіндер сол соңғы қоңырауда онжылдық оқушылық өмірімен қимай қоштасқан еді, кім білсін, мүмкін үлкен өмірге аяқ басқан кездегі алғаш толғаныстан, толқығаннан болар жүректерге мұң, көзге жас оралды
Қайран уақыт! Сынаптай сырғып қырық бес жыл да өте шығыпты
Содан бері өмірімізде қаншама өзгерістер болды.
Оқушылық өмір неткен тәтті, неткен бақытты, балғын, мұңсыз, қайғысыз шақ еді десеңізші? Міне, бүгінде алпыстан асып, сол бір балалық балғын кездерді қимастық сезіммен еске алады екенсің
Бәрі де ескі киноның жалғанған үзік-үзік пленкаларындай көз алдыңнан тізбектеліп өте шыққанда сағыныш деген ауылды бір аралап шығатының ақиқат
Осындайда ағайымыздың айтқаны еске түседі
Әбдімұрат Садуақасов ағайымыз: «Біріңнен ұшқан қарға біріңе жоқ, сағынасыңдар, бір-біріңді іздейсіңдер» дейтін
Сол кезде түсінбедік қой.
Шіркін, сол кездегі ұстаздардың ерекшелігін айтсаңызшы
Білімі біліктілігіне кеңпейіл, аңқылдаған ақкөңіл жандар еді
Бала жанын ерекше түсіне білетін Жетес Ешниязов, Әдемі Әлішова, Қолдасбай Алпысбаев, ­Ажайып Шоханова, Кеңес Жұбаев, Бөріқожа Бұхарбаев, ­Әнуарбек Алпысбаев, Әли Бегімов, Ахат Ниязова, Сүлеймен Мәлкешов, Ыбырай Жақсығұлов, Мұрат Атабаев, Сайфе Халиллаев, Нағашыбай Оразалиев ағай-апайларымыз болатын.
Ұлы Отан соғысының ардагерлері Есет Ешниязов, Жауылбай Пірманов ағайларымыз ұстаздардың ұстазы болған білгір жандар еді
Бірі тарихшы, екіншісі – математик.
Мектебіміздегі осындай тамаша жандардан дәріс алғанымызды, соларға шәкірт болғанымызды бүгінде мақтан тұтамыз.
Үрмаш Түктібаев орта мектебін өткен ғасырдың 60-70 жылдары бітірген түлектерінен еліміздің жоғары және арнаулы білім беретін оқу орындарына жыл сайын кем дегенде 15-20 бала түсетін
Біздің 68-ші жылғы түлектер арасында да суырылып алға шыққандар болды
Соның бірқатары жоғары және орта білім иелері атанып, өз саласының нағыз білгір маманы болып, абыройлы қызмет істеп келеді.
Сыныптасымыз Болатбек Қаманов Кеңес Одағының Батыры Үрмаш Түктібаев атындағы кеңшарда директор қызметін атқарды
Озат оқушы болған Жаппарберген Жалғасбаев Қырғыз мемлекеттік университетін бітіріп, көп жылдар статистика, партия органдарында жұмыс істесе, ширек ғасырдан бері ауданның экономика, қаржы және әлеуметтік саласында басшылық қызметте келе жатқан абыройлы жан, бірнеше медальдардың, Президенттің Алғысхаттары мен «Құрмет» грамотасының иегері
Сыныптасымыз Бекқали Бекбауылов әу баста жеке шаруаға бейім еді, кейін кәсіпкерліктен өз бақытын тапты, облыстың «Құрмет» грамоталарымен, Алғысхаттармен марапатталған, «Лучших людей Казахстана» кітабына енген, 2011 жылы Елбасы Н.Ә.Назарбаевтың ұлықтау салтанатты рәсіміне қатысқан
Жетібай Ыбыраев бақытын еңбектен тауып, Одақ кезінде Еңбек Қызыл Ту, ІІІ дәрежелі «Еңбек Даңқы» ордендерімен марапатталған болса, Мұстафа Ералиев Өркендеу кеңшарының директоры қызметін атқарды, «Ерен еңбегі үшін медалімен» марапатталған
Сыныптастарымыздың арасында ардагер ұстаз, оқу-ағарту ісінің үздігі Даража Әубәкірова, көп бала тәрбиелеп, «Батыр ана» атанған Ранайкүл Байзақова, Дәметкен Дәрмағанбетова, Сәнімкүл Ермекова да бар.
Өмір болған соң оның өкініші де болмай қоймайды екен
Бүгінде сол қатарластардың он бесі арамызда жоқ
«Өзекті жанға бір өлім» десек те, кейде соларды ойласаң ішің удай ашиды
Біреуінен біреуі артық олар көзден кетсе де, көңілден кетпейді
Әсіресе ауыл шаруашылығы маманы ретінде тәжірибесі толысып, облысқа, ауданға аты шыққан жаны жайсаң азамат, «Еңбек Даңқы» медалімен марапатталған Өмірзақ Оңғарбайдың кенеттен келген ажалы бәрімізді күйзелтіп кетті
Орны бөлек жан еді
Артында ұрпағы қалды
Соған да тәубе
Өлімге қимайтын сыныптастарымыз Мамай Зейнуллин, Құттыбай Абажанов, Тілектес Жұмағұлов, Бақыт Шарапов, Құлпыбай Оспанов, Көбжан Төлегенов, Жаңабай Ібашов, Рахымбай Мұнарбаев, Самал Абдықалықов, Мерекбай Сәрсенбаев, Сарқыт Аманова, Ағырай Жұманова, Баян Абашова, Гүлзира Төреханова қандай аяулы жандар еді
Тойланғалы отырған кездесуге жете алмай кеткендері қандай өкінішті
«Орнында бар оңалар» демекші, артында қалған ұрпақтарына Құдай қуат берсін.
Ұзақ жылдар бір-бірімен көріспеген, сағынысқан сыныптастардың қауышар күні де алыс емес
Ендеше сол кездесуде жолыққанша…
Бақыт ТІЛЕПОВ
Алматы облысы 
Еңбекшіқазақ ауданы 
Есік қаласы
