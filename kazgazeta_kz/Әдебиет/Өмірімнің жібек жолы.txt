Маңғыстау облыстық кітапханасында режиссер, актер, журналист, «Құрмет» орденді әнші Зәуреш Есбергенқызының «Өмірімнің жібек жолы» атты кітабының тұсаукесер рәсімі өтті.
Мектептің жоғарғы сынып оқушылары, колледж студенттері, мұғалімдер, кітапхана қызметкерлері қатысқан жиында әншінің өмірбаяны, өнер жолы туралы Бибігүл Аманиязова баяндап берді.
Зәуреш Есбергенқызы 1940 жылы Маңғыстау ауданының Үштаған жерінде дүниеге келген
Маңғыстау таланттарын түлетіп ұшырған әйгілі Шахта орта мектебінен тоғызыншы класты тәмамдаған соң, оныншы сыныпты Атырау қаласынан бітіреді
Содан кейін консерватория студенті атанады
Зәурештің ұстазы халық артисі, профессор Надия Әбдірахманқызы Шәріпова
Оны автор кітабында құрметпен еске алады
Консерваторияны бітірген соң Жамбыл, Атырау облыстық театрларында режиссер болды, небір арулар бейнесін сомдаған
Алматы «Қазақконцертінде» 20 жыл қызмет атқарды.
Зәуреш Есбергенқызы негізінен халық әндерін орындаушы
ХІХ ғасырда Маңғыстауда өмір сүрген Досат, Жылкелді секілді сал-серілердің шығармаларын насихаттаушы
Әндер Қазақ радиосының «Алтын қорында» сақтаулы
Нағыз тума талантты адамдардың мінезі тік, ешкімнің қас-қабағына қарамайтын бірбеткей, өзіндік ой-пікірлері болады
Зәуреш Есбергенқызы да дәл сондай жандардың қатарында
Өнерге шын берілген жан қызығынан қиындығы көп өнер жолын «өмірімнің жібек жолы» дейді.
Зәуреш Есбергенқызының өмірінде кездескен танымал тұлғалар туралы да сөз болды
Кітапта халықаралық «Алаш» сыйлығының лауреаты, журналист, жазушы Мағира Қожахметова, Елбасы «Маңғыстаудың мәдениет министрі» деп атаған Н.Мұханов, сөзі мен ісі бір жерден шығып жүрген Айкүміс Досанова, Бейнеу ауданының алғашқы басшысы Дүйсембі Әріпов, өмірден ерте кеткен Қызылөзен ауылының басшысы Жомарт Нұрлаев және т.б
туралы жылы лебіздер айтылады
Кешке қатысқан оқырмандар осылайша кітап арқылы автордың өмірімен, көптеген тұлғалардың тағдырымен танысты
Кештің жас ұрпақ үшін тәрбиелік мәні зор болды
Олар кітап авторының әңгімесін ықылас қоя тыңдады.
Нұргүл ЕҢСЕГЕНОВА 
Маңғыстау облысы
