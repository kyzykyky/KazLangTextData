Сол жылдары Ғали Туғанбаев Жамбыл аудандық ауруханасының терапия бөлімінің меңгерушісі болып қызмет ететін
Бір күні кабинетіне орта бойлы, қараторы, қыр мұрынды бір жігіт кіріп келді
Екеуі қос қолдай амандасып, жағдай сұраса бастады
Әлгі кісі бірден шаруа жайына көшіп:
– Ғалеке, мен өзіңізді сырттай білуші едім
Аудандағы білікті дәрігерлердің бірі деп естимін
Мен Жамбыл атындағы сов­хозда қызмет істеймін, – деді.
– Не болды, сырқаттанып қалдыңыз ба? – деді Ғали.
– Өзім ауырсам ештеңе емес қой
Өмірдегі ең қымбатты адамым – анам ауырып қалды
Сол кісіні емдетуім керек еді.
– Осында алып келмедіңіз бе?
– Анау-мынау ауруды елең қылмайтын адам еді
Дәрігерге көрінуді де жарата бермейді
Сол кісіні үйге барып емдесеңіз қалай болар екен? – деді
Жалпы, Ғали ауруларды ауруханада ғана қабылдайтын
Мына кісінің анасы үшін шыр-пыр болып тұрғаны көңілін жібітіп жіберді.
– Жарайды, емдесем емдейін, бі­рақ жұмыстан кейін ғана бара аламын
Өзіңіздің аты-жөніңіз кім? Жамбыл ауылынан үйіңізді қалай табамын?
– «Бекмырзаның үйі қайсы» десеңіз, бәрі біледі
Қай уақытта кел­сеңіз де, бәрібір, айтқан мезгіліңізде көлік жіберіп тұрайын, – деді Бекең.
– Өзімнің жеке машинам бар ғой, – деді Ғали.
Әлгі келген жігіттің өңіне қан жүгіріп, көңілі көтеріле бастады
Құдды бір Ғали анасының ауруын қолымен жұлып тастайтындай көрін­ген сияқты
Кабинеттен қуанып шықты
Жұмыс аяқталысымен Ғали өз көлігімен Жамбыл ауылына жетті
Сұрастырып жүріп Бекмырзаның үйін тез-ақ тауып алды
Бекеңнің анасы біраз жүдеген
Кеудесі сырылдап, суық тигізіп алыпты
Ғали дәрігерге үміттене қарайды.
– Апа, қауіпті ештеңе жоқ, біраз күнде аттай шауып кетесіз, – деді.
– Солай ма, балам, – деп қарт ананың жүзінде үміт пайда бола бас­тады
Ғали науқас ана үшін қолынан келген көмегін аяған жоқ
Шығыстық тәсілмен ине салып, емдей бастады
Арада біраз күн өткенде қарт ананың денсаулығы бері қарай бастады
Екі-үш аптадан кейін құлан-таза айығып кетті.
– Апа, денсаулығыңыз түзелді, енді ештеңеден қорықпаңыз.
– Солай ма, балам? Олай болса, саған көп-көп рақмет! Алла тілеуіңді берсін! Саған айтар бір өтінішім бар.
– Ол қандай өтініш, апа? – деді Ғали.
– Өтінішім – сол, сен менің ұлыммен дос бол
Оның артынан ерген інісі жоқ, соған іні болсаң, тіпті жақсы болар еді, – деді
Сөйтті де, ұлын қасына шақырып алып:
– Балам, адам баласына сенімді, шынайы достықтан артық ештеңенің керегі жоқ
Сен мына Ғали екеуің көңіл қимас дос болыңдар, жасы сенен кішілеу екен, туған ініңдей көр, – деді
Сөйтті де, екеуіне алма-кезек қарап: – Менің айтқанымды түсіндіңдер ме? Олай болса, ақ батамды берейін, – деп екі қолын жайды
Әз ананың ақ тілегінің арқасында Ғали мен Бекмырза көңіл қимас дос болып кетті
Екеуі ағалы-інілі туған бауырдай болды.
Иә, уақыт деген неткен жылдам! Одан бері талай жылдар артта қалды
Ғали емдеп шыққан Бүбіхан шешей жиырма жылдай өмір сүріп, тоқсанға жете өмірден озды
Осы бір оқиғаны Ғали ешқашан есінен шығарып көрген емес
Өйткені ананың берген ақ батасы өміріне үлкен жол ашты
Жалпы, Ғалидың дәрігер болуына әжесінің аурушаңдығы әсер етті десек, артық айтқандық емес.
Ғали Туғанбаев Жамбыл облысы­ның Жуалы ауданында ауыл мұғалімі­нің отбасында дүниеге келді
Әкесі Талап­бек мектепте – мұғалім, одан кейін ди­рек­тор болып қызмет атқарды
Ұл-қыз­дар­дың тұңғышы болғандықтан әжесі оны өзінің бауырына басты
Сөйтіп, Ғали ауылда «әже баласы» атанды
Аяулы әжесін Ғали жанындай жақсы көрді
Өмірден көрген көп бейнетінің кесірі ме, әжесі аурушаң болды
Соның кесірінен кейде бас көтермей жатып қалатын
Ғали өмірдегі ең қымбат адамы – әжесі ауырған кезде қатты қиналатын
Алдына «өскенде қайтсем де дәрігер боламын» деген мақсат қойды
Ондағы ойы әжесін емдеп жазу еді
Оның дәрігерлік мамандықты қалауына әжесінің септігі тиді
1967 жылы Қайрат орта мектебін ойдағыдай бітірген Ғали Туғанбаев Алматыдағы медицина институтының емдеу факультетіне оқуға түсті
Оны 1973 жылы бітіріп шығып, Жамбыл облысының ауруханасында еңбек жолын бастады
1974 жылы Жуалы ауданындағы Казанка ауылдық ауруханасында бас дәрігер болып қызмет атқарды
Ол жерде төрт жылдай жұмыс істеп, Жуалы аудандық ауруханасына жұмысқа ауысты
1981 жылы Алматы облысының Жамбыл аудандық ауруханасына қызметке келді
Мұнда терапия бөлімінің меңгерушісі болып орналасты
Үлкен қалаға жақындау болғандықтан Ғалиға ізденуге жол ашылды
1981 жылы Киевке үш айлық оқуға барып, инемен емдеуге бейімделе бастады
Талабы мол дәрігердің аудан көлемінде көзге көрінуіне осы жағдай себепші болды.
Өз мамандығын сүйе білген Ғали үнемі ізденумен жүреді
Соның нәтиже­сінде аудандағы білікті дәрігерлердің біріне айналды
Оны алыстағы ауылдан дертіне ем іздеген адамдар арнайы іздеп келетін болды
Қабылдау бөлмесінің алды қалың жұрттан толастаған емес
Алайда Ғали оған асып-тасқан жоқ
1989 жылы Запорьеже қаласына барып, мануальды терапия курсынан өтіп қайтты
1990 жылы фитотерапия курсын бітірді
Осындай үлкен ізденістің нәтижесінде облыс көлеміндегі білікті дәрігерлердің қатарынан табылды.
Иә, қырық жылдай дәрігерлік қыз­мет атқарған Ғали «мен болдым, толдым» деген емес
Үнемі іздену­мен, білі­мін жетілдірумен келеді
Сондықтан болар, оның әріптес­тері арасында орны бөлек
Аудан жұрт­шылығы Ғалиды білімді әрі білікті дәрігер ретінде ерекше құрмет тұтады.
Болат Оңғарбай,
журналист
