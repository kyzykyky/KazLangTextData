Бір жүректен ақтарылып, сансыз жүректерге көшкен жырларды күнде желіден оқимын
Оқимын да оның таусылмас шуақты нұрдың (жағымды энергияның) қайнар көзіне айналғанын көремін
Елдің бәрі жанына дәру, көңіліне көркемдік тауып, өлеңнің соңына жарыса жылы лебіздерін қалдырып жатады
Бұл – белді басылымдарда жазылған қасаңдау ғылыми рецензиядан әлдеқайда шынайы, әлдеқайда әсерлі ой, пайымдар легі
Әрі, тікелей оқырман қауымымен байланыс орнату және жалпы жұртпен бірге тыныстаудың ең әдемі, ең төте жолы
Өйткені ол әлеуметтік желі арқылы нағыз халықтың ақынына айналған
Ақын үшін үнемі көпшіліктің көз алдында жасынша ойнаған ­жырымен жүру – үлкен бақыт
Сондай кезде, тұлпардың арынындай патша поэзияның пәрменін ұстаған ақынның тегеурініне тек әлеуметтік желі ғана сайма-сай түсе алады
Жұрт смартфонын қолына ала салып, жүректен төгілген жырларын оп-оңай тауып, күнделікті көзайым болады
Газет емес гаджеттің бетін жауһар жырларға толтырған, бүгінгі маржан төгілген мақамның таусылмас тұмасына айналған тума талант – Зайда ақын десек ешкім дау айта алмас.
«Ағыл-тегіл өлең деген, жыр деген,
Жазам сосын, шалқып-тасып, күнде өлең!» – дейді классик ақын Зайда «Сен және мен» деген өлеңдер топтамасында.
Зайда ақынның әр күн сайын жұмбақ жырларының легі төгіліп, толассыз ақтарылады
Оның әрбір өрнекті, зерлі жыры – жылу іздеген жүректерге сеп, жетім көңілдерге демеу
Әрі, жауһар жырларды ақтарған жүрек өтеуіне күн сайын үздіксіз жұрттан алғыс алып жатады
Бұдан артық өлеңнің өлшемі болмаса керек.
Таусылмас кеннің көзіне айналған ақын ­Зайда жүрегі халқымен жыр арқылы сұқбаттасудан талған, танған емес
Керісінше уақыт өткен сайын үдеп, өзі айтқан «жылдардың бойы ұзарған» сайын қарқын алып барады
Бойынан қажыры, көкірегінен наз үні сарқылмаған қалпы дүйім жұртты жырымен үйіріп келеді
Біз арда таланттың соңғы оншақты күннің бедеріндегі туындыларын ғана сөз етіп отырмыз
Негізі ол кісінің қаламынан туған «Қырдың қызыл реңі», «Қандай сұлу таң еді», «Менің ғасырым», «Сәуір шуағы», «Мұнар мен гүл» жыр кітаптары мен «Менің ертегім» естелік-эссесі, «Зайдағұмыр» өлеңдер жинағы, «Махаббат пен мұң» поэтикалық новеллалары­ бар екенін білеміз
Кезінде дүйім жұртты аузына қаратып, Түркі дүниесі поэзиясы екінші фестивалінің, Халықаралық «Алаш» әдеби сыйлығының лауреаты атанған.
Өлеңді ерте кезден жанына серік еткен ақын жырларының қуаты жастайынан қияндағы жұртты баурады
Оқушы кезінде қазақтың белді ақыны Сәкен Иманасовтың арнайы іздеп келіп, қаршадай қызбен танысып қайтуы – оның болашағына қатысты көп жайтты аңғартады
Ал, мұқым жұрттың Мұқағалиы «қазақ поэзиясының Еңлікгүлі боласың» деп болашағына болжам жасауы – шын талантты жауқазын кезінен тануынан
Бұдан ширек ғасыр бұрын қазақтың қабырғалы халық ақыны – Хамаң, Хамит Ерғалиев ақсақал айрықша ықыласын аударды
«Зайда қарағым, сен өзіңді өзің танымай жүрсің
Менің саған руxани әкелік парызым болсын, өзіңді өзің мойындашы» деп батасын берген еді
Хамит ағаның сол кездегі берген батасы, руxани жебеуі – ақынның шығармашылығында үлкен бетбұрыс жасап, Зайданы бүгінгі «халықтық Зайдаға» жеткізді.
Балеттің құпиясын тамсана айтатындар, «онда тек ғашық жандар мен ынтық ықыластың сорабынан өрілген махаббат бейнесі ғана сомдалады» дейді
Солайы ­солай шығар, ал Зайда ақынның өлеңінде тұнған махаббаттың пердесі бар
Ол кісінің өлеңдерін оқып отырып, орыстың ұлы ақыны А.Пушкиннің «поэзия – махаббаттың құлы» дегені еріксіз еске оралады
Әрбір сөздің аясында­ меймілдей шүпілдеген сезімнің шәрбатын сезесің – сағыныш, наз, қайсарлық, әйел жүрегінің кеңдігі айқын көрінеді
Елде жоқ ерекшелігімен қалың оқырманды күндегі жаңа өлең баурап алған
Ақын Зайданы әрбір өлең сүйер жан өзіне етене етіп, тіпті, қайсыбір жұрт ең жақын адамына айналдырған
Осы тұрғыдан қарағанда, Елғондинова – ең бақытты қаламгерлердің бірі
Мұның бәріне бастау болып отырған – ақынның іңкәр жүрегі мен ақындық қуаты, еңбекқорлығы
Таңның ататыны қандай айқын болса, дәл сондай Еңлікгүлдің қаламынан жаңа өлең жазылатынына ел имандай сенеді әрі елеңдеп күтіп отырады
Өйткені өлеңдері ешкімге ұқсамайды
Ерекшелігі – шынайылығында, ал шынайылық қасиет – өміршеңдікке ­бастайды.
«Сенімен кешпеген күн, шөл дала ғой,
Жүректі тырнап өтер удай болып».
Немесе:
«Сені ойласам Күн көрем айналадан,
Бір дауысты естимін «Зайдалаған!»
Енді бір тұста:
«Сенің нұрың жеткенмен, өзің жоқсың,
Күтем, күтем…
Күтуге жетер ме Ай, Күн?!»
Тағдырдың салғанына мойынсұнған ақын ең соңғы сәтіне дейін үмітін үзбеуге әзір
Тек Ай мен Күннің түбінде жетпей қалатынына қобалжулы
Мұндай әздек жүректің қайсар мінезі оқырманды сүйсіндірмей, имандай ұйытпай қоймайды.
Шүкір, қазақ елі ақындарға кенде емес
Оның ішінде оңтүстікте «қыз апам» дейтіні сияқты, ақын қыздар да жетерлік
Бір қайран қалатыным, олардың тақырыбы бірыңғай
Мейірхан ағамыз (Ақдәулетұлы) бір мақа­ласында «бүгінгі жазып жүрген қыздардың өлеңін жинап бастырып, астына кез келге­нінің атын қойса, соның дүниесі болып кете беретіндей алшақтықтары жоқ» депті кейістік білдіре
Бәрі қарап тұрсаң жолы болмаған, өкінішті махаббатты жырлайды, жатқан сары уайымға салынған сарын
Кең жаһан тарының қауызындай тарылып, алқымды сығымдайды
Оптимистік реңнің ұштығы жоқ
Кейде ибалы сезімнен ауып, ашық, анайылыққа ұрынатындар да бар
Сондайларға қаратып белгілі сыншы әріптесім «көксеген мақсаттары – бір, бірақ көздегендеріне жету жолдары – әртүрлі» деп, ащы әжуамен әсерлі айтып еді
Ал Зайда ақынның өлеңдері осы қарақаскелең дүниеге кереғар күшке ие.
«Болмаса сені өзіме ғашық қылып,
Ал сосын…
Ғашық болып жараланам!» дейді «Жылама, өлең» атты жырында қайсар да және айнымас жардың ақтық сөзін паш етіп
Махаббат осылай жырлану керек сияқты.
Ол – үлкен поэзияның патшайымы
Оның дүниелерін еміренбей, тебіренбей, сүйінбей оқи алмайсың
Белгілі ақын Қасымхан ­Бегманов алаштың шырқау шайыры Зайданы оқығанда көңілі мен көз жасына ерік беретінін де жасырмайды.
Ақынның жыры жүректі «машақатқа» ­малындырумен қатар, жаңа бейнелі сөздер мен тосын теңеулерге толы.
«Көз жасымды сүртпе менің,
Тамшысында көктем бар» дейді көз жасының өзінен естелік іздеп.
«Көктем болып күлімдеп күз көңілің».
Немесе:
«Жалғыздықтан жалыққан Ай,
Қаңғып бара жатты»
Шынында да, тіс жармайтын тым-тырыс дүниеден лауқиға айналған кезбе жарыместі елестетесің
Бейнелі бұл ойды келесі образ үстемелей түседі.
«Мен тірімін,
Ал жылдарым тыныс алмайды…»
Ақын үшін тіршілігін тоқтатқан өлі жылдарда тірі болып ғұмыр кешу қандай қиямет.
«Жылдардың кетті бойы өсіп…»
Осы бір бейнелі әуезінен жүк үстіне қыздың жиған көрпесіндей алға озған уақыттың жылдарды қаттап, үстемелей жинаған көрінісі көз алдыңа келеді.
«Жанарында жылап тұрды аңғал мұң».
Ақын жүрегі «тыныс алмайтын» «бойы өскен жылдардың» ішінде жанына серік болған мұңды да аңғал көңілдің баламасына айналдырып алған
Балама мен бейнені қызықтап, ойлы өлеңдерге ери бересің…
Бірде «Лениншіл жастың» («Жас Алаш») әдебиет бөліміне Қанипа ақын апайымыз (Бұғыбаева) келгені бар
Ол кезде әдебиет бөлімін жазушы Жұмабай Шаштайұлы меңге­ретін
Екеуі шұрқырай амандасып, ықыластана әңгімелесіп кетті
Сөйтсем, Қанипа апайымыз «Жамбыл мұражайы» ауылының келіні екен де, Жұмабай қайнысы екен.
– Кімге ғашық болып жүрсіз? – деп сұрады Жұмекең күле
Апай да рахаттана күліп алды
Соңыра Жұмекең ол сөзінің жай-жапсарынан мағлұм етіп, Қанипа ақынның біреуге «ғашық болмаса» өлең жазбайтынын білдім.
Араны айлар аралап кеткенде Қанипа ақын тағы да қайнысына келді
Амандықтан соң тағы да сол сұрақ.
– Ол бір жүрегің езіле ғашық болу емес, адамның жақсы қасиетін аңғару – жаңа жырлар жазуға бастайды, – деді әдеткі қалпымен күле сөйлеп
Сол бір қысқа жүздесулерден Қанипа ақынның көкірегі мұнтаздай, ой-ниеті шікәмсіз сәбидей екенін аңдадым.
Ол кісіні еске алып отырған себебім, Жеті­судың қыздары әлдекімдерше қашқанның да алдына түсіп, қуғанның да алдына шығып, желөкпе мінез аңдатпайды
Әрі атақ-даңқтың соңы­нан өкшелей індетіп, пендешілікті түгендеуге уақыттары жоқ
Тек өмірді сүйіп, сол сүйіс­пеншіліктен ақтарылған жырларын жал­пақ жұрттан жасырмай жайып салады
Ақын үшін бұдан өткен бақыттың болмауы да – өлең дейтін киелі өлкеге адалдығын аңғартса керек.
Оның жүрегі «жалғыз қалып қоямын-ау» деген үрейден мүлде қорықпайды
Ол әлдеқа­шан бұлқынған бұқараның болмысына айналып кеткен.
«Сен мені кешір, оқысаң,
Мендік өмір өлеңімде» – деген жолдары бұған дәлел
Немесе пенденің кісімшілдігін келемеждей:
«Жұлдызы да, Айы да бәрі сылқым,
Бірақ, бірақ…
Ешқашан тіл қатпайды» – дейді «ай» мен «жұл­дызға» айналып кеткен әлдебір кісәпірлерге
Сосын, олардан өзінің әлденеше биік екенін әдемі тиянақтайды:
«Мен шайырмын түсінбес аспан асты,
Шын дос болсаң, әуелі сырлас күнім!».
Жалпы, адамға өлең қонуы бар да оны көкіректе ұялатып ұстап қалу, бөлек әңгіме
Қызыл тілдің құшырын ақтара төгілетін жыр, әлдебір киенің күшімен сарқылмай сарқырайтыны жалпыға аян болмаса да, қалам ұстаған қауымға мәлім екені рас
Осындай арман-құстың алтын ұясы Зайда ақынның жүрегінде орныққан
Сондықтан ырғағы өзгеше, бітімі бөлек, айтары бар, теңеуі тосын жырлар легі күн сайын Алатаудың етегінен аққан бұлақтай мөлдір қалпы жұртқа ағылуда
Қалың елі, әсіресе өлең сүйер өрелілер ақынның өлеңімен тұрып, өлеңімен ұйқыға жатады
Оның шығармашылығы өмірдің өзегіне айналған
Сондықтан бүгінде қаншама қыз-келіншектер Зайда ақынға қарап бой түзеп, қолына қалам алды
Ал, дәл мұндай поэзия көшіне жүйріктерді ілестіру – өзге ақындардың қолынан келе қой­майтын іс
Бұл интеллектуалдық өре – Еңлікгүлдің бойындағы құпиясы мен қатар баурап алатын сиқырлылығында жатса керек
Ол бірде өзі жақсы көретін испанның ұлы ақыны Гарсиа Лорка, бірде Анна Ахматова болып үн қатып тұрады
Бір қайран қалатыным, жетпіс дейтін жақсы жасқа жетсе де албырт та ­адуынды иірімдерге толы жырлары жарқын болашаққа бастап, үлкен үміттің тізгінін қолыңа ұстатып, арман дейтін ақбоз аттың жалына жармастырып, мінгізіп жібереді
Ақындық жолдың күрделі екені аян және Зайда ақын жүріп өткен соқпақтың тым думанды да қатерлі, ауыр да азапты және бақыт шәрбатына толы болғанын өмір-өзені мен өлең-өрнегінен әбден қанықпыз.
«Қайран өмірім-ай!
Жиырмасыншы ғасырда шын өмір сүріп едің» дейді ішкі монологына ерік беріп
Ал бірде мысасына мініп, әп сәтте қатая қояды.
«Өзіммен-өзім күресіп келемін.
Дон Кихот диірменмен алысты,
Ал, мен…»
«Уақыт және мен» топтамасында осылай оқырманымен сырласады
Күрестің ең үлкені және күрделісі адамның өзін-өзі жеңуі
Өзінің пенделігін жеңе алған кісі – көп тобырдың деңгейінде ғұмыр кешпейді.
«Пенделерім!
Мен сендердің қалыбыңа сыймаймын» – дейді кесімді түрде ақын
Сосын,
«Ей, қалған ғұмыр!
Мен сені өте шығам, күркіретіп!» деп, еш қи­налмай, еш өкінішсіз армансыз адамның сөзін айтады
Бұл – пенделік сананың санатынан жеті қатқа көтерілген Азаматтың үні, шынайы классик ақынның тағдырға тура қарап айтқаны.
Осындай қат-қабат тірлікте ештеңеге мойы­майтын ақын жүрегі мен азаматқа тән мінез сізді әлі талай асқақта қалықтатып, ұлт жадысына ұмытылмастай сіңдіретініне шүбә­сізбін
Жарық жылдамдығымен жарысқан жыр­ларыңыздың уақыт үнімен ілескен дүбірі соған айнымас кепіл
Оны өзіңіз де жырыңызға қосып, келешек күнге тайынбай бараты­ныңызды күні бұрын болжағансыз:
«Күндері Күннің кешкіріп,
Барамын жаңа көшпенен…»
Сөзімнің соңында сіз ғұмыр кешкен жылдардың бойы өсіп, ұзара берсін дегім келеді, қазақтың Еңлікгүлі…
Әділбек Ыбырайымұлы, 
Халықаралық «Алаш» әдеби
сыйлығының лауреаты
