Мөлдір ДӘУЛЕТБАЕВА,
 «Айгөлек» балабақша­сының қазақ тілі маманы
Ақын жаны
Ақын жанын түсінбейді жұрт неге?
Сезімменен арпалысып жүретін.
Дайын тұрар қуаныш пен өкпеге,
Жақсы көрген адамынан келетін.
Сергелдеңге түсіп сырлы сезімнің,
Дертін сақтап іште у ғып ішетін,
Тікенегін сақтап алып төзімнің,
Беймаза бір шықпас торға түсетін.
Ақын жаны жараланғыш, тез сынғыш.
Ақын жаны жіңішке бір ақ жіптей,
Ақындар сол тез ысиды, тез тоңғыш,
Бәйшешектей ашылатын күн күтпей.
Ессіз ғашық сұлулық пен жылуға,
Кім айтады жылы сөзді шынайы.
Соны ғана тырысады ұғуға,
Адал жанмен дос болуға ұдайы.
Ақын жанын түсінбейді жұрт неге?
Шын сүюге жаралғанын жүрегі.
Ғашық болып табиғатқа, адамға –
Сезімменен өзгеше өмір сүреді.
Мен сені сүйем
Мен сені сүйем жанымнан артық,
Бар ықылас, пейіл өзіңе тартып.
Бар демім өзің, емім де менің,
Сенімен жүрем шаттықтан шалқып.
Мен сені сүйем, ғашықпын саған,
Ғашықтық дертпен байланған санам.
Араға түскен адамның сөзі,
Ерегіскендей күш берер маған.
Түссе де мейлі кей адам күйіп,
Қызғанып бізге арам ой түйіп.
Күмәнім менің жоқ оған сенем,
Сонда да жүрсің сен мені сүйіп.
Мен сені сүйем біткенше демім,
Жойылмас бірақ мендегі сенім.
Соңғы сөз болса өзіңе айтар,
Сүйемін сені,«сүйемін» дермін.
ӨС, ӨРКЕНДЕ ЕСІГІМ!
Табиғаты көркем, сұлу, шырайлы,
Көрген жанға таулары да ұнайды.
Көрмеген жан бұрын-соңды Есікті,
Қандай қала деп қызыға сұрайды.
Алғаш көрген жандар таңдай қағады,
Хош иісті самал желі соғады.
Күркіреген таза, мөлдір, айнадай,
Таудың суы төңіректен ағады.
«Алтын Адам» табылған жер, құт мекен,
Өнер күші қалай бағын тапты екен?
Қанша ғасыр сырын бүгіп, тот баспай,
Жер астында қалай ғана жатты екен?
Бабаларым мекен еткен бұл аймақ,
Жаңа дүние табылады әр айлап.
Менің қалам көз тартады алыстан,
Келе жатыр күннен-күнге гүл жайнап.
Тарихта аты қалған қала, мақтарлық,
Алатаудың етегінде жатқан нық.
Таза ауасы жұмақтай ғой, сірә да,
Қыста қары қалың, жұмсақ, ақ мамық.
Дамып, гүлден, өс, өркенде Есігім!
Тербете бер сұлулықтың бесігін,
«Алтын Адам» атыңды көкке көтеріп,
Бар ғаламға жайылсын тек есімің.
Алматы облысы
Еңбекшіқазақ ауданы
