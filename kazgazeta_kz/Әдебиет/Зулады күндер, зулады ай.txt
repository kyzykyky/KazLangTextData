Гүлия Айтуғанова — 1997 жылы Ақтөбе облысы, Байғанин ауданы Жарқамыс ауылында туған
Әл-Фараби атындағы Қазақ ұлттық университеті журналистика факультетінің 1-курс студенті.
Сөз асылы
Ұрпаққа даналықпен сөз қалдырған,
Ғұлама ұлы ақын Абай бабам.
Өлең-жыры адамға ақылшы боп,
Жырлары естіледі кең даладан.
«Кім десе, сүйікті ақын – Абай дер ем,
Өнерлі бол, өнер ілім, өлең деген.
Білім, ғылым, еңбекті қадірле» деп,
Кейінгі ұрпағына ақыл берген.
Өмірден өтті талай, тұлға көсем,
Тұрады бейнелері сарайда әсем.
Сол бейненің ішінде «Сөз асылы»
Қарсы болмас ешкім де, Абай десем.
Көгімде көк туымыз!
Өмірі тарих-дастан,
Әлемге даңқы асқан.
Бүгінде болашаққа,
Сеніммен қадам басқан.
Нығайып достығымыз,
Бірлікпен ел жарасқан,
Бұл менің республикам –
Тәуелсіз Қазақстан.
Ең алғаш Байқоңырдан,
Ғарышқа жолын салған.
Ерлігі Тоқтар, Талғат.
Аңыз боп аты қалған.
Көгімде көк туымыз,
Көк байрақ желбірейді,
Кеудеде тулап жүрек,
Көргенде елжірейді.
Келдің бе, достым?!
Келдің бе, достым, құшақ жай,
Сағынып сені күтіп ем,
Зулады күндер, зулады ай,
Өтті күндер жылмен тең.
Жылмен теңдес күндерде,
Сарғая сені еске алдым,
Сонау бір қызық күндерде,
Сайранын көксеп, достардың.
Кеудеңе таққан қос жұлдыз,
Көрінер ыстық бауырға.
Алыстап аңсап келдің сен,
Ән салайық ауылда
Келдің бе, достым, құшақ жай,
Сағынып сені келдім ғой.
Сағындырдың япыр-ай,
Өтті-ау күндер жылмен тең!
Өлең менің…
Өлең менің –
Жүрегімде жанымда,
Өлең менің –
Мақсатым да, сазым да.
Өлең менің –
Сана, сезім, ойым да.
Өлең менің –
Құдіретті досым да.
Өлең менің –
Өмірдегі тірегім,
Өлең менің –
Асқар арман, тілегім.
Өлең менің –
Қиял-ғажап ертегім,
Өлең менің –
Кеудемдегі жүрегім.
