Еділ БЕКМҰРАТОВ, 1988 жылы Маңғыстау ау­да­ны, Қызан ауы­лында туған
Маңғыстау поли­тех­никалық кол­леджін бітірген.
МЕН БОЛАМЫН 
ОТПАНДАҒЫ ДЕГЕЛЕК
Күн айналып артынан күн шыққалы,
Жер жаралып төсіне гүл шыққалы.
Маңғыстаудың киелі топырағынан,
Неше дарын, неше жалын шықпады.
Бұл Маңғыстау кіл тектілер жатқан маң,
Көмейінен қазынаны ақтарған.
Жеті бұлбұл – жеті қайқы ән салып,
Ел жадында жеті нандай сақталған.
Қайталанбас сөздің асыл зергері,
Еш адамнан кездеспеген өрнегі.
Абыл, Ақтан, Нұрым, Аралбай, Қашаған
Бес жүйрігім – бес қаруым белдегі.
Артындағы елге көмек керек күн,
Арасына түспейді ме ер оттың.
«Жаудан қаза жетпеді-ау» деп өлерде,
Орындалмай кетті арманы Төлептің.
Кұрығына мойынсұнбай осалдың,
Қиын сәтте бастай алған көш алдын.
Ары көктей қала берді биікте,
Тәнін еттей турағанмен Досанның.
Бұл өлкеге кім бұрмады ат басын,
Жат жасиды өңкей асыл тапқасын.
Біздің қауым қалай асыл болмасын,
Пір Бекеттен дұға дарып жатқасын.
Айта берсең шежіре көп не керек,
Келешекке жол салатын керемет.
Өзгелердің «айдаһарын»жасытқан,
Мен боламын Отпандағы дегелек.
ЖЕЛТОҚСАН
Бабаларым сан ғасырлар аңсаған,
Сан ғасырлар қолы жетпей шаршаған.
Тәуелсіздік күні туды қазаққа.
Жыр жазамын қуат алып мен содан.
Жыр жазамын естісін деп барша маң,
Бір ғажабы туындайды ән содан.
Маған өлең жазбау жұртым мүмкін бе?
Осы өлкеге кіндігімнен тамса қан.
Осы өңір ғой менің – туған Отаным,
Отаныма арналуда от әнім,
Дардай істі жатпасам да тындырып,
Туған ел деп боздап жүрген ботамын.
Айналайын, туған елім, қазағым,
Тағдыр бізге көрсетті өз ғажабын.
Егемендік салды бізге назарын,
Бодандықтың келтірген күн ажалын.
Құдайым-ау, құдірет еді ол қандай,
Құтқардың-ау орманымды зорға Алла-ай.
Желтоқсанда шықпаса егер жастарым,
Біз ендігі жоқ болар ма ек жоңғардай?!
Жоқ болар ма ек құмға сіңген судай боп,
Отқа оранған қалың ағаш нудай боп.
Шыныменен болмағанда желтоқсан,
Жойылар ма ек қайнап ұшқан будай боп.
Жатыр, әне, өткенді айтып сайрап күн,
Жыршысы боп мына барша аймақтың.
Есіңе алшы кейінгі ұрнақ дегендей,
Есімдерін Ләззат пен Қайраттың.
Ей, ағайын өткенді еске ап жүрейік,
Тәуелсіздіктің қадірін әркез білейік.
Бұрын қанша қиындықты көп көрсек,
Енді сонша бақ келсін деп тілейік.
