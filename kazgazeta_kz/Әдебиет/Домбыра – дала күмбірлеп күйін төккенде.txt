Қайырбек АСАНОВ
ӨМІРІҢНІҢ АҚИҚАТЫ, ӘДІЛІ
Ел де тозды, жер де тозды көнерді,
Қаз-қалпына келмейтіндей ол енді.
Адамдардың амалы артып күн сайын
Көрсетуде не бір ғажап «өнерді».
Байқасаңыз өзгергендей ғалам бар
Көкейкесті мәселе көп алаңдар.
Миллион жылдар тозып келген жер-көкті.
Қайта орнына келтіре алмас адамдар!
Неге сонша кейбіреулер ашқарақ?
Түсінігі кейбіреудің басқарақ.
Жер-жаһанды жаулап алған Ескендір,
Кеткен жоқ па бар байлықты тастап-ақ!
Кейбір байлар кедейлерді құл санап,
Жолын бөгеп жүргізбейді тұмшалап.
Ескендірден қалған сол бір өнеге
Адамзатқа емес пе екен бір сабақ?
Осы ағайын менің саған айтарым,
Азғырмасын тірлігіңде сайтаның.
Адамзаттың өмір сүру тәртібі,
Құран сөзі екендігін байқадым!
СЕН КЕТКЕЛІ
Жаным мұңлы, сен кеткелі келмеске,
Жиі-жиі алам ана сені еске.
Бір Алладан күндіз-түні сұраушы ең
Ұрпағыңның шамшырағы сөнбеске!
Сен кеткелі тынысым да тарылып,
Жиі-жиі жүрем сені сағынып.
Өсіп жатыр немерең мен шөберең,
Болашақта соларда енді бар үміт!
Сен кеткелі баспай алға қадамым,
Ақ қағазға ой түсірмей қаламым.
Өзің жоқта көктем келді екі рет
Ажарына ажар қосып даланың!
Жадымдасың, жаным ана, жарығым,
Ой-санамды тербетеді сан ұғым.
Ұлы бейнең ұмытылмас ешқашан,
Өмірімде – тәрбие мен тәлімің!
Ардағымсың, асылымсың, анашым,
Мен үшін сен әлемдегі данасың.
Ана арқылы біледі екен адамзат
Бұл өмірдің қадірі мен бағасын!
АЗАМАТ
Әліп Бисүгіровке
Жақын екен
Жаныма інілігің
Жайқалғандай,
Көңілдің гүлі бүгін.
Дәлелдеп-ақ келесің өз ортаңа
Болмысыңның өзгеден ірілігін!
Әр ісіңнен
Сезіліп қазақтығың.
Ұлықтайсың
Ұлтыңның азаттығын.
Сендей қамқор перзенттің болғанына
Қуанады қол соғып, Созақ бүгін!
Ол елімнің
Мызғымас бір дарағы.
Қайнарының
Таусылмас жылғалары.
Тәкен, Асқар, Сәуірбек, Төлегендер,
Әдебиеттің талантты тұлғалары!
Мықтылықты
Сенен де аңғарамын.
Сыр шертеді
Бейнесі әр қаланың.
Күндіз – түні үй салып бір тынбайсың
Сол еңбекқор қалпыңа таңғаламын!
Жүрегіңе
Тым жақын бір есім бар.
Шыңдайтұғын
Жаныңның күресін әр.
Ол – Астана, қаланған кірпішінде
Қайталанбас сенің де үлесің бар!
Жарың – сұлу
Жұлдыздай – қыздарың да!
Елемейсің
Табиғат ызғарын да.
Тектіліктің өзіңде үлгісі бар,
Жемісіңді жинайсың күз бағыңда.
Риза саған
Әулет те, ағайын да.
Шын пейілді
Алғыс бар талайында.
Әппақ қардай көңіліңмен келе жатсың
Дақ түсірмей мөп-мөлдір ар-айдынға!
Қамқор болып
Талайлар үмітіне
Қарсы тұрып
Дауыл мен жел өтіне.
Ұрпақтар үлгі тұтып, басын иер
Қазақтың сендей мықты жігітіне!
Тәкен Әлімқұлов, Асқар Сүлейменов, Сәуірбек Бақбергенов, Төлеген Тоқбергенов
ҚАРШЫҒА-КҮЙ
Қазақтың күйі – қазынамыздың арнасы,
Қара домбырада қолыңның қалар таңбасы.
Қаршыға – күйдің табиғат берген бұлбұлы,
Құрманғазы, Дина, Нұрғисалардың жалғасы.
Даламның мына кеңдігін күймен сезінгем,
Өткенін ойлап, жан-жүрегіммен езілгем.
Ұлы даламның Ұлы жаршысы – домбыра,
Құдіретінен иіген екен бозінген.
Сиқырлы саусақ сезімнің қылын шертеді,
Көп пенде үшін көрінер бұл да ертегі.
Домбыра – дала, күмбірлеп күйін төккенде,
Жарқырай түсер елімнің нұрлы ертеңі.
Ұрпақтар легі шыңдалған осы күйменен,
Қазақта жоқ-ау шет көріп оны сүймеген.
Сұлу да, сазды құдыретті күйді тыңдасам,
Шабытым шалқып,
көкірегімнен құйды өлең.
Атырау – Алтай алыс та жақын арасын,
Жалғаған сенсің, арттырып және бағасын.
Сәулесі бар кеудеге сіңіп, күй болып,
Жазатын едің жабыққан жүрек жарасын!
Аз емес сенің еліңе қосқан үлесің,
Қазақ бар жерде күй болып сен де жүресің.
Біздерге берген Алланың сыйы – өлшеусіз,
Қаршыға бүгін күй әлеміндегі Ұлы есім!
БІЗДІҢ БАЛАЛЫҚ
Елде өстік, елде ойнадық еркелеп,
Тұратынбыз тәтті ұйқыдан ертерек.
Ата-ананың тыңдаушы едік айтқанын,
Жұмсап, ұрсып жатпаса да желкелеп.
Сабақтан да қалмаушы едік ешқашан,
Қуаттанып кетуші едік жасқаса.
Ойынды да ұмытпаушы ек күн сайын
Көңілімде болмаушы еді басқаша ән.
Достығымыз ғажап еді бәрімен,
Ертекті де айтушы едік әріден.
Жаз-жайлауға шығушы едік қуанып,
Саф ауасын артық көріп дәріден.
Тату-тәтті болатын-ды бар адам,
Ризығын жинаушы еді даладан.
Ата-әжеміз намаз оқып, бес уақыт
Бізге бақыт сұраушы еді Алладан.
Таза ұстап, ауланы да үйді де,
Тыңдаушы едік күмбірлеген күйді де.
Жамап-жасқап, жұпынылау киімді
Ұмытпаушы ек кешке жақын биді де.
Біз осылай болашаққа бекіндік,
Ел ішінде еңсе тіктеп жетілдік.
Жұрт қатарлы адам болсақ екен деп
Бір Алладан тіледік те, өтіндік.
Бастан өтті жоқшылық та, тақ-тұқ та,
Басылғандай көңілдегі аптық та.
Шүкір дейміз мынау жақсы өмірге.
Шүкір дейміз келіп қалған қарттыққа.
ҮЗІЛМЕЙДІ ҮМІТІМ
Кеше ғана жап-жас едім от кешкен,
Тағдырыммен қайсарлықпен беттескен.
Алла берген ғұмырымда тазамын,
Адамдармен кездерім жоқ кектескен!
Жалтақтаймын кейде бірақ алаңдап,
Меккеге де бара алмадым Анамды ап.
Бір жақсысы өкінбеймін өткенге
Жамандықты іздегем жоқ далаңдап!
Ой-санамды қойғандай ма, тұзақтап,
Сәл нәрседен көңілімде сызат қап…
Үмітпенен қараймын әр күндерге
Келін келіп қалар ма деп жүзі әппақ!
Көңілім мен көзім менің қиырда,
Бұрынғыдай көп бармаймын жиынға
Ұйықтамаймын уайымдап кей күні
Күткендерім келмей ме деп биыл да!
Ар-намысын туған елдің көтердім,
Әлі талай парызымды өтермін.
Алла қолдап, аман болсам фәниде
Армандаған мұраттарға жетермін.
Бұл өмірдің көп болса да аңызы,
Ата-ананың қалды ма әлде қарызы.
Жүрегінде иман нұры тұрғанда,
Өтелер-ау перзенттердің парызы?
ЖАЗЫЛҒАНДАЙ ДЕРТТЕРІМ
Жатсам-тұрсам көз алдымнан кетпейсің,
Көңілімде көктем болып көктейсің.
Жаным мұңға малынғанда кей сәтте
Жабырқатпай, жаным, неге жетпейсің?!
Тазарармын бар азаптан сонда мен,
Өмір бойы ғажап бір күй толғар ем.
Қуатыңа қуат қосып сол бір күй,
Болашақпен сен де өзіңді жалғар ең!
Шарпығандай бар денемді от лебің,
Жалын болып, лапылдадың, өртедің.
Сенің кәусар сыңғырлаған күлкіңнен.
Жазылғандай менің барлық дерттерім.
Көктем айы
Жан-жағымнан гүл жауған,
Көңілімнен көлеңкелі бұлт ауған.
Ғұмыр бойы жалығар да емеспін,
Махаббатым, сені сүйіп жырлаудан!
