«Тұлпар аунаған жерде түк қалар» демей ме халқымыз
Кешегі Сәбит, Ғабит сияқты ерен дарын иелері топырағынан нәр алған Қызылжар өңірінде майталман ақындар мен жазушылар аз емес
Солардың бірі де бірегейі бүгінде сексеннің сеңгіріне шығып отырған Мүтәллап Қанғожин.
Бұрынғы Ленин ауданы, қазіргі Есіл ауданының Қарағаш ауылында 1937 жылы дүниеге келген ол буыны бекімеген балаң кезінде бұралаңы мен шырғалаңы көп тағдыр тауқыметін бір кісідей-ақ көрген екен
Алты жасында әкесі дүниеден озған оның арқа тұтар ағасы Мүбәрак соғыста от кешіп жүріп қаза тапты
Тағдырдың ауыр соққысына иілсе де сынбаған шешесі Бәтіш кенже ұлын аналық мейірімін төгіп өсірді
Мүтәллап та ана иығындағы ауыртпалықты кішкентайынан сезініп, ересектермен бірге еңбекке ерте аралас­ты, сөйте жүріп мектепті аяқтады.
Туған ауылында соғыстан кейінгі алғашқы жылдары тракторшының көмекшісі, кейін мектеп мұғалімі болып өмірді танып қалған жас жігіттің 1966 жылы Солтүстік Қазақстан облыстық телестудиясына қызметке шақырылуы да кездейсоқтық емес
Өйткені біраз жыл ұстаздық етіп, кейін комсомол жұмысының көрігінде шыңдалып жүріп, Қазақ мемлекеттік университетінің журналистика факультетін сырттай оқып бітірген Мүтәллаптың өлеңдері сол кездері баспасөз бетінде жиі жария­ланып, шығармашылық ортаға танылып қалған кезі еді.
Содан бері осы ұжымда отыз жылдан аса табан аудармай еңбек етіп, облыстық телерадиокорпорациясының төрағалығына дейін көтерілген ол 1998 жылы зейнетке шыққаннан кейін де поэзия мен прозаның тізгінін тең ұстап, орамды ойлары, отты жырларымен оқырмандарының жүрегін тербеп келеді
Мүкеңнің алғашқы «Аққайыңдар аралы» жыр жинағы 1969 жылы жарық көріп, ақынның туған жеріне деген перзенттік махаббатын, Есілдің толқынындай тулаған ыстық сезімін өлең сүйер қауымға бірден танытқан еді
Содан кейінгі жылдары оның «Қызылжар», «Көкорай шалғын», «Жыр-керуен», «Өмірім менің», т.б
жи­нақтары оқырмандарының ыстық ықы­ласына бөленді
Солардың біразы орыс тіліне аударылып, қазақтың өршіл рухын өзге тілді отандастарымызға паш етті.
Ал ақынның қазақтың ғана емес, тамыры терең түркі жұртының мақта­нышы Мағжанға арнаған өлеңдері мен зерттеу еңбектері бір төбе
Оның әрбір жыр жолдарынан асқақ азаматтық тұлғаны, рухани тектілікті танимыз.
«Ауылдастар, ортаңнан,
Ой өріп өскем, жыр қуып» деп, жерлестеріне деген жүрек лүпілін ақ қағазға төгілткен ақынның алғашқы қадамы туралы өлең сөздің біртуар зергері Мұқағали Мақатаевтың кезінде: «Мүтәллап өлеңдері өзінің жылылығымен, ойлылығымен көңіл ­аударады
Әсіресе қуанарлық жайт – жас ақында азаматтық үн басым» деп баға беруі тегін емес еді.
Мүкеңнің жас буын үлгі тұтарлық азаматтық ұстанымын, парасатты болмысын ақынның сексен жасқа толуына арналған салтанатты кеште Сәбит Мұқанов атындағы облыстық қазақ сазды-драма театрының сахнасына көтерілген облыстық ардагерлер кеңесінің төрағасы Ескендір Елеусізов көпшілікке жылы лебізімен жеткізіп, мерейтой иесінің омырауына «Солтүстік Қазақстан облысының Құрметті ардагері» төсбелгісін тақты
Облыс әкімі Құмар Ақсақаловтың атынан құттықтаған әкімнің орынбасары Мадияр Қожахметов, еңбек ардагерлері Құдайберген Қалиев, Қайырлы Едіресов, «Қызылжар-Ақпарат» жауапкершілігі шектеулі серіктестігінің директоры ­Жарасбай Сүлейменов, Қазақстан Жазушылар одағы мүшелерінің құттықтауын жеткізген «Егемен Қазақстан» газетінің тілшісі Жақсыбай Самрат, өзі еңбек еткен ұжымдағы әріптестері Мүтәллап Мұхамедиұлына қазақ жолымен сый-сияпат жоралғысын жасап, жүрекжарды тілектерін арнады.
Қазақстан Жазушылар одағы­ның мүшесі, «КСРО Телерадиосының үздігі», Солтүстік Қазақстан облы­сы­ның Құрметті азаматы Мүтәллап Мұхамеди­ұлының өмірі көпке үлгі
Сексенді еңсерсе де қолынан қаламы түспеген ақынның әлі де оқырмандарына айтар сөзі, төгілтер жыры мол.
Марат ЕРМҰҚАНОВ,
Солтүстік Қазақстан облыстық
ардагерлер кеңесінің баспасөз 
хатшысы
