 Алматыдағы Ө.Жолдасбеков атындағы Студенттер сарайында қала әкімі Бауыржан Байбектің жоғары оқу орнының ұжымдарымен және студент жастарымен кездесуі өтті.
Кездесудің негізгі тақырыбы – Алматының 2016-2020 жылдардағы даму бағдарламасын талқылауға арналды
Жиынға қаладағы барлық оқу орындарының студенттері мен профессорлық-оқытушылық құрамы қатысты.
Шарада сөз алған Бауыржан Байбек Алматы жас­тар қаласы екенін, қала тұрғындарының орта жасы – 37 жас екенін тілге тиек ете келе, шаһардың ғылыми-ағартушылық, білім беру саласындағы маңыздылығына тоқталды.
– Жақында қаланың 2020 жылға дейінгі бағ­дар­ламасын жарияладық
Бағдарлама халық арасында кеңінен талқылану үстінде, – деді қала әкімі
Бұл орай­да ол бағдарлама мазмұнынан жастардың да хабардар болғаны жөн екенін атап өтті
Алматыны дамыту­дың негізгі бағыт-бағдарын таныстырды
Осы ретте жастардың да пікірін тыңдау маңызды екеніне тоқталды.
Жиында университет студенттері қала әкіміне «Al-Farabi university smart city» инновациялық жобасын ұсынды
Аталған жобаға қызығушылық білдірген шаһар басшысы оны қаланың дамуында пайдалануымыз әбден мүмкін екенін жеткізді
Жаңа бағдарламаның аясында студенттерді жұмыспен қамту, денсаулық сақтау, баспанамен қамту мәселелері де әңгіме арқауына айналды
«2016-2020 жылдарға арналған даму бағдарламасы» шеңберінде университеттік зерттеу жұмыстарын жүргізген жас ғалымдарға грант бөлу қарастырылып отырғаны, Алматы қаласын дамыту тұжырымдамасында Мәскеу, Варшава, Сеул, Торонто сияқты ірі мегаполистердің үлгілеріне де назар аударылғаны айтылды.
Жиын барысында «McKinsey & Company» ком­паниясының Қазақстандағы кеңес басқарушы серіктесінің орынбасары Сергей Киселев, «Тұран» университетінің ректоры Рахман Алшанов, Қазақ мемлекеттік қыздар педагогикалық университетінің ректоры Динар Нөкетаева Алматы қаласындағы кездесу аясындағы тақырыпқа байланысты өздерінің ой-пікірлерін жеткізді.
Нұрлан ҚҰМАР
Алматы
