АЛЫП КҮШТІҢ ИЕСІ
(Біртуар балуан Қажымұқанның 140 жылдығына)
Алты Алаштың айбыны болған ердің бірі осы,
Алла берген біртуар алып күштің иесі.
Тіл жетпейтін төзім мен асып-тасқан күш-қуат,
Тек Тәңірі қолдаған жанға ғана тиесі.
Нар намысын халқының жанын салып қорғаған,
Белдескеннің басына ақырзаман орнаған.
Егескендер ентіккен, тірескендер мертіккен,
Көрсеткен ол күресті, бұрын-соңды болмаған.
Жебемейді жаратқан жан түбінде жақсылық 	дәні бүршік жармаса,
Жаңбыр болып не керек, жердің шөлі қанбаса.
Бір балуан керек-ті болар елдің бағына,
Әттең… елі енжарлау, селқостығы болмаса.
Арыстандай айбатты, жолбарыстай қайратты,
Қажекеңдей қай қазақ шаршы алаңды шаңдатты.
Сөйте жүре сабазың оттың басын ойламай,
Отан деген жүрекпен елдің қамын ойлапты.
(Ұшақ түгіл ұрысқа үй қаржысын берер ме,
Қаптап жүрген қазіргі қарынбайлар мандатты).
Балуан мен батырға кенде емеспіз десек те,
Баба жайын ойласақ қусырылар қос өкпе.
Төккен термен еңбегін айтпағанның өзінде,
Елге әперген абырой алынды ма есепке?!
Қарызы мен парызын өтеп барып ұйқыға,
Кеткен ұлы ұғылан зәру емес құлпыға.
Бар қазақтың әлемге атақ-даңқын шығарған
Нар қазақтың аруағы ырза ма ел мен жұртына?!
Біртуарлар санаулы ұлт айтатын ұрандап,
Есіл ерлер еңбегі анау бақша, мынау бақ.
Бөбектердің жүргені жүздерінде нұр ойнап.
Жұрты жиі еске алса ыңыранып жарықтық,
Жерге тимес жауырын түсер еді бір аунап!
Береді уақыт бағасын бықсыдың ба, жандың ба,
(Туған елге не бердің? Тек қана әлде алдың ба?..
От қояды оспадар оратылған шалғынға).
Түбі, әйтеуір, ұятқа қап жүрмесек болғаны,
Келешекте кішкентай Қажымұқандар алдында!
ДОС ЖАЙЛЫ ЖЫР
(С.Серғазыға)
Көңілінің қымтамайтын іргесін,
Болған еді бала мінез бір досым.
Елдің бәрі үйір еді өзіне,
Езуінен күлкі кетпей жүргесін.
Арманы да асқар еді аңсаған,
Тек жақсылық күтуші еді баршадан.
Аузын ашса көмекейі көрінген,
Деген сөз де арналғандай дәл саған.
Баюшы еді көп білгенді бай қылса,
Бірдеңеден құр қалардай айырылса.
Кейіпкермен қоса бірге қуанып,
Қайғыратын кейіпкері қайғырса.
Сырласушы ек, мұңдасушы ек өзара,
Іздейтінмін іздегендей таза ауа.
«Қыз Жібекті» кинолардың басы деп,
Бүйрегі көп бұрушы еді «Қожаға».
Ашылмаған он екіде бір гүлі,
Балалық шақ жігіттікке сырғыды.
Он сан мақсат-мұраттардың жетегі,
Алматыға алып келді бір күні.
Ауыл оған бейне алтын сарай-тын,
Тал бойына таң шапағы тарайтын.
Кең жазира Жаңарқадан келген жас,
Алатауға аузын ашып қарайтын.
Авторлар да бұзатындай ұйқыңды,
Мұндағылар… жүрісі де… біртүрлі.
Онда бәрі боямасыз табиғи,
Қозы, лақ та көрінетін сүйкімді.
Самалы да сипаушы еді басынан,
Алабы да айтатындай асыл ән.
Мұндағылар… күлісі де…біртүрлі,
(Жасандыға жаны қас еді жасынан).
Қызыл-жасыл, қызығы да тәп-тәуір,
Әсем қала неге сонша жатбауыр.
Бәрінен де қазақтардың шүлдірлеп,
Орысшалап сөйлегені батты ауыр.
Қап қойғандай құлазиды далада,
Қонбайтындай тіпті ақылға-санаға.
«Қазақ тілін қор қылуға бола ма,
Бердібектер, Қадырлар бар қалада».
Арман-аттық жабысқан ұл жалына,
Шықты ақыры мақсатының тауына.
Шыққаны сол, студент боп түсті ол,
Оқуына, КазГУ-дің журфагына.
Тіршіліктің толастамас толғағы,
Бәрі есімде тасығаны, толғаны.
Әлі есімде, әнші менен жазушы,
Біздерменен кездесуде болғаны.
Сүйкімді қыз жанған көздің нұрындай,
Жайраң қағып қоңырауын құлындай.
Шықты ортаға, содан кейін аққұба,
Алшаң басқан жігіт шықты бұрылмай.
Қысықша көз күлімсіреп сәл ғана,
Маңғаз, кербез қозғалады паңдана.
Қалың бұйра қара шашы жарасып,
Сөйлейді екен қаршығадай қомдана.
Мың тоғыз жүз жетпіс алты қыркүйек,
Дәл есте жоқ екендігі қай күні.
Мәз-мейрам боп біздер солай таныстық,
Оралханмен, Розамен әйгілі.
Алдымызда алпыс тарау жол жатты,
Бірі көлді, бірі шөлді, шаңдақты.
Кейін талай кездесулер өтсе де,
Сондағыдай айрықша әсер қалмапты.
Иә, әсер… әсер… әсер… әсерлер…
Топты жарып, көш бастайды көсемдер.
Тайыздар бар таспай жатып бәсеңдер,
Жас таланттар көз жұмғанша нөсерлер.
Ньютонға заң ашқызған алмадай,
Бір жердің дәрмені зіл балғадай.
Әсер ету оңай емес адамға,
Әсерлену және кәдік талғамай.
Ойларыма қосыл, мейлің, қосылма,
Кейбір әсер түсіреді шашуға.
Кейбірінен тура келер қашуға,
Анық білмеймін тым әсерші болды ма,
Ауылына қайтып кеткен досым да.
Орын таппай байлық пенен ендіктен,
Кеткен қанша кеуделері кеңдіктен.
Жалғыз қалған жандай біраз жабығып,
Жоқтығына амалсыздан көндіккем.
Сәлемінен жарқырайтын жарты әлем,
Асыл достар айбыным мен мәртебем.
Ауылда аман жүргеніне шүкірлік,
Келмес жаққа кетіп қалса қайтер ем.
Тұс-тұс жақтан келіп едік жалғыз боп,
Арман қуып, бозбала боп, бал қыз боп.
Курстастар, осы өлеңнің ішінде,
Ойларсыңдар өздеріңді бармыз деп!
Самат  АСҚАР
