ҚР Ұлттық кітапханасында белгілі мемлекет және қоғам қайраткері, филология ғылымының докторы, профессор, жазушы, Қорқыт ата мұралары бойынша ғылыми-зерттеу орталығының директоры Мырзатай Жолдасбековтің 80 жылдығына орай «Фолиант» баспасынан жарық көрген «Дүние шіркін…», «Кісілік кітабы», «Күндерімнің куәсі» және «Таңғаламын өмірдің ғажабына» атты кітаптарының тұсаукесері өтті. 
Іс-шара аясында Ұлттық кітапхана қорынан М.Жолдасбековтің өмірі мен шығармашылығына арналған кітап көрмесі ұйымдастырылды
Ұлттық кітапхана ұжымы ғалым-қайраткерге «Кітап мәдениетіне қосқан үлесі үшін» атты арнайы марапаты мен төсбелгісін тапсырды.
Тұсаукесер рәсімін жүргізген Қазақстан Жазушылар одағы басқармасының төрағасы Нұрлан Оразалин жарыққа шыққан кітаптардың бәрі автордың ел тарихы, мемлекет тағдыры, тәуелсіздік тағылымы, заман, қоғам, өмір, жер, дін және т.б
мәселелер туралы терең тебіреністерінен туғанын атап өтті.
Халықаралық «Қазақ тілі» қо­ғам­ының президенті, академик Өмірзақ Айтбайұлы, белгілі ақын Марфуға Айтхожина және филология ғылымының докторы Бақытжан Хасанов жаңа кітаптардың тұсаукесер рәсімін жасады
Рәсімнен кейін жиынға қатысқан белгілі жазушылар мен қалам қайраткерлері өз ойларын ортаға салды.
Шарада сөз алған Шөмішбай Сариев, Әлібек Асқаров, Рафаэль Ниязбеков және басқа ақын-жазушылар лебіздерін білдірді
Жанғали Жүзбаев, Нұркен Әшіров сынды күйшілер Мырзатай Жолдасбековтің күйлерін күмбірлетсе, Эльмира Жаңабергенова, Ардақ Балажанова ұстаздарына арнап әннен шашу шашты, жас ақын Жамбыл Дүйсенов өлең оқыды.
Мерейтой иесі жиналғандарға өз ризашылығын білдірді.
Дана ХАЛЫҚ
