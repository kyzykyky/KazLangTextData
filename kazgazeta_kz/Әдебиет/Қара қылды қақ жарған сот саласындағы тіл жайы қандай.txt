Батыс Қазақстан облысының кәмелетке толмағандардың істері жөніндегі мамандандырылған ауданаралық сотында мемлекеттік тілдің мәртебесін көтеру жөнінде бірқатар маңызды шаралар қолға алынған
Соның бір дәлелі ретінде сот іс-қағаздары мемлекеттік тілде жүргізіліп келеді
Бұдан бөлек мемлекеттік тілдің сот саласындағы өзге де мәселелеріне арналған дөңгелек үстелдер, семинарлар өткізіліп тұрады
Көптеген пікірлер ортаға тасталып, олардан тиісті қорытындылар шығарып отыру жөнінде де ілгерілеушіктер жоқ емес. 
Сот саласындағы мемлекеттік тілдің өз ерекшеліктері, сот терминдерінің қазақшаға сапалы аударылуы да ортақ пікір талқысына салатын жәйттердің бірі
Бұл көптен бері айтылып келе жатса да әлі де күн тәртібінен түспей келе жатқаны анық
Ең басты көңіл бөлетін мәселенің бірі ол сот іс-қағаздарының сапалы орындалуы болып табылады
Іс-қағаздардың бірегей үлгісін дайындау, кемшіліктерді түзеу мәселесінде де сан түрлі сауалдардың туындап жататыны рас
«Қазақстан Республикасындағы тілдер туралы» Заңының 4-бабында» «Мемлекеттік тіл – мемлекеттің бүкіл аумағында, қоғамдық қатынастардың барлық саласында қолданылатын мемлекеттік басқару, заң шығару, сот ісін және іс-қағаздарын жүргізу тілі» деп жазылғаны осы салада қызмет жасайтын біздер үшін негізгі ұстанатын басты қағидамызға айналуы тиіс.
Заңдағы бұлжымас қағиданы арқау ете отырып, қызмет аясындағы күнделікті істерімізді жүзеге асыру барысында қазақ тіліне қатысты нәтижелі іс-әрекеттерімізді көбейте түскеніміз абзал
Кейбір кезде «қазақ тілі тек әдеби-көркем дүниелерді жазуға бейім, ал өзге салалардағы қолданыс аясы айтарлықтай жоғары емес» деген пікірлерді естіп-қалып жатамыз
Мен бұл пікірмен келіспес едім
Қазақ тілі кез келген салада емін-еркін қолданыс тауып, барлық жағынан өзге тілдермен иық теңестіре алатын тілдердің бірі екені ешқандай күмән тудырмайды
Иә, Кеңес Одағы кезінде тіліміздің аясы кең арнаға түсіп, айтарлықтай дами алмағаны рас
Енді осы мәселе Тәуелсіздігіміздің келуімен түбегейлі түрде шешімін таппаса да, оң өзгерістер бары көзге айқын көрініп келеді
Бұл тіл ғалымдарының, жанашыр азаматтардың осы саланың кем-кетігін түзеуге деген ынта-жігерінің арқасында ілгерілей түсуде
Сот саласына қатысты оралар болсақ, қазақ тілінің мүмкіндігі, қауқары заманында «қара қылды қақ жарған» би-шешендеріміздің ел ішінде туындап жатқан барлық мәселелерді оңынан шешіп отырған саяси-әлеуметтік маңызға ие болғанын кім жоққа шығара алады? Олай болса, мемлекеттік тіл өзге де салалармен қатар, әсіресе сот саласында жанданып күш алуына көптеген алғышарттар бар, тек соларды тиімді әрі нәтижелі пайдалана білсек деймін.
Б.ЮСУПОВ, 
Батыс Қазақстан облыстық 
кәмелетке толмағандар істері 
жөніндегі мамандандырылған ауданаралық 
сотының жетекші маманы
