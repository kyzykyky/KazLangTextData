Жұмабек Кенжалин,
 «Қазақ газеттері» ЖШС-ның
 Бас директоры –
 Редакторлар кеңесінің төрағасы

ХХ ғасырдың алғашқы жиырма жылдығы қазақ рухани ой-санасының жаңа бір биікке көтерілген кезеңі болды
Осы тұста Алаш елінде ғаламдағы озық атаулының бәріне деген ұмтылыс, өзін өзгелермен салыстыра қарау үдерісі қанат қағып, кейін ол қалыпты жағдайға айналды
Оның да нақ себебі бар еді.
Өткен ғасыр басында білімпаз Ахмет Байтұрсынов атамыз айтқандай «Халықтың көзі, құлағы һәм тілі» дейтін анықтамаға ие болған мерзімді басылымдар тұсау кесіп, ол қалың бұқараның көзайымына айналды
Газеттер мен журналдар сахара санасына сілкініс әкелді, ұлт тағдыры туралы ой машығын қалыптастыруға септесін болды
Ұлан-ғайыр дала төсінде тұсауын кескен «Қазақ», «Сарыарқа», «Алаш», «Айқап», т.б
басылымдар жалпыхалықтық мінберге айналып, елдің мұңын мұңдап, жоғын жоқтайтын жоқшысы атанды.
Қазақ дейтін ұлт барда оның үні болып табылатын ұлттық басылымдарды қолдау, қорғау олардың ұмтылысына үдеріс ашу, қашаннан қазақ оқығандарының парызы болған
Көсем де өзі, шешен де өзі болған Ахмет пен Міржақып бабаларымыз салған сара жолды көзі ашық кейінгілер өзіне нұсқа тұтты
Сөз басында атап өткен ұлт басылымдарының тарихи миссиясын бүгінде оқырмандардың көзайымына айналып отырған ана тілімізде шығатын газеттер мен журналдар жалғастырып келеді
Осы тұрғыдан келгенде еліміздің ақпараттық кеңістігінде өзіне лайық орын алған «Қазақ газеттері» деп аталатын Серіктестік бағындырған асулар мен оның алдында тұрған мәселелерді ортаға салудың орайы келіп тұр.
ХХ ғасырдың 90-жылдарында нарықтық эко­номиканың жойдасыз адуыны алқымдаған сәтте ұлт басылымдары да қаржы-шаруашылық мәселелері жағынан дағдарынқырап қалғаны рас
Кеңестік дәуір кезінде партбюджеттен қаржыландырып келген газеттер мен журналдар жаңа жағдайға байланысты бұл нәпақадан айы­рылды да, баспасөзге жазылудан түсетін азын-аулақ қаражат редакциялардың жыртығын жамауға жетпей қалды
Сөйтіп, алды 70-80 жылдық тарихы бар журналдар мен соңы шыға бастағанына 10-15 жыл болған газеттер шығу жиілігін күрт азайтты, кейбіреулері, тіпті жабылып та қалды.
Міне, осындай кезеңде журналистер айлап жалақы, жылдап қаламақы ала алмай жүрген сәттерде «Қазақ газеттері» Жабық акционерлік қоғамы дүниеге келді
Бұл – 1999 жылдың шілде айы еді
«Қазақ газеттері» медиахолдингін құру — қазақ руханиятына қалтқысыз қызмет еткен ұлт басылымдарын сақтап қалудың амалы еді
Оның ақпарат кеңістігінде қанат қағуына Елбасымыз Нұрсұлтан Әбішұлы Назарбаевтың тікелей шешімі әсер етті
Өзінің құрылғаннан бергі шежіресіне көз салсақ, осынау шешімнің әділ де байыпты байлам болғанына уақыт куә.
Бір мәселе айқын: қылышынан қан тамған шолақ саясат кезінде қазақ басылымдары ұлттық сананың, мәдениет пен тарихтың талайлы мәселелеріне орай ретін тауып мақалалар жариялай білді
Көкейдегіні астарлап жеткізу, меңзей жазу арқылы көкірегі ояу, көзі ашық азаматтарға ой салып отырды
Осы дәстүр қаламгерлер әлеуметінде ағадан ініге бойтұмардай табысталды.
Өзінің шаңырақ көтергеніне 15-інші жыл толып отырған «Қазақ газеттері» жауапкершілігі шектеулі серіктестігі мен оның құрамындағы мерзімді басылымдар аға ұрпақ дәстүріне адалдықтың үлгісін көрсетіп келеді
Бұл қаламгерлеріміздің туған топырағымызды, Қазақ елін ең асыл құндылығымыз деп тұшынуынан, Тәуелсіз мемлекетіміздің ізгілікті қадамына шын қуанып толағай табысын әспеттеп, әуезелей білуінен, ұлт мұратын ұлықтау жолындағы кешенді шараға білек сыбана кірісуінен айқын байқалады.
Біз қазір Ахаң армандаған қоғамда өмір сүріп отырмыз
Қазақ елінің атақ-даңқы жер-жаһанға мәлім болды
Тәуелсіздік атты қастерлі ұғымның қадірін сезініп, тұшынып келеміз
Ал бірақ қоғамдық дамуда ешқандай тақтай жол болмайтыны тағы анық
Оның кедір-бұдыры, қисық-бұралаңы кездесетіні заңдылық
Міне, соның бәрінен ақылымен асу, биіктікті бағындыру шын шеберлердің ғана қолынан келген.
Кемшіліксіз, қиындықсыз қоғамда өмір сүру әншейін қиял ғана
Қаламгерлеріміздің осы ақиқатты жүректің көзінен өткізіп, көп мәселеге мемлекетшілдік сана тұрғысынан зер салып, ойлап топшылайтыны қуантады.
Әрине, кемшілікті көре тұрып оған көзжұм­байлықпен қарауға болмайды
Өткір сын жазылуы керек
Қоғамды жегідей жеп отырған жемқорлық пен сыбайластық қасіретіне қарсы қоғам болып күресудің жолында құлшыныс таныту қажет
Ал бірақ сын топшылдық пен жікшілдіктің, өш алудың  құралына айналмауы тиіс
Бұл – Серіктестік басшылығы ұстанып отырған негізгі бағыттардың бірі.
«Алтау ала болса ауыздағы кетеді, төртеу түгел болса төбедегі келеді» деген қанатты қағиданы Серіктестікке қарасты еңбек ұжымдарының әрқайсысы өз тыныс-тіршілігінің өзегіне айналдыра білген
Осы орайда, алдымен, медиахолдингтің флагманы «Ана тілі» газетін ауызға аламыз
Өзінің тарихын 1990 жылдың 22-наурызынан бастайтын бұл газет ширек ғасырдан бері қалың оқырман қауымның көзайымына айнала білді
Негізгі тақырыбы газет аты айтып тұрғанындай,  ол  ел көлемінде  жарияланған «Тілдерді қолдану мен дамытудың 2011-2020 жылдарға арналған бағдарламасын» кезең-кезеңімен жүзеге асыруда қыруар күш жұмсап отыр
Осы бағытта қазақ зиялы қауым өкілдерінің түйдек-түйдек мақалалары жарияланып, түрлі форматта дөңгелек үстелдер мен оқырмандар конференциясы өтті
Газеттің өзін-өзі жарнамалаудағы таңдаулы бір жобаларының алдыңғы легінде «Ана тілі аруы» мен «Жігіт сұлтаны» байқауы, бұл екі жоба да сөз реті келгенде айта кетейік еліміздің  жоғары оқу орындарының базасында өтіп келеді
Жуырда ғана оның үстіміздегі жылғы думанды кеші осы өзіміз конференция өткізіп отырған әл-Фараби атындағы Қазақ ұлттық университетінің қабырғасында өтті
Осы ретте, университет басшылығына, оның ректоры Ғалымқайыр Мұтанұлы Мұтановқа сан мыңдаған оқырмандар атынан алғысымызды жеткізгім келеді.
Оқырмандардың көзайымына айналып отырған басылымға бүгінде белгілі жазушы-журналист, мәдениет қайраткері Самат Ибраим жетекшілік етіп отыр.
Медахолдингтегі  өзіндік ерекшелігі бар басылымдардың бірі «Экономика» газеті
Газет бүгінгі өмір талабынан оқырмандар сұранысынан туған деуге болады
Біз қазір ғаламдық экономиканы мың сан иі­­рімдеріне бойлап бара жатқан елміз
Газет екі тілде шығады – қазақ және орыс тілдерінде
Оның бас редакторы белгілі көсемсөзші, ҚР Президенті сыйлығының лауреаты Ахас Тажутов
Редакцияның еңбек ұжымы газет жанынан құрылған Ақылдастар алқасымен бірлесіп жұмыс істейді
Ал Ақылдастар алқасына Қазақстан экономикасынан шын мәніндегі білгірлері, теоретик ғалымдар мен практик мамандар тартылған.
«Уйғур авази» газеті, негізінен, халықтар достығын, ұлттар жарасымдығын кеңінен толғап жазудың өзіндік дәстүрін қалыптастырып келе жатқан басылым
Шыға бастағанына 58 жыл болған бұл газеттің шығармашылық ұжымы өз оқырмандарынан шын мәніндегі жансерігіне айналған
Оған газеттің Алматы облысының үш ауданына ғана 15 000 тираж жинауы айқын дәлел
Газетке талантты журналист Ершат Асматов басшылық жасап келеді.
Серіктестік жанынан үш журнал шығады
Оның басты-бастылары 95 жылдық тарихы бар «Ақиқат» және «Мысль» журналдары
Бұл басылымдарда ежелден қоғамдық-саяси өміріміздің ең өзекті мәселелерін талдап таразылайтын мақалалар жариялау дәстүрі қалыптасқан
Бүгінде осы дәстүр лайықты жалғасымын тауып келеді.  Айталық, «Ақиқат» журналының дөңгелек үстелдер басындағы сұхбаттар өткізу дәстүрі қазір оқырмандар тарапынан лайықты қолдауға ие болып отыр
«Ақиқаттың» толғаулы мәселелер төңірегіндегі дөңгелек үстелдер туралы мақалалары сайттарда, әлеуметтік желілердегі әңгіме өзегіне айналып жүретіні қуанышты
«Мысль» журналының  бірнеше нөмірлерінде еліміз тарихының толғаулы мәселелеріне айналған сериялы мақалалар жарияланды
Оған мамандар мен оқырмандар үн қосты
Еліміздің ақпараттың кеңістігінің ажарын әрлеп отырған осындай журналдарға – «Ақиқатқа» қазақтың белгілі ақыны, М.Мақатаев атындағы сыйлықтың лауреаты Аманхан Әлім, ал «Мысль» журналына Қазақстанның еңбек сіңірген қайраткері, саясаткер, қаламгер Сейдахмет Құттықадам редакторлық етіп отыр.
«Үркер» журналы бастапқыда роман-газетаның форматында тұсау кесіп еді
Алайда қазіргі нарық­тық экономикада талап-талғамына сай бұл журналдың болмысын түбегейлі өзгертуге шешім қабылдадық
Сөйтіп, ол еліміздің жасөспірімдері мен студент жастарының сүйіп оқитын журналына айналды
«Үркерге» қазақтың белгілі жазушысы, Алаш сыйлығының лауреаты Қуандық Түменбай редакторлық етіп жүр
«Үркердің» қанатының қатаюына редакция жанынан ұйымдастырылып отырған «Үркер – үміт» шығармашылық жастар бәйгесі  себепкер болып келеді.
Байқап отырсаңыздар медахолдингтегі алты басылым тақырыптық жағынан да,  форматы жағынан да бірін-бірі қайталамайтын газеттер мен журналдар.
Отандық БАҚ-ты жаңғырту бағдарламасына байланысты атқарылып жатқан жұмыстар да тұшымды
Мемлекет басшысы Н.Назарбаевтың «Қазақстанның әлеуметтік жаңғыртылуы: «Жалпыға Ортақ Еңбек Қоғамына қарай 20 қадам» мақаласындағы «Отандық БАҚ-тарды жаңғырту» бағдарламасына сәйкес «Қазақ газеттері» Серіктестігіне қарасты басылымдар 2013-2016 жылдар аралығында жаңа сапалық дәрежеге шығудың жоспарын жасады.
Серіктестік сайттары да қаламгерлердің шығар­машылық ізденісіне жаңа серпін әкелуде.  «Қазақ газеттері» жауапкершілігі шектеулі серіктестігі  2010 жылдың 1-қаңтарында www.kazgazeta.kz сайтын құрды
Ал 2011 жылдың 1-қаңтарынан бастап Серіктестікке қарайтын басылымдардың өз алдына жеке-жеке сайты ашылды
2013 жылдан бастап «Қазақ газеттері» басылымдары сайттарының дизайны жаңартылып, түрлендірілген жаңа форматқа көшті
Сайтқа бір күнде мыңдаған ғаламтор қолданушылары кіреді
Ғаламтор желісі арқылы кез келген оқырман тілшілермен пікір алмасып, басылым бетінен жарық көрген мақаланы сайт бетінен де оқи алады әрі пікірін қалдыруға мүмкіндігі бар
Оқырман белгілі бір себеппен газетті оқи алмаған жағдайда басылымның өзіне қажетті санын сайттан еш қиындықсыз таба алады
Ол үшін басылымның сайттағы мұрағатына кірсе болғаны
Оқырман «Қазақ газеттерінің» барлық басылымдарының сайттағы мақалаларын латын қарпінде де оқи алады
Сайтқа әлемнің 39 мемлекетінен оқырмандар кіреді.  Ең көп қарайтын мемлекеттер, алғашқы ондық:  Қазақстан, Ресей, Қытай, Түркия, АҚШ, Финляндия, Әзербайжан, Моңғолия, Польша, Германия.
Сайттардың  жұмысын одан да жоғары деңгейге  көтеру мақсатында  ақпараттық  жұмысты жедел жүргізіп отыратын,  веб-редакторлар штатымен топ  құрылды
Топтың құрамына белгілі журналистер С.Тайғарин, С.Ахметова, С.Қажыкен, Ү.Жұмаділова, А.Исләмбек, т.б
тартылды
Бұл жұмысты үйлестіріп отыру бас директордың орынбасары Л.Ноғайбаеваның міндетіне алынды
Сайт материалдарын жетектеу мақсатында басылымдардың беттерінде топтама беріліп отыр
Серіктестік құрамынан әзірге өзіміздің ішкі мүмкіндіктерімізді пайдалана отырып, жеке интернет редакция құру арқылы еліміздің әлеуметтік-экономикалық дамуының маңызды ақпараттары оперативті түрде таралуда,  ел жетістіктерін бүкіл әлемге кеңінен көрсетудің жолы ашылады, басылымдарымыздың еліміздегі және шет мемлекеттердегі оқырмандар аудиториясы кеңи түседі, тұтастай алғанда Серіктестік қызметінің сапалық деңгейі артады.
«Қазақ газеттері» Серіктестігіне қарасты басылымдардың рейтингін көтеретін жеке жобалары бар
Соның бірегейі «Ана тілі» аруы» мен «Жігіт сұлтаны» туралы жоғарыда атап өттік
Бұл жоба жастардың бойында елжандылықты қалыптастыруда үлкен рөл атқаратыны рас
Осындай жоба «Ақиқат» журналы редакциясында да бар
Мәселен, биыл
Екінші рет «Ақиқат» журналының жүлдесі үшін «Тұңғыш Президент – Елбасы қорының» атқарушы директоры Еркін Исраиловтың тікелей ықпалымен Алматы қаласындағы журналистер арасында шахмат турнирі ұйымдастырылды
Турнирдің шахматтан әлем чемпионы Жансая Әбдімәліктің академиясында өтуі оған жоғары мәртебе берді
«Үркер» журналының жас таланттардың шығармашылығын қолдауға бағытталған «Үркер үміт» байқауына түскен үздік шығармалар жинақ болып басылып шықты
Серіктестік еліміздің жетекші жоғары оқу орындарымен тығыз әріптестік байланыс орнатқан
Қазақ ұлттық университетінен бастап, Қыздар педагогикалық университеті, «Тұран» университеті, Абай атындағы Қазақ ұлттық педагогикалық университеті, т.б жоғары оқу орындарында ұдайы оқырмандармен кездесулер өтіп тұрады
Сондай кездесудің бірі жақында Астанадағы С.Сейфуллин атындағы Қазақ аграрлық-техникалық университетінде жоғары деңгейде өтті
Мұндай кездесулер Елбасының қазіргі ұстанған бағытын, Ұлытауда сөйлеген сөзінен туындайтын міндеттерді, сондай-ақ оның «Нұрлы жол» деп аталатын жаңа экономикалық саясатының мән-маңызын оқырмандар арасында насихаттау мақсатымен ұштастырылып отыр.
Уақыт ұдайы ізденісті, жаңа биіктерді бағындыруды талап ететіні белгілі
Сондықтан да, алдымызда тұрған алуан асуға зер салу мақсатында ұйымдастырылып отырған бүгінгі «Қазақстандағы ақпараттық үдерістер: замана талабы мен талғамы» деп аталатын халықаралық ғылыми-тәжірибелік конференцияның да тағылымы мол болмақ
Конференцияға білікті мамандар мен шетел ғалымдарының қатысуы оның маңыздылығын үстемелейтіні сөзсіз.
