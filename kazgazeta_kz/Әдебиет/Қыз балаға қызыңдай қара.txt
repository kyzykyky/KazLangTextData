2012 жылы Батыс Қазақстан облысының кәмелетке толмағандардың істері жөніндегі мамандандырылған ауданаралық соты 2012 жылы кәмелетке толмаған 23 жасөспірімге қатысты қылмыстық істер қарап, олардың 7-іне қатысты тараптардың татуласуы бойынша іс өндірісі қысқартыл­ған болатын
Сонымен кәмелетке толмаған 16 жасөспірім қылмыстық жауапкершілікке тартылған, соның алтауы қыз бала
Сондай-ақ ата-аналардың кәмелетке толмаған балаларын тәрбиелеу және оқыту жөніндегі міндеттерін дәлелді себепсіз орындамағандары үшін 27 ата-ана әкімшілік жауапкершілікке тартылған
Ата-аналық құқығынан айыру туралы 19 азаматтық іс қаралып, олардың 16-сы, ата-аналық құқығын шектеу туралы 5 азаматтық іс қаралып, олардың 5-і де қанағаттандырылған
Бұл істер бойынша сот жауапкер ата-аналар өз балаларына қамқорлық жасамай, ата-аналық мiндеттерiн орындаудан жалтарып, өз еріктерімен балаларына қатысты ата-аналық құқықтарынан бас тартып отырғандарын анықтаған болатын.
Бүгінгі таңда «қиын бала» қайдан, қалай пайда болып жатыр? «Қиын балалар» материалдық жағдайы төмен отбасында ғана емес, ауқатты адамдардың балалары арасында да жиі кездеседі
Балаға сұраған ақшасын беріп, талабын орындай беруді бала тәрбиесімен айналысады деуге болмайды
Себебі сол баланың кімдермен, қайда, немен айналасып жүргені бақылаусыз қалады
Бұл жағдайда кінәні ата-анадан, қоғамнан іздеуіміз керек
Құқық қорғау органдары, соттар, білім беру мекемелері, әлеуметтік және медицина саласындағы органдар, балаға қатысы бар әр органның өкілдері бірігіп, жұмылып, қоян-қолтық жұмыс істеп, тығырықтан шығар жол табуы қажет.
Қазіргі кезде елімізде баланың құқығын қорғайтын заң құжаттары жасалған, облысымызда балалар құқығын қорғайтын департамент ашылды, «сенім» телефондары жұмыс істейді, жәбір көрген балалардың тума-туыс, көршілері, өзге жанашырлары қоңырау шалса, сол арқылы мән-жайды анықтап, тиісті шара қолданып, қоғамдық ұйымдармен бірлесіп оң шешімін табуға тырысудамыз
Әрине, кейбір жағдайларда жасөспірімдердің де, олардың ата-аналарының да қылмыстары сотқа дейін жететін уақыттар да кездесіп отырады
Өзін «адаммын» дейтін әр азамат қасындағы досын, жолдасын, көршісін, тіпті танысының теріс жолға түсуіне жол бермеуі керек
Біздің адамға деген жанашырлығымыз, балаға деген мейірім мен сүйіспеншілігіміз сонда ғана өз жемісін береді
Халқымыздың салт-дәстүрін, әдет-ғұрпын жаңғырту жолында барлық ортада, әсіресе балабақшадан бастап, барлық білім ошақтарында, тіпті жаңа отау құрған жас ата-аналармен де үгіт-насихат жұмыстарын жандандыру керек
Аталармен, әжелермен кездесу ұйымдастыруды қолға алу керек.
Әрбір адам ұрпақ үшін өмір сүреді
Олар тума-туыс, ауылдас, көрші, тіпті таныстардың өмірлеріне немқұрайлы қарамауға міндетті
Әрбір қыз балаға өз қызыңдай, туған қарындасыңдай қарап, жанашырлық танытып, жат пиғылдылардан қорғауға міндеттіміз.
Ж.ЕШПАНОВА,
Батыс Қазақстан облысының кәмелетке толмағандардың істері жөніндегі сотының судьясы
