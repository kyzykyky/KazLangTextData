Біз – журналистерміз
Алла берген ғұмырымызда қоғамның тыныс-тіршілігі жайында қалың бұқараға уақытында жеткізуге қадари-халімізше үлес қосып жүрміз
Басқа кәсіптің өкілдері тәрізді әріптестер тарапынан да алуан мінез-қимыл ұшырасып жатады
Кешегі Кеңес Одағы дәуірінде әскер қатарында үш немесе төрт жыл әскери борышын өтеп, ауылға оралған қайсыбір жігіттеріміздің айналасындағыларға мұрнын шүйіре қарағанын көргенде «солдат гимнастеркасының желі ғой» деген әңгімені еститінбіз
Сол сияқты журналист ағайындарда «қаламның желі» болатыны жасырын емес. 
Облыстық «Ақтөбе» газетінің редакциясында байырғы қызметкер­лердің бірі, соңғы он екі жыл бойына экономика бөліміне жетекшілік етіп жүрген Нұрмұханбет Дияров туралы бұлай айта алмаймыз
Қашан, қайда, қандай қызмет атқарса да бір қалпынан ауытқыған емес
Үлкенге іні, кішіге аға, қатарға сыйлас, өтініш-тілектер болса көңіл қалдырмай орындауға тырысады
Кейде ағайын-туыстардың өзімсініп жүктей салатын тапсырмасы және бар
Дер кезінде жасай алмай немесе ұзаққа созып жіберсе өкпе айтушыларға жанға тимейтін жылы әзілімен жауап беріп, тігісін жатқыза қоятынын қайтерсің?!
Қаламдас інімізді балаң шағынан білдік
Шалқар ауданында Қарғантұз деп аталатын құтты мекенде есеп қызметкері Әбділда мен Мәдинаның көп балалы отбасында туып-өскен ол оқуға құштар болды
Әкенің күн сайын үйге алып келетін оншақты газет-журналын ағайындылар таласып-тармаса оқитын
Оның үстіне ауылдағы кітапхананың тұрақты оқырмандары санатына ілікті
Нәтижесінде журналистік кәсіпке құштарлық сезім оянып, бірте-бірте өмірлік қағидаға айналды
Шалқар аудандық «Коммунизм таңы» газетінің редакциясында қызмет атқарып жүргенімізде Нұрмұханбет, Әлімбай, Ғалымжан, Бердібай және басқа оқушылардан келіп түскен мектептегі, ауылдағы игі істер жайлы хабарларды көп кідіртпей газетке сала қоятынбыз
Олар кейін үмітімізді ақтап, журналистік мамандығымен елге танылды.
Аға буын өкілдері жақсы біледі, өткен ғасырдың жетпісінші жылдарында Семей облысының Шұбартау ауданындағы орта мектеп бітірушілер ұраны бүкіл елімізде кең құлаш жайды
Бұл Одақ көсемі Леонид Брежневтің Қазақстанда қой санын 50 миллионға жеткізу керек деген сөзіне жауап еді
Әрине, ауданның, кеңшарлар мен ұжымшарлардың басшылары жайлы орынтағынан айрылып қалмас үшін балаларын қой бағуға жіберіп жатқанда өзгелер қалайша үнсіз қалар?! Әбділданың баласы Нұрмұханбет, жоғарыда біз атаған Әлімбай Ізбай «Сарыбұлақ» кеңшарында Қожахмет Әбдіхалықов жетекшілік ететін «Жалын» бригадасынан бір-ақ шықты
Ақиқатын айтқан дұрыс, жапан далада қой соңында өткізген екі жыл өндірдей қыз-жігіттердің талайының өршіл арманын орта жолдан үзіп жіберді.
Біздің кейіпкеріміз бағытынан қайтпай шопандық кәсіптегі екі жыл өтілімен Алматы қаласында Сергей Кировтың есімін иеленген Қазақ мемлекеттік университетінің журналистер даярлайтын ұстаханасына маңдай тіреді
Ұқыпты әкеден ауысқан дағдымен мерзімдік басылымдарда жарияланған дүниелерін арнайы папкаға тігіп қойғаны абырой берді, екінші жағынан шұбартаулықтар қозғалысына үн қосқаны бар – киелі шаңырақ Ұлықұмның түбітмұртты бозбаласын бірден бауырына тартты
Мақпал мінезімен студенттік ортаға тез сіңісіп кетті
Осында жүріп бір мектептің бір сыныбында бірге оқып, хат жазысқан құрбысы Несібелімен тілек тоғыстырды.
Сонан бері қаншама су ақты, екі қоғам алмасты
Дияров болса ­елмен бірге есейіп, алпыс деген биікке аман-сау жетті
Ерлі-зайыптылар шаңырағынан Әселі мен ­Салтанаты бойжетіп, өзге ошақтың шамын жағып отыр
­Олжасы мен ­Жандосы әдемі ержетті, көкіректе «келін түсірсек» деген тәтті қиял маздайды
Несібелі отағасының қас-қабағына қарап, қонағына ақ-адал дәмін ұсынып жүргені.
Айтпақшы, Нұрмұханбеттің рес­пуб­­ликалық «Алтын орда» газетінде бас редак­тордың орынбасары, ­«Насихат бас­пасы» ЖШС-нің директоры болғаны да бар
Республикалық «Дала дидары», кейін «Ауыл» деп аталған ­газетте батыс аймақ бойынша меншікті тілші кезінде шаңырағында бірнеше жур­налист бас қосып, буырқанып-бұр­санғанбыз
Сонда Несібелі бұйра ­ша­йы­­мен бабымызды жасап, айтқан еді:
– Аға, мен Нұрекеңнің облыстық газеттен кеткенін қаламадым
Жұртқа танылған ортасы еді
«Қайтып барса» деймін…
Қарындасымыздың сөзі дұрысқа шықты
Нұрмұханбет Дияров – облыс шежіресі атанған бас газетте беделді адамдардың бірі
Нұрқайыр Телеуовтен бастап ­Бауыржан Өтеулиевке дейін алты ­редактормен қызметтес болған
Журналистер Одағының облыстық ұйымына бірінен соң бірі Бауыржан және Қасымжан Байсадақов төрағалық ­еткенде жауапты хатшылықты атқарды, казіргі төраға Раукен Отыншиннің сенімді серігі, ешқайсысымен жүз шайысқан емес
Сол баяғы Нұреке, Нұрмақ
Басшылық тапсырмасын уақы­тында қапысыз орындайды, ­маз­мұнды материалдары нөмір сайын бұр­қы­рап шығып жатады.Ұзағынан болғай!
Жанғабыл ҚАБАҚБАЕВ
АҚТӨБЕ
