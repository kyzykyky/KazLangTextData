Жазушы Мира Шүйіншәлиеваның шығармаларына шолу
«Бірден Пушкин болмай-ақ, Баймұқанша басташы» деп Қасым ақын жазғандай, Мира алғашқыда қысқа да шымыр әңгімелерімен көрінді
Ол аз сөзбен көп жайттарды жеткізу, кейіпкерлерінің мінез-құлқы, кескін-келбеті, бітім-болмысын бірді-екілі ұтымды штрихпен беруге машықтанғаны байқалды
Самсаған адамдардың арасынан біреуін даралап алып, оны зерттеп-зерделеп, оқырман «талқысына» ұсынуда жазушы көркем шығармаға тән алуан тәсілдерді  іздестірді
Сезімнің ең нәзік қылын шертуге талпынды
Сондықтан,   Мира Шүйіншәлиеваның «Қауырсын гүл», «Дүние кезек», «Жалғызбасты», «Өкініш», «Ұя», «Әдемі қыздың күнделігі», «Ауыл ақыны», «Аштық», «Служак», тағы басқа әңгімелері дәл бүгінгі күннің шындығын шырқыратып көрсетіп тұрған дүниелер дегім келеді.
Жазушы туындыларына керекті оқиғаларды алыстан іздеп азаптанбайды, өзін қоршаған ортадан, күнделікті тірліктен табады
Екі-үш әңгімеге тоқталып өтейік.
«Қауырсын гүл» бес жарым беттік қана туынды
Солай болса да бір отба­сының драмасын көз алдыңа әкелетін запырандай ащы өмір шындығын алға тартады
Шығарманы талдау, яғни оның жетістік-кемшілік­терін көрсету мазмұнын айтып шығу болмаса керек
Десек те, бір-екі ауыз айта кетуге тура келеді
Сайраның кішкентай кезінде жан дегенде жалғыз ағасы Биғазы Сандуғаш есімді сұлу да ақылды қызға үйленеді
Қалыңдықты қарсы алу сәтінде үлкендер тәтәй апасына гүл сыйлауды бүлдіршін Сайраға жүктейді
Қыс мезгілінде ауылда тірі гүл қайдан болсын
Қауырсын гүл қолға түскені
«…Ал Биғазы көкесінің қасында көлбеңдеген тәтәй апасы тіптен сұлу! Алма жүзі жымыңдасқан жұлдыздармен шағылысып, ақ туфлиі ақша қарды сықырлата басып келеді
Екеуі де мәз-мейрам
– Сандуғаш апа, мынау сізге! Сайра жүгіріп келіп, қолындағы үш тал гүлді тәтәй апасына ұстата салды
– Мынау қауырсын гүл ғой… Өзің ала ғой
Жаман ырым болады
– Ала салсаңшы, бала ғой, қайдан білсін
Ұят болар
– Қасындағы жолдас қызы жәймен құлағына сыбырлады…»
Осы жолдарды оқығанда біртүрлі тіксініп қалғандай боласың
Бұл автордың тұспал-ишарасы іспетті қабыл­данады
«Адам бір терінің ішінде толады, сосын солады» дегендей, алғашқыда Биғазының бағы өрлеп, қызметі өсіп, маңдайалды азамат­тардың қатарында жүреді
Сосын бірте-бірте «ащы сумен» әуестеніп, төмен құлдырай бастайды
Ақыры, далада қаңғып қалады
Есі ауысқаны сон­шалық, әйелі Сандуғашты, жалғыз ұлы Бекесті, шыр-пыр еткен қарындасы Сайраны ұмытады
Қала базарын төңіректеген қайыршыға айналады
Ағасының тасыр тағдырын бойжетіп, ақылы толысқан Сайра келін болып табалдырық аттарда Сандуғаш жеңгесіне қауырсын гүл сыйлаған өзінен көреді
Өмір бойы өзін кінәлі сезінеді
«Қауырсын гүлдей қаусап қалыңдар» дегендей болдым-ау деп өзегі өртене өкінеді.
Бұрындары біз өзіміз түсінбеген тылсымға тап болсақ, мистика дей салатынбыз
Қазір ғылым дамыған сайын, бізді қоршаған ортаның іргесі кеңейе түсіп, мүлдем тосын сыр-сипатқа ие болып жатыр ғой
Мираның «Қауырсын гүл» әңгімесінде есі ауысқан Биғазының әйдік қаладан басқа емес, ержетіп отағасы болған жалғыз ұлы Бекестің үйін төңіректеуі оқырманға ой салады.
«Аштық» әңгімесі адам баласының ойлап таппайтын қулық-сұмдығы болмайтынын паш ететін туынды
Бар арман, мақсаты бастық болуға келіп тірелген Жұмасбай әзірше бір мекеменің қатардағы қызметкері ғана
Онда елді елең еткізер ерекше қабілет те, төңірегін үйіріп әкететін қапысыз мінез де, көптің арасынан дараланып тұратын кескін-келбет те жоқ
Ер батқан тұғырдай митың-митың еткен бір жан иесі ол
Жұмасбай аштық жариялау арқылы діттеген жеріне жетуге бел буады
Ол бастығының алдында «бетегеден биік, жусаннан аласа» қалыпта үнемі
Айнала беріп, жоғары жаққа арызды қардай боратады
Іс-әрекеттерін қызметтестеріне сездірмейді
Жұмасбайдың бұл «итірлігін» қызықтаған басқа мекемелердің басшылары оны қалай қолдағандарын өздері де байқай алмай қалады
Ай-күннің аманында ас-ауқат түгіл, қара судан бас тартып, аштық жариялаған жігітті олар жүрек жұтқан батыр санайды
Бәрі жабылып Жұмасбайды қолдап, Ырсақай бастықтың жұмсақ орындығына отырғызады
Билік тізгінін ұстауға ұмтылғандар арасында Жұмасбай сияқтылар да жүр ғой деген ойды ортаға тастайды автор
Иә, бұл өмір шындығы!
Жазушы Мира Шүйіншәлиева – бір қоғамдық құрылымның екінші қоғамдық құрылымға орын босатқан тұсында қолына қалам алған буынның өкілі
Яғни біз «кемелденген социализмнің» бақытына кенеліп жүргенде, «тосыннан» тап болған капитализм өз билігін құруға ұмтылды
Жер үстін мекендеген халықтардың бірінде ең ауыр қарғыс «қоғамдық құрылым ауысып жатқанда өмір сүр» деген екен
Терең мағына жатыр ғой мұнда.
Мира әңгімелерінің ішіндегі ең шоқтығы биігі «Әдемі қыздың күнделігі» дер едім
Бұл туындыны талдауға уақыт кетірмей, көрнекті жазушы Дулат Исабековтың Мира Шүйіншәлиеваның «Шүберек қуыршақ» кітабына жазған алғы сөзінен бір үзік келтіргенді жөн көріп отырмын
«…Ал енді Мираның «Әдемі қыздың күнделігі» атты шағын хикаясы осы қатыгез өмірдің айнасы секілді
Күнделікте Әдемі деген қыздың қорлық құрсауынан аман құтылып, өмірден саңлау тауып, өз қалауынша өмір сүруге мүмкіндік алғанына әрине қуанасың
Ал қорлық пен азаптарында жандары шырқырап, жақсылықтан күдер үзіп, топастардың қапас құрсауында мәңгі қалған Анка сияқты басқа қыздардың тағдыры не болмақ? Қатыгез өмір оларға қандай сыбаға дайындап тұр? Жалтырбас атанып кеткен алаяқтарға тоқтау бар ма, әлде олар осы бойы тайраңдай бере ме? Қысқасы, «Күнделікті» оқып шығып, оқырман Мирамен бірге ой толғайды…»
Жоғарыда аталып өткеніндей, жазушы өмір құбылыстарын, адамдардың өмірдегі іс-әрекеттерін қысқа да нұсқа әңгімелерінде шынайы тұрғыда суреттейді.
Жазушының «Жүректегі құпия» повесін қазіргі кезеңнің асқынып бара жатқан «ауруын» ашып көрсететін шы­ғарма деп ауыз толтырып айта аламыз.
«Біреу тойып, секіреді, біреу тоңып секіреді» дегендей, Ақпатша көпшіліктің қысқа жібі күрмеуге келмей жүрген кезде патшаның қызындай шалқып өмір сүреді
Жекешелендіру тұсында аянбай «қарпып» қалған әкесінің дәулеті жетіп жатыр! Институттағы оқу ол үшін қалада қатарда жүруге ғана керек
Ақпатшаның дәрісханаларда болғанынан гөрі, мейрамханалар мен түнгі клубтарда сауық-сайран құрғаны безбеннің басын мықтап басып тұрады
Арзан балға үймелеген шыбын-шіркейлердей, Ақпатшаны төңіректеген жігіт-желеңде есеп жоқ
«Жүйріктің тоқымы кеппес, сұлудың тақымы кеппес» дегендей, ересен «еркіндікте» өмір сүріп жатқан Ақпатша түбінде бір мықтының етегінен ұстап, отана болуды есінен шығармайды
Алайда балалы болып қалуы себепті, ойлағандай күйеудің реті шықпай, жігіттің, жігіттің емес-ау бөрік кигендердің ең қоры Мырқымбайды күшіккүйеу етуге мәжбүр болады.
Жазушы Мира Шүйіншәлиева әйел бейнесін, оның тағдырын, қуанышы мен күйінішін, қазіргі қатыгез өмірдің талқысын ашып көрсетуде үлкен ізденістер танытып келеді
Оның «Шүберек қуыршақ» повесіндегі Аягүлдің басындағы трагедия кім-кімнің де жүрегін қанжылатары хақ
Автор кейіпкерлерінің жандүниесіне тереңдей үңіліп, тосын оқиғалардың болу себебін оқырманға ұқтыруға күш салады
«Әр адам өз бақытының ұстасы» десек те, адамдар қоян-қолтық өмір сүрген қоғамда сыртқы әсердің ықпалы күшті болады
Адамдар бір-біріне шуақ шашады, көлеңкесін де түсіреді
Пенде пендешілігін істейді
Мира адам мінезіндегі қалтарыстарды қалт жібермей көре біледі
Оның кейіпкерлері бір-біріне ұқсамайды
Сонысымен де оқырманды баурап алады
«Шүберек қуыршақ» повесі талантты жазушының мол мүмкіндігін байқатқан және өзін әдеби ортаға жан-жақты мойындатқан туынды екенін бұған дейін де сөз өнерін зерттеушілер айтып, газеттер де жазып еді
Мен де бұл тоқтамға бүкпесіз қосыламын.
Мира Шүйіншәлиеваның «Жазушы» баспасынан 2014 жылы «Қазіргі проза», «Жаңа кітап» сериясымен шыққан көлемді кітабы «Өкініш» деп аталады
Бұл 2002 жылы Астана қаласында Халықаралық V «Шабыт» шығармашыл жастар фестиваліне қатысып, ІІІ дәрежелі дипломды өзге өңірден келген бір топ жас қаламгерлер арасында жеңіп алып, 2005 жылы «Шүберек қуыршақ» повесі арқылы Әбдіжәміл Нұрпейісов пен Дулат Исабеков бастаған аузы дуалылардың назарына ілігіп, сол бойда Жазушылар одағының мүшелігіне бірден өткен Мира Шүйіншәлиеваның 25 жыл бойына көркемсөз бағытында қалам тербеп келе жақтан ерен еңбегі десем, артық айтқаным емес
Жазушының оқырмандарына берген есебі, өзінің әдебиет әлеміне шындап қадам басқанының кепілі! Бүгінде қалың оқырманнан жоғары баға алған алты жүз бетке жуық кітап «Өкініш» атты повесть пен «Служак», «Тақсірет», «Тұяқ», «Жұмбақ жан», «Адасқан ару» әңгімелері сияқты таяу жылдарда жазылған туындылардан тұрады.
Жазушы таңдаған жолынан танбапты
Оқырманды қазіргі өмірдің қайнаған қара қазанына үңілтеді
Қалғыған күй кешіп, бейжай жүрген ешкім жоқ
Бәр-бәрі тіршілік үшін жанталасуда
Қарапайым түрде айтсақ, «кедей байға, бай құдайға жетсем» деп әлек
Қартаң қатындар жасарғысы келеді, ажарсыздар пластикалық ота жасап сұлу болуға ұмтылады, қалталының көңілдесі болып жүрген сылқымдар одан да ауқатты адам табуды ойластырады
Қай-қайсына да осы бағыты дұрыс, іс-әрекеті жөн
Жазушы оқырманға өз көзқарасын күштеп таңбайды
«Шығарманы оқы, шешімін өзің тап» деген бағдарды ұстайды.
«Өкініш» – күрделі туынды
Кеңес­тік кезеңнің «анау ақ, мынау қара, яғни анау жағымды кейіпкер, мынау жағымсыз кейіпкер» деп үйренген оқырманына бұл повесть тосын көрінері күмәнсіз
Әйтпесе, сұлу да ақылды, білімді де қажырлы қыз Ақкүн «алпыс пен жетпістің арасында адасып» жүрген Аманның етегінен неге ұстайды? Өзі қатарлы жігіттер құрып қалған жоқ қой
Оны магнитше тартқан байлық па? Егде адамның орнықты мінезі ме? Шау тартқан жанның жас адамға деген ынтықтық жалыны ма? Ақкүн өзін қоршаған ортаның күйкі тірлігінен түңіліп, тыныш бір ­«пристань», айлақ тапқысы келді ме? Кластасы үйлі-баранды Кенжебекпен көңіл қосуын қалай түсінуге болады? Қаптаған-қаумалаған сұрақтар! Иә, бұл кәдімгі өмір
Жазушы алдымызға өмір шындығын жайып салады
Деректі дүниемен болып жататын жағдайларды оқырманға жеткізу кез келген журналистің қолынан келеді
Ал көркем прозаның жөні бөлек
Жалаң ­баяндаумен алысқа бара алмайсың
Мира Шүйіншәлиеваның көркемдік әлемі тек өзіне тән ерекшеліктерді уысқа жиып тұр.
«Өкініштегі» дараланып тұрған кейіпкерлердің бірі – Аманның бәйбішесі Асылхан
«Кедейдің керігінен сақтан» дегендей, жалғыз шыт көйлегін түнде жуып, күндіз киген Асылхан оқыған-тоқыған экономист жігіт Аманмен бас қосып, келе-келе байлыққа белшесінен емес, қылша мойнына шейін «батады»
Зымырандай зулаған уақыт кімді аяған? Асылхан бұғағы салбыраған, бет әжімдері қыртыстанған, қарыны шіреп, бұты тыртиған кемпірге айналады
Не істеу керек? Аманның бұрынғы алып-ұшқан көңілін қайткенде өзіне қайта бұра алады? Асылхан Қытай асып, неше түрлі ем-дом алып, шөп дәріні қаптап тасып, терісін тірідей сылдырып, жас көрінем деп әуреге түседі
Жазушы Асылханның іс-әрекетін сарказм деңгейіне жеткізе әжуәлайды
Негізінде, Мира Шүйіншәлиеваны қазіргі заманның шындығын бұлтартпай жаза білетін және қазақ әйелдерінің бейнесін сомдауда өзіндік қолтаңбасымен дараланған дарынды қаламгер деп бағалаған жөн.
Қорыта айтқанда, жазушы Мира Шүйіншәлиеваның жарық көрген әңгіме, повестері қазіргі қазақ прозасы­ның өсіп-өркендеуін, яғни дамуын, содан келіп туындайтын көркемдік деңгейін көрсете алған туындылар деп толық сеніммен мойындауымыз керек.
Айтқали НӘРІКОВ,
Қазақстан Жазушылар 
одағының мүшесі
