«Мұғалім әлди», 
«ғалым әлди»…
Алаш – оның ұраны,
Алаш – оның жыр-әні.
Алаш десе асығы,
Алшысынан тұрады!
 (Журналистік фольклордан)
Ол – шаңырақтағы он бес перзенттің онын­шысы
Оныншы баланың қашанда жолы құтты болады
Өйткені, оның анасына «Батыр ана» атағы беріледі
Бұл отбасында бір керемет дәстүр бар
Анасы балаларының атын атамайды
Өйткені, әрбір ұл-қызды атасы мен әжесінің меншігі деп санайды
Оларға ес біле бастағаннан «сіз» деп тіл қатады
Сөйтіп, бұл үйдегі әр бала бесіктен белі шықпай жатып құрмет көреді
Көзімізді тырнап ашқаннан ұлы айқайға құлағымыздың құрышын қандырып өскен біз, әрине, бұларға қызыға қараймыз
Диханға жас кезінен жамалған аттың бірі – «мұғалім әлди»
Бертін келе «ғалым әлдиге» айналды
Бұл да – бір ғажап тағылымды тәрбиенің бір көрінісі
Өзге жұрт перзентін «Әй, сен адам болмайсың, қарашы әне, жұрттың баласын…» деп, желкесінен түйгіштесе, бұлар алақанға салып аялайды
Ертелі-кеш «ғалым әлди» деп әлдилеп, тәтті әуенмен тербетіп өсірген соң балалары ғалым болмай қайтеді?!
Осы әулеттің қай әлдиі де тай күнінен тұлпар тектес екенін танытты
«Үлкен әлди» Әмірхан Мәскеудің ет және сүт өнеркәсібі институтын бітірді
Бірқатар беделді мекемелерді басқарды
«Журналист әлди» Дархан Мәскеу мемлекеттік университетін бітіріп, биліктің биігіне көтеріліп, кейін еліміздің Мәдениет және ақпарат министрі болды
«Шымкенттегі әлди» Бархан – Мәскеудегі Бауман атындағы жоғары техникалық университеттің түлегі
«Қаратаудағы әлди» Нұрмахан мен «электрик әлди» Абылайхан да – Оңтүстік өңірдің абыройлы азаматтары
Өмірден ерте кеткен «кіші әлди» Ерхан да парасатты перзенттің бірі еді.
Осылардың ішіндегі «біздің әлди» – Дихан Қамзабекұлы о баста-ақ ғылымға бір табан жақын болатынын сәт сайын байқата бергенге ұқсайды
Оған аяғы ауыр кезінде анасы аттан құлап, мертіге жаздапты
Сонда өзінен бұрын шарананың жайын ойлап, жазым етіп алам ба деп қатты қамығыпты
Көрер жарығы бар нәресте аман-есен дүниенің есігін ашып, ата-анасын қуанышқа бөлеген
«Бұлқынып жатыр, ұмтылып жатыр, қарашы, Кішкентай жүрек көрсетіп жатыр қарсылық», – деп Мұқағали ақын айтқандай, бұл да титімдей кезінен мінезді екенін аңғартқан
Бірде жұрт мәшиненің қорабына мініп, жұмысқа асығып тұрғанда, анасына мұз астынан жылтырап көрінген әлдебір ойыншықты алып бер деп қиғылық салыпты
Үрзада апа ауылдастарын иіріп қойып, ұлының көңілін қимай, мәшинеден түсіп, мұзды ойып, әлгі ойыншықты қолына ұстатыпты
Ол осындай беймаза бала болып өсіпті
Жеңгесі Ұлдар Есбайқызы: «Сол үйдегі қайнымды бәріміз «Шыжылдақ» дейтінбіз
Өмірі жылайтын да жүретін
Абысындары шыдай алмай: «Жеңеше, құйрығынан салып-салып жіберсеңші» дейтін
Сонда жеңешем екі алақанына қарап: «Қалай ұрамын, мыналардың ізі қалып қояды ғой» деуші еді», – деп еске алады
Бірақ Диханның шыжылдақтығы көпке бармаған секілді
Есейе келе әкесінің қатал мінезіне бейімделіп, мазасыздығы әдіре қалған сыңайлы
Онымен таныс-біліс, дос-жаран болған отыз жылдың ішінде шыжылдағанын бірде-бір рет көрмеппіз
Бала кезінде ағайын-туыстары оны «Диқаш» деп атайды екен
Сонда атасы Мықтыбек: «Мұның атын Диқаш қойғанша, Қиқаш қоймадыңдар ма?!», – депті
Сірә, айтқанынан қайтпайтын қиқар болған тәрізді
Бірақ қазіргі сабырлы да салмақты Диханның кейпіне қарап, олай деп ойламайсың
Соған қарағанда оның бір кездегі қиқарлығы туған ауылы – Келтемашаттың Тентек көшесінде қалып қойса керек.
Кейіпкеріміздің есеп-қисаптан гөрі гуманитарлық ғылымға бейім екені әу баста-ақ белгілі болды
Төрт-бес жас шамасында ағасы Дарханға ілесіп, ет қызуымен мектепке барыпты
Талабы тас жарайын деп тұрған баланы жылы қарсы алған мұғалім оған бір санға бір санды қос деп тапсырма беріп, соның қосындысын сұрапты
Сонда бұл: «Он бір» деп ойына түскен цифрды айқайлап айтыпты
Мұғалім жайлап қана «Жетіге толғанда келе ғой», – депті…
Бала күнінде үлкендер Диханның тілін қызықтап сөйлете берген секілді
Жұрттың осы ықыласы оны да едәуір жігерлендірген
Бұл туралы «Соның бірінде сойқан грипп тиіп қалжыратып тастағанда «Суық басымнан тиіп, аяғымнан шығып кетті» деппін
Тағы бірде «Бұрын орысша жақсы сөйлейтін едім, тұмау тигеннен кейін ұмытып қалдым» деп соғыппын
Кішкене күнімде адам түсінетін тілден басқа әйтеуір былдырлағанның, өтірік сөз құрағанның бәрі – «орыс тілі» деп ойлайтынмын…», – деп еске алады өзі
Қазір де біздің Дихан ара-тұра тележурналистерге орыс тілінде сұхбат беретіні болмаса, негізінен ана тілінде сөйлейді
Соған қарағанда бала кезінде тиген қалың тұмаудың табы әлі де қалып қойған болуы керек.
Балалық шағымызда әке-шешеміз: «Инені қолға ұстаған кезде абайлаңдар
Аяққа кіріп кетсе, заулап отырып, жүрекке жетеді», – деп бәріміздің зәремізді алатын
Бірде үйде бір топ бала ойнап отырғанымызда Аққасен деген кластас досымыз: «Ойбай, ішіме ине кетіп қалды!», – деп айқайлап жібергені бар
Сөйтті де, бөлменің ішінде «Өлем-ау, өлем…», – деп безек қақты
Біз тілсіз қалдық
Демімізді ішімізге тартып, әліптің артын бағып отырмыз
Балалардың бірі: «Әне, ине жерде жатыр ғой», – дегенде ғана аласұрған Аққасеніміз әзер тілге келді
Ал сондай бір ине кейін Диханның табанына кіріпті
Көкесі оны жүк мәшинесімен Састөбедегі дәрігерге апарып, инені арнайы аппаратпен алдырады
Сонда бұл қайсарлықпен шыдағаны өз алдына, «Ине дененің қай жеріне кірсе де жүрекке барып бір-ақ қадалады» деген сөз балаларды сақтандыру үшін айтылса керек», – деп өміріндегі алғашқы ғылыми тұжырымын жасапты.
Бір кезде оның жалтыраған мұз астынан ойыншық іздеуі тегін емес екен
Ізденіс ұғымы бүкіл ғылыми ғұмырнамасына өзек болды
Өзі құралыптас жігіт-желең қыз аңдып, қызық қуып жүргенде бұл бұрынғы одақтың бүкіл беделді мұрағаттарын шарлап, Алаш тарихына қатысты құнды деректер тапты
Әлі күнге дейін сол еңбегінің жемісін көріп келеді.
Шал ішінде бала жүр…
Жылқы ішінде ала жүр,
Шал ішінде бала жүр.
Шал ішінде жүрсең де,
Бізді есіңе ала жүр…
 (Журналистік фольклордан)
Сары ауыз балапан кезінен қолына қалам ұстады
7-сынып шамасында алғашқы мақалалары жариялана бастапты
Бірде аудандық газеттен 3 сом 50 тиын қаламақы алыпты
Ол кез үшін бұл дегенің көл-көсір ақша
Сол тұстағы жазуға таласы бар бүкіл бала секілді Дихан да «Қазақстан пионері» газетіне өз мақалаларын жолдап тұрды
Әр мақаласы шыққан сайын қаптап хат келеді
Хаттардың мазмұны бір сарынды
«Сендердің кластарыңда қанша бала бар? Оның нешеуі пионер? Біздің пионер дружинасы Аркадий Гайдар атында
Сендердікі ше? Комсомолға қашан өтейін деп жатырсыңдар? Айтпақшы, мектептеріңде интернационалдық достық клубы бар ма? Бізде бар
Өйткенде Луис Корвалан мен Анджела Дэвисті қолдап, жиын өткіздік» деп аңыратып тарта береді
Соның бәріне бұл ерінбей отырып ­жауап жазады
Кейбіреулері сурет сұрайды
Суретті көруге құмар болатындар – негізінен қыздар
Олардың өтінішін орындамауға намысы жібермейді
Бірақ аядай ауылдан тәуір фотографты қайдан табарсың? Оның үстіне Келтемашаттың келте қайыратын әуесқой фотографтары түсірген солғын суреттер жер түбінен әсерлі хат жазған әйбат қыздарға жіберуге жарамайды
Сол үшін аудан орталығына барасың
Бірде нөсер құйып кетіп, Ванновканың жолында ваннаға түскендей малшынды
Соған қарамай су болған шашын бір ­сипап жіберіп, қасқайып тұрып, объективке маңдайын тосқан
Шынын айту керек, сурет біртүрлілеу болып шықты
«Ну, погоди!» мультфильміндегі қасқырдың шашы сияқты бір тұсы үрпиіп, екінші тұсы жылмиып тұр
Қысылса да жіберді соны қыздарға
Сірә, басқа қарамай, шашқа қарайтын жеңілтек қыздардың қолына түссе керек, көбісі хабарсыз кетті
Содан бері біздің кейіпкеріміз сурет мәселесіне қатты мән береді
Тіпті мұрағаттан табылған сирек суреттердің өзінен сыр іздеп, ұзақ үңіліп отырады.
Жас күнінен ақсақалдарға үйір болды
Қазақ әдебиеттану ғылымының абызы, академик Серік аға Қирабаев жас тұлпарды үкілеп бәйгеге қосты
Сөзі уәлі, аузы дуалы академик-жазушы Зейнолла аға Қабдолов: «Бізге Дихандар керек!», – деп әдебиеттану әлеміне тағы бір таланттың келгенін ел алдында жария етті
Сұлу сөздің сардары Зекеңнің бұл толғамы «Ғылымға осындай қабілетті жастар керек», – деген сөздің баламасындай болып жұрттың жүрегінде жатталып қалды
Алаштың ардақтысы айтқандай, ақтаңдақтарды зерттеуге Дихан секілді табанды зерттеушілердің қажет екендігі дау тудырмайтын еді
Әдебиет және өнер институтындағы алғашқы бөлім меңгерушісі, көрнекті мемлекет және қоғам қайраткері, сымбатты да сырбаз Мүсілім аға Базарбаевтан көп нәрсе үйренді
Ол кісі бір нәрсеге риза болғанда, «Жігіт-ақ екен!», – деп сүйсінетін
Көрші бөлімде ұлтымыздың ұлағатты ақсақалы, Әуезовтің музей-үйіндегі халық университетінің ақы-пұлсыз қызмет істейтін ректоры Рахманқұл аға Бердібай отырар еді
Осылардың бәрінің өнегесін көрді Дихан
Бір ғажабы, қазақ ғылымының марғасқалары бұған бала деп қарамайды
Өздерімен тең санап, еркін әңгімелеседі
«Дихан – бала!» дегенді шығарып жүрген бертіндегі жас «шалдар»
Ал бұрынғылары өйтпейді
Қайта оған құрмет көрсетеді.
Жасынан шал көріп өскен Дихан қазір де абыройлы ақсақалдардың арасында жүреді
Өзі қызмет істейтін Еуразия ұлттық университетінің аға буыны үнемі проректор Қамзабекұлының бөлмесінде бас қосады
Сүйегіне сөз сіңген ректордың ұғымтал орынбасары ағалардың бабын таба біледі
Олар да әңгімесін сөз қадірін түсінетін адамға айтады
Әйтеуір, біздің Дихан абыройлы ақсақалитеттің мәртебелі менталитетін керемет меңгерген
Жиын-тойдағы дастархан басында біздің жанымызға жайғасқан оны төрде отырған ағалар аттай қалап, өздерінің тобына шақырып алады
Қалмайын десе, бізді қимай, бармайын десе, оларды қимай, жылы жымиып, томпиып кетіп бара жатады
Ол ақсақалдардың қасына әбден орнығып алғаннан кейін салфеткаға жазып, бір шумақ өлең жолдаймыз: «Жылқы ішінде ала жүр, Шал ішінде бала жүр
Шал ішінде жүрсең де, Бізді есіңе ала жүр!»
Соны оқыған Дихан рахаттанып тұрып күледі
Оны алақанға салып, үкілеп отырған бір топ шал қосыла күледі.
Сергектікті серік еткен Диханның елге үлгі боларлық бір жақсы әдеті бар
Ол кешке бір мезгіл жаяу жүріп, серуендеп қайтады
Боран соғып, жел ұйтқып тұрса да, осы дағдысынан жаңыл­майды
Әдетте, сол жаяу серуенге ғалымдар үйін­де тұратын ардақты ақ­сақалдармен бірге шы­ғады
Бірақ жыл өткен сайын жасы ұлғайған ағалар серуенге сирек барады
Себебі, олар үлкейді, ал бұл жігіт ағасы жасына енді ғана жетті
Диханның данагөй достары бүгінде жас періге батасын беріп, кешкі сейіл кезінде көбіне үйде отырады.
Диханның атасы Мықтыбек қайратты адам болыпты
Ол, әрине, атасы секілді көкпар тартып, қасқыр соққан жоқ
Қасқыр соққанды айтасың, ұнатпаған адамдарын Мықаң секілді ат үстінде отырып, бір ұрып құлатып та көрген жоқ
Өйтпек түгілі студент кезінде үлкендігін малданып, жатақханада тұрудың өзіндік ережелеріне пысқыра қоймаған еңгезердей Төреғали Тәшеновті досы Басқар екеуі жабылып сабау жөніндегі идеясы да теория жүзінде қалып қойған
Атасы кезінде келінінің қойын ұрлап кеткен ұрыны ұстап, қолын бұрап, ауылға алып келіпті
Ал біздің Дихан шамасы келсе, қойды ұрлатпауға тырысады
Ұрланған күнде ұрыны іздеп жүруге уақыты жоқ
Есесіне Мықтыбектің немересі мықты ғалым болды
Жасынан ғылыми ойлауға бейім-ді
Өзгеше ойлап, өзінше топшылауға дағдыланды
Мәселен, «Мықаң (атасы) қайтқан түні маған үлкендер ерсілі-қарсылы жүріп жылағандай көрінді», – дейді
Ол осындай байлам-байыптамаларды көңілге түйіп ержетті
Әдепкіде журналист болғысы келген
Кейін ағасы Дархан осы мамандықты қалаған соң бір үйге бір журналист жетер деп, қазақ тілі мен әдебиеті мамандығын таңдады
Салиқалы да салмақты оқу ордасы – ҚазПИ-ге түсті
Ұстаздары оның ғылымға қабілетті екенін салғаннан-ақ аңғарды
Олар Диханды тіл білімі саласына бейімдегісі келген
Бірақ әдебиеттанудан бақ бұйырып тұр екен
Бүгінде ол саланың бетке ұстар өкілінің біріне айналды.
Қайта оралған қайраткер
Шамданса да, саспайды,
Шегарадан аспайды.
Шал көзіне шалынса,
Шаруасын тастайды!
 (Журналистік фольклордан)
Ол оқу бітірген кезде қазақ әдебие­тін­дегі ақтаңдақтарды қалпына келтіру дәуірі басталды
Ұлттық мұраның жоқ-жітігін түгелдеп алудың сәті түскенін аңғар­ған аға буын ғылымға жаңа қадам басқан жастарды ардақты есімдері ақталған тұлғалардың шығармашылық өмірбая­нын зерттеу жұмысына жекті
Себебі, орайы кеп тұрғанда әдебиет тарихына жаңа монографиялық та­раулар қосу қажет еді
Көрнекті мемлекет қайраткері, біртуар қаламгер Смағұл Сәдуақасұлының мұрасын зерттеу Дихан­ның еншісіне тиді
Академик Серік Қирабаев жас өреннің томағасын алып, топқа салды
Бұл кезде ол академиялық үлгідегі нағыз ғылыми мекеме – М.Әуезов атын­дағы Әдебиет және өнер институтына қызметке келген-ді.
Жалғыз Дихан ғана емес, сол тұстағы жас ізденушілердің көбісі бір-бір тұлғаның мұрасын зерттеуге кірісті
Солардың бірі – Әлихан Бөкейханның болмысы мен бейнесін жан-жүрегімен аялап, әлі күнге дейін көзі тірі адам секілді «Әлекең» деп әспеттеп отыратын, алымды да шалымды жас пері Сұлтанхан Аққұлыұлы еді
Әдебиет және өнер институтының ел үміт күткен екі ұланы ғылыми тақырыптарын жүйелеп, бұрынғы одақтың бай мұрағаттары мен кітапханаларын бетке алып, ұзақ мерзімге сапарға шықты
Мәскеу, Санкт-Петербор, Омбы, Орынбор, Ташкент қалаларында болып, бағалы деректер тапты
Бұрынғы одақтың астанасында бұрқ ете қалған әйгілі тамыз бүлігін өз көздерімен көрді
Бұл сапарда Диханның салмақтылығы мен тиянақтылығының, Сұлтанханның жанкештілігі мен батылдығының пайдасы тиді
Бермесіңді тартып, қимасыңды жұлып алатын Сұлташ батыр Кеңес елінің аса құпия мекемесі – Мемлекеттік қауіпсіздік комитетінің төрағасы Вадим Бакатиннің кабинетіне кіріп, тағайындалғанына бір-ақ күн болған жаңа басшымен жүздесіп, оған қоса қыруар құжатты әкетуге келісіп шықты
Бұл сапардың ең үлкен жаңалығы – жігерлі жігіттердің Мәскеу кітапханасы қорындағы Қазақстанға қатысты ­сирек кітаптардың бір-бір данасын елге жеткізуге рұқсат алуы
Алып мемлекет күйреп, әркім басымен қайғы боп жатқан кезеңде кеңпейілділік танытқан Мәскеу жағы «Қазір-ақ ала беріңдер!», – деп ықылас білдірген
Бұлар мұншама көп кітапты өздерімен бірге әкете алмайтын еді
Ендігі шаруа – елге жеткен соң Ғылым академиясының басшыларына кіріп, келісімді рәсімдеу, сосын арнайы адам жіберу
Бірақ академияның сол тұстағы басшылары бұған жете мән бермеді
Сірә, баланың әңгімесі деп қараған сыңайлы
Тіпті тау-тасты жарып өтетін сайыпқыран Сұлтанханның құйын-перен мінезі де біздің бюрократияның берік қамалын бұза қоймады
Ал қазір сол жәдігерліктерді арбалап алтын апарсаң да ала алмайсың.
Есесіне есепсіз мәлімет арқалап қайтты
Екеуінің де ғылыми еңбектері жоғары бағаланды
Кандидаттық диссертацияларын сәтті қорғады
Әдетте бірқатар ізденушілер ғылыми еңбегін бітірген соң бұл тақырыпты жылы жауып қояды
Бұл екеуі өйтпеді
Бірі Смағұлды, екіншісі Әлиханды отыз жылға жуық уақыттан бері ұлықтаудан жалыққан емес
Екі тілде еркін көсілетін Сұлтанхан Әлихан Бөкейханның көптомдығын даяр­­лап, ұлы тұлғаның мерейтойын ­ЮНЕСКО деңгейінде атап өтуге атсалыс­ты
Мұрағаттардың мүйіс-мүйісінен Алаш кө­се­мі­нің сирек суреттерін іздеп тауып, бұл салаға сәт сайын жаңалық қосып келеді
Ал смағұлтануды жүйелі ғылым нысанасына айналдырған Диханның еңбегі көл-көсір
Алаш ардақтысының шығармалары толықтырылып, бірнеше рет басылып шықты
Мұрасы жан-жақты қырынан зерттеліп, жаңа дүниелері көптеп табылды
Оның бәрін қойшы, өзге ізденушілердің де атқара алатын нәрсесі ғой дерсіз
Осыдан бес-алты жыл бұрын Дихан өз тұрғылас­тары­ның қолынан келмейтін көзсіз ерлікке бел буды
Ол Мәскеу крематорийі орналасқан Дон зиратханасынан Смағұл Сәдуақасұлы сүйегінің күлін елге алып келді.
Біздің кейіпкеріміздің бала күнінде әлдебір шаруасы оңғарылмай жатса, көкесі Қамзабек: «Диханға сәл-пәл күш жетпей тұр», – дейді екен
Өз басым талайды таңғалдырып, күмән мен күдікке бөлеп, сүйініші мен күйінішін оятқан сол түні Астана әуежайында Дихан досымның Смағұлдың сүйегінің күлі салынған, Қазақ елінің көк туына оралған шағын қорапты иығына салып, көтеріп келе жатқанын көргенде жаңағы «жетпей тұрған сәл-пәл күштің» енді оның бойына толық дарығанын байқадым
Әншейінде ортамызда біртұтам болып жүретін бала Диханның бейнесі бір-ақ сәтте бәйтеректей биіктеп кетті
Мәскеуге қатардағы жолаушы болып аттанған ол ұшақтан қайраткер болып бір-ақ түсті.
Бұл – айтуға ғана ой шаруа
Осыны жүзеге асыру барысындағы адам айтқысыз проблемалар, келгеннен кейінгі қисапсыз қиындықтар жүйкесін жұқартқанына куә болдық
Желдей ескен сыпсың сөз бен жебедей қадалған сұқ саусақты елемей, сыннан аман өтті Дихан
Абырой болғанда бәрі де сәтті аяқталды
Бүгінде Астананың Хан Кене сарбаздары қорымындағы Смағұлдың қабірі ұлт зиялыларының тағзым ететін қастерлі орнына айналды.
Жастайынан мұрағат кезіп, шаң жұтқан еңбегі босқа кеткен жоқ
Қазақ руханияты үшін аса бағалы бірқатар дерек тапты
Сол арқылы бұрын ел санасында әбден қалып­тасқан кейбір тарихи даталарды әрі қарай жылжытты
Бертінге дейін жастар басылымының шежіресін 1921 жылғы 22 наурызда алғашқы саны жарық көрген «Жас Алаштан» бастап келгеніміз баршаға мәлім
Ал Дихан Қызылжарда шыққан «Жас азамат» газетін іздеп тауып, қазақ жастар баспасөзінің тарихын 1918 жылғы 30 шілдеден бастау керектігін дәлелдеді
Сол сияқты қазақ театрының ресми ашылуы «Еңлік-Кебектен» басталады дейтін дерек оқулықта да, басқа кітаптарда да шегелене жазылған
Дихан Қазақ мемлекеттік ұлт театрының шымылдығы 1926 жылғы 13 қаңтарда Қошке Кемеңгерұлының «Алтын сақина» пьесасымен ашылғанын мәлімдеді
Осы қойылымның афишасы «Еңбекші қазақта» жарияланғанын, сол күні Смағұл Сәдуақасұлы арнайы мақала жазғанын атап көрсетті
Оған қоса «Еңлік-Кебектен» де бұрын киіз үйде сахналанған қойылымдар бар екенін айтты
Сондай-ақ ұзақ жыл бойы қазақтың жоғары оқу орындарының тарихы 1928 жылы ашылған Қазақ педагогика институтынан басталады деген тұжырымға (оның өзі 1926 жылы Ташкентте ашылып, арғы негізі 1918 жылғы педкурстан қаланғанын ұмытып) табан тірегеніміз де рас
Диханның дерегі бұл мерзімді де өзгертті
Оның анықтауы бойын­ша, қазақтың алғашқы жоғары мектебі – 1920 жылы Орынборда ашылған Қырғыз халық-ағарту институты (КИНО)
Ахмет Байтұрсынұлы, Міржақып Дулатұлы және басқа Алаш зиялылары сонда қызмет істеген
Мұхтар Мырзаұлы деген азамат осы оқу орнының ректоры болған.
Ол ұлт ақын-жазушыларының басын қосқан, 1924 жылғы «Алқа» ұйымы бағдар­ла­масын да ҰҚК мұрағатынан тауып, жария­лады
Мұны ғалым «Алаш қайраткерлерінің ортақ тұжырымдамасы, бірлескен еңбегі» деп дәлелдеді.
Бұл Дихан Қамзабекұлының ғылымға әкел­ген жаңалықтарының бірсыпырасы ғана…
Қара шалдың  қамшысы
Қамалы жоқ алмаған,
Қаласы жоқ бармаған.
Қаламынан ешнәрсе,
Қалтарыста қалмаған.
 (Журналистік фольклордан)
Жас кезінен ғылыми ортаға кең танылған Дихан Қамзабекұлының зерттеушілігі мен қаламгерлігі қатар өрістеді
Білімі терең, тапқан-таянғаны жеткілікті екеніне қарамастан, сол жиған-тергенін қағаз бетіне түсіруге келгенде қаламы мүжіліп тұратын ғалымдар болады
Біздің кейіпкерімізге бұл жағынан мін таға алмайсың
Қорғасын әріптің уын жұтқан кәнігі баспасөз өкілдерінен қаламгерлігі де, жеделдігі де кем түспейді
Ойындағысын тағылымды етіп айта біледі, тартымды етіп жаза біледі
Бала кезіндегі арманы – журналистикадан бәрібір қашып құтылмады
Алдымен Алаш баспасөзінің тарихын түгелдеуге ден қойды
Ғылыми жұмысынан қол үзбей, өз тұсында қазақ өркениетіндегі айрықша құбылыс болған Жарылқап Бейсенбайұлы басқарған «Ана тілі» газетінде қызмет істеді
Ұлт тарихын ұлықтаған мақалаларын жиі жариялап, «Жас Алашта» жасын ойнатты
Астанаға әбден орныққан соң елордалық газеттің керегесін кеңейтіп, діңгегін тіктеуге үлес қосты
Бұл басылымның бетінде өзгеше өрнек салып, ел-жұртты елең еткізген «Жәкеңнің әңгімелері» циклін өмірге әкелді
Оны айтасың, Дихан көгілдір экранда да бақ сынады
«Қазақстан» телеарнасының жас буынды имандылыққа үндейтін «Күмбез» бағдарламасын жүргізіп, бұл мамандыққа жаны жат емес екендігін анық аңғартты.
Оның өміріндегі маңызды белес – әлі елорда мәртебесін ала қоймаған Ақмолаға келуі
Бұл – күмән мен күдікке толы қиын кезең еді
Сұрқай шаһарда көңілді көн­шітетін нәрселер аса көп емес-ті
Тек көне қаланың ми батпағы ғана сондай бауырмал
Табаныңа тисе, жабысып айрылмайды
Тіпті сені қимай, шаңырағыңа дейін еріп барады
Соған қарамастан Ақмола мемлекеттік университетінің жас кафедра меңгерушісі өз қызметіне құлшына кірісті
Жаңа қоныстан тапқан ұлтжанды аға-достарымен бірге Ақмоланы астаналық қалаға айналдыру ісіне атсалысты
Терең тарихы, бай дәстүрі бар шаһарға сәл тапшылық етіп тұрған қазақылық қасиеттердің мол даруы үшін өлшеусіз еңбек сіңірді
Ұлттық сипаты бар шаралар көптеп өткізілді
Көшелердің аты тәуелсіздік талаптарымен үйлесетін атаулармен алмасты
Бір күні ұлы көш Арқаны бетке алды
Сол көштің орнығуы үшін талай жұмыстар атқарылды
Осы шаруалардың басы-қасында Дихан жүрді
Оны айтасыз, көшіп келген қазақ зиялыларының көбісін ескі жатақхананың бөлмелерінен әрлеп-әспеттеп қайта жасақталған қуықтай пәтеріне шақырып, талай рет ерулік берді
Еруліктің қатты ұнағаны соншалық, «еруліге – қарулы» деп, бала-шағасымен айлап жатқандар да болмай қалған жоқ
Зайыбы Гүлбайра екеуі соның бәріне қайсарлықпен шыдады.
Диханның өмірінде аға буынның орны бөлек
Ғылыми жетекшісі, академик Серік Қирабаев әкесіндей қамқор болды
Ректор Амангелді Құсайынов Астанаға шақырып, бесіктен белі шықпаған бұған беделді қызметтің құлағын ұстатты
Академик Сейіт Қасқабасов әрі аға, әрі әріптес, әрі көрші ретінде отбасының арқасүйеріне айналды
Диханмен қоңсы қону қолайына жаққан болуы керек, Секең Алматыға барып, біраз жыл қызмет істеген соң әріптес інісі тұратын жаңа үйге тағы да көшіп келіп, тату көршілігін қайта жалғастыруда
Сыйлас әрі сырлас аға-досы Серік Негимов те солай
Ол да о баста Ақмолаға қатар келіп, кейін Алатаудың бөктерінде бірер жыл қыстап, Арқа төріне қайта оралды
Бұрын да бір үйдің тұрғындары еді
Қазір де университет жанындағы қызыл үйді бірге мекендейді
Асқан талант иесі, профессор-әнші Кенжеғали Мыржықбайдың көші-қон траекториясы да дәл осындай
Ғалымдар қонысының өзіндік менталитеті қалыптасқан
Бұрынғы мекенжайдың маңайында еркін пікір алысатын «Ақпарат алаңы» бар еді
Оның есесіне, қазіргі ауланың сырт жағында «Профессор Серік Негимов сүрлеуі» бар
Ілім мен білімнің біраз проб­лемалары осы бейресми сүрлеудегі сейіл кезінде шешіледі
Аулада бас қосатын ақсақалдар алқасы мен көшпелі көршілер кеңесі көп нәрсені өзгерте алады
Осы кеңестердің бәріне Диханның ықпалы жүреді
Аға буын оны үлкенді сыйлай білетіні үшін, алдынан кесе өтпейтіні үшін қадірлейді.
Тағы бір үлгілі қасиеті – өткелде дос ауыс­­тырмайды, тұрақты сыйласатын адам­дарының құрамын ешқашан жаңартпайды
Бота тірсек бозбала кезінде Астанаға алғаш көшіп келгенде танысқан дос-жаранда­рымен, тілеулес ағаларымен әлі күнге дейін жақын араласады
Атақ пен абырой, билік пен бедел оның мінезін құбылта алған жоқ
«Дарын» мемле­кет­тік жастар сыйлығын алды, Шоқан Уәлиханов атындағы сыйлықты иеленді, филология ғылымының докторы, профессор атанды, Ұлттық Ғылым академиясының корреспондент-мүшесі болып сайланды
Бәз-баяғы қалпы
Еуразия ұлттық университеттің проректорлығына тағайындалды, докторлық диссертация қорғататын арнаулы кеңестің төрағалығына бекітілді
Сол кейпінен айнымады
Өңіріне орден тақты
Президенттікке үміткерлерден емтихан алатын лингвистикалық комиссияға мүше болды
Сонда да өңін өзгертпей, өз бейнесін сақтай білді.
Қарапайым әрі ширақ жас проректорды танымайтын адам оны қапелімде университет басшыларының бірі деп ойлай қоймайды
Бірде ректор оқу орны жанында жеңіл киіммен серуендеп жүрген Диханға қызметке жаңа келген құрылыс бөлімінің басшысын таныстырады
Ал біздің кейіпкеріміздің қандай қызмет істейтінін айтуды ұмытып кетеді
Сол арада екеуіне ортақ бір шаруаны тапсыра қойыпты
Жаңа қызметкер бюрократияға сәл бейімдеу болса керек, Диханға «Маған ертең кіріп кет!», – деп әмір беріп үлгереді
Жымия күліп, жылы қоштасқан проректор таңертең оны өз бөлмесіне шақырады
Өзін іздеген адамның кім екенін енді ғана ұққан әлгі жігіт асып-сасып, қысылып-қипақтап, қайта-қайта кешірім сұрайды
Сонда ол жаңа қызметкерге бар болғаны «Сабыр сақтамадыңыз ба?», – депті
Сол салмақтылық пен сабырлылықты өзі де үнемі серік етіп келеді.
Бала кезінде бау-бақшасы жайқалған, тал-терегі мол бұлардың үйінен артылған ағаш алу үшін жұрт ағылып келеді екен
Бірде терек алушылар келіп жатқанда көкесі оны іздеп, дауыстап «Дихан» деп шақырған ғой
Сонда бір өзбек «Менинг исмим да Деққон, – депті
Сол айтқандай, еңбек ету мен тер төгу ұғымдарымен мәндес есімі түркі халықтарына ортақ біздің Деққон алаштанудың керегесін кеңейтіп, шаңырағын тіктеуге барынша күш салды
Шәкірттерін осы тақырыпқа бейімдеп, ғылыми мектебін қалыптастырды
Еуразия ұлттық университеті жанынан «Алаш» мәдениет және рухани даму институтын құрды
Өзі оның алғашқы директоры болып, талай ғылыми жобаларды жүзеге асырды
«Смағұл Сәдуақасұлы», «Алаш және әдебиет», «Руханият», «Пайым», «Алаштың рухани тұғыры», «Түркістан алқасы» және басқа монографиялық еңбектерін оқырманға ұсынды
Алаш арыстары Смағұл Сәдуақасұлының, Қошке Кемеңгерұлының, Хайретдин Болғанбайдың, Жүсіпбек Аймауыт­ұлының, Сәдуақас Ғылманидың, тағы басқа қайраткер-қаламгерлердің бір­неше томдық жинақтарын әзірлеп, бастырып шығарды.
Хо-о-ш, енді не қалды өзі айтылмаған?.
А-а.., ерекше тоқталатын тағы бір тақырып – Дихан­ның бас киімдері
Онда кәдімгі қалпақ­тың жеті атасы бар
Шошайғаны, тайпа­ғы, ашылған тюльпан тәріздес жайы­лып жататыны, алты сайлысы, сегіз қырлысы, күләпара пішіндес болып күмпиіп тұратыны, жазғысы, күзгісі, қыстығы дейсің бе, әйтеуір жеткілікті
Сірә, ауа райы мың құбылатын Астанаға ертерек жеткен ол табиғаттың кез келген мезгілінде қалай киіну керектігін жетік меңгерген-ау деймін
Ал енді осы түр-сипаты бірінен-бірі өтетін қадірлі қалпақтар Диханның онсыз да бағалы басын биіктетіп көрсетеді.
* * *
Бір кезде анасы Үрзада бабалардан мирас болып келе жатқан жәдігерліктерді балаларына үлестіргенде оныншы перзентке атасының мүйіз сапты қамшысы бұйырыпты
Бұл қастерлі дүние Диханның төргі бөлмесінде сақтаулы
Қасиетті құн­дылық ұқыптылығы аңызға айналған Гүлбайра келіннің ерекше қамқорлығына алынған.
Кейуананың «ғалым әлдиіне» қара шалдың қамшысын тарту еткені тегін болмаса керек
Көкесі «оған сәл-пәл күш жетпей тұр» деген соң өзін-өзі әлі де қамшылай түссін деген шығар… Осындай аманат артылған соң онсыз да қамшы салдырмайтын Диханның жүйрік болмасқа шарасы бар ма?!
Айтпақшы, Диханмен түйдей құрдас, қазақ өнерінің қайталанбас хас тұлғасы Бекболат Тілеухан да – он төрт құрсақ көтерген ардақты ананың оныншы пер­зенті.
Сіздің де оныншы балаңыз осы екеуіндей күллі қазақ жұртына танымал азамат болсын деген игі тілек қой біздікі…
Бауыржан ОМАРҰЛЫ
