ҚР Ұлттық кітапханасында көрнекті тілші-ғалым, Халықаралық «Қазақ тілі» қоғамының президенті, ҰҒА-ның академигі, филология ғылымының докторы, профессор Өмірзақ Айтбайұлының «Қазақ терминологиясының мәселелері», «Қазақ фразеологизмдері мен перифраздары», «Тілтірес», «Тілғұмырлар», «Основы казахской терминологии» атты бес томдық таңдамалы еңбектерінің тұсаукесері өтті
Іс-шара аясында Ұлттық кітапхананың қорынан Ө.Айт­бай­ұлы­ның өмірі мен шығармашылығына арналған безендірілген кітап көрмесі ұйымдастырылды.
Тұсаукесер рәсімін Ұлттық кітап­хананың бас директоры Әлібек Асқаров ашты.
Жиынды жүргізу тізгінін қолға алған баспагер – ғалым, филология ғылымының докторы Ғарифолла Әнес аталған еңбектердің мазмұнына қысқаша тоқталды.
«Қазақ терминологиясының мә­селелері» атты алғашқы кітапта тер­минологияның тіл құрылымындағы рөлі, жүз жылға таяу тарихы, жасалу көздері мен принциптері, әдеби тілді дамытудағы орны және т.б
өзекті мә­селелер сараланып, ғалымның тың көзқарастары ұсынылған
«Қазақ фразеологизмдері мен перифраздары» кітабында тіліміздегі тұрақты фразеологизмдердің және ауыспалы, астарлы мағынадағы перифраздардың әр алуан қолданыс ортасындағы табиғаты сөз болады
«Тілтірес» атты кезекті томда қоғам қайраткері Ө.Айт­байұлының мемлекеттік тілді қалыптастыру хақындағы ойлары мен Халықаралық «Қазақ» тілі қоғамының тіл майданындағы ширек ғасырлық қызметі жан-жақты баян­далады
«Тілғұмырлар» кітабында А.Бай­тұрсынұлы, Қ.Жұбанов бастаған тілші-ғалымдар, С.Сейфуллиннен бастап І.Жарылқаповқа дейінгі тіл­жа­нашырлары туралы ғылыми ­­дә­й­е­­гі жоғары әрі көркем эссе тұр­ғы­сынан жазылған құнды еңбектер топтастырылған.
Сөз сөйлеген А.Байтұрсынұлы атын­дағы Тіл білімі институтының дирек­торы Мырзаберген Малбақов Өмірзақ ағамыздың сан қырлылығына – әншілігіне, күйшілігіне, ақынды­ғына… тоқтала келе былай деді: «Ең бастысы, бұл кісі үлкен ғалым
Қазіргі қазақ терминологиясының көш­бас­шыларының бірі
Терминология – бұл күрделі сала
Мұны мылтықсыз май­данға да теңеп жатамыз
Термин дегеннің өзі де шекара, меже дегенді білдіреді ғой.
Біз әлемдегі өркениетті отыз елдің қатарына қосыламыз деп жатырмыз
Сол кезде тілдің, онда да қазақ тілінің жағдайы қалай болады? Осындай көңілді алаңдататын сауалдарға Өмекең осы құнды еңбектерімен жауап береді
Яғни қазақ терминологиясының басты ұстанымдарын анықтап, түйіткілді мәселелерді шешудің жолдарын көрсетіп беруімен теңдессіз зор үлес қосып келеді
Ағамыздың халықаралық «Қазақ тілі» қоғамының жетекшісі ретінде де тындырып жүрген жұмыстары ұшан-теңіз».
Филология ғылымының докторы, профессор Зейнеп Базарбаева ғалымның ғылым саласындағы еңбектеріне жоғары баға берді:
– Өмірзақ Айтбайұлының еңбек­терімен жақсы таныспын
Біраз зерт­тедім де
Ғалымның еңбектері қазақ терминологиясының дамуымен, қа­лып­тасуымен тығыз байланысты
Ол термин жасаудың негізгі қағидаттарын, әдіс-тәсілдерін айқындап берді
Оның пікірінше, термин жасауда қазақ тілінің мүмкіндігін түгелімен пайдалану керек.
Өткен ғасырдың жиырмасыншы жылдарында қазақ терминологиясының негізін Ахмет Байтұрсынұлы қалаған болатын
Ахаңды қазақ термино­логиясының атасы дейміз
Бүгінде дананың идеясын жалғастырып, термино­логияның теориялық дең­гейін көтерген Өмірзақ Айтбайұлы
Сон­дықтан бұл кісіні қазақ термино­логия­сының ағасы деп айтуға әбден болады.
Оқырман қауымға ұсынылып отырған мына бес томдықта ана тіліміздің өзекті мәселелері көтерілген
Бұл еңбектердің пайдасы зор.
Алматы қалалық Тілдерді дамыту басқармасының басшысы Мамай Ахет академик-ғалымның жиналыс-жиындарда, БАҚ құралдарында қазақ тілінің мәселелерін жиі әрі өткір көтеріп жүргенін айтса, филология ғылымының докторы, профессор Дандай Ысқақ «Бүгінгі басқосу ұлтқа, тілге қатысты келелі әңгімелерге ұласып жатыр
Ол заңды деп ойлаймын
Өйткені Өмірзақ Айтбайұлының бұл кітаптары ұлтқа, руханиятымызға қажет маңызды еңбектер» деген ойын білдірді
Филология ғылымының докторы, профессор, ҚР Ұлттық ғылым академиясының корреспондет-мүшесі Кәрімбек Құрманәлі қайраткер азаматтың тілге байланысты бас­па­сөз бетінде жариялап жүрген мақалаларындағы ұсыныстарға, пікірлерге қолдау көрсетіп отырудың маңыздылығына көңіл бөлді.
Тілге қатысты еңбектердің шығып жатқанына және олардың авторының белгілі тілші-ғалым болғанынан шығар, бұл кездесуде қазақ тілінің қоғамдағы бүгінгі жағдайы жөнінде ащы да болса, орынды сын-пікірлер ортаға салынды
Тіл болмаса мемлекеттің де өмір сүруі неғайбыл екендігін пікір білдірген жазушы Дулат Исабеков, ақын Темірхан Медетбек, ғалымдар Мәмбет Қойгелді, Ерден Қажыбек, Асылы Осман сөйлеген сөздерінде өзек етті.
Жиын соңында бес томдық еңбек авторының өзі сөз алып, жиналған қауымға бөліскен ой пікірлері үшін ризашылығын білдірді.
Халыққа, елге қызмет етудің түрлі салалары бар
Солардың ішінде ұлт тілі үшін еңбек етудің жөні басқа
Өйткені тіл болмаса ұлт та болмайды
Алаш ардақтылары осылай деген
Біздің Өмірзақ ағамыз болса осы тілдің мән-маңызын жұртына түсіндіріп, ұғындыру жолында бүкіл ғұмырын арнап келе жатқан халқымыздың ардақты ұлда­ры­ның бірі
Сондықтан қайраткер аза­маттың, тілші-ғалымның зерттеп, зерделей, көз майын тауыса жазған еңбектерінің жарық көруі руханияттағы жарқын жаңалық.

Нұрперзент ДОМБАЙ 
