«Ана тілі» газетінде «Сандықта сақталған сурет» айдары бойын­ша берілетін материалдарды қызыға оқып жүрмін
Небір тарихи суреттер кейіпкер өмірінен сыр шертіп, көңілімізді тербейді
Осы ретте әкем Саябай Ысқақұлы мен анам Мұхтарима Басшығұлованың жас кездерінде түскен суретін оқырман назарына ұсынуды жөн көрдім
Себебі бұл суретті біз көздің қарашығындай сақтап келеміз.
Әке-шешем қарапайым отбасынан шыққан адамдар
Суретте бейнеленген әкеміз Саябай Ысқақұлы Ұлы отан соғысының ардагері, соғыс мүгедегі
1941 жылдың желтоқсан айынан 1946 жылға дейін Ұлы Отан соғысына қатысып, Мәскеу қаласын қорғап, Калинин майданында соғысқан
1945 жылдың маусым айынан 1946 жылдың наурыз айына дейін Жапония соғысында барлаушы қызметін атқарған
Латвия мен Литваны, Смоленскті жаудан азат етуге қатысты
Бірнеше мәрте аудандық кеңестің депутаты, партия конференцияларының делегаты болып сайланды
Соғыстағы ерлігі үшін 2 рет «Ерлігі үшін» медалімен, «Қызыл Жұлдыз» орденімен, Ұлы Отан соғысы орденімен, «Кенигсберг қаласын алғаны үшін», «Жапонияны жеңгені үшін», «1941-45 жылдардағы Отан соғысы» медальдарымен марапатталған.
14 жасында қазіргі Шығыс Қазақстан облысы, Қараөлең ауыл кеңесінде есепші хатшы болып еңбек еткен
1933-36 жылдарда Қайнар ауылында комсомол комитетінің оқу-тәрбие секторының, ұйымдастыру бөлімінің меңгерушісі, одан кейін бірінші хатшысы болып сайланған
1936 жылы Қазақстан атынан Жастар одағы съезіне делегат болып барған
Қайнар ауылының орталығына Мәдениет үйін салдырған
Өнер адамдарының басын қосып, пьеса, концерт қойып, спорттық жұмыстар ұйымдастырған
1940 жылы Абыралы аудандық партия комитетінде қызмет еткен
Ұлы Отан соғысы аяқталғаннан кейін 1953 жылға дейін Абыралы аудандық совет атқару комитетінің жауапты хатшысы, ауылшаруашылық басқармасының, аудандық атқару комитетінің жоспарлау бөлімінің басшысы болған
1949-53 жылдары Абыралы ауданының көлемінде бірінші атом бомбасын сынақтан өткізгенде елдің қауіпсіздігін сақтау жұмыстарын басқарды
1965 жылға дейін Абай аудандық кеңесі атқару комитетінің жоспарлау бөлімінің бастығы және өзге де жауапты қызметтерді абыройымен атқарды
Елге сыйлы болды
Анам екеуі адал еңбегімен өмір сүріп, ұлдарын ұяға, қыздарын қияға қондырды.
Әкемнің соғыс жылдарында, одан кейінгі уақыттарда түскен тарихи суреттері көп
Оларды ұқыпты сақтап келеміз
Мұндай суреттер отбасылық шежіреге айналды
Әке-шешеміз арамызда болған өткен шақтарды сағынышпен еске аламыз
Жылдар сарғайтқан бұл суреттер жанымызды шуаққа бөлеп, нұрландырып тұрады.
Шайзат САЯБАЕВА,
 ұстаз
Алматы
