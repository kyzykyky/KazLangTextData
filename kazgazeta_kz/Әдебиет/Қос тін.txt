Жуырда жасының анағұрлым кішілігіне қарамастан, өрелі азамат­тығы, шынайы таланты үшін қадір­лей­тін інім, ақын Рахат Қосбармақ теле­фон шалды
Амандық сұрасқан соң:
– Аға, Сайын Әділханұлын білесіз ғой? – деді.
– Иә, марқұмды біршама білетін тәріздімін.
– Сіз білетін болғасын, әдейі хабарласып отырмын.
Егер ол арамызда жүрген болса, биыл жетпіске толар еді
Ағамыздың лебізін тыңдап, тәуелсіз елімізге байланысты, туған өлкемізге қатысты жан-жақты әңгімелер қозғар ма едік?! Бірақ бұлай етуді тағдыр жазбапты.
Әділханның Сайыны – Отан соғысының отты жылдарында дүние есігін ашқан ұрпақтар санатынан
Ол 1944 жылдың сәуір айында Маңғыстау ауданының «Қаратөбе» аталатын жерінде туған
Әкесі Шабайұлы Әділхан – «Жас бірлік» ұжымшарында ферма басқарып, жақсы көрсеткіштерге қол жеткізген шаруагер адам, шешесі Оңғар­қызы Ақсұлу осы ұжымның мү­шесі болды.
1949-1950 жылдары шаруа­шы­лық жайымен Әділхан ақсақалдың үй іші Жылыойдың Сарықасқа, Тайлан мал жайылымдық жерлеріне көшіп барып, ұзақ жылдар сол беттегі қонысты жайлаған
Сайын 1952 жылы Бұғабай жеріндегі Қарақұм жеті жылдық мектебінің табалдырығын аттап, кейін Балықшы ауданына қарасты Еркінқала селосындағы Ленин атындағы орта мектеп-интернатты бітірген түлектер, сол кездегі заманның талабына сай «Бәріміз де ауылшаруашылығына еңбек етуге барамыз» деп бастама көтерген
Сөйтіп, Гурьев облыстық комсомол комитетінің жолдамасымен «Бірінші май» кеңшарындағы сиыр фермасында еңбек еткен
Ер балалар сиыр бақса, қыздар жағы бұзау өсіріп, сауыншы атанды.
Талантты адамның сан қыры болады ғой
Ол мектеп қабырғасында жүргенде-ақ өлең-жырға құмар болған
Бірқатар өлеңдері облыстық газетте басылған
Шағын мақала, түрлі хабарлары да тұрақты түрде жарыққа шығыпты
Әрине, мұның бәрі – оның өзінен немесе оны жақсы білетін жолдастары мен туыстарынан естіп-білгеніміз
Жеке басым Сәкеңмен Маңғыстау облысы өз алдына шаңырақ көтергеннен кейін таныстым.
Университет түлегі әкесінің сырқаттығына байланысты бір оқу жылын Тұрыш орта мектебінде қазақ тілі мен әдебиеті пәнінен сабақ беруден бастаған
Бұл оның ұстаз болып қалыптасуының негізі болды
Келесі жылы облыстық партия комитеті Сәкеңді облыстық «Коммунистік еңбек» газетінің ауылшаруашылығы бөліміне әдеби қызметкерлікке ұсынады
Мұнда кейіпкеріміздің шын мәніндегі журналист болып қалыптасуы жүзеге асты
Ауылшаруашылығы бөлімінде бол­ғандықтан, барлық аудандарда, кең­шарлар мен ұжым­шарларда болып, сан алуан тақырыпқа материалдар жазды.
1969 жылы Өзен аудандық «Жаңарған Маңғыстау» газетінің бөлім меңгерушісі қызметіне тағайындалды
Ол өндірісі қарыш­тап дами бастаған өлкеміздің өмірі­нен өзекті мәселелерді көтере білді.
Жеті жылдай Өзен станса­сындағы сегіз жылдық темір жол мектебінде қазақ тілі мен әдебиетінен сабақ берді
Оның қазақ тілі мен әдебиетін оқы­тудағы іс-тәжірибелері облыстық «Коммунистік жол», республикалық «Қазақстан мектебі» газет-журналдарында әлденеше рет жарияланды.
Одан кейін әуелі облыс­тық телеарнада редактор болып қызмет істесе, кейін об­лыстық «Коммунистік жол» газетінде аға тілші ретінде жұмысын жалғастырды
Телеарнада көкейкесті хабарлар ұйымдастырса, газетте мұнай-газ, құрылыс, көлік мәселелеріне арналған мақалалар үзбей шығып отырды
Мінеки, педагогика мен журналистиканы қатар тізгіндеп, жүгеннің қос тініндей қатар ұстаған замандасымыз, құдды алыс­тан болжайтын тамыршыдай замана тынысын дәл тауып, көп адамның ойы­на келмейтін, келсе де, тәуекелі жетпейтін бір істі бастады.
1992 жылы сәуірде Сайын Әділханұлының басшылығымен «Адай» газетінің алғашқы саны өлке жұртшылығына ұсынылды
Осылайша облыстағы бұқаралық ақпарат құралдарының қатары ешбір басылымға ұқсамайтын өзіндік бет-бейнесі бар тәуелсіз газетпен толықты
Әуелі осы басылымның бас редакторы болған Сәкең қаржы тапшылығына байланысты аталған газетті бұрынғы құрылтайшы шығара алмағандықтан, жеке өзі құрылтайшы болды
Газет тек біздің аймақта ғана емес, басқа облыс­тарда да аздаған көлемде болса да таратылды
Тіпті оны алыс-жақын шетелдердегі ағайындар да алдырып оқығанына куәміз
Газетті жалғыз адам, Сайынның өзі шығарып тұрды
Құрылтайшы, бас редактор, тілші, теруші, корректор, қала берді жаяу-жалпы жүріп таратушы болған да – жалғыз өзі-тұғын.
Сайын Әділханұлы туралы ойы­мызды жинақтап айтсақ, қамшының сабындай келте ғұмырында жолдас­тары, әріптес­тері, ағайын-туыстары, жерлестері мен таныстары арасында зор құрметке бөленген.
Қазақы тәрбие, жібек мінез, ағайынның қадірін арттырар ақжайма көңіл – Алтын жеңгемізге тән болса, әке тәлімін алып өскен ұл-қыздары – үлкеннің алдын кесіп өтпейтін тәрбиелі ұрпақ
Лайым да олар аман болғай.
Сақып КЕРЕЛБАЕВ
 Ақтау
