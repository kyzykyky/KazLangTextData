Ақын Есләм Зікібаев 1936 жылы 5 маусымда Солтүстік Қазақстан облысы Есіл ауданының Өрнек ауылында дүниеге келді.
Алғашқы өлеңдері 1957 жылы «Лениншіл жас» («Жас Алаш»), «Ленин туы» («Солтүстік Қазақстан») газеттерінде жарық көрді.
1961 жылы ҚазМУ-дың журналистика факультетінің соңғы курсында оқып жүрген кезінде «Қазақстан пионері» («Ұлан») газетіне жұмысқа орналасты
Сонда бөлім меңгерушісі болып істеді
Балаларға арналған өлең-жырлары сол кезден бастап газет беттеріне шыға бастайды
Содан кейін «Қазақстан әйелдері» журналында, «Социалистік Қазақстан» («Егеменді Қазақстан») газетінде біраз уақыт жұмыс істеді
Суреттемелер, очерктер, өнер адамдары туралы мақалалар жазды
Қазақ КСР баспа, полиграфия және кітап саудасы істері жөніндегі мемлекеттік комитетінде, «Жазушы», «Жалын» баспаларында бөлім меңгерушісі болып қызмет атқарды
Алғашқы жыр жинағы 1975 жылы «Ақ қайыңдар» деген атпен жарық көрді
Мұнан кейін «Ақ айдын», «Ақ сағым», «Құс ғұмыр», «Дүние жалған», «Арна» және тағы да басқа жыр жинақтары оқырман қолына тиді
Ақын аудармамен де айналысты
Талай әндердің сөзін жазды.
Есләм Зікібаев Қазақ КСР Жоғарғы Кеңесінің Құрмет Грамотасымен марапатталған
2000 жылы Сәбит Мұқановтың туғанына 100 жыл толуына орай өткізілген мүшәйраның бірінші жүлдегері болды
2002 жылы Ғабит Мүсіреповтің 100 жылдық мерейтойына орай өткізілген ақындар мүшәйрасында арнайы сыйлық иемденді
Қазақстан Тәуелсіздігінің 10 жылдығына орай мемлекеттік медальмен марапатталды.
2002 жылы ақын өмірден өтті
2004 жылы Үкімет қаулысымен Есләм Зікібаевтің аты Солтүстік Қазақстан облысы Есіл ауданының «Өрнек» орта мектебіне берілді.
Бір ғаламат туса ғой
Өмір қандай –
Жарымды бүтін еткен,
Өлім қандай –
Жаныңды тітіреткен.
Ажал деген Аждаһа –
Аждаһаның алдында
Батырдың да құты кеткен.
Бастан кешіп қаншама нала күнді
Таза ұстасаң,
Сол ерлік жан, арыңды.
Қара жердің қойнына түсі суық
Жақсың түгіл қимайсың жаманыңды.
Өмір-өлім – өзіндей мәңгіліктің
Түнге ілесе туады жаңғырып күн.
Ақтық демің біткенше жетелейді
Жарығы мен шуағы таңғы үміттің.
Мәңгі майдан бітіспес өмір, өлім,
Жан Құдайдан,
Түтеп тұр төңірегім.
Біріне тойымы не тәубасы жоқ,
Аждаһаның өзіндей көрінемін.
Құзғын іліп әкетті бозторғайды,
Үндемес ем,
Түрткілеп сөз қоймады.
Алдыменен адамның өзі аждаһа,
Көңіл тойған кезде де көз тоймайды.
Пырақ мініп қусақ та ойды қандай,
Жетпек түгіл, жанаспай қойдық, Алла-ай.
Бір ғаламат туса ғой дүниеге,
Аждаһа – ашкөздікті қойдырардай,
Көңілді де, көзді де тойдырардай!
***
Жырға айтамын мен жанға айта алмаған сырымды –
Үмітімді кешегі,
Арманымды бүгінгі…
Обалы не –
Келеді бәрін соның көтеріп,
Қиялдағы көк өгіз көтере алмас жүгімді.
Жырға айтамын мен жанға айта алмаған сырымды –
Шаттығымды,
беймезгіл күңіренген мұңымды…
Көңілімдегі кереғар сезімдерім бүгінгі…
Жыр алдында дәрменсіз,
«Алдиярлап» жүгінді.
***
Жұлдызбын деп,
Аймын деп мақтана алман,
Айды құшу – адамға жатқан арман
Қиялыңды ұшқыр ғып туғанменен
Қанатсыз ғып жаратқан хақта ғалам.
Ұшып жүрем түсімде Көкке қарай,
Көкірегімде ашылып гүлден арай,
Арманым ба білмеймін алып ұшқан
Көрінерін өңінде кімге қалай.
Барады өрлеп жанымнан жанап қыран,
Шырқасам деп мен де бір талап қылам.
Өзім емес,
Қиялым тым ұшқырлау
Жалғыз ғана айырмам қанаттыдан.
Беймазалау ойымды кім түсінді,
Былайғы елге әншейін күлкі сынды.
Өзім жерде өрекпіп отырамын
Ғарыштарға самғатып жыр құсымды.
Күннің алтын нұрыменен шағылысып,
Тұрғандай кеудем қызып, жаным ысып.
Жырларым көз ұшында жүрсе болды
Арманымды биікке алып ұшып.
Кетпейтін деп жел соққан өртше гулеп,
Өзімді-өзім шектен тыс шектедім көп.
Жырым жетсе болғаны арманыма,
Өкінбейін мен өзім жетпедім деп.
***
Кісі дер тіптен сиқы жоқ құттай құлыным-ау
Аяғың, қолың ербеңдеп алғаш күлдің-ау
Қуаныш деген ат екен іште маздаған
Өртене жаздап,
Өртене жаздап, тұрдым-ау.
Тәй-тәй-тәй…
Қаз басып тағы жүрдің-ау
Қызық екен ғой бір тұрып,
Қайта бір құлау…
Өне бойымды билеген ерен құдірет
Ата болудың бақыт екенін білдім-ау.
Білдім-ау, білдім…
Ата деп алғаш тіл қаттың
Баланың бал-бұл тіліне тояр тыңдап кім?
Пейіштегі ақ періштемін бе ой, Алла-ай
Ұмытып бәрін ішінде жүрмін гүл бақтың
Сезіндім бейне пейіштегі жүрген жандай-ақ,
Кіршіксіз көңіл арайлап атқан таңдай-ақ.
Құлыным, сенің қылығың
Қызығыңа өмірі өтер ме екенмін қанбай-ақ.
***
Ердім бе, қайдам сағымдай сұлу елеске
Ойға да түстім,
Шықтым бір қайта белеске.
Сынаптай сусып сылдырай аққан түлкі-арман
Жай жүрмей тағы түсіме кірді емес пе.
Тоты құстай-ақ құбылып, мың сан түрленіп,
Көкірегімде жүресің қалмай бірге еріп.
Өтпелі күндер, ризамын өзім соған да,
Кім кетпей жатыр мына фәниден, кім келіп.
Арайлы таңдай нұр сәулесімен түн жарған,
Сөз жетпейтіндей сұлу ең қандай шында арман.
Жетсем-ау шіркін,
Жетсем-ау шіркін дей жүріп
Қалай өткенін қаламыз білмей бұл жалған.
***
Сараласаң ойға салып бәрін біз,
Тегін жан жоқ,
Әрқайсымыз дарынбыз.
Қар үстіне жанатұғын мұздақпыз,
Алаулаған,
Жалаулаған жалынбыз.
Ән керек пе,
Ән салмайтын бір жан жоқ,
Жыр керек пе,
Айтшы не бар жырдан көп.
Біреуіміз Абаймын деп алшаңдап,
Біреуіміз бұлғақтаймыз Біржан боп.
Қаныш болып,
Мұхтар болып жүреміз –
Білсін халық,
Қандай жанбыз міне, біз.
Баз біреудің сүрінгенін таң көріп
Жерден алтын тапқандай-ақ күлеміз.
Тіршіліктің қарекеті бітпеген,
Бүгінгі ісің келер күнді күтпеген.
Уақыт бөлер жүйрік пенен жабыны
Мен әзірге біреуін де діттемен.
***
Өне бойымды темір торменен құрсаулап,
Еңсемді езіп көтертпей қойды зіл салмақ.
Құс көңіл көкке талпынғанмен босанып
Ұша алмай жүрмін
Ұша алмай жүрмін бір самғап.
Бұлыңғыр өмір,
Жартылай арман, жарты үміт
Шығармай қойды шығайын десем шарқ ұрып,
Құдай-ау, неге байыз таппайды баз көңіл
Өзіңді-өзің олқы сезесің бар тұрып.
***
Отыз рет қыс пенен жаз алмасты –
Дей көрмеңдер бұл ағамыз алжасты.
Әлі күні осы жеңгелеріңді
Сүйіп келем көргенімдей алғашқы.
***
Ақшадан да құн кетті,
Адамнан да құн кетті,
Жақсыдан да құн кетті,
Киіп алды құл кепті
Ерден ездер жол алып
Миығынан күлді епті:
Ертеңгі күн – екінді
Еркін жүрер кез өшті.
Саңырауқұлақ секілді
Арамзалар тез өсті.
Ой қамалап қоймайды,
Ойлаймын десең де.
Төбемді бұлт торлайды –
Өз қолымды кесем бе?
Тұғыр озды тұлпардан,
Қалдың оған да үйреніп.
Құмай тазы түлкі алған
Жатыр сұлық үйге еніп.
Көкіректі шертер мұң
Білмей қойдым, ой, Алла-ай
Не боларын ертеңнің.
Асыл жарым
Қасымда аялаған асыл жарым,
Көңілімнің көргендеймін тасынғанын.
Анам бар, балам да бар, бар тағы да
Мен сүйген,
Мені сүйген асыл жарым.
Көңілімнің көремісің тасынғанын,
Мойныма жас балаша асылғаның.
Дүниенің махаббатқа бас ұрғанын
Асыл жарым,
Мен де сенің қасыңдамын.
Дүние теңіз құсап тербелгенде,
Нұрланып, көрік беріп ел мен жерге.
Басқадай бар әлемді ұмытатын,
Көңіліңмен шуақ шашып сен келгенде.
Ойласам мына дүние таңдай жарық,
Түнде де тұратұғын шамдай жанып.
Ғажайып суретінен көз ала алмай
Қараймын қайран қалып, таңдай қағып.
Айналам аппақ екен, ашық екен,
Төңірек көзді арбардай жасыл екен,
Қанша жыл өтсе-дағы аңғармаппын,
Өзіңе өлердей-ақ ғашық екем.
***
Тірліктің ширатылған арқауы ма,
Алпыстың келіп қаппыз алтауына.
Қаншама бұдан былай тырысқанмен
Білемін шықпасымды Хан тауына.
Арқасыздар жол беріп арқалыға
Бір кездер сөздің құны артады ма?
Әзірге сөзде құн жоқ, бізде дін жоқ
Қарайтын болып алдық қалталыға.
Есләм ЗІКІБАЕВ
