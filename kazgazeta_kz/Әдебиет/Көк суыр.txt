Көк суырды  ғылыми тілде мензбир суыры немесе телес суыры – (Marmota menzbieri Kaschkarov, 1925) деп атайды
Оны алғаш рет ғылыми сипаттап жазған көрнекті орыстың зоолог ғалымы Даниил Николаевич Кашкаров  (1878-1941)
Ол сол кездегі Түркістан өлкесінің жануарлар дүниесін зерттеуге үлкен үлес қосқан атақты зоолог ғалым Михаил Александрович Мензбирдің (1855-1935) құрметіне көк суырдың атауын мензбир суыры деп ғылымға енгізді.
Көк суыр сүтқоректі жануарлардың кемірушілер тобы тиындар тұқымдасына жатады
Ол Қазақстан аумағында кездесетін 4 түрлі суырдың (дала суыры, сұр суыр, қызыл суыр және көк суыр) дене тұрқының ең кіші суырдың түрі болып саналады
Оның денесінің ұзындығы 40-50 см, құйрығының ұзындығы 8,5-13 см, ал орташа салмағы 2,5-3 келі (күзге қарай семірген кезде салмағы 4 келіден асады)
Денесі жұмырланып келген, алғаш көрген кезде денесі епетейсіз көрінгенімен өте ширақ аң
Басы онша үлкен емес, мойны, аяқтары қысқа
Алдыңғы аяқтарына қарағанда арты аяқтары сәл ұзындау
Саусақтарындағы тырнақтарының пішіні жұмырланып ұшына қарай жіңішкере түседі және тырнақтары сәл төмен қарай иіліп ін қазуға бейімделген
Денесінің жон арқа тұсы, екі бүйірі және басының түктерінің түсі көбіне қара-қошқыл немесе сұр-көкшіл болып келетіндіктен көк суыр деп аталады
Құрсақ тұсының, алқымының түктері ақшыл-бозғылт немесе сарғыш түсті болып келеді
Көк суыр түктерінің түсі жыл маусымдарына және жас ерекшеліктеріне сәйкес үнемі өзгеріп отыратындығы байқалады
Сондықтан да, қырғыздар көктемде түгінің сарғыш түсті болуына байланысты оны «сары тышқан», ал күздегі түгінің қара-қошқыл болуына сәйкес «қара тышқан» деп атайды.
Көк суыр басқа суыр түрлерінен өзінің дене тұрқының кішілігімен, құйрығының қысқалығымен, түктерінің өзгермелі түсімен және бір-біріне дыбыс шығарып байланыс жасауы арқылы ерекшеленеді
Егер көк суыр үзік-үзік қатты дыбыс шығарса, онда қауіптің төнгендігін білдіреді де, тез арада індеріне тығылады
Егер де ешқандай қауіптің белгісі байқалмаса, ұзаққа созылатын мұңды дыбыс шығарады.
Көк суыр жыл он екі ай қоныс аудармай бір алқапта тіршілік етеді
Тек қана ауа райының өзгеруіне (көбіне қардың еруіне) байланысты өзі тіршілік ететін жердің маңынан алыс кетпей, яғни 300-400 метр жерге дейін қоныс аударатыны байқалады.
Көк суыр негізінен 10-12 басы бірігіп туыстық топ құрып тіршілік етуге бейімделген
Оның әрбір тобында ересектері мен бірінші және екінші жылғы ұрпақтары болады да, үш жастан асқан ұрпақтары өз алдына жеке топ құрады
Әрбір көк суыр тобы 5-15 гектар алқаптай аумақта тіршілік етеді
Көк суырдың ересек аталықтары қысқы ұйқыдан оянған соң өздері тіршілік ететін алқаптың шекарасын көзі мен құлағының арасында орналасқан безден бөлінетін сұйықтықпен белгілеп қояды
Ондай жерге басқа топтары жоламайды.
Көк суыр тау жоталарының теңіз деңгейінен 2100-3300 метр биіктігіндегі субальпі және альпі белдеулеріндегі шөптесін өсімдіктер мол өсетін алқаптарда таралады
Олар көбіне қары бар немесе бұлақ көздері мол шұрайлы шалғынды өсімдіктер көптеп өскен тау жоталарының солтүстік және солтүстік-шығыс беткейлерінде көбірек кездеседі.
Көк суыр қыста ұйқыға кетіп, тау жоталарының төменгі белдеулерінде нау­рыз айының соңы мен көкек айының бас кезінде, одан жоғары белдеулерінде көкек айының екінші онкүндігінде, ал одан да жоғары белдеулерде көкек айының соңы мен мамыр айының бас кезінде ұйқыдан оянып, белсенді тіршілік ете бастайды да, тамыз айының соңы мен қыркүйек айының орта кезінің аралығында қайтадан қысқы ұйқыға кетеді.
Көк суыр ұйқыға кетер алдында денесіне қор ретінде өзінің дене салмағының ­­23 %-дай ­мөлшерде май жинайды
Ол май ­қо­­рын қысқы ұйқы кезінде үнемдеп пайдаланады.
Көк суыр негізінен өсімдіктердің бүршік­терімен, тамыр түйнектерімен, өркендерімен, тамырларымен, жасыл жапы­рақтарымен қоректенеді
Олар көбіне жуы­шықты қоңырбас, шөлмасақ, қазжуа, шырыш, сасыр, бақбақ және т.б
өсімдіктермен қоректенеді
Өсімдік құрамындағы ылғалды қанағат етеді, кейде қар түйіршектерімен де қоректенеді.
Көк суырдың екі түр тармағы (өгем және шатқал) кездеседі
Өгем түр тармағы тек Оңтүстік Қазақстан облысындағы Өгем және Қаржантау жоталарында таралса, ал Шатқал түр тармағы көршілес Өзбекстанда, Қырғызстанда және Тәжікстанда таралған.
Қазақстанда көк суырдың таралу аумағы Бадам, Өгем және Сайрам өзендерінің су айырықтарындағы 400 шаршы шақырым ау­мақ­ты қамтиды
Өгем өзенінің алабындағы Семізсаз және Үшқаратас қойнауында ертерек кезде көптеп таралған, яғни 1 шаршы км алқапта орта есеппен 200-дей көк суыр болғандығы туралы деректер сақталған
Ал Сайрам өзені алабындағы Қасқасу, Сарыайғыр және Ұлар өзендерінің жоғарғы ағысында 1 шаршы шақырым алқапта орта есеппен 100-120 көк суыр таралған болса, соңғы жылдары бұл аумақтарда көк суырдың саны тіпті азайып кеткен
1961-1962 жылдардағы мәлімет бойынша Қазақстанда 30 000-дай көк суыр кездескен
1962 жылдан бастап Қазақстанда көк суырды аулауға тыйым салынған
1970 жылы көк суыр саны Қазақстан аумағында азайып 15 000 сақталған
1990 жылдары елімізде көк суыр саны біршама көбейіп 20-25 мыңға, ал 2001 жылы 25-30 мыңға жеткен
Бұдан он жыл бұрын көк суыр саны азайып, 9 000-ы есепке алынған
Елімізде оның санының азайып кетуіне бағалы ұлпаны мен шипалы майы үшін көптеп ретсіз аулау басты себеп болған
Сонымен қатар көк суыр тіршілік ететін алқаптарда көптеп мал жаю және қойшы иттерінің оларға шабуыл жасауы да көк суыр санының азаюына әсер еткен.
Рысбай Сәтімбеков,
Қазақ мемлекеттік қыздар педагогикалық университетінің ұстазы
