Құрылыс мекемесінің алдына жұмысшылар күнде таңертең жиналады
Көктем
Ауадан дымқыл иіс сезіледі
Кешке қарай мұз боп қатқан көлшіктер сәске түске қарай күн сәулесімен ери бастады
Тау етегіндегі қар аралдары күн сайын кішірейіп барады
Алыстан қарағанда қанатын сермеп ұшып бара жатқан құстарға ұқсайды
Жиналған жұмысшылардың ішінде қаржыдан қиналып, автобусқа төлейтін жолақыны көршілерінен қарыз алып келгендер де бар. 
Жарты жыл бойы еңбекақысыз жүру кімге оңай тисін
Темір қақпа жабық
Олар сатырлатып қаққанда, ар жағынан талтаңдай басып күзетші келді
Қолында рация:
– Бастық қайда? – дейді жұмыс­шылар.
– Жоқ, білмеймін, – дейді күзетші
– Кеңсе жабық.
– Неге білмейсің? – деді Қабен.
– Қой Қабен, тыныштал, – деді Тоқтархан
Ол осылардың ішіндегі ең сабырлы да үлкені
Былтыр жазда арыз жазып, қол жинап жүріп, үш айлық еңбекақыларын алғызған
Оның айтқанын көпшілік тыңдайды, заңды тәуір білетіндері де – сол.
– Жігіттер құр айғайдан түк шық­пайды, оданда адвокатпен кеңе­сіп, сотқа берейік
Ал жұмысты басқа жерден іздейік, – деді Тоқтархан.
– Бұның дұрыс, – деді Саттай қолдап.
– Айтпақшы Айтан көрінбей жүр ғой, – деді топ ішінен біреу.
– Ол менен бес мың теңге қарыз алып еді.
– Менен де қарыз алған, – деді топ ішінен тағы біреулер.
– Менен он мың теңге қарыз ал­ған, өзі қашып жүрген жоқ па? – деді Қабен сол баяғы қызуқан­дылыққа басып.
– Тыныштал, Қабен, – деді тағы да Тоқтархан.
– Қарыз алып-алып, үйінде тығылып жатқан шығар, – деді Саттай.
– Менде бір ұсыныс бар, – деді топ ішінен біреу.
– Қандай ұсыныс?
– Ол кімнен қарыз алды, солар бірігіп, үйіне барайық.
– Дұрыс айтасың.
– Онда кеттік
Жұмысшылар ­жиылып автобус аялдамасына барды
Төртінші саяжай біршама алыста
Күн көтеріліп, жыли бастады
Жер бусанып жатыр
Бұл жұмысшылардың көбі ауылдағы бос сенделістен қашып қалаға келгендер
Айтанның үйін Қабен білетін
Топты сол бастап жүр
Ашулы
Тар көшелі саяжайдың балшығы тілерсектен келеді
Абалаған иттердің дауысы естіледі
Кейбіреулері бұл әрекеттеріне өкініп-ақ келеді
Бұлар балшық кеше жүріп, бір жұпыны үйге келді
Аула іші таза
Жалпы Айтан жұмысқа жақсы, ең­бекқор
Сөзінде тұратын жігіт болатын
Тоқтархан оның осынша жұрттан қарыз алып, бермей қашқалақтап жүргеніне таңырқап қалған
Өз басы, тіпті бұл жерге келмес еді
Тек Қабен бірдеңе бүлдіріп жүрмесін деп қана жанына еріп келген
Аулаға кірген соң Тоқтархан топты бастап ішкі есікті ашты
Бөлме іші ала көлеңке
Төсек үстінде қарт ана жатыр
Ауыра ма екен, орнынан әрең тұрды.
– Жоғары шығыңдар, – деді үлкен кісі
Бәрі келіп, жерге жайылған алашаға тізе бүгісті
Қабен бірдеме дей беріп еді, Тоқтархан қолымен белгі беріп, басып тастады.
– Апа, сіздің көңіліңізді сұрауға келіп едік, – деді Тоқтархан
Жігіттер Тоқтарханның тапқырлығына таңырқап қалды.
– Рақмет, қарақтарым! – деп кө­зіне жас алды
– Бұл үйге тірі адам­ның басын сұқпағанына талай уақыт болды
Менің шарасыз жағ­дайым – мынау
Айтанның қиналып жүргенін білем
Өзі жұмыссыз
Бар табысымыз – менің зейнетақым
Бірақ ол неменеге жетеді
Ақшаң жоқ болса, дәрігерлер қарамайды екен
­
Ана көзіне жас алды.
– Апа, жағдайыңызды түсініп отыр­мыз
Көмек жасар едік, бірақ біз істеп жүрген құрылыс мекемесі ақ­ша­мызды бермей, сандалып жүрміз, – деді Тоқтархан.
– Қарақтарым, балам қашан да сіздерді мақтайды да отырады, – дей бергенше есік ашылып, Айтан кіріп келді
Өзі қарыз алған жігіттерді көріп, жүрегі зырқ ете түсті
Тіпті тұтыға амандасты
Аяғына біреу зіл темір байлап қойғандай, орнынан қозғала алар емес.
– Қарағым Айтан, сенің шешең науқастанып қалғанын естіп, құрылыстағы әріптес жігіттер көңіл сұрауға келді, – деді Тоқтархан
Бұл сөзге Айтанның таңырқап қалғаны сонша, қолындағы апасына алып келген дәрісін түсіріп ала жаздады.
– Қарағым, жолдастарың менің көңілімді сұрауға келген екен, шай қой, дәм татып кетсін, – деді кейуана.
– Шай ішіп отыруға уақыт жоқ, апа! Рұқсат етсеңіз, біз қайтайық.
– Қарақтарым, қуыс үйден құр шықпа деген, болмағанда нан ауыз тиіп кетіңдер!
– Рақмет апа!
Олар сыртқа шық­қанда күн қыза бастаған
Құстардың сайраған дауысы естіледі
Жігіттерді шығарып салуға Айтан да шықты.
– Ал, Айтан, жұмыс табылып жатса, саған да хабар береміз
Апаңның тезірек сауығуына тілектеспіз
Сен бізге ештеңе қарыз емессің, – деді Тоқтархан сөзін нығарлай естіртіп
Айтан жігіттер үйінен ұзап, бұрылыстан айналып кеткенше соңынан қарап тұрды
Ең алдарында жүрген Қабен жанындағыларға қолын сермей, қыз­ба­лана сөйлеп бара жатты
Айтанның көзіне жас үйірілді
Бұл толқыныстың әсері ме екен?..
Жеңісхан Кенесарин
