Менің балалық шағым Сыр бойында өтті

Басқа ағайыннан өздерін оқшаулау ұстап, дарияның орама иіндерінде бөлек отыратұғын бір ауылдар болды, оларды былайғы жұрт «қожа ауыл» дейтін
Ерекше есімде қалғаны – таңертеңгілік азан үні сол ауылдан ғана естілетін
Қылышынан қан тамып Совет өкіметі тұр төбемізде
Дауысы сұмдық ащы бір кішкене шал болатын
Біздің үйдің түйелері қожекең азан шақырғанда атып-атып тұрып тым-тырақай тайраңдай жөнелуші еді
Менің аңқау әжем, періште әжем соғыста із-түзсіз кеткен жалғызын қашан келеді деп сол шалға ылғи құмалақ аштыратыны есімде
Қожа шал әжем өле- өлгенше «кейуана, балаңыз аман-есен, иншалла, келіп қалады» деуден жалықпады
Сөйте тұра, оның біздің үйден шығып бара жатып, сарнатып құран оқып бара жататынын көріп жүрегім мұздай болатын
Ол кезде мен алты жасар бала едім, бүгінде алпысқа келдім, бірақ мен қожа атаға әлі де сенемін, менің әжемнің жалғызы бір күні аман-есен келеді
Келмеуі мүмкін емес…
Екінші бір естен кетпес жайт – сол ауылдың қыздары үнді киноларындағыдай бір өңкей қараторының әдемілері болатын
Кербез келетін
Паң ұстайтын өздерін
Өнерпаз еді
Иінағаштарын көтеріп су алуға келгенде ауылдың жігіттері көзін алмау­шы еді
Біздің бір ноқтаға басы сыймай, ұрынарға қара таппай жүретін ағамыз сол қыздардың бірін алып қашып, оның ізі аудандық сотқа, одан облыстық сотқа ұласып, ауылымыз ызы-қиқы, қым-қуыт болғаны бар
Облысымыздың бірінші хатшысы Мұстақым Біләлұлы Ықсанов деген кісімен біздің ауылдың ілік-шатысы болды, кейін ержеткен соң білдік, әлгі дау Мұстақаңның араласуымен біткен көрінеді
Оған дейін де, одан кейін де олардың өзге қазақтармен қыз берісіп, қыз алысқан кезі де жадымда жоқ
Есімде қалған бір-екі жайтты Қалтай Мұхамеджанов ­туралы мақаламда жазғаным бар
Балалар асық ойнағанда ұтылып қалса оларға «арабыңа кет!» деп айқайлап жататын
Сол кезден қалған бір сауал: Ең соңғы арабша сөйлеген қожа кім болды екен? Ол да кешегі Кеңес дәуіріндегі балаларының қазақшаны ұмытып, орысша сөйлей бастағанын көріп, жүрегі қан жылаған біздің шалдар секілді езілді ме екен, жоқ балаларының арабша ұмытып,түрікшеге көшіп жатқанын көріп, басқа бір ойлар кешті ме екен? Мен осы сауалды талай адамға қойдым
Ешкімнен мардымды жауап ала алмадым
Оны айтасыз сұрағымның аңламын түсіндіре алмаған кездерім де көп болды
Қожа Хафиз айтпақшы «Самарқан саһали руи заминнен» (яғни Жер бетінің көріктісі Самарқан) әрмен асып, өзбек өлкесіне сіңе түссеңіз Қашқадария, Сұрхандария атты уәләяттарда өздерін «арабтармыз» деп есептейтін бір елді көрер едіңіз
Сырт бітім-тұрпаты түркі халықтарына келмейді
Жергілікті ел оларды «эшон боба ождоттлары» деп құрмет тұтады
Салт-дәстүрлері де өзбектерден өзгешеленіп тұрады
Әлі күнге тұрғылықты елмен қыз алысып, қыз берісуі жоқтың қасы
Сол ағайындардың кейбір әулеттерінде араб тілі азды-көпті сақталғанын көріп таңғалғаным бар
Кейбірі паспорттарына да «ұлтымыз араб» деп жазғызғысы келген, бірақ Өзбекстан үкіметі оған келісе қоймаған көрінеді
Біздей емес, өзбек ағайындар бұл мәселеде берік принцип ұстанады
Онысы мақұл да
Нарық бұл көршілерімізге ауыр соққаны мәлім
Республиканың ішінде бірсыпыра көшу, қону болды
Жаңағы айтқан арабтардың көп бөлігі күні кешегі жер бө­лісте Өзбекстанда қалып кеткен Мыр­зашөлге қоныс аударды
Жетісайдан әрі өтсеңіз қаптаған қалың арабқа тап боласыз (ретті деп санасаңыз, ал өз басым бұл сөзді ретті деп есептеймін және сіздердің де солай ойлағандарыңызды қалар едім, тіпті санамасаңыз да, жат қолындағы жерлер деген мәселеге біз күндердің бір күні соғамыз).
Ал қазақ арасындағы қожалардан арабтың тілін, дәстүрін, салтын сақтағандарын мен түгілі Аманхан Әлім де кездестірмепті
Ең соңғы арабша сөйлеген пайғамбар ұрпағы қай заманда өмір сүрді екен немесе тебінгісі тер сасыған Шыңғысхан әулетінің «бұдан былайғы жерде моңғол тілі өлді, енді қазақша сөйлейміз» деген кезде көңілінде не жатты екен?
Жақында осы сауалдың жауабын тапқандай болдым
«Жұлдыз» журналының өткен жылғы бір санында «Асылзада» дейтұғын көлемді бір дүние шықты
Авторы сіз бен бізге жақсы таныс Мұхтар Құл-Мұхаммед
Мақала көркем шығарма секілді жатық оқылады екен
Сырғып отырып аяғына бір-ақ шыққаныңызды білмей қаласыз.
Қазақ тарихының қысқаша бір курсы секілді көрінді
Асылы, ұлт тарихы осылай жасалатын болар
Түптеп келгенде тарих деген сіз бен біз білетін не білмейтін оқиғалар тізбегі емес, өзіңді өзің танудың, бағалаудың және басқалармен салыстырудың (ақиқатқа, екібастан салыстыру арқылы ғана қол жеткізесіз) сара жолы емес пе? «Киелі әулет» атты алғашқы тарау менің бұдан былайғы жерде ара-тұра қайта оқып тұратын бір кітабыма айналды
Танымдық дүниелердің осылай жазылғаны жөн
Біз тарих жазсақ факт, кесте, цитата, орысша оралымдармен сықастырып тастаймыз, мұны білімдарлық санаймыз, нәтижеде оқырман екі жаңа жолдан соң жалығады да қайтып беттемей қояды
Ғылыми стильдің жөні басқа
Ол өз алдына бір мектеп.
Қожалар қазақ даласына қашан және не үшін келгенінен біз, әл­бетте, хабардармыз
Дегенмен, Мұхтар бізді осы салада өте көп ізден­генімен сүйсінтіп отыр
Ол оқыған кітаптар сан алуан
Қазақ үкіметі алғаш орнаған тұста ­«Қа­зақтың мемлекет қайраткерлері дегендерінің қай-қайсының болсын бет пердесін жұлып алсаң, арғы жағынан не ақын, не жазушы шыға келеді» деген кекесін жиі айтылады екен
Ол қазақтың арда кезі ғой, сөздің қадірі бар заман, екінің бірі, егіздің сыңарының көркем әдебиетке таласы болса болған шығар
Ал бүгінде ше? Ана тілінде жазуды былай қойыңыз, жатық сөйлей алатын Үкімет мүшелері саусақпен санарлық емес пе? Парламент «әуендерін» тыңдап көріңіз, «Самарқанда бір апам бар, менен де өткен…» дегеннің керін көресіз
Біздің Мұхтар осы топта жүзден жүйрік шыққан азамат екені қаншалықты рас болса, мыңнан тұлпар екені де дау туғыза қоймас
Бұл мақтау емес, мақтану
Қаламгер қауым оны тонның ішкі бауындай көреді
Қандай бір дүниесі жарық көрсе де оқылмай қалмайтыны содан
Мұхтар туралы сөз болса аға буын оның қайырымдылығы мен дарқандығын айтудан жалыққан емес
Жетім-жесір, ғарып-ғасір­лерге қамқорлығы өз алдына бір төбе, кешеге дейін көріне алмай келген сан жазушының кітаптарын өз қаражатына тегін шығарып келе жатқанын айтсақ «жақсының жақ­сылығын айт, нұры тасысын» деген ата сөзге сүйенгеніміз
Расында, жақсының жақсылығын неге айтпасқа? Әсіресе біздің Әбең, классик жазушымыз Әбді­жәмил Нұрпейісов оның М.О.Әуезовке жасаған қызметіне дән риза
Мәскеуден арнайы атақты қа­ламгерлерді алдырып, арнайы тапсырыспен «Тамаша адамдар өмірі» сериясымен ұлы Мұхаң туралы кітап жаздырғанын жыр ғып айтады
Ұлтқа қызмет ету дегеннің бір озық үлгісі осы емес пе?! Біздің оны «Сахи Мұхтар» дейтініміз де осындай жомарттықтарына талай куә болғандығымыздан.
«Асылзаданы» бас алмай оқып шыққанымыз да сондықтан
Асылы, бұл орыс әдебиетінде ежелден бар жанр
Әсте, орыс ағайындар мұны ағылшын лордтарының арасында кең тараған «My family tree» немесе «About my relatives and me» (яки «Біздің әулеттің шежіресі») сықылды шығармалардан алса керек
Сапалысы бар, сын көтермес сапасыздары одан да көп, осы мысалдас дүниелер ағылшын, француз, неміс әдебиеттерінде бұдан екі жүз, үш жүз жыл бұрын қара құрттай қап­таған
Бұл «шедеврлерге» орай жазыл­ған пародиялар, ащы сындар тіпті көп
Мұны біздің қазақ шежіре дейді
Марқұм Ақселеу Сейдімбеков «Қазақтың ауызша тарихы» деп бірсыпыра еңбектенді
Шежіре, әдетте бір рудың төңірегінде өрбиді
Әттең тәңір, көбі сол өз ауылынан әрі аса алмай күйдіреді
Баяғы, Байқо­жаның таяғы, «біздерде мынадай бар, мынадай бардың» ол жақ, бұл жағы
Батыр да өзіміз, бай да, бағлан да біз
Бізде жаман жоқ
Біздің тарих тек қана керемет ерлік­тер мен мол дәулеттің жылнамалары
Кәне, енді расында да солай болса ғой, шіркін.
Мұхтар тар шеңберде қалып қоймаған, қалып қойса оның қай жері Мұхтар болар еді?!
«Әкемнің өзі бір әлем» деген дұрыс айтылған сөз
Ол бүгінде тоқ­санның төріне шығып отырған өз әкесі Абрар Әкетайұлы ­Құл-Мұхаммед ақсақал туралы толған­ған­да бір әулеттің емес, қазақ халқының басынан өткерген ­тарихпен шебер астастырып отырады
Шығарма жатық оқылады дейтініміз де содан.
Сыр бойында ескіден келе жатса да ескір­мей келе жатқан бір әпсана бар
Мұх­тар­дың мақа­ласында айтылғандай, пайғамбарымыз расул икрам, нәби мұқтарам заманында дін та­ратуға келген Әзіреті Әлиден тараған қасиетті әулеттер жергілікті халыққа адал қызмет атқарған
Ибн Құтайбадан кейін түркі халықтарымен жүз шайысқан кездері көп кездеспейді
Әсіресе қазақ даласының ерекшеліктері қатты ескерілген сыңайлы
Қожа Ахмет Ясауи насихаттарын бажайлап қараған кісінің бұған көзі анық жетеді
Көне шағатайшадан кең тараған бір бәйітті қазақшаласақ:
Пірмін де, әулиемін, салыхпын де,
Әлемде жоқ түркідей халық мүлде.
Сыпырдым сақалыммен
басқан ізін,
Су септім көз жасыммен
шаңыт күнде, –
деген мағында мұхтасарлауға болады.
Тағы бір арузды қазақтың қара өлеңінің иіріміне салсақ, шамада мынадай шумақ шығады:
Мұсылман бір Аллаға сиынбай ма,
Хақты ойлап алуан сауал
жиылды ойға.
Аллаға иманнан соң арзу қылам,
Топырақ Түркістаннан бұйырғай да.
Сондай ірі әулеттің бірі ұлы Мұхтар Әуезов пен сақи Мұхтар Құл-Мұхаммедтің бабасы Бақсайыс болса және бірі Хорасан ата
Хорасанның шын аты Әбдіжәлил бап деседі
Оның баласы Хұсейін шайқы
Хорасан ата мекенін, пайғамбар жүрген киелі қонысты сағынғанда дереу құсқа айналып ұшып кетеді екен де, таң намазын Меккеде оқып қайтып келеді екен
Мұны байқап жүрген баласы Хұсейін бір күні әкесіне «Күнде ұша беріп шаршадыңыз ғой, абзалы мен сізге сол Қағбаны алып келсем қайтеді?» депті
Әке осы ұлды бір байқап көрейінші деді ме екен, әлде ата қонысын шынымен-ақ қатты сағынды ма, «әкелсең әкелші, балам» дейді
Сәлден соң Сырдың суы сырық бойы көтеріліп, алай-түлей дауыл тұрады
Түйені жел көтерсе, ешкіні көктен ізде дегендей, жұрт бас сауғалап әр жерге тығыла ­бастайды, отағасы сыртқа шықса ауылдың тас төбесінде қасиетті Қағба қалқып тұр екен дейді
Баласы сонда «Әке, айтыңыз, ық жағыңызға қондырайын ба, жоқ жел жағыңызға қондырайын ба?» деп сұраған деседі
Хорасан ата әрі ойланып, бері ойланып тұрып «Жарар, балам, қонақты еліне қайтар, шеңгел де өз жерінде гүлдесін» дейді
Содан Қағба қайта көшіп кетеді де, көлеңкесі түскен аймаққа жергілікті ел қасиеттеп, қастерлеп мешіт салған деседі
Осындай ізет үрмет, сыйластықтан кейін «қазақ даласында арабша сөйлеген соңғы араб» туралы сөз қозғаудың өзі әбестік пе?! Көне көз қариялар бүгінде Қызылорда облысы Жаңақорған ауданы Қожакент ауылдық аймағындағы ескі мешітті сол күні Хұсейін шайхы әкелген Қағбаның жобасымен салынған деп айтады
Ұрпақтары жыл сайын елге сауын айтып ас береді, құран оқытады
Құрмет пен даңқ және шан шараф оларға!
«Асылзада» атты шығарманы оқып отырғанда осы аңыз ­ойымнан шықпай қойды
«Әкенің көңілі балада, баланың көңілі далада» дейді
Жоқ, көңілі далада болатын бала басқа
Мұхтар өз әкесі туралы сөзді ел тарихымен шендестіре жазғанда, ұлт қамын ойлап отырғаны даусыз
Сезімсіз, ыстық ықылассыз жазылған дүние ешкімді де баурамайды
Қаншама қиындық­тарды бастан өткерсе де, бекзат қалпын сақтап қала білген Абрар ағамыздың адамгершілік тұлғасы таңғалдырады
Қадыр Мырзалиев айтады:
Менің бабам қақтаған қыр аптабы,
Көшіп-қонып ұрпағы тұрақтады, – деп.
Тұрақтап, отырықшы болудың алдында басынан не өтпеген әулет бұл? Туған елді тастап, Қытай асқан қазақтардың арасында абыройлы бола білгені неден? Иман жолынан жаңылмағанынан
Ана бір жылы оралман ағайындардың бірі министр Мұхтармен жақындасқысы келсе керек, араға мені салып «Қытайда (бірдеңе деген жерін айтады, мен Қытайдың қай түкпірін білейін, есімде жоқ) Мұхтар бауы­рымыздың ата-бабалары сал­дырған мешіт әлі күнге бар, аздаған жөндеуді қажет етеді, мен сол мешіттің суретін әкеліп едім, өзіне көрсетсем қалай болар екен?» деп қиылғаны бар
Меценаттық, қайырымдылық, қолы ашықтық, мейірімділік – мұның бәрі бүгін пайда болған малдың буы емес, арғы тектен келе жатқан қасиет екен ғой деген ой келгені бар сонда
Бірақ бүгінгі әңгіме Мұхтардың сахилығы туралы емес, сұңқар жемін шашып жейді, оған таңғалмаймын
Мені таңғалдыратыны Абрар ақсақал­дың арғы бетте жүрсе де Мұхтар ­Омар­ханұлындай асылзаданың әрбір қадамын бақылап отырғаны, жетістігіне қуанып, сүйсініп мақтан тұта білгені
Баласының атын неге Мұхтар деп қойғаны енді түсінікті болар
«Кедей болсаң көшіп көр» дейді қазақ
Көшіп-қону деген соңғы кезде біз идиллияға айналдырғандай көркем өлкелерді кезген көңілді саяхат ғана емес, жол жүру деген ол, расында адасу, шаршау, жоғалту, шөлдеу, ашығу
Осындай тар жол, тайғақ кешулерде өзін де, әулетін де сау-саламат сақтап, елге есен түгел оралу нағыз абыздың ғана маңдайына жазылған
Тұрымтай тұсына, балапан басына кеткен әулеттер қанша?! Марқұм Жағда Бабалықов «Алпысыншы жылдардың басында Шығыс Түркістан Жұмһириятының жиыр­мадан астам Үкімет мүшелері мен облыс, аудан деңгейіндегі басшылары Қазақстанға өттік
Келген мезет шетімізден Қырғызстан, Тәжікстан, Өзбекстанға айдап, қара жұмысқа жекті, қойшы қолаңдыққа салды,кешегі министрлер жүн-жұрқа жинап кетті
Бірақ, көңіл тоқ еді
Өлсек Қытайдың қылбұ­рауында емес, қазақтың кең тұсауында өлеміз» деп мәз болдық
«Құдай салды, мен көндім, ақ шұнақ шал, бері жат» депті ертеде шалға ұзатылған бір қыз
Оралмандар бәріне көнді, бәріне төзді
Бір нәрсенің басы ашық
Елге сол жылдары Қытайдағы қазақтардың оралуы осы күні айтылып жүргендей Қазақстанның жеке инициативасымен, әсіресе оның басшысының патриоттығымен емес, Мәскеудің, КПСС Орталық Комитетінің халық шаруашылығын қалпына келтіру үшін жұмыс күші керектігінен туған бастамасы еді
Асылы, біреудің жеңісін ұрламау керек.
Шығыстағы тағы бір ескі рәуятта «Су аққан жерімен ағады» дейді
Біздің қазақ мұны «Тек» деген бір ауыз сөзбен тұйықтайды
Мұхтардың мақаласын оқып шықсаңыз Абрар ақсақалдың бейнесі көңіліңізге текті кісі ретінде орнығады
Елге айтқан сөзін өткізе алатын қазыналы қария ретінде жадыңызда қалады
Мұндай кісілер, расында бір әулеттің ғана емес, жалпының мақтаншы.
Адам қалай ұзақ жасайды екен деген сауалдың жауабы қалай да ­даулы болары анық
Қазақ мұндайда «жазмыш» дейді
Бекзат жанның көкірек сарайы да таза
Жапон ғалымдары осындай тоқтамға келген
Бұл қазақ айтатын қайғысыз қара суға семіреді емес, бұл ертеңгі күнің ашық болсын десең бүгін балаңды дұрыс тәрбиеле деген халық даналығына саятын сөз
Абрар ақсақалдың ұзақ ­жасауы, иншалла бұдан да көп жасасын, дүние байлығын емес, иман байлығын жинай білгендігінде болар
«Қаратаудан басталған бабалар көшін Құл-Мұхаммедтің ұрпақтары жалғастырып, өмір атты мәңгі таусылмас ұлы сапардың бел-белестерімен алға тартып келеді
Қалам мен кітапқа қызмет еткен әулеттің алды әлемнің ең үздік білім ордалары Гарвард, Оксфорд, Колумбия, Жоржтаун, Жорж Вашингтон университеттері сияқты алып шыңдарды бағындырып үлгерді».
Бұдан былайғы жерде қазақ шаттанса осылай шаттануға тиіс
«Бабам батыр, әкем бай, шешем сұңқар болған» деп том-том кітап шығарып, екі күннің бірінде «аттан қалма, байталымдап», аламанға жар салып, ат шаптырып, ас берудің қызығы өтті
Енді оқытқан баламызды айтып, қазаққа жасаған қайырымды істерімізбен, қазаққа жасай алмасаң қара басыңды есен түгел алып жүріп, иманға, обал, сауапқа ұмтылғанымызбен мақтанайық.
Есенғали Раушанов
