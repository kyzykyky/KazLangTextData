Ислам-Ғали ҮРКІМБАЙҰЛЫ, 
ақын, Қазақстан Жазушылар одағының мүшесі

Түсірмейік бағасын
Бір қария: «Е, балам, 
аңқау қазақ емеспіз бе?» деді 
мақтанғандай кейіппен…
Автор 

Деп жүрміз ғой, баба жолын жалғаймыз,
жалғайтындай біз өзіміз қандаймыз?
Жолымызда тұрмасын деп қасарып,
аңқаулықты адалдық деп алдаймыз.
Ойлайықшы тарихты сәл бағамдап,
қандай аңқау қиыннан жол таба алмақ?
Бабаларым аңқау болса шынымен,
алмас па еді байтақ жерін бәрі алдап?
Пысықайлар мықтыларды жағалап,
есегін де атқа өткізбек тағалап.
Иіс алмасты арқасынан қағамыз,
жуастықты кісілік деп бағалап.
Туғаннан соң берді мінез құдайым,
жүндегенге жуас жақсы лайым.
Апам марқұм айтушы еді ұдайы,
«аса жуас танымас деп Құдайын».
Түскен кезде тіршіліктің тезіне,
кім екенің қалар өзі-ақ сезіле.
«Момын» деген мүсіркеуді бүгінде,
балама етіп жүрміз «жақсы» сөзіне.
Кешегі мен бүгінгіні сөз еттік,
кей асылды бағаламай жез еттік.
Бүгінге аман ұрпақтарын жеткізген,
Қазақты Алла жаратқан ғой өжет қып!
Таба білген табиғатпен жарасым,
менің елім ежелден-ақ дана шын…
Түсінбесек, түсірмейік ешқашан,
қасқыр мінез жігіттердің бағасын!
Шетеліңді қоя тұр…
Не айтамыз жер жайлы білмеген соң,
табаныңды тасына тілмеген соң.
Ұшып жетіп барғаныңның қызығы не,
қолмен ұстап, аяқпен жүрмеген соң.
Ұлан-байтақ далам бар, қаламменен,
«от беретін жүрекке жанам деген».
Алтай менен Атырау, Сарыарқаны,
аралаймын қиялмен, санамменен.
Аралаймын Қазығұрт, Қаратауды,
Жетісуда Арқас пен Алатауды.
Әр ауылды көргенде, әр қаланы,
қанаттанам көргендей жаңа отауды.
Шөлдерім бар сусылдар құмы жалды,
Көлдерім бар сергітер суы жанды.
Теледидар арқылы көргеніңмен,
көрдім деуге бола ма Ұлытауды.
Жерлерім көп алатын жан тағылым,
елес болып елітер сары сағымың.
Теледидар арқылы көргеніңмен,
көрдім деуге бола ма Хантәңірін…
Қырқаларын алқынып кезбеген соң,
аязына ақырған, төзбеген соң.
Көрдім деуге бола ма, гүл мен шөбін,
қолмен ұстап, исін сезбеген соң.
Мен бармаған тоғай мен орманым көп,
сырын бүккен тас оба, қорғаным көп…
Шетеліңді қоя тұр, өз елімді,
Әлі түгел аралап болғамын жоқ.
ҚАЛҚАН
Арқас таудың ай мүйіз арқарымыз,
бойымызда тулаған бар қанымыз.
Шекарада тұратын барша қазақ,
бейбіт елдің тәуелсіз, қалқанымыз.
Қанмен жуғам ақырып кек алаңын,
(өтеуіне өмірден көп аларым).
Күндіз-түні жортатын кірпік қақпай,
көкбөрісі мен едім шекараның.
Жеттік міне, тәуелсіз күнге солай,
(кімге қиын бұл соқпақ, кімге оңай).
Бағыт беріп көреген қолбасымыз,
қақ төріне Арқаның салдым сарай.
Ниеттестер, арындап қос күш ағын,
жаңа бейбіт заманның кес тұсауын!
Тіліңе де, дініңе қарамай-ақ,
адал болсаң ашылар дос құшағым!
Арқас таудың мұзбалақ қыраны едім,
ар-ожданын алып ем мұраға елдің.
Бейбіт күнді күзетіп күндіз-түні,
Қалқан болып, келеді тұра бергім!
«САЯТ»
Іліккенде індетіп, ақ таңыма,
түлкі-қиял түстің бе қақпаныма!
Түн ішінде салып ең қансонарға,
тұрғызып ап алаңсыз жатқанымда.
Таңға дейін ұстатпай бұлтыңдадың,
қыр астынан көрініп қылтыңдадың.
Ақ қағаздың бетіне саят құрып,
көкте ай мен жұлдыздан сыр тыңдадым.
Түлкі – қиял, көңілдің әр жырасын,
аралаумен ымыртта қалжырасын.
Алпыс екі айлаңнан амал болмай,
қақпан қауып қағазда қалды басың.
Арбауыңа әр түні келем түсіп,
түлкі тұмақ ал енді көрем пішіп.
Саят құрған түндерге разымын –
оқырманға кигізсем өлең-ішік.
Ақын – аңшы, несіне аянамын,
көңілдерде көлбесін саялы әнім…
Әдетім сол, әр түні таңмен бірге,
«саят құрып қайтуға» оянамын.
Жалғыздық «жарнамасына»
қарсылық
«Жалғыздық тек Аллаға жарасады»
дегенге қай мұсылман таласады.
«Адам күні – адаммен» жалғыз емес,
бір-біріне қол созып, қарасады.
Жалғызбын деп несіне қамығамыз –
дос-туыстың жанынан табыламыз.
Алыстасақ – от басы, ошақ қасын,
қайта айналып көргенше сағынамыз.
Өмір өзі тұрмай ма сағыныштан,
бір-біріне құс-көңіл алып ұшқан.
Барып-келіп немесе алып-беріп,
өмір деген қара жол сабылысқан.
Күн болса да, немесе, түн болса да,
жалғыздықтан қашады кім болса да.
Жақын көрер көңілің біреулермен,
бөлісесің бойыңда мін болса да.
Жауға қазақ жалғызды шаптырмайтын,
(жалғыз малды соймайтын,
саттырмайтын…)
«Жалғызбын» деп әріптес «аһ» ұрғанмен,
жалғыздықты, ақынмын жақтырмайтын.
Тұтанған соң өнердің оты бойда,
көппен жүріп көңілге ой тоқымай ма?!
Жапа-жалғыз жазғанмен жырларыңды –
көп оқырман жабылып оқымай ма…
Жалғыздық бір Аллаға жарасады.
Арқас алатауыма
арқа сүйеп
Қалай саған жеткізем оқырманым,
(тағармысың сол үшін ақынға мін).
Көзімді ашып көргенім Арқас тауым –
бейнелеуге сөз таппай отырғаным…
Ұғар дейсің жай-күйін кім өзгенің,
тұманыңнан сезгендей бір өзге мұң.
Сағынғанда тартатын бауырына,
ұқсатамын әкемнің мінездерін.
Жақпай қалсаң жасындай жапыратын,
күркіреген күндей боп ақыратын.
Сәлден кейін, ештеңе болмағандай,
жайма-шуақ жадырап отыратын.
Алыпұшар жүрегім сен дегенде,
ертегісің ғажайып, көрмегенге.
Ақбұлағың анамның ақ сүтіндей,
мейірімді қандырған шөлдегенде…
Ұялайды ойласам көзіме мұң,
Алғыс айтам Жаратқан өзіңе мың!
Арқас Алатауыма арқа сүйеп,
ата-анамның исін сезінемін.
Сен куәсің жылаған-күлгеніме,
шат-шадыман алаңсыз күндеріме.
Тәуба деймін туған жер,
тәуба деймін,
алыс кетпей аяңдап жүргеніме.

Бір қария: «Е, балам, 
аңқау қазақ емеспіз бе?» деді 
мақтанғандай кейіппен…
Автор 

Деп жүрміз ғой, баба жолын жалғаймыз,
жалғайтындай біз өзіміз қандаймыз?
Жолымызда тұрмасын деп қасарып,
аңқаулықты адалдық деп алдаймыз.
Ойлайықшы тарихты сәл бағамдап,
қандай аңқау қиыннан жол таба алмақ?
Бабаларым аңқау болса шынымен,
алмас па еді байтақ жерін бәрі алдап?
Пысықайлар мықтыларды жағалап,
есегін де атқа өткізбек тағалап.
Иіс алмасты арқасынан қағамыз,
жуастықты кісілік деп бағалап.
Туғаннан соң берді мінез құдайым,
жүндегенге жуас жақсы лайым.
Апам марқұм айтушы еді ұдайы,
«аса жуас танымас деп Құдайын».
Түскен кезде тіршіліктің тезіне,
кім екенің қалар өзі-ақ сезіле.
«Момын» деген мүсіркеуді бүгінде,
балама етіп жүрміз «жақсы» сөзіне.
Кешегі мен бүгінгіні сөз еттік,
кей асылды бағаламай жез еттік.
Бүгінге аман ұрпақтарын жеткізген,
Қазақты Алла жаратқан ғой өжет қып!
Таба білген табиғатпен жарасым,
менің елім ежелден-ақ дана шын…
Түсінбесек, түсірмейік ешқашан,
қасқыр мінез жігіттердің бағасын!
Не айтамыз жер жайлы білмеген соң,
табаныңды тасына тілмеген соң.
Ұшып жетіп барғаныңның қызығы не,
қолмен ұстап, аяқпен жүрмеген соң.
Ұлан-байтақ далам бар, қаламменен,
«от беретін жүрекке жанам деген».
Алтай менен Атырау, Сарыарқаны,
аралаймын қиялмен, санамменен.
Аралаймын Қазығұрт, Қаратауды,
Жетісуда Арқас пен Алатауды.
Әр ауылды көргенде, әр қаланы,
қанаттанам көргендей жаңа отауды.
Шөлдерім бар сусылдар құмы жалды,
Көлдерім бар сергітер суы жанды.
Теледидар арқылы көргеніңмен,
көрдім деуге бола ма Ұлытауды.
Жерлерім көп алатын жан тағылым,
елес болып елітер сары сағымың.
Теледидар арқылы көргеніңмен,
көрдім деуге бола ма Хантәңірін…
Қырқаларын алқынып кезбеген соң,
аязына ақырған, төзбеген соң.
Көрдім деуге бола ма, гүл мен шөбін,
қолмен ұстап, исін сезбеген соң.
Мен бармаған тоғай мен орманым көп,
сырын бүккен тас оба, қорғаным көп…
Шетеліңді қоя тұр, өз елімді,
Әлі түгел аралап болғамын жоқ.
Арқас таудың ай мүйіз арқарымыз,
бойымызда тулаған бар қанымыз.
Шекарада тұратын барша қазақ,
бейбіт елдің тәуелсіз, қалқанымыз.
Қанмен жуғам ақырып кек алаңын,
(өтеуіне өмірден көп аларым).
Күндіз-түні жортатын кірпік қақпай,
көкбөрісі мен едім шекараның.
Жеттік міне, тәуелсіз күнге солай,
(кімге қиын бұл соқпақ, кімге оңай).
Бағыт беріп көреген қолбасымыз,
қақ төріне Арқаның салдым сарай.
Ниеттестер, арындап қос күш ағын,
жаңа бейбіт заманның кес тұсауын!
Тіліңе де, дініңе қарамай-ақ,
адал болсаң ашылар дос құшағым!
Арқас таудың мұзбалақ қыраны едім,
ар-ожданын алып ем мұраға елдің.
Бейбіт күнді күзетіп күндіз-түні,
Қалқан болып, келеді тұра бергім!
Іліккенде індетіп, ақ таңыма,
түлкі-қиял түстің бе қақпаныма!
Түн ішінде салып ең қансонарға,
тұрғызып ап алаңсыз жатқанымда.
Таңға дейін ұстатпай бұлтыңдадың,
қыр астынан көрініп қылтыңдадың.
Ақ қағаздың бетіне саят құрып,
көкте ай мен жұлдыздан сыр тыңдадым.
Түлкі – қиял, көңілдің әр жырасын,
аралаумен ымыртта қалжырасын.
Алпыс екі айлаңнан амал болмай,
қақпан қауып қағазда қалды басың.
Арбауыңа әр түні келем түсіп,
түлкі тұмақ ал енді көрем пішіп.
Саят құрған түндерге разымын –
оқырманға кигізсем өлең-ішік.
Ақын – аңшы, несіне аянамын,
көңілдерде көлбесін саялы әнім…
Әдетім сол, әр түні таңмен бірге,
«саят құрып қайтуға» оянамын.
Жалғыздық «жарнамасына»
қарсылық
«Жалғыздық тек Аллаға жарасады»
дегенге қай мұсылман таласады.
«Адам күні – адаммен» жалғыз емес,
бір-біріне қол созып, қарасады.
Жалғызбын деп несіне қамығамыз –
дос-туыстың жанынан табыламыз.
Алыстасақ – от басы, ошақ қасын,
қайта айналып көргенше сағынамыз.
Өмір өзі тұрмай ма сағыныштан,
бір-біріне құс-көңіл алып ұшқан.
Барып-келіп немесе алып-беріп,
өмір деген қара жол сабылысқан.
Күн болса да, немесе, түн болса да,
жалғыздықтан қашады кім болса да.
Жақын көрер көңілің біреулермен,
бөлісесің бойыңда мін болса да.
Жауға қазақ жалғызды шаптырмайтын,
(жалғыз малды соймайтын,
саттырмайтын…)
«Жалғызбын» деп әріптес «аһ» ұрғанмен,
жалғыздықты, ақынмын жақтырмайтын.
Тұтанған соң өнердің оты бойда,
көппен жүріп көңілге ой тоқымай ма?!
Жапа-жалғыз жазғанмен жырларыңды –
көп оқырман жабылып оқымай ма…
Жалғыздық бір Аллаға жарасады.
Арқас алатауыма
арқа сүйеп
Қалай саған жеткізем оқырманым,
(тағармысың сол үшін ақынға мін).
Көзімді ашып көргенім Арқас тауым –
бейнелеуге сөз таппай отырғаным…
Ұғар дейсің жай-күйін кім өзгенің,
тұманыңнан сезгендей бір өзге мұң.
Сағынғанда тартатын бауырына,
ұқсатамын әкемнің мінездерін.
Жақпай қалсаң жасындай жапыратын,
күркіреген күндей боп ақыратын.
Сәлден кейін, ештеңе болмағандай,
жайма-шуақ жадырап отыратын.
Алыпұшар жүрегім сен дегенде,
ертегісің ғажайып, көрмегенге.
Ақбұлағың анамның ақ сүтіндей,
мейірімді қандырған шөлдегенде…
Ұялайды ойласам көзіме мұң,
Алғыс айтам Жаратқан өзіңе мың!
Арқас Алатауыма арқа сүйеп,
ата-анамның исін сезінемін.
Сен куәсің жылаған-күлгеніме,
шат-шадыман алаңсыз күндеріме.
Тәуба деймін туған жер,
тәуба деймін,
алыс кетпей аяңдап жүргеніме.
