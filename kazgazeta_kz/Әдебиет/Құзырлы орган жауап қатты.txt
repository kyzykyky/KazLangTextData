«Ана тілі» газетінің  2011 жылғы 11 мамырдағы №18 (1063) нөмірінде журналист Динара Ізтілеудің «Теміржол туған тілге төбесінен қарай ма?» атты сыни мақаласы жарық көрген
Жарияланған материалдағы мәселелерді тағы бір мәрте көрсетіп,  Қазақстан Республикасы Көлік және коммуникация министрлігінің  басшысы Б.Камалиев мырзаның атына хат жолдаған едік
Біз күткен жауап жақында ғана қолымызға тиді
 Алайда хатымызға келген жауапта мақалада көрсетілген қателердің неден туындағаны, қашан өзгертілетіні, ол үшін қандай шаралар қолданылғаны ашып айтылмаған
Сондай-ақ жауап хатта бізге жол жүру билетінің бірінші бетіндегі сөздердің қысқартылып жазылу себебін, оның заңдылықтарын түсіндіргенімен,  сол қысқартылған сөздері бар қазақтілді мәтіндегі төл дыбыстарымыздан кеткен қателіктер туралы айтылмаған
Тек  билеттің екінші бетінде кездесетін қателердің 2012 жылы бланктерді жасау кезінде ескерілетінін келтіреді
Төменде жауап хаттың мәтіні оқырман назарына ұсынылып отыр.
Қазақстан Республикасы
Көлік және коммуникация министрлігі
2011 жылғы 13 мамырдағы
№102 хатқа
«Қазақ газеттері»
Жауапкершілігі шектеулі
серіктестігі
Қазақстан Республикасы Көлік және коммуникация министрлігі (бұдан әрі – Министрлік) 2011 жылғы 13 мамырдағы № 102 хатына байланысты Көлік ведомствосының басшысы Б.Камалиевтің атына келіп түскен «Қазақ газеттері» ЖШС-іне қарасты «Ана тілі» газетінің ағымдағы жылғы 11 мамырдағы нөмірінде жарияланған Д.Ізтілеудің «Теміржол туған тілге төбесінен қарай ма?» атты сын материалымен мұқият таныса келе, мынаны хабарлайды.
Мәскеу қаласындағы «ВНИИЖТ» ашық акционерлік қоғамында жасалған «Экспресс» автоматты басқару жүйесінің бланк оқитын машиналарына қойылатын техникалық талаптарға сәйкес «Экспресс» автоматты басқару жүйесінде ені 86 мм және ұзындығы 193 мм құрайтын жол жүру құжаттары бланкілерінің (билеттерінің) көлемі қолданылады
Сол себепті, орыс тіліндегі қысқартылып қолданылған сөздерді қазақ тілінде қысқартып қолдану қажеттілігі туындайды.
2008 жылдың 29-30 мамырында Бішкек қаласында өткен Достастыққа қатысушы мемлекеттердің теміржол көлігі жөніндегі кеңесінің 48-ші отырысында бекітілген достастыққа қатысушы ТМД мемлекеттерінің «Экспресс» АБЖ мемлекетаралық жүйесін пайдаланудың технологиялық процестеріне (01124323-08350 558 ТП) сәйкес, сондай-ақ ұлттық жүйелердің жұмысын үйлестіру үшін билетте көрсетілетін ақпаратты кодтау үшін біртұтас принциптер қолданылады
Мәселен, пойыздың нөмірі (3 цифрдан, 2 әріптен тұруы керек), пойыздың жолаушылар аттанатын стансадан аттану күні мен уақыты (бірден бастап 3 санға дейін, 1 әріптен тұруы тиіс) және т.б
шарттылықтар   бар
Яғни жолаушыларға арналған барлық ақпаратты орналастыруға берілген орынның шектеулі болуының салдарынан жол жүру құжатының (билетінің) мәтініндегі сөздер барынша қысқартылып беріледі.
«Экспресс» АБЖ жол жүру құжаты бланкісінің келесі бетіндегі қазақ тілінде басылған мәтіннен анықталған қателер 2012 жылы бланктерді жасау кезінде ескерілетін болады.
Сонымен қатар, мақалада көрсетілгендей, Қазақстан қалаларының атаулары (Алма-Ата, Уральск және т.б.) теміржол көлігі жол жүру билеттерінде үнемі қате жазылады делінген
Алайда барлық теміржол стансаларының атаулары бекітілген №4 тарифтік нұсқаулыққа сәйкес жазылады
Қазіргі кезде №4 тарифтік нұсқаулыққа өзгерістер енгізу жұмыстары жүргізілуде.
Пойыздардың келуін, жүруін мемлекеттік тілде хабарлауда әлі де болса кемшіліктер бар екендігі шындық
Мұндай кемшіліктер негізінен солтүстік, солтүстік-батыс, шығыс өңірлерінде кездесуде
«Ана тілі» газетінде көтерілген мәселелер бойынша өңірлік кәсіпорындарда, вокзалдарда тиісті шаралар белгілеп, жүзеге асыру үшін газет материалы «Қазақстан теміржолы» ҰК» АҚ-на жолданды.
Жауапты хатшы  Ж.Қасымбек
