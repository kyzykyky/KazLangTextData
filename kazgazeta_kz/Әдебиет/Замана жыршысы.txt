Жуырда әл-Фараби атындағы Қазақ ұлттық университетінің профессоры Қанипаш Мәдібайдың құрастыруымен «Ана тілі» баспасынан «Шортанбай Қанайұлы шығармалары» атты кітап жарық көрді
XIX ғасырда өмір сүрген зар заман поэзиясының көрнекті өкілі Шортанбай Қанайұлының (1818-1881)  шығармалары жинақталған бұл кітап ғылым мен білімнің ғана емес, көпшілік оқырманның да игілігіне айналары сөзсіз
Әрине, алғашқы жинаушысы, бастырушысы атақты В.В Радлов болған Шортанбай шығармалары бұған дейін де сан мәрте жарық көргені белгілі
Өлеңдері кезінде әдебиет оқулықтарына да енген. 
Алайда 1946 жылғы Кеңес үкіметінің қаулысынан кейін Шортанбайды үлкен реалист ақын ретінде таныған С.Мұқанов, Қ.Жұмалиев, Е.Ысмайылов, Т.Нұртазин сияқты, т.б
ғалымдар бастапқы пікірлерінен қайтуға мәжбүр болды
Тоталитаризм Шортанбайдың ғана емес, Дулат, Мұрат, Нысанбай, Нарманбет сынды зар заман ақындарының да аттарын атауға тыйым салып, пікір ала-құлалығын туғызып, ақындар өлеңдерін жарыққа шығаруда «түзеу» мен «күзеудің» қалғымас күзетшісі болғаны белгілі
Құрастырушы оқырманға осы жайттарды ғылыми негізде түсіндіру мақсатында жинаққа Шортанбай ақынның толғаулары, айтыстары және дастандарымен қоса, зар заман ақыны мұрасын таным талқысына салып, сыры мен сипатын бүкпесіз ашқан кешегі ұлы М.Әуезов бастаған ғалымдар (С.Мұқанов, Ы
Дүйсенбаев, Қ
Жұмалиев, т.б.) мен Шортанбай «зарына» жаңа уақыт биігінен қараған Т.Кәкішев, М
Мағауин, Т.Тебегенов сынды көрнекті ғалымдардың тұғырлы тұжырымдары түйінделген мақалаларды топтастырған.
Сонымен қатар жинақтың алғы сөзінде Қ.Мәдібаева: «Не дегенде де, Шортанбай мұрасының жамандалып отырып-ақ, ақталып жатқан, айғақталып, саралана түскен тұстары көп» дей келіп, тоталитарлық саясат қыспағында оңды-солды сөйлеуге мәжбүр болған ғалымдардың сөз сорабынан соқталы ойларын аршып алғандай болады.
Әрине, көзі қарақты оқырман болмаса, Шортанбай өлеңдері жайлы кеше мен бүгін арасында айтылған ала-құла ой-пікірлердің ақ-қарасын айыру қиын
Сондықтан Шортанбай Қанайұлының әдеби мұрасы жайында зерттеу еңбектер де жазған Қ.Мәдібаеваның сонау Әуезовтен бастау алған пікірлер ағынының ақ-қарасын ажырата отырып, айқын да анық ғылыми талдау жасауы қалың оқырман үшін болса да, мұнда айтылған қадау-қадау ойлардың әлі де ғылыми мәселе қатарында шешімін таба беретіндігі анық.
Бүгінде Шортанбайтану ғылымы сыңаржақтықтан, жалтақтықтан арылды
Оның өлеңдеріндегі «зар заман» мотиві, азаматтық үн, ұлттық сипат, суреткерлік шеберлік шынайы қалпында танылуға бет алды
Көрнекті әдебиет сыншысы Тұрсынбек Кәкішев жинаққа енген мақаласында Шортанбай «ұлы дарын, зар заманның зор да адуынды ақыны, гөй-гөйді мейлінше шегіне жеткізе, шындық деңгейінде айтып, зарлап кеткен қоғам қайраткері, ірі идеолог
Онда діндарлық та бар, отаршылдыққа қарсылық та бар
Бұл екеуін енді ашық айтып, инабатпен баяндау шарт» деп кейінгі зерттеушілерге бағыт-бағдар да береді.
Шортанбай өмір сүрген заман ұлтымыздың орыс отаршылдығының езгісіне түсіп, шовинизмнің жан төзгісіз тұрпайы әрекеттерімен бет-бет келген тұсы еді
Ұлы тұлғаның «Зар заман» деп аталатын өлеңінің осы тұста туып, Шортанбайша заман зарын айтқан ақындардың «зар заман ақындары» аталғаны әдебиет тарихынан белгілі
Ақын өз заманының зарын айтып, тығырықтан шығар жол іздеп қана қоймай, «Келер заман сипатын» да көрегендікпен болжайды
Осы өлеңіндегі «Балаңды алар солдатқа…» және «Ақша деген мал шығар…» деген жолдар Шортанбайдың уақыт тамыршысы екенін айғақтайды
Белгілі ғалым Мүбарак Үмбетаев қырғыз-қазақ поэзиясындағы зар заман сарынын сөз ете келіп: «Өзегін өкініш өртеген Шортанбай Қанайұлы мына заманда жалған сөйлеушілер, арамды адал көретіндер, досына қастық қылатындар көбейді, бала атаға қарсы шығып, қыз анаға қарсы шығып, жасы үлкенді сыйламайтын масқаралар пайда болды, «Ақыр заман таян­ды» десе, Қалығұл Байұлы өз кезегінде қырғыз ішіндегі жайсыздықты термелеген» деп олардың ақырзаман көріністерін ашқан суреткерлік шеберліктерін танытады
Ғалымның пайымдауынша, зар заман ақындарының қай-қайсысы да кесапатты туғызушылар – жатжұрттық отарлаушылар екенін ашық айтып, зар заманның ақыры – ақыр заман екенін ұқтырады
Шынында, Шортанбай кейіптеуіндегі зар заман адамы:
«…Қолында тұрып ұрлығы,
Мойныңда тұрып зорлығы,
Ойында тұрып жалғаны,
Көңілде тұрып арманы,
Баласын беріп моллаға,
Көңілін беріп Аллаға,
Дүнияға көңіл жұбатты…
Залым туған сұмырайлар
Осылайша жеңіп тұр.
Шолақ иттей діңкілдеп,
Бір-біріне жетем деп,
Аласұрып өліп тұр…
Бұл заманның адамы,
Ұстасады көре алмай,
Аз болса бөліп бере алмай
Шындық кетті қазақтан,
Ант сөзіне сене алмай» деп суретте­леді
Кенеуі кеткен кемшілік қай заманда да табыларына бақсақ, Шортанбай өлең­дерінің өміршеңдігінің сырына тағы да қаныға түсеміз.
Әдебиетіміздің айтулы тұлғасы Т.Кәкішевтің: «Шортанбай жырларын ойлана оқып, көңілге тоқығандар талай шұрайлы да қомақты ойларға, түйінді тұжырымдарға кезігіп, шынайы адамгершілік жолын іздеген үлкен дарын екендігін көреді» деген тұжырымының ақиқаттығына көз жеткіземіз
Замананың ұлы жыршысы Шортанбай Қанайұлының өнерпаздығы жайлы өресі биік ғылыми толғамдар ақын мұрасына берілген лайықты баға
Бұл орайда ақын өлеңдерін өз қолымызға алып, поэзиясының тереңдігіне бойлай түсу – ақылман шайырдың биік тұлғасын молынан тани түсуге жол ашады.
Раушан Әбдіқұлова,
филология ғылымдарының 
кандидаты, доцент
