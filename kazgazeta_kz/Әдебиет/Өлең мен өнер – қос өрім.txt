«Ағасы бардың жағасы бар, інісі бардың тынысы бар» демекші, соңыма талантты інілерім еріп, аға деген құрметті атаққа ие бола бастадым
Маған зор жауапкершілік жүктейтіндей
Әсіресе ойы терең, талғамы биік, талантты інілеріме аға болудың жөні бөлек екен
Сол талантты інілерімнің бірі Мейрамбек Әбшатов
Кеңес өкіметі кезінде көкірегінде рухы бар жастар Алматы шаһарына асығатын
Рухани астанадан нәр алып, талантын кемелдендіріп, біртіндеп аты да жарқырап шығып, ел аузына іліне бастайтын
Мейрамбек інімнің аты да ерте шықты
Сол кездері атауынан ат үркетін республикалық «Жігер» фестивалінің жеңімпазы болып ол айды аспанға бір-ақ шығарған
Мен ол кезде шынымды айтайын бір ауылдан шықсақ та Мейрамбекті жете білмейтінмін
«Аққыр» ауылынан Мейрамбек деген жас берен осындай атақ алыпты деген мерейлі сөзді естіп, іштей риза болып, қатты қуандым
Рас, Мейрамбек менен жеті жастай кіші
Әке-шешесін жақсы білемін
Ал өзімен… сәл-пәл кейінірек таныстым.
Ол кезде мен «Лениншіл жас» (қазіргі «Жас Алаш») газетінде жұмыс істейтінмін
Бір күні редакцияда отырсам қараторы өңді, көзінен от ұшқындары себезгілеген жас жігіт кіріп келді
Сәлем-сауқаттан соң:
– Ертай аға, сізсіз ғой
Мен сізді танимын ғой, – деді ол іштарта сөйлеп
Қоңыр дауысында да, жүзінде де жылылық төгіліп тұр
– Мені сіз білмейсіз
Алма­тыға ерте кеттіңіз
Біз сияқты інілеріңіз сізді үлгі, өнеге тұтады
Ма­қала­ларыңызды, әңгімелеріңізді оқып жүрмін
Сіздің «Жалын» альмана­ғында шыққан «Божқара» әңгімеңіз маған қатты ұнады, – деп орын­дыққа отырар-отырмастан мені мақтай жөнелді
Кәдімгідей марқайып қалдым.
– Мейрамбекжан, шынында да бұрын сені білмейтінмін
«Жігер» фестивалінің жеңімпазы болғаныңды естіп қуанып, сенімен танысқым келді
Құтты болсын! – дедім мен де оны көтермелеп…
Ағалы-інілі ауылдастар осылай кездестік
Онда Мейрамбектің жап-жас уылжып тұрған кезі
Үйге жиі келіп жүрді
Бір-бірімізді түсіні­сіп жақсы көріп кеттік
Алла Та­ғалам ауылдың, қойшының қара бала­сына өнерді аямай берген екен
Суретшілік, ақындық талант­тары шамдай жарқырап, төгіліп тұр
Домбырамен қосылып ән де шырқайды
Әдемі табиғат көрініс­терін, портреттерді, әсем өлең шу­мақ­тарын оп-оңай шығара салады
Зор ақын немесе зор қылқалам шебері келе жатқанын сезіндім
Оған өнерде, өлеңде шығармашылық табыс тіледім
Кейін Қызылордаға кетті де, байланысымыз үзіліп қалды
Бірақ Мейрамбек інім жайлы жылы сөздер, хабарлар естісем қуанып қалатынмын
Кейін өзімен кездескенде біраз жерде жұмыс істегенін естідім
Облыстық театрда, басқа да өнер ордаларында тер төккен
«Қарайлап әрбір көңілге» атты жинағын шығарыпты
Сурет салу өнерінде де айдынға өз кемесімен шыққан желкенін жайып
Портрет салуда да шеберлігін шыңдаған
Бірен-саран қылқалам шеберлері ғана бағын сынайтын күрішпен өріп салатын портреттік өнеріне де небір атақты адамдар қолқа салатын көрінеді
Театр сахнасын көркемдейтін өнерін бағалағаны сондай, М.Әуезов атындағы драма театры бас суретші етіп оны жұмысқа шақырды
Онда да жемісті еңбек етті
Кітап баспасында да көркем дизайн жасап қаламгерлерді тәнті етті.
Дәп қазір елу мен алпыстың орта­сына бес қаруын асынып шаңда­тып келген Мейрамбек баһадүр бауы­рымның шығармашылдығы нағыз толысқан шағында
Кейбір сурет өнерінің шеберлері сияқты елтең-селтең жолға түспей, небір бәйгелерден маңдайы жарқырап келіп, тұлпарлық қайрат танытатын шақта мінезін одан сайын түзеп, Мей­рамбек інім Алланың ақ жолын таңдады
Бес уақыт намазын тастамайды
Меніңше, бұл жол Мейрамбекті әлі талай шың­дар­ға көтеріп, елі құрметтейтін жай­саң шақтарға жетелейтініне сенімдімін…
Інілерге бата беру ағалардың арда мінезі деп білемін
Іні демекші, Мейрамбектің туған інісі Қойшыбек те қазір әрі ақын, әрі танымал композитор
Алмағайып мына заманда өнер жолынан таймай, талмай келе жатқан екі ініме де бап пен бақты қатар тілеп, халқына, ұлтына жемісті еңбек ете беруіне тілектестігімді білдіремін.
Ертай Айғалиұлы
