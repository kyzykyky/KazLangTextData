– Жауап беруші Балгүл Сыдыққызы, марқұм Қуандық Темірбековпен қашан және қалай таныстыңыздар? – деп алғашқы сұрағын қойды түсі суық келген сот төрағасы.
Сәбира бұл келіншекті осыған дейін бірнеше рет көрген болатын
Түріне қарап ешбір жамандық күтпеген онымен енді, міне, сотта кездесіп отыр
Ол үшін Балгүл қазір алаяқ адамға ұқсап тұр.
– Мен ол кісінің үйінде біраз уақыт тұрғанмын

Залда отырғандар бір сәт тына қалды да, артынша гуілдеп кетті
Балгүл жауап бергенше әр жерден түрлі топшылаулар естіліп те жатты.
– Қарттың көңілін тауып, үйіне кіріп алған ғой.
– Алаяқ деп қорықпай, қалай кіргізді екен?
– Қазіргі адамдар өз пайдасы үшін бәріне де баратын болған ғой
Аллам сақтасын! Қорықпаса болмайды.
Сот төрағасы сұрақ қоймағанда, бұл сөздер жалғаса берер ме еді
Өктем дауыс қана отырғандарға: «Тыныштал!» дегендей әсер етіп, зал тез тына қалды.
– Қанша уақыт тұрдыңыз? – деген келесі сауал қойылды.
Жұрт алдына бұрын-соңды шығып көрме­ген келіншек үшін жауап берудің өзі оңайға түспеді
Ботаның көздеріндей мөлдіреген жанарына енді болмаса, жас үйірілетіндей, өзін әзер ұстап тұр.
– Былтырғы жылдың қараша айынан бері.
Балгүлдің жауабы қысқа болды.
– Оған дейін қайда тұрдыңыз?
Балгүл дереу жауап бермей, сәл кідіріп, өзін-өзі іштей тежеп алды
Себебі тағдырының ащы шындығын халық алдына жайып салу жиыр­ма екі жасар келіншек үшін оңай болмайтын.
– Ұлым екеуміз осында әуел келген кезде вокзалда түнеп жүрдік
Көп ұзамай ол жерден қуа бастады
Барар жеріміз болмаған соң, тұруға ыңғайлы жер іздедік
Он екі күн дегенде тапқан тұрағым ол кісі тұратын үйдің жертөлесі болды
Есігі ашық тұрған жертөлені көргенде, қатты қуанып кеттім.
Балгүл кішкене кідірістен соң сөзін қайта жалғады:
– Бір күні екеуміздің «үйден», яғни жер­төледен шығып келе жатқанымызды көрген Қуандық аға «Бұл жерде не істеп жүрсіңдер?» деп сұрады
«Милиция шақыратын болды-ау» деп қауіптендім, әйтсе де шындығымды айт­тым
Аға аса мейірімді жан болып шықты
Менің сырыма қаныққан соң үйінен көрпе-төсек, азық-түлік әкеліп берді
Кейін де жәрдемдесіп тұрды
Осылай тұрып жатқанымызда балам қатты ауырып, ыстығы түспей қойды
Не істерімді білмей, есік алдында тұрғанмын
Дүкеннен келе жатқан Қуандық аға менің жабырқаңқы түрімді көріп, мән-жайды сұрады
Жандосымның науқастанып қалғанын естігенде, жаны қалмай, дәрі-дәрмегін де әкеліп берді
Сол жолы тұрған жерімізді көрген ол кісінің түрі бұзылып, жаны ауырғанын байқаған едім
«Қызым, бұлай болмайды, үйге жүріңдер
Балаң әбден жазылып кеткенше тұра тұрарсың» деді
Басқа баратын жерім болмаған соң, балам үшін келістім.
– Балаңыз ауруынан айыққаннан кейін неге кетпедіңіздер?
Соттың сұрағы Балгүлдің жанын ауыртып жіберді.
«Былайғы жұртқа ағаның мейірімділігін жеткізе алам ба, жоқ па? Әлде мені алаяқ көрер ме екен?» Осы ойлардың жетегінде тұрып өзінің жауабын кешіктіргенін де сезбей қалды.
– Мен кетейін деген едім… Бірақ Қуандық …ім-аға маған, …жоқ бізге үйреніп қалғаны сонша, жібергісі келмеді
Жандос «ата» дегенде, елжіреп, өз туғанынан бетер айналып-толғанатын
«Осы балам келгелі үйге береке кірді» деп отыратын.
Балгүлдің үлкен қара көздеріне жас іркілді де, одан әрі жасына тұншығып, тоқтап қалды.
Осы кезде залдан: «Бәлесін қара өзінің», «Өй, мынау нағыз әртіс қой» деген сөздер естіліп жатты
Келіншектің денесі тітіркеніп кетті
«Ойпырым-ай, адамдардың ойы қандай арам еді!» деп отырғандар жаққа жақтырмай қарады
Гуілдеп кеткен залдағылардың әре­кетін жақтырмаған соттың қабағы түйіле түсіп, көзілдірігінің астынан сұстана қарады да: «Тыныштық сақтаңыздар!» деп ағаш балғасын ұрып, тәртіпке шақырды.
Сәбира болса, Балгүлге қараған қалпы құпияның бетін аша алмай, өз ойларымен әлекке түсуде
«Бір қарағанда, қаңғыбас жанға ұқсамайды
Киім киісі, өзін ұстауы көпшілік адамдардан көш ілгері
Бұл әңгімесі шын ба, әлде құрастырып айтып тұр ма екен? Бұның не ойлағаны бар?»
Бетінен төмен сырғыған жас тамшыларын саусағының ұшымен сүртіп тастаған Балгүл дауысы сәл қарлығып, жауабымен өзінің адалдығын дәлелдеп әлек:
– Мен ол үйде тегін тұрған жоқпын
Қуан ағаның кірін жудым, үйін жинадым, ауқатын әзірледім
Ол кісінің көңілін табуға тырыстым.
Сәбира енді байқады, келіншектің жасқа шыланған ұзын кірпіктері бұрынғыдан да гөрі ұзара түскендей екен
Сөзін аяқтаған кезде шағын, қалыңдау еріндері раушан гүлінің желегіндей сұлу көрінді
«Аты да әдемі екен, Балгүл – сирек кездесетін есім» деп ойлады ол
Сөзіне қарағанда, Қарақалпақстаннан келген көрінеді
Күйеуі маскүнем екен, бұған ұрып-соғып күн көрсетпепті
Содан алыс ағайындарын жағалап, Қазақстанға қашып келіпті
Сәбираға: «Ағайындары қайда тұрады екен? Оларды неге іздеп таппаған?» деген ой келе қалды
«Бәсе деймін-ау, қайда болуы мүм­кін? Мекенжайын білмей, келе салған ба сонда?» Сәбираның ойын сот сөзі бөліп жіберді.
– Марқұмның өз пәтерін сізге мұраға қал­дырғаны жайлы білетін бе едіңіз? – деді сот.
– Жоқ, аға ол туралы әңгіме қозғаған емес, – деді ол
Бұдан басқа не айтарын да ол білмеді.
– Марқұмның туыс-жегжаттары сіздің сол пәтерде атыңызды білетін бе еді?
– Иә, бірақ олар келер кезде Қуан аға өз аузынан өтініш жасамаса да, біз ұлымыз екеуміз далаға серуендеуге шығып кететінбіз
Бөгде кісілердің көзінше ол кісінің үйінде жүруге ыңғайсызданып, кетіп қалғанды жөн көретінмін.
Сәбираға осы Балгүлдің ағасының үйінде тұрып жатқандығын көршілері жеткізген болатын
Қуандықтың сыпылдаған әңгімеқұмар Майра есімді көршісі телефон шалып: «Сен не білесің, ағаң есінен алжасайын деген-ау, қартайған шағында бір қаңғыбас әйелді баласымен үйіне кіргізіп алды
Үптеп кетеді деп қалай қорықпайды екен» деп зуылдағанда өзі де сенбеген
Сосын не де болса, өз көзіммен көріп келейін деп шешкен
Сол жолы ескертпей келгенде, есікті осы келіншек ашқан еді
Бұл келіншектің әрекетін құптамаса да, оның жылы жүзінен бір жақсылық сезгендей болған.
Жап-жас, қара торы келіншектің жанары мұңлы көрінген бұған
Үйдің іші тап-тұйнақтай жиналған, ас бөлмеден тамақтың жағымды исі келіп тұрды
Сол жолы Сәбира ағасының жалғыз емес, қасында әрі серік, әрі қамқоршы болатын адамның барына іштей қуанған да болатын.
Дегенмен, өз ойын білгісі келіп:
– Ағатайым-ау, мыналарыңыз кім? Айда­ла­дағы біреулерді үйге кіргізіп алғаныңыз қалай? Сырын білмейтін адам ғой, жаман­шылық істейді деп қорықпайсыз ба? – деп бірнеше сұрақты жаудырып-ақ тастаған.
Сол жолы аса көп сөйлеуді ұната бермейтін ағасы шешіле сөйлеген:
– Сәбентай, мен қартайған адаммын ғой
– Қарындасын аса жақсы көретін Қуандық «Сәбира» дегеннен гөрі «Сәбен» деп атауды ұнататын
– Менің осы пәтерді алғаныма қырық жылға жақындаған екен
Құдайдың жазуы шығар, осы уақыт ішінде шаңырағымның астына бала атаулы басын сұғып та көрмепті
Осылар келгелі үйдің іші баланың күлкісімен нұрланғандай болды
Өмірімде «папа» дегенді естімеген мен үшін күнделікті «ата» деген сөзді есту маған өзімді көкке көтерілгендей әсер береді
Оны былайғы адам ұқпауы мүмкін
Өйткені пақыр адам қолындағы барын бағалай білуші ме еді?! – Ақсақал тағы үнсіз қалды
Сәбира ағасын жанын қинайтын тақырыпта сөйлеуге душар еткеніне өкінді
– Өмірінде қуаныш, бақыт деген сезімдерге тұшынып көрмеген жандарды кінәлай көрме, Сәбен
Басында уақытша әкелгенмен, кейін қалуына өзім мұрындық болдым
Оларды кінәлай көрме, айналайын
Кең болсаң, кем болмайсың
Тұра берсін, қайта маған жақсы болды
Бұрынғыдай емес, көңілім бөлінеді» деген
Сәбира ағасын түсінген-ді
Бірақ қаланың қақ ортасындағы екі бөлме пәтерін осы қаңғыбас келіншекке қалдырады-ау деген ой үш ұйықтаса, түсіне кірмеген болатын.
Айтатын не бар, ағасы қатты ауырған кезде Сәбира көлік апатынан мүгедек болып қалған күйеуін тастап шыға алмады, арасында жұмысына барып келеді
Баласы мен келіні үш жылдан бері шетелде тұрып жатыр
Аудан орталығында тұратын жігітке күйеуге шыққан қызы жас сәбиімен отыр, оның үстіне ата-енесінен «сендер отыра тұрыңдар, бұл менің ағама қарасын» деп алып кете алмады
Айналып келгенде, «үйінде ана келіншек бар ғой, ағамның жасаған жақсылығын қайтарар» деді де, үш-төрт күнде бір соғып тұрғаны болмаса, қасында бола алмаған.
Балгүлден қажетті ақпаратты алған соң, сот төрағасы Сәбираны шақырды.
Сот сұрағы мынадан басталды:
– Сізге ағаңыз пәтерін қалдыру туралы айтқан ба еді? Куәларыңыз бар ма?
– Иә, ағам өзінің пәтерін де, қазір біз тұрып жатқан екі қабатты үйдегі үлесін де маған қалдырамын деген
– Елудің үстіне шық­қан әйелдің бұл сөзіне отырғандар таңыр­қасып, үнсіз ғана бір-біріне қараған
Онда­ғылары: «Осы жасқа келгенше өз үйі болмаған ба?» дегенді ұқтырған-ды
Енді біреулерінің көзқарастары: «Өз үйі болмаса да, Құдай көктен бергендей екен» дегенді аңғартқан.
– Ол қандай екі қабатты үй?
– Ол менің ата-анамның үйі
Кезінде ол үйді әкем мен оның інісі Қуан ағам салған екен
Кейін ағам жұмысынан пәтер алған соң, оны ағама қалдырып кеткен болатын, – деп жауап берді Сәбира
Тағы бірнеше сауалдың жауабын алған соң, сот төрағасы жауапқа Сәбираның куәгерін – Алмагүлді шақырды
Ол да сотқа нақты жауаптарын айтып берді
Солардың ішіндегі маңыздысы: «Бұдан екі жылдай бұрын, Сәбира екеуміз Қуан ағаның үйінде болғанымызда, менің көзімше пәтері мен автокөлігін қарындасына қалдыратыны туралы айтқанын өз құлағыммен естігенмін» болды
Осы жауаптан кейін Сәбираның жақтастары мен қорғаушысы «Біз жеңеміз!» дегендей Сәбираға жымиып қарасты
Сәбира­ның түрі аса көңілді көрінбеді
Бұны олар: «Әлдеқалай болады деп, уайымдап отыр-ау» деп топшылады
Бірақ Сәбира екіұдай ой ортасында отырған еді
Себебі ағасының: «Оларды кінәлай көрме, айналайын! Кең болсаң, кем болмайсың» дегені құлағына қайта-қайта ызыңдап келеді
Содан ба, Сәбира Балгүлге мұқият қарады
Шынымен де біртүрлі аяп кетті
«Кішкентай баласымен қайда барады? Тағы көше қаңғи ма?» деп ойлады ол
Ағасы қайтыс болғанда, осы Балгүлдің шын көңіл­мен жылап тұрғанын көріп, Сәбира тұрмақ, жиналған өзге жұрттардың да іші жылыған еді.
Сот Балгүлді жауапқа қайта шақырды.
– Неліктен марқұм өз пәтерін өзінің туған қарындасына емес, дұрыс танымайтын, ешбір туыстық жақындығы жоқ сізге қалдырды деп ойлайсыз? – оның дауысынан әуелгідей емес, бір қатқылдық байқаған келіншек төтеннен қойылған сұраққа: «Білмеймін» деді.
– Ал сіз ол кісінің орнында болсаңыз, пәтеріңізді кімге қалдырған болар едіңіз? – сот төрағасы енді Балгүлге шұқшия қарады.
Екінші сұрақ Балгүлге соттың өзіне жа­­саған психологиялық шабуылы сияқты көрінді.
– Әрине, ұлыма, – деп жауап берді келіншек ойланбастан.
– Ендеше, марқұм пәтерді сізге мұраға қалдырған кезде қандай да бір іс-әрекетті дұрыс жасауға қабілетті болмаған
– Сот сөзі осы мәселеге нүкте қойғандай болды.
– Иә, ол кісінің біртүрлі қызық мінез­дері­нің бары рас болатын
Көршілер: «Қаңғыбасты үйіңе кіргізіп алдың» деп араласпай қойғанда, олардан өзі барып, кешірім сұрап жүретін, –деді Балгүл де.
Бұл жауапты естіген Сәбираның қорғау­шысы: «Сөз жоқ, бұл істі ұттық» деп, екі алақанын ысқылап отырды
Артынша өзі соттан сөз сұрап алды.
– Жауап беруші Балгүл Сыдыққызы Қазақстанның шет облыстарының бірінен келген
Келгеніне жылға жуық уақыт өтсе де, еш жерде тіркеуде жоқ адам
Осыған дейін бір қылмыс жасап, бір жылға шартты түрде бақылауға алынған
Марқұмның науқастығын пайдаланып қалуды ойластыруы да мүмкін, – деген тың ой тастады ортаға
Отырған жұрт ішектерін тартып, гу ете қалды
Соншалық биязы жанның ондай іс жасайтынына олар сенбейтін сияқты.
Сот төрағасы Балгүлге назарын аударып:
– Айтылған дәлел сөзді растайсыз ба? –деп сұрады.
Балгүл ұяттан жерге кіре жаздады, жанарын төмен салды
Басын көтерместен:
– Иә, балам аш болғанда, дүкеннен нан, сүт ұрлағанмын, – деп келіншек еңкілдеп жылап жіберді.
Сәбира Балгүлдің сол жағдайын көз алдына елестетті
Тұрар жері, ішер асы жоқ
Бір қатыгезден қашып, мың қатыгезге ұрынды-ау байғұс бала
Егер пәтерден шығарса, тағы сол күйге түсері сөзсіз
Бұны істесем, ағатайым­ның аруағы кешірер ме екен мені?! Жоқ
Сон­шалық мейірімді ағайымның көзінің тірі­сінде де бір ашуы болатын
Ондайда ол ешкімді де тыңдамайтын
Сондай кісінің аруағы да оңдырмас
Бір басыма сонша үйді не қылмақпын
Қызым құданың шаңырағында
Ұлым келіп жатса, үйі дайын
Қой, аруақтар тыныш болсын.
Сәбира соттан сөз сұрады
Ұзын ырғақ әңгімеге созбай, ойын келте қайырды:
– Мен өзімнің талап-арызымды қайтарып аламын
Пәтер осы келіншекте қала берсін
Мен ризалығымды беремін, – деді де, кеудесін тік көтерген қалпы жаны жай тауып, орнына барып жайғасты.
Сәбираның қорғаушысы шала бүлінді де қалды:
– Сіздің бұныңыз не? Біз ұтып тұр едік қой
Сот біздің пайдамызға шешілетін еді ғой, – деп ызаланып, бір ойын қайта-қайта қайталаумен болды.
Сәбира сабырлы қалпынан танбай:
– Ағам ақыл-есі дұрыс адам болатын
Менің ол кісінің шешіміне еш қарсылығым жоқ
– Кесімді ой кесіліп айтылды
Қорғаушы­ның бұл сөзден кейін басқадай уәж айтуға шамасы келмеді.
Ертесіне Сәбира Балгүлдің үйіне келді
Екеуі аса жақын жандардай құшақтасып көрісті бұл жолы
Осымен екеуі де біраз нәрсені бір-біріне ұғындырғандай болды
Аса шешіліп сөйлесе қоймағанмен, сөз арасында Сәбира мынаны айтты:
– Айналайын, сен маған ренжіме
Басында ойланбадым
Шыны керек, үлкен басыммен жұрттың сөзіне ердім, шайтан арбап
Ол іс өтті, кетті
Бәрін ұмытайық.
Енді мынаған құлақ сал! Соншалық керемет бауырымның, өкінішке орай, кіндігінен бала болмады
Өзімнің туған ағамнан жас кезінде айырылып едім, сіңілім қайтыс болды
Бауырларым жоқ, балаларым сыртта, қасымда тек мүгедек күйеуім бар, мен де бір жарым- жан кісімін
Сенің де шамаң белгілі
Мен саған өтініш жасайын
Сен маған қыз да бола аласың
Бірақ артында тұяқ қалмаған ағамның қызы деп есептейін сені
Бауырым боласың ба? – Сәбира бұл сөздерді дауысы өзгеріп, толқып айтты.
– Қиналғанда қол ұшын берген ағатайым үшін мен осыншалық жақсылық жасай алатын болсам, қарсы емеспін, – деді Балгүл де.
Сәбира ағасы жаңа ғана көз жұмғандай жоқтау айтып, жылай бастады: «Ағатайым, ақымақ қарындасыңды кешір! Сен адам танитын жан едің ғой, соңғы жолы да қателеспедің
Сенің отыңды түтетіп отырған қызың бар, немерең бар
Өзің ұзақ жолға аттанып бара жатып, маған бауыр тауып беріп кеттің ғой
Мені жал­ғызсырамасын дедің-ау, қамқоршым-ау!» деп жылағанда, Балгүлдің де сай сүйегі сыр­қырап, жаңа тапқан бауырын құшақтай еңіреді.
Жандос үрпиіп анадай жерде тұр
Еш­нәрсе түсінер емес
Бірақ бала жүрегі айқас­қан құшақтардан жаманшылық күтпеді
Анда-санда жылап алып жүретін анасының көңілшектігін де білетін бала, екінші бөлмеге өтіп кетті.
Мақсат Рсалин, 
ҚР Мәдениет қайраткері, Қазақстан Журналистер одағы сыйлығының лауреаты
