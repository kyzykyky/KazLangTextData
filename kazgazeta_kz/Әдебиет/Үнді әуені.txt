1986 жылы Совет делегациясының құрамында Үндістанда болып қайтқан едім
Ертеректе «Үнді очерктері» деп аталатын еңбегімде сол бір қызықты сапар жайында жазған едім
Бір топ өлеңдер топтамасын да жаздым, кітаптарыма енді
Москваның «Советский писатель» баспасынан жарық көрген «Степнар рапсодия» деп аталатын лирикалық жырлар жинағында үнді тақырыбын қамтитын өлеңдерім жарық көрді

Сол сапарда Үнді мұхитында ­кемемен жүзген едік
Теңізді сонда бетпе-бет бірінші рет көргенім еді, жерді көргенше сағынады екенсің
Сол кемеде бір үнді қартымен шүйіркелесіп қалдым
Жақсы адам екен
Махатма Гандиге ұқсаттым
Ойлы көздерін теңіздің терең түкпіріне көз тастап отырып: «Туған еліңе не сый апарасың?» деді
Қапелімде бірден жауап бере алмай қалдым
Үнді сувенирлерін алатынымды айтып едім сәл ойланды да: «Не алатыныңды өзің біл, бірақ үнді гимнін еліңе ала кеткін» деді
Қалайша деп едім, ыңылдап ән сала бастады
Күйлі, қоңыр үні көңілімді көтеріп, билей жөнелді.
Шалдың дауысында бір сиқырлы нәзік ырғақ бар еді
Баяғыда бала кезімде Үндінің атақты «Бродяга» фильмін көріп, бүкіл бала Радж Капурдің әніне салып, дария жағалап кетуші едік
Капурге еліктеп жаман-жұман киімді үстімізге іліп алып, иығымызға таяқ салып, қыр даласын үнді әуенімен тербетуші едік
Бала күнгі суреттер есіме оралды
Шал әлгі бір әсем әуенді аяқтағаннан кейін тағы бір қайталаймын, ұғып ал деді
Ол екі-үш рет қайталады, бар ынтаммен беріле тыңдадым
Әуенде желдей ескен бір жігерлі екпін бар, қуаныш, қайрат, сенім аралас
Қасқалдақтың қанындай ағылшын тілімді олай бір, бұлай бір бұрап, нендей мазмұнда екенін сұрадым
«Бұл Үндістанның мемлекеттік әнұраны» деді ол
Еліңе жаттап алып бар, орайы келген жерде айтып жүр.
Шал үш-төрт қайталағанда жылдам қағазға түсіріп, жаттап алдым
Өзіне қайтарып салғанымда мәз боп қалды
Қаттырақ айтуымды өтінді
Таныс емес сөздерді теңізге қарап тебіреніп, толғатып жібердім
Ақсақал арқамнан қақты
Саған бұдан артық сувенир болмас деді
Қазақстанға оралған соң кейбір кездесулерде орайы келгенде үнді әнұранын айтып жүрдім
Бірдеңені ұмытпас үшін қайталап жүретін әдетім де бар еді.
Осы гимн Дубайға барғанымда алдымнан шығады деп ойлаған жоқ едім
Зайыбым Бөлек Байғожақызы екеумізді балаларымыз Арман мен Бағлан демалып келуге Дубайға жіберді
Ол да бір естен кетпес шуақты күндер еді
Елге қайтуға уақыт таяп қалғанда араб дүкендерін араладық
Немерелерімізге қуыршақтар алып қайтсақ дегенбіз
Аралай бердік, жоқ емес нәрсе жоқ, бәрі мені ал деп көздің жауын алады
Бір сәтте қуыршақтың көкесі табылатын дүкенге тап болдық
Бізге керегі жетелеп жүргенде «мамалайтын» үлкен қыз балалардың бейнелері еді
Сөреде тізіліп тұр, бағасы сұрап қалсам биікте тұр
Күнге күйген бидай өңді төрт жігіт сатушылары екен, бізді лимон салған шайға шақырды
Алғашында арабтар ма десек, үнділік жігіттер болып шықты
Ағылшын тілінде сұхбат құрдық, емен-жарқын сөйлесті
Сол отырыста менің есіме баяғы Үнді гимні түсе қалды
Отаныңды сағындың ба дедім оларға
Сағындық деді
Ендеше Үнді гимнін айтып берейін дедім
Айтыңызшы деді таңғалысып
Қоңыраудай қоңыр үніммен салып берейін.
Жана гана мана аяка
Жая хей
Барата багие
Видата, – деп бастап едім, төртеуі сілтідей тынып қалыпты
Бітірген кезімде орындарынан тұрып, қолымды қысты, қатты риза болысты
«Бізден не қалайсыз, алыңыз» деді құшақтарын жайып
«Енді мыналар бағаны түсіретін шығар, таңдай бер» дедім әйеліме
Ол қарай бастады
Қалаған қуыршақтарымызды жаңағы жігіттер қапқа салып, аузын буып берді
Енді ақшасын берейік десек, алмайды
Сіз бізге тосынсый жасадыңыз
Мынау біздің сыйымыз деп тұрып алды
Алмасқа амалымыз қалмады
Үнді жігіттері ­такси шақыртып та қойды
Табан астында олжаға көлкөсір боп қалдық
Тіліміз жеткенше біз де рахметімізді жаудырып жатырмыз
Маған әнұранды үйреткен үнді қарты көз алдыма елестеп кетті
Қарсы алдыма тау толқындары аспанға атылып жатқан Үнді мұхиты көсіліп жатқандай еді.
Өтеген Күмісбаев, шығыстанушы, ақын, профессор
