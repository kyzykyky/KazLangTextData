Жақау Дәуренбеков,
жазушы, Қазақстанның Еңбек сіңірген қайраткері
Біз осы күніге қанша адаммен кезде­семіз, қанша адаммен тілдесеміз? Біреу, үшеу… әлде бесеу-алтау? Бәлки, одан да көп болар? Ал қиялы қалғуды білмейтін, қаламы қанжығасында, елгезек жүрегі мен жердің дүрсіл дүбірімен тыныстап, қашанда құлағы түрік, зердесі білік жүретін құсұйқылы журналист ондаған жанмен жүздесіп, жүздеген жанмен тілдеседі екен.
Иә-иә! Бұл айдарынан жел естіріп әдейілеп асыра айтқандық емес, алыс пенен жақыннан арынды өзен ағысындай тасқындай құйылып тоғытылып жатар қыруар хатпен сәлемдесіп «сөйлесу» журна­листің кәсіби қалыбы, жалпақ тілмен айтқанда, жұмыс режімі
Оған әрбір таң өмір құшағын осылай ашады, осылай үн қатады
Өмір – ол үшін сыр сүзер сар­қылмас қайнар, ой түзер ортаймас бұлақ
Бірақ көрген-түйгеннің бәрі газет бетіне жол тарта бермейді, көбісі қысқа қайырым боп көңілде – қойын дәптерде қала береді.
***
Өмір тұнған тақырып
Жазушы содан өз инесін тауып алып сабақтай білуі тиіс.
***
Әркімнің де көңілінде жүрген бір қызыл кітабы бары даусыз
Көңілдің қызыл кітабына жанының құпиялы сырлары, қымбатты ойлары жазулы жүргені де ақиқат
Онда балалық шақтан есейгендегі кезге дейінгі кезең-кезең өмірлік жылы сезімдері де жатыр деуге болар… Көңілдің қызыл кітабына – тең келер ешбір кітап болуы мүмкін емес-ау?..
***
«Сұлуынан жылуы» деген қалып­тасқан сөз жүйесі бар
Логикалық жағынан дұрыс, тәрбиелік тұрғыдан терең… Бірақ өмірде әдеміліктің алдымызды орап кететін сәттері көп-ақ, әлбетте ажарлы жанға иіліп бар пейілін көрсетіп жатушылар өздерін-өздері қорлап жатқандарын сезе де бермейді
Сондағы айтпағымыз: «Ой сұлулығынан гөрі, бой сұлулығы өтімді», көп ретте осылай
Іштей келіспесек те.
***
Талант деген не? Бұл сөздің түп-төркіні көне латын, грек елінде өлшемнің ең жоғары белгісі делініпті
Асылдан да, алтыннан да артық тұратын өлшем бопты
Демек, талантты – ең жоғарғы қабілет, ең асыл өлшемді дегенді аңғартқандай екен.
***
Ақ парақ айдын: көз арбайды, көңіл толғайды, жан тебірентеді
Қалам-кеме соның бәрін айдын төсіндегі ирек-ирек ақтолқынға айналдырады
Керек кезінде көзің тойғанша қара; керек кезінде толқын жазуларын оқып ләззат ал; керек кезінде көз жетпес қиянға қарай жүзіп кет.
***
Осы күні газеттер көп
Қазақ газеттер де баршылық
Менің түсінігімше, газетті қарап, көру үшін шығармайды
Оқу үшін шығарады
Ал оқитыны жоқ газетті оқырман алады да, көреді де, қоя салады.
Оқитындай болу үшін газет беттерінде: ойдың революциялары, пікір шарпысулары, тұжырымдар текетіресі, оқиғаның суымаған іздері, жан айғайлардың жаңғырығы, адамдардың мұңы, қайғысы мен қуанышы, қалалардың қым-қуыт қызуы, ауылдардың тірлігі, адамдардың сөзі, әні, күлкісі, абыр-дабыры, ойы, наразылығы, ырзашылығы, талабы, қимылы, құлшынысы, көсемдердің күлкісі, шешендердің үлгісі, жақындағының күңкілі, алыстағының дүңкілі, біреулердің табысы, біреулердің намысы, біреулердің қысасы, біреулердің ызасы, алаңдағы аштықтыр, көшедегі шерулер, бәрі-бәрі ағындап, арындап, түйдек-түйдек ағытылып, бұрқ-сарқ қайнап, үздіксіз үрленіп-түрленіп, жар салып, жарапазандатып, сұрау салып, талап қойып, іздеп тауып, илікпей жүріп, именбей айтып, дүниенің бар дүрілімен үндесіп, буырқанып жатуы керек
Реформа кезінде қазақ әдебиеттері ақтаңдақ тақырыбымен гуілдеді де, арыға бара алмай, тақырыптың тереңіне жүзуге жүректері дауаламай тоқырап қалды
Бірыңғай бағытта болу, мақтаушылық-сипай сөйлеу, жақсылай беру – сендірмейді, беделді түсіреді, газеттердің бұрынғы бедел-барынан айырады.
***
Ресей тарихнамасының атасы И.П.Карамзин: «Өркениет тарихы екі негізгі дәуірді біледі: Әріптер мен баспахананы ойлап табу, қалғандарының бәрі соның нәтижелері» депті.
Біздіңше: Тілге әріптер жан берді, бас­пахана тілге қан берді; Осы арқылы тарих тірілді;
***
Ой
Бірі келіп, бірі кетіп жататын ой
Табан асты туып, табан асты өшіп жататын ой
Тілек ой, ниет ой
Ұстап қалудан бұрын қағазға түсіру қандай машақат.
«Ойдың әбден пісуі» деген сөз жайдан-жай айтыла салмағаны содан шығар
Оның жолына өзіңді арнау, берілу, жетілу керек әмәнда
Сонда барып ойыңды пісіре алатынымыз хақ
Ойыңды сонда барып «қолыңа» қондыра аларың мүмкін.
Өйтпеген жағдайда ой – ол бір ноқта тимеген құр асау аттай ұстатпайды да, жалына қолыңды жолатпайды да!…
Мына тұжырымға құлақ салыңызшы: «В мышлении тоже надо упражняться, чтобы мысль не умирала, нужно ежедневно думать и размышлять»
Бұл немістің көрнекті ақыны, жазушысы, өнер теоретигі Р
Бехердің сөзі.
Дәл, нақты, артық түсіндірмені қажет етпейді.
***
Теледидарда «Дьявол во плоти» атты француз фильмі (6 сериялы) жүріп жатыр
Вольтер жайында (Франция)
Оның мына сөзі қызық: «Богатство для писателя» – это символ для свободы!» Астарлы мағына: Жазушы үшін байлық – оның еркіндігі дегені бұл.
***
«Что там ни говори, жизнь – талантливейший соавтор»
Борис Полевой, 404 стр.
«Самые памятные»
Қазақшаласақ: «Өмірдің өзі – автордын әріптесі» дегенге саяды
Несі бар, үндесіп те, үйлесіп те тұр.
***
Адам өз өміріне баға бере алмайды
Тек өмірінің ұрпағымен жалғасатынына уәжіп етеді.
***
Қадекеңнің (Мырза Әли) мына бір кемелді көркем сөзіне қараңыз: «Еңбек! Еңбек! Еңбек! Кім-кімнің де еңбегі баға­ланатын кезі жетті
Президент те пенде
Жай пенде емес, еңбеккер пенде! Ол да өз еңбегінің жемісін көргісі келеді
Соны түсінген, ұққан, бағалаған Елін көр­гісі ке­леді
Қысқасын айтсам былай
Бі­реу­лер­ге Президенттің отырған орны керек, ал ха­лыққа Президенттің орнында отыр­ғаны керек!» Керемет кемеңгерлік, кере­мет терең толғам емес пе?! Ғажап!..
***
Жыл сайын шығып жатқан кітаптардың көптігі қуантады
Бірақ солардың ішіндегі тұшымды дүниелердің елеусіз қалатыны өкінішті-ақ
Қандай дүние болмасын оны танытатын насихат
Бізде жақсы дүние екенін айту, жеткізу жағы кемшін
Бұған қаламгерлердің бірін-бірі мүлде оқымайтыны да себеп
Неге оқымайды? Оқиын десе, ой-пікір айтатын, жазайын десе еңбегі еш, ештеңеге татымайтын болғасын шығар? (Әйтпесе, бір жас әнші бір тойда бірер ән айтқаны үшін пәленбай мың доллар алып жатса, ал романы үшін ай­туға ауыз бармайтын бірдеме алатыны есіне түссе, әдебиетті оқуға ықыласы қай­дан ояна қойсын… )
Әйтсе де, өз күнін өзі көріп жүрген қаламгерлердің кітап­та­ры­ның жарық көріп жатқанына шүкір­шілік.
***
Не жазылды, қалай жазылды, нені жазуымыз керек секілді шығармашылық сауалдар тік көтеріліп ортаға салынса, қазақ әдебиетінің абыройын асыратын бағыттардың айдыны көрсетілсе, қайда бара жатканымыз бен қалай бара жатқанымыз жайлы ашығын айта алсақ – құп, өйткені қаламгерді қазақ халқының басқа жұртпен қатар өркениетке енуі, толғандыруы тиіс деп ойлаймын
Бұған қаламгерлеріміз бірінші лекте жауапты дер едім
Осы орайда Міржақып Дулатовтың осыдан жүз жыл бұрын айтқан мына бір сөзі жаңғырақ салады: «…әдебиеті жоқ халықтың дүниеде өмір сүруі, ұлттығын сақтап ілгері басуы қиын
Әдебиеті, тарихы жоқ халықтар басқаларға сіңісіп, жұтылып жоқ болады
Қай жұрттың болса да жаны – әдебиет, жансыз тән жасамақ емес»
Бір сәт осындай ұлыларымыздың ұлағатына да құлақ түріп көкірегімізге қоңырау шалдырып қойғанымыз артық болмас-ау осы деймін.
***
Кітап өтпейді, кітап жетпейді деуші едік, қазір кітап оқылмайды деп кесіп айтатын болдық
Оған бәрі (автор, баспагер, дүкенші, оқырман) куә
Автор алақанын жайып отыр, баспагер шарасыз, дүкенші алушыға зар, оқырман интернетке кеткен
Сірә, енді қайырылмайды.
Кітап
Қасиетті еді, қадірлі еді
Қолдан түспейтін, көңілден кетпейтін
Сырласуға болатын, сыйға тартылатын
Мұның бәрі бұрынғы күннің шындығы
Қазіргі күннің шындығы кітабың керексіз, бағасы жоқ, басы артық дүниеге айналған.
Бұрын кітап көп шығатын
Жылдан-жылға таралымы да өсіңкі еді
Расына келсек ол кезде де кітаптардың оқылатыны болатын, оқылмайтыны да жетерлік еді
Ел есінде қалған тамаша туындылар, ет­жа­қы­нымыздай болып кеткен ақын-жазу­шы­ларымыздың есімдері жадымызда жаңғы­рады
Әр үйден міндетті түрде табы­латын айтулы, әйгілі кітаптарды айтам да
Ұмытыла бастағандары қаншама
Кітап­хана қорында болғанымен ұрпақтың ойында жоқ.
Кінәліні іздемей-ақ қояйық, бәрібір іздеп таппайсың
Өткеннің алғауы аң­саумен аяқталады.
***
Кітап туралы небір ұлағат сөздер айтылған ғой
Одан асырып айту асылық болар
Бірақ бүгінгі қалін жасырып, айтпау да мүмкін емес
Парықты қайдам, нарықтың интервенциясы бет қаратпай, интернеті білгенін істеп тұр.
Қазіргі кітап та жападан-жалғыз, автор да оқырмансыз
Ойы алаң, көңілі далаң
Біресе қаламына қарайды, біресе заманның қабағына қарайды
Қош бол, кітаптар заманы демеске амалы жоқ
Мойын­дамайын десе де, сорақысы сол – үйінде кітап оқымайтын ұрпақ өсіп келеді
Міне, бізді ойландыратын ұлы сұрақ осы
Жауабын кім айтады, жолын кім табады.
Мұндайда ықылымдық инстингіміз тіктеліп жоғарыға қарау ғой
Жоғарыдан құс жолы көрінеді, жақсылық атаулының бәрі жоғарыдан келеді, бәрін жоғарыдан күтеміз емес пе?
Жә, мұның бәрі ішкі мөнологымыз болсын.
***
Ақын неге ұялды?
Атақты ақынымыз Олжекең (Сүлейменов) мәдениет мәселесін тал­қылау ба­ры­сында ол жайында ашыла ақтары­лып былай депті:
«Мен әлгінде бейнесюжетте Олжас Қасым атты жас ақынның сөзін тыңдадым
Жас Олжас, жаңа заманның, тәуелсіз әдебиеттің Олжасы деуге әбден болады
Сол Олжасқа қарап отырып ұялдым… Біз жаңа буынға ештеңе қалдырмадық
Енді ештеңе бере алмай отырмыз
Жас Олжастың кітабы жиырма мың данамен шығыпты
Бес баспа табақ өлеңдері үшін жиырма бес мың теңге қаламақы алыпты
Өзіне бір дана ғана кітап беріліпті
Ұят қой
Мемлекеттің қамқорлығын сезінбеген өнер өгей бала сияқты өмір сүреді
Мен өзім соншама атақты ақын болсам да, соңғы 25 жылда шыққан кітаптарым үшін бір теңге қаламақы алмаппын
Сол арқылы мемлекет менің кәсіби шығармашылығымның лайықты бағасын бермеген сияқты болып шығады
Иә, басқа қызметім үшін ақша төлейді және аз емес
Бірақ мен ақындық еңбегімнің жемісі өлең жинақтарым үшін қаламақы алуға тиістімін ғой» («Кітап – ұлттық қазына», Қ.Серікқызы, «Қазақ әдебиеті», №44, 2016 ж.).
Мінеки, бұл кітап пен қаламақының бү­­гінгі келбеті
Ақынның сөзі ақиқаттың өзі боп тұрған жоқ па
Бұған ұялмағанда қайтесің.
Әлде ұят деген біздің бұл өмірімізден баз кешіп ғайып болған ба?
***
Кітап идеологиясы сауалдардан тұрады
Ауылдық мекендерде неге кітап жоқ? Кітап тілдік тұғыр емес пе? Кітап ұлттың көркем сөзі емес пе? Ұлттығыңды ұлағаттайтын кітаптың неге насихаты жоқ?
Теледидарға қарасаң, тамақ пісіруден бастап тіс пастасына дейінгі көз көрім насихаттың неше атасы бар
Күні-түні бір тынбайды
Бір дәріні апта бойы, бір киноны ай бойы, бір кіржуғыш ұнтақты жыл бойы дегендей
Тіпті миымызға сіңіп кететіні сондай түсіңде де көріп шығасың.
Ал кітап осылай көрсетілсе, осылай насихатталса қайтер еді
Өкініштісі, ондай атты күн қайда.
Кітаптың көмбесі ұмыт, насихаты нөл
Кітап оқылмайды деудің өзегіне қарашы
Сауалына себебін өзі айтып тұрған жоқ па.
Өзімізді өзіміз өтірік жұбатпайық.
***
Кітапты кінәлауға да қақымыз жоқ
Кітаптың бізді кінәлауына толық қақы бар.
Кітаптардың да дәуірі болады
Бұл уақыттың бағасы
Кітаптардың да тағдыры болады
Бұл өмірдің бағасы.
Сайып келгенде ешкімге бас имейтін, ешкімді илемейтін, адамның бар бітім-болмысын жайып салған ақиқаттың сөзі кітап болды
Басқасының бәрі желмен жоғалды, уақытпен ұмыт болды.
Қоғамның өсіп-өрбуі оның оқуы мен тоқуына қарай көш түзейді екен
Кемелін рухани қазынасымен қалыптайды екен.
Кітабына қамқор бола білген қоғам­ның желкені жығылмағанға ұқсайды.
***
Кітап ғұмырын ұзартатын жас буын
Жастарға қарасаң көркіне көз сүйсінеді, еркіне сөз сүрінеді
Бірақ оған кітап сөзі архаизм, одан гөрі СМС-тің тілі оңтайлы
Ол үшін кітапта баяндалатын махаббат, туған жер, ерлік-елдік, адамдық-адалдық секілді қасиеттер рухани көздер емес, жай жансыз жарнама сөздер
Кітабың жадынан тыс, ойынан өшірілген
Құлаққабына құмбыл, фәни тірлігі фейсбукта, ұйқылы-ояу ойы инстаграмда
Одан айыра алмайсың.
Көркемдік қуаты мол керемет туынды келуі керек
Ол кешікпей келуі шарт
Өйткені уақыт күтпейді, уақыт өзімен жарысқан бәсекені қалайды
Жанды баурайтын жылдамдық, жалт қаратар жаңалық жастардың қалауы
Жастың құлшынысы дуда қызады
Жаһанның дуы бізге де жеткен
Бүгінгі беталысы анық
Идеясы тіптен қанық: «Кітаптың бетін ашпай-ақ көштен қалмауға болады!» Сенімінің түрі осы.
Көріп жатқан көріністің бәрі соған куә, соған қамшы.
***
Қаламгер дауысы неге бәсең? Кітабы неғып көрінбейді? Ерек мінезі қайда қалды? Оны сол мінезімен танушы еді, сол дауысымен қабылдаушы еді
Өкініштісі қаламгерге тән осылардың бәрі бір көрініп-бір көрінбейді, бір естіліп-бір естілмейді
Шын қаламгердің қаламы суымайды
«Ұлы ақын өзі туралы, өзінің мені туралы айтып отырып, жалпы адам баласы туралы айтады, өйткені оның натурасында адам баласына не тән болса, соның бәрі бар»
Бұл В.Белинскийдің айтқаны
Осындай айрықша парызы мен қарызы бар қаламгерлердің тегеурінді сөзі қайда
Топтанып хатқа қол қою, үндеулерге үн қосудан не қайыр
Қаламгерлік мұрат қайтып тыныш жатқызады
Қанда бар қасиет қайнап шықпай қоймаса керек.
Қаламгердің қуатты дауысы да керек бізге, бәрімізге, бүгінгі күнімізге.
***
Байқасаңыз, бәрі уақытқа тәуелді
Уақыт уәжі қатал
Ойлауға мұрша бермейді
Ойлағаннан сұрақ туады
Сұраққа жауап берілуі керек
Жаһандануға оңтайлысы осы
Ойланбайтын уақыт керек
Ойланбайтын ұрпақ керек
Сұрақ қоймайтын ұрпақ болса жүдә жақсы.
Жаһанданудың жанығуы жаман
Кітап оқуға мұрша бермейді
Оқылғаннан ой туады, тіл тіріледі, талап өседі
Сұраққа жауап іздейтін ұрпақ оянады
Оянумен өсу қашанда қауіпті
Осылайша оқылмайдының ар жағында ойланбайды ойнақ салып тұр
Тұрғанда жоқ, төске шауып барады
Кітап пен оқырман екі ұдай күйде
Әйтсе де, жанына жақын осы күнгінің ортақ құбылысы оқылмайды мен ойланбайды екеуіне де қаламгер үмітпен қарауға мәжбүр.
Үміт таланттар мен табандыларды күтеді.
***
Талъго дейтін тұлпар бар
Талайлардың тұрақты көлігі
Бір жолы жолаушы серіктесім кітапқұмар боп шықты
Мен бір бума газетімді алдым
Ол сөмкесінен алақандай кітабын шығарды
Орыс тілінде екен.
– Қазақша оқымайсың ба? – дегеніме басын шайқады
Әдебиет жайлы сыртарта бергеніме қосыла кетті де, өзіме қарата ойын айтып салды
«Қазақтың жазушыларын түсінбеймін, – деді
– Әлі Шыңғысхан мен жүрсіңдер
Тіпті өршіп барасыңдар
Тарихқа жабылып жатырсыңдар
Көріп-біліп келгендей қиялға басасыңдар, сендірмейді
Соғыс тақырыбы әбден сартап болған, белгілі кейіпкер, белгілі сюжет қой
Батырлар туралы мифологиялық сарынмен гөйлетесіңдер
Ауыл сайын бір батыр, сөйте тұра, қалмақтарды өмір бойы жеңе алмағандарың қалай
Махаббатты ылғи трагедиямен аяқтайсыңдар
Оқи бастасаң, пәлсапаға сүңгіп ақылдан ықылық ата бастайсың
Басқаша жазбайсыңдар ма? Ең болмаса детективтер болмай ма
Орыстың жазушыларын қара
Жедел оқылатын повестерін бұрқыратып жатыр
Қазіргі өмірдің оқиғалары, қазіргі адамдардың хикаялары
Ал сендер…»
– Жазылып жатыр ғой, – деп ақталдым.
Осы кішкентай айтыс көңілге ой тастап кетті
Бәсе десейші-ау, біздің жазушыларымыз оқылымды ықшам шығармаларды неге жазбасқа
Кез келген жердегі дүңгіршектерде сіресіп тұрған ондай кітаптардың өтімділігін де көріп жүрміз
Ауыл мен алғашқы махаббатты жазудан жалықпаудың да шегі барын оқырман да түсінгендей-ау, уақыт та ұқтырғандай-ау
Ғасырдың өзгергенін өзімізден де, сөзімізден де көре тұра қалам­ды өткеннің сиясына сала беру көш­тен қала беру боп бара жатқанын білсек шындықтың жағына шығарымыз анық.
Шындық уақытпен бірге жасайды.
Ендеше уақыттың тілімен сөйлей білейік.
***
Кітап – қаламгердің сөзі
Бүгінгі күні оның өзі көрінбейді, сөзі естілмейді, оқырманы қайырылмай барады
Бұл бірдеңенің нышаны
Оны Қажығали Мұханбетқалиев ағамыз ашығынан айтыпты
«Қазіргі заманда қаламгердің қадірі де, беделі де, жай жағдайы да өте төмен
Қазір әдебиеттің өзі көмекке зәру, қалай құтқарамыз деген сұрақ туады»
Бұған қосылмайтын әріптестер табыла қоймас
Бәріне ортақ дағдарыс, бәрінің бастан кешуі
Ең өресіздігі – жазушының руханиятқа қосқан үлесінің ұмытылуы, еленбеуі
Оның әлеуеті мен миссиясын місе тұтпауы
Азабына төзіп, ғажабына марқайып, қоздаған ойын күйттеумен жүретін қаламгердің кітабы үшін қандай құбылысты бастан кешетіні жайлы Әбеңнің (Нұрпейісов) мына бір сөзі еске түседі.
«Ақын, жазушы жүрегінен жарып шыққан шығарманың да әрқайсысының азабы мен қуанышы әртүрлі
Қайсыбір шығармадан кейін жазушы қан сөлін сығып алған тірі аруақтай боп құр сүлдері ғана қалады
Бұдан былай ешуақытта қолына қалам ұстамайтын сияқтанады
Лаулап тұрған жалыны басылып, тап бір жанып сөнгендей боп, тұла бойында енді тұтайтын ұшқын қалмағандай көрінеді…»
Міне, әр туындысынан кейінгі қалам­гер­дің халі, міскін қалпы
Тірлігінің таң­дауы да осы
Тек қана өзі білетін құпиясы да осы.
Қажыкең де бекерден-бекер айтпайды
Айта берем дейді
Жаңғырығы құлаққа жетер дейді
Құлақ дегені бас жақта ғой
Кейде айтылған сөздің адресін тауып жататыны да бар ғой
Ғафу етіңіз, ендігісін өзіңізге қалдырайық.
***
Жас ғалым жігіт бірде: «Кітап оқымай­тын қоғамды елестете аласыз ба?» деді.
– Көрейік…
– Қалай ойлайсыз кітап мүлде ұмытыла ма?
– Әрине, ұмытқысы келетіндер көп болса.
– Сіздіңше, ол көбіңіз кімдер?
– Ілімсіздер мен білімсіздер.
– Оларды кім ығыстырады?
– Әрине, білімді оқыған қоғам ғана.
Жас жігіттің қандай ой түйгенін қайдам
Өзіме қаламгер қауымның көңіл күйі, тіпті жазушының Жармаққа айналғаны елестеді
Ол – Кітабында өткені, Өзінде бүгіні кетіп бара жатқандай боп көрінеді.
***
Бізде осы кітапқа қамқор бар ма?
Қазіргісін білмеймін, бұрын болған еді
Жадымызда жатталып қалғаны Ілияс Омаров, Өзбекәлі Жәнібековтер
Еліміз тегіс білетін есімдер
Қазақ әдебиетін қасиетті қазына санағандар
Сол қазынаға кітаптарымен үлес қосқан, рухани байытқан қазақ қаламгерлерін қатты қадірлегендер
Бейіл ықыласыменде бауырына тартып баптай білген, сырбаз сыни сабырыменде тыңдай білген
Талантты тану мен бағалауда көсемдік пен шешендікті қатар ұстанған ұстаздар.
Олар үлкен лауазым иелері бола тұра қамқор сөзімен кішірейіп қалам деп қымсынбаған
Қайта қаламгер қауыммен, таланттар ортасымен жақындасуға ықыласты болыпты
Кітабын оқып кінәратсыз хатын жазады, алыстағыны астанаға шақырып, жақындағысының жолын ашады
Бұл қаулап өсіп келе жатқан қазақ әдебиетіне, оның рухани бұлқынысына, шығармашылық қайнарына, беталыс шабытына деген қамқор кеңдіктің кемелдігі еді
Бұл оларға тән ұлылық десек те дұрыс.
Ақиқаты соның бәрінің аңыздай боп айтылатыны.
***
Қазіргі өмірімізге қарасақ, осы теңдес бетке ұстайтын қайраткерлерімізді аңсайтын секілдіміз
Айналамызға қарайықшы, көріне ме, әлде көрінбей ме? Задында, барды бағалауға жоқпыз
Елегіміз келмейді
Місе тұтпау машықты ісіміз, мін табу әдетіміз
Әйтпесе, ерсіз ел бола ма? Ақиқатына жүгінсек, алысқа бармай-ақ алдымыздан шығар тұлға да көрінер, тек тани білу керек-ау
Ілекеңше (Омаров) мәдениетті мінез көрсететін, талғампаздық танытатын, білімпаздықты бәрінен биік қоятын, әдебиетті әлеуметтің көркем ойы санайтын, соған ісі мен ізгілігін арнаған жанды көрсек оны танығанымыз.
Оның қазақтың Қалиханын (Ысқақ)қалай қадірлейтінін көрдім-сүйіндім, журналист Зәкір Асабаевтың жазғандарына риза болғанын естідім – қайран болдым, талай ақын-жазушыларға қамқорлық жасағаны елге жайылды-құрметім артты, т.т… Осылай оның әдебиет пен мәдениеттің абыройлы тұлғасына, жанашыр тумасына айналып кеткеніне көптің өзі куә.
Ол Ілекеңдердің ізімен келе жатқан – бәріміз білетін білікті жан, бірегей қайраткер Мұхтар Құл-Мұхаммед.
Қазақ кітабының бас жанашыры.
***
Қазақ кітабы да кеңістікте жалқы өмір сүре алмайды
Келер күні үшін қамқорға ділгір
Ұлттық идеяларды сақтаушы ретінде де кітап ұлттың қамын жеушіге үміт артады
Бірақ біз осыны дұрыс айтып ұрпағымызды ұғындыра алып жүрміз бе?
Мойындайық, кеңес дәуірінде керемет тұлғалар болған
Керемет жазушылар болған
Керемет кітаптар да… әндер де, әншілер де, кинофильмдер де болған
Қазір жоқтан бар жасауға жұлқыныс қатты, өзеуреген өзімбілем басым
Жоқтан бар жасауға болмайды, бар жақсылық бардан бастау алады
Бұл ешбір өкімге иілмейтін өмірдің ақиқаты.
Бірақ мына өмір ақиқатқа да сенбейтін өмір.
***
Кеңес дәуірінде ақын-жазушылары­мыздың кітаптары көп данамен жарық көретін
Ақын Олжас Сүлейменовтың поэзиялық жинақтары, Кемел Тоқаевтың шытырман оқиғалы повестері жүз мың данамен тарайтын
Басқа да жазушылар 40-50 мыңдық межеден көрініп жататын
Меніңше, бұл да қалың оқырманның ықыласы, қазақ кітабының портреті
Оған қосарланып қазақтың портреті де қылаң береді.
Қазақ – кітабымен бірге жасайды
Уақыт сынын бірге қабылдайды, бірге көреді
Қарап тұрсаң тағдырлас.
Кітап дегенде… исі қазаққа белгілі Иманғали Тасмағамбетовтің жүз кітабы еске түседі
Қазақ кітабының тағдыры қаржының қайырымсыз шарасына ұшырап, жағалауына қалай жетуді білмей жаныққан, жабыққан кезі еді
Соны көре біліп, қиындықтың құрсауынан алып шыққаны аңыздай боп кеткен
Бұл мемлекеттік лауазым иесінің қайраткерлік болмысы, тура бидей батыл тұлғалық қадамы еді.
Ұмытпасымызға уақыт қоймапты-ау
Кеп-кешегінің оқиғасы еді, бүгін ретроестелікке айналыпты.
Кітап жайлы осындай естеліктер көп болса ғой…
***
Тағы да оқылады мен оқылмайды
Осы орайда ұлылардың бірінен оқығаным бар еді
Атын ұмыттым (Ғапу өтінем) бірақ айтқаны есімде қалыпты.
«Басқаны білмеймін, білетінім дүниеде бір керемет кітап бар
Ол – қасиетті Құран кітабы
Оны миллиардтаған халық күн сайын бес мезгіл оқиды
Күн сайын!» деп ағынан жарылған екен
Күн сайын! Ғажап емес пе?!
Ақиқатқа айтарың бар ма
Әрине, адамзат үшін басқа да кітаптардың орны ерекше
Өзіне лайық орыны барын ұмытпайық
Мұны да мойындайық.
***
Тіліміздің тамыры кітапта дейміз
Қазір мектептерде үш тілде оқиды.
Үш тілді үйреніп жатыр.
Үш тілде сөйлейтін боп жатыр.
Үш тілде жазатын боп жатыр.
Үш тілде ойлайтын боп жатыр.
Үш тілде ойнайтын боп жатыр.
Оқулығы үш түрлі кітап – үш тілді кітап.
Отан тануы мен Өмір тануы қай тілде болар екен.
***
Кітап біреуге арзан, біреуге қымбат көрінеді
Бұл бүгінгінің белгілі жайы
Ал сәл сабыр шақырып ойланыңызшы.
– Ұлттық құндылық ретінде кітаптың құны қанша тұрады?
Бұл – тест сауалы емес, текті сауал.
Жауабын үміт дейтін алыстан емес, шындық дейтін намыстан іздеу керек шығар, бәлкім…
Бұл үйге тапсырма да емес.
Бұл ұлтқа тапсырма.
***
Ой өмірден туады
Оны әркім өзінше ұғады, өзінше түйеді, тіпті өзінше айтады
Өзіншенің де өзіндік өресі бар
Сарасы мен салмақтысы, ұшқыры мен ұтымдысы дегендей… сенің ойың тіпті қарапайым болуы мүмкін
Бірақ ол сонысымен қымбат.
Өзегінде көптің көкейіндегісі жатса қаперсіздеу көрінер қарапайым ойға да қанат бітеді
Қанатты ой қиыр асады, өмір сырын ашады
Ал адамдар өмірге деген көзқарасын өз ойларымен өрелеп отыратынын аңғара да бермейді
Әттең, айтылған жерде ауызда қалып, талайы тарыдай шашылып жатады…
Түйсікке ұя салып, ұғымға ұйыған үкілі ойдың өмір мен өрісі бір, тынысы тіндес
Көз жеткізгің келсе: ойды шол да – өмір көр, өмірді көр де – ойға шом.
Ой кешу де – өмір кешу.
