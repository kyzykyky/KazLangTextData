Астана қаласы әкімдігінің қолдауымен Сәкен Сейфуллин мұражайы және Қазақстан Жазушылар Одағының Астана филиалының ұйымдастыруымен өткен мүшәйра өз мәресіне жетті.
«Ұлытау ұлағаты – ұлт тарихы» айдарымен жарияланған биылғы мүшәйра Қазақ хандығының 550 жылдығына арналды
Елбасының Ұлытаудағы сұхбатынан серпін алған дүбірлі жыр додасына 90 ақын қатысты
Ақындарымыз Тәуелсіз Қазақстанның айшықты келбетін, азаттық жолында арпалысып өткен бабалар тарихымен ұштастыра жырлай отырып, келелі тақырыпты жан-жақты жарқырата аша білуге талпынды
Бәйгеге өлең, толғау, поэма жолданды
Кейбір үміткерлердің тыңнан тұжырым жасап, өрісті ойларға құлаш ұрудың орнына тарихи оқиғаларды тізбектеумен шектеліп, бірсарындылыққа ұрынғанын да айта кетуді жөн көрдік.
Қалай болғанда да мерейлі мерекеге арналған биылғы мүшәйра ойлаған, діттеген мақсатына жетті.
Астана қаласы әкімдігі жыл сайын дәстүрлі түрде өткізіп келе жатқан мүшәйраға тек республика ақындары ғана емес, шетелдегі қандас қаламгерлеріміздің қатысуы жыр бәйгесінің беделін одан сайын биікке көтергені анық.
Қазылар алқасына академик, филология ғылымының докторы, профессор Сейіт Қасқабасов төрағалық етті
Бас бәйгені өскемендік талантты ақын Әскерхан Ақтай қанжығасына байлады
Әскерханның «Азаттық толғауы» көне жыраулар жырының жалғасындай сөз кесектігімен де, көркемдік өрнегімен де мүшәйраның жаңалығы болды
Бірінші орын Мемлекеттік «Дарын» жастар сыйлығының лауреаты, белгілі жыр жүйрігі Дәулеткерей Кәпұлының «Байрағы бұлтты жарған» өлеңіне берілді
Екі екінші орынды белгілі ақын Өтеген Оралбайұлының «Ұлт ұраны – Ұлытау» толғауы мен Жанат Әскербекқызының «Орбұлақ шайқасы» өлең-баяны өзара бөлісті
Үш үшінші орынды қарағандылық Абзал Бөкеннің «Алтын туралы толғаныс», Ілияс Мұқаевтың «Жерұйық», танымал айтыскер ақын Аманжол Әлтайдың «Тұлпар жыры» өлең-толғаулары еншіледі
Ынталандыру сыйлықтары қызылордалық Толыбай Абылаевтың «Қарақұм құрылтайы», астаналық Ербол Бейілханның «Көшім Хан-Сүзге», көкшетаулық Ерболат Баятұлының «Баба тарих – бастауым» поэмаларына, астаналық жас ақындар Ержан Жаубайдың «Кешегі қазақ мен едім», Балтабек Нұрғалидың «Мен-Ұлытау аспаны», «Бақыт» өлеңдеріне берілді.
Жүлдегерлерді марапаттау рәсімі «Ата тарих ақындар жырында» деген айдармен 3-шілде күні сағат 17.00-де Астана қаласы «Конгресс-Холл» сарайында өтеді
Салтанатты кеште жүлделі жырлар оқылып, өнер жұлдыздары әннен шашу шашады.
С.САБЫРБЕКОВ
