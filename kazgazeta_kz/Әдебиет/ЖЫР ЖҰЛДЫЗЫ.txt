Қуанышбай Құрманғали
 Бүгінгі көркемдік әлемі кемелденген, өрісті де өркенді қазақ поэзиясының көгіндегі жарық жыр жұлдыздарының бірегейі, біздің зиялы замандасымыз, ақберен ақынымыз Фариза ханым Оңғарсынова екендігі тамсандырмаса, таңдандырмаса талас тудыра қоймасына кәміл сенімдімін
Жарты ғасыр бойы ой-санамызды жүрегін жарып шыққан ғажайып ғазал-өлеңдерімен баурап, жан-дүниемізді жылытып, сезімімізді сергітіп, ғұмырлық ғашық қылған ақын туралы толғаныстарымызды ортаға салып, ішкі сырымызды ірікпей оқырман қауыммен бүкпесіз бөлісудің сәті түскен сыңайлы
Ақынның мүшелтой-мерейтойы аталып өтуде… 
Адам жанының шыңырау түкпірінде жатқан құпия сырлары мен сиқырлы сезімдерін парасатты поэзияда ерекше нәзік нақыштармен жыр жолдарына түсіру табиғи таланттың ғана маңдайына бұйырған бақыт болса керек
Фариза ақынның өмірі мен өлеңінің жолы ақ, сапары сәтті болғаны – оған Алланың берген бағы мен сыйы
Ол жаратылысынан ақын болып туған дара дарын
Мойындасаң да, мойындамасаң да шындық осы
Ақын өлеңдерінің өзгеше сипаты – оның қиялыңды қыдыртып, жер-әлемді шарлатып, ой-теңізіне жүздіріп, түсіңді өңіңе айналдырып жіберетін құдырет-күшін айтсаңызшы! Шынында да жасыған жігеріңді дуалы сөзімен қайраған, шартарапты шарлап шаршаған ойыңды оятып, жан-жүрегіңді дүр сілкіндіретін өлең қуатына қалайша тамсанбассың?! Ақын өлеңдерін оқыған сәтте – санаң сансырап, жүрегің қансырап, жаның жүдеп, ойың ойсырап, көңілің жабырқап күйзелген шақта шыққан күндей шуағын шашып, қуанышқа құшағын ашып, бір мезетте бақыттан басың айналып шыға келесің
Шыңға шыққан шынардай асқақ ой жаныңды рахат сезіміне шомылдырады
Сыңсыған орман, түнерген тау, мүлгіген дала, жел тербеген жер-көк – бәрі сенімен сырласып, мұңдасып кететіндей сиқырлы сипатқа ие
Ал енді бірде Фаризаның өлеңдеріндегі өмір шындығы көңіліңді боздатып, жүрегіңді қозғап, қамықтырып, қайғыртып, жаныңды жаралап, еңсеңді езіп, есеңгіретіп жіберетінін де жасыра алмайсың
Ақынның жалпақ елдің ғана емес, жеке адамдардың өмір-тіршілігіндегі түйткілдерді жанға батыра жазуының өзінен дертіңе дауа, санаңа сая тапқандай сезімге бөленесің
Ақын өлеңдерінің жүрегіңді бірде мұздатып, бірде сыздатып, жан-дүниеңді, сезіміңді сілкінтіп, толқытып-толғантпауы, тебірентпеуі мүмкін емес
Сезімтал жүрек, салқын қанды ақыл – поэзияның парасаттылығын арттыра түсетіндігінің бұлтартпас ақиқаты осы

Мен Фариза ақынның өлеңдері туралы ойларымды жаза отырып, оны тақырыбы мен мазмұнына қарап бөліп-бөлшектеп талдап-саралауды жөн көрмедім
Өйткені ақынның өлеңдері – бүгінгі адамдардың, қоғамның, заманның сыры мен жыры, мұңы мен қыры
Оны ақын ашық та анық айтқан:
 
Ойларым – елім, тілім, ар-намысым, 
Шығады солар үшін жан дауысым

 
Осылайша мен қазақпын деген барша зиялы қауымның, жалпы жамиғаттың жатса-тұрса ойынан шықпай жүрген арман-тілегі екі-ақ жол өлеңге сыйып тұр

Ақын өз өлеңдері туралы оқырманмен былайша сыр бөліседі: 
 
Терең бойлап түйсініп, сезінбесең, 
Ішін бермес жұмбақтай жыр-әлемім! 
 
Жаны жұмбақ ақынның жыры да жұмбақ, сезіміңмен, түйсігіңмен тереңде жатқан ой-сырын түйсініп-сезінбесең, онда жүрегін жарып шыққан жырларының мән-мағынасын, тұжырым-тоқтамын зердеңе тоқуың екіталай
Тағдыры мен жыры біртұтас, егіз, оны бөліп-жарып қарау жөнсіз
Сөз қадірін білетін, бағалайтын адамдарға ғана арналған ақын жырлары
Сондықтан да:
 
Бәрі осында: өмірім, от ғасырым, 
Қимасыма, халқыма, досқа сырым, 
топастарды түйрейтін оқша шыным, – 
 
деп ақын ағынан жарылады

Фариза ақынның өткен өмір, бүгінгі заман, келешек туралы пәлсапалық пайымдауларға толы жырлары да жүрегіңе жылы тиетінімен құнды.
 
Көзім салсам төмпешік, обаларға, 
Түседі еске екі өмір жоғы адамға… 
 
Ол өз-өзіне «мәңгі Күндей ғұмыр жоқ неге жерде» деген сауал қойып, ашып-жабылған есіктей аралықта өте шығатын өмірдің өткіншілігі мен өкініші турасында толғақты ойларға беріліп, қас-қағым тіршіліктің бағасын біліп, пендешіліктен арылудың қажеттігін адамдардың есіне салып отыр

 
…Жылдан-жылға сиреуде достарым да, 
Жаным жиі көмілер тоспа мұңға.
 
Өмір бар жерде өлім бар
Мезгілді-мезгілсіз ажал арамыздан асыл достарымызды алып кетіп жатыр
Бұл жалғыз ақынның басына түскен ауыртпашылық емес, барша адамзат өмірінің өзгермес тағдыры
Ақынның оқырманмен сырласып, мұңдасуы көңілге қаяу түссе де, сергіп, серпілуге үндеп, арман-мақсатына жетуіне асықтырғандай күй кештіруімен қымбат
Ал ақынның дос пен достықты бағалауы қандай керемет: 
 
Ұғар ешкім болмаса – кісі жетім, 
Досы бардың ұялар ішіне Күн

 
Адал дос, аяулы достықты, қияметтік қимас серігіңді бұлайша сезініп, бағалау адамгершілігі асқақ, жүрегі жомарт, кісілікті адамның болмысында ғана бар дара қасиет
Ақын соны тап басып, тауып айтып, оны өзгеге өнеге-үлгі етіп отыр

Адамдардың бір-бірімен ағайындай араласып, тату-тәтті тіршілік кешіп, ғұмыр сүруінің, қамықса мұңын бөлісіп кемітетін, қуанса шаттығын бөлісіп көбейтетін адал дос тауып, сол араларынан қыл өтпестей қияметтік достықты көздің қарашығындай сақтау жайындағы ақынның жан сырлары да көптеген өлеңдеріне алтын арқау болған
Достықтың сыр-сипатын ақын аузынан естиік:
 
…Қастасқан достан асар, 
болмайды дұшпандарың… 
 
Дос болып жүріп, дұшпаныңа айналған адамның жаныңа салар жарасы аса қауіпті екенін ескерткен ақын кеңесінен ғибрат алмасаң бола ма?!
 
…Қоштасып талай доспен 
қайғының таттым дәмін…
 
Немесе «…Жан беріп, жан алысар дос іздедім» деген ақын сырына сенбей көріңіз
Өйткені ол өмір шындығы
Араласқан адамның бәрін жаныңдай жақсы көріп, сыры мен мұңын алаңсыз бөліскен кісінің «бағың жүріп тұрғанда» …іздейтін, сағынатын, арыңды арлап, сөзіңді сөйлейтін, асты-үстіңе түсетін, осылайша кеудеңе еніп, қаныңа сіңіп, сенісіп кеткен, қаумаласқан достарыңның кейбірі дәрежелі қызметіңнен кеткен соң қарсы алдыңнан жолыққанда сыртын беріп, көрмегенсіп өте шығатын өкінішін өлеңде өрнектеген ақын өмірдің ащы да болса ақиқат шындығын алдыңа жайып салып отыр

 
…Келем тартып әлі алға, 
Достар – айдын, ел – кемем.
Екеуінсіз ғаламда 
Түк емеспін мен деген… 
 
Дос пен елден сый-құрмет көрген адамның одан артық бақ пен бақыттың жоқтығын сезінуі қандай керемет адамгершілік және жұрттың жүрегіндегі сол ойды жыр жолдарында айшықтау да ақынның өмір-тіршіліктің бағасын біліп, биік бағамдауы мен терең түсінуінің белгісі ғой.
 
…кеткен сайын бір досым,
қалам ылғи жерленіп… 
 
Досы өлсе, өзі өлгендей сезінетін ақжүрек адамның сөзі ғой бұл

 
…Құздан құлап қалар ем, болмаса егер 
періштедей менің дос-қорғандарым… 
 
Адал досты, араларындағы достықты бұлайша бағалау, оны оқырманға үлгі-өнеге ету ақкөңіл ақынның ағынан жарылған жүрек сыры.
Қасым Аманжолов айтқандайын, ақын өмірбаяны өлеңдерінде екені рас қой
Фариза да өзі ғұмыр кешіп жатқан уақыттың жыршысы
Ол өз замандастарының, өз заманының өмірбаянын өз өлеңдерінде өрнектеп жүр
Сол себепті де оның тағдыр жолын толғаған жырлары онымен құрбы-құрдас бір ұрпақтың да өмір сыры

 
 
Белгісіз солдат дейміз… 
Ұлы едің біреудің тілеп алған, 
Белгісіз боп қалдың сен

Міне жалған… 
 
Кешегі қанды қырғын, сұм соғыс суреттерін ақын осылайша еске алып, елін сүйген ерлерді осылайша сипаттайды
Ұрпақтар жүрегінде ерліктері мәңгі алау болып мәңгі есте сақталарын көркем оймен көмкеру осындай-ақ болар! Жалғыз ұлының қызығын көруді жасағаннан жалбарына сұраған ананың баласы үйлене сала соғысқа аттанады да ене жетім, келін жесір қалады

 
 
Жылдар өтті
Ол бірақ оралмады, 
Қыран қайтып ұяға қона алмады

Шашы ағарған қос әйел күтуде оны, 
Үміт оты сөнбеген оларда әлі… 
 
Соғыс жанымызға салған жарақаттың сыры да, жыры да таусылмайтын тауқымет
Сол сұлу келіншекке сұқтана, қадала көз тіккен шал-шауқандар, қызғаныштың оты өртеген өзіндей қыз-келіншектер, арына дақ түсірмей, ғұмыры күтумен өткен жас әйел тағдыры – сол жылдардың ортақ өмірбаяны
Жас келіншектің жан азабы мен тән азабын ақын: 
 
Құс жастықты құшады күйеуінің 
Таныс иісі сіңіп те үлгермеген

 
Қосыла сала қан майданға аттанған азаматын сағынған уыздай жас келіншектің жан күйзелісін осылай ойға салып, көңіліңді құлазытып, жаныңды жауратқан жырларын тебіренбей оқи алмасың анық
Ыстық ықылас, іңкәр сезімдері сақталған жас жұбайлардың жылы төсегін суытқан сәтті – соғыс басталып, ыстық құшақтары амалсыз жырлаған кездегі көрініс, ой-сезім суреттері ғой бұл

Өткен өмір суреттері ғана емес, бүгінгі күннің бозбала-бойжеткендерінің арасындағы сырлы сезім пернелері де поэзия тілінде шертіліп, шаттығы мен шерінің сазды әуенін көңіліңе ұялатады
Фариза ақынның ғашық адамдардың көңіл күйін жырлаған өлеңдерін оқығанда жүрегің алып-ұшып, сезіміңді теңіздей тербеткен сәтті көз алдыңа елестетесің: сүйікті жігітін тосып, жанын ғашықтық жалыны өртеп, минут санап тұрған қыздың ойы былайша өрнектелген: 
 
Сөндіре алмай сағыныштың мұңдарын, 
Сосын сенің кіріп келер сәттерің, 
Тілсіз, үнсіз аймаласқан тәтті ерін… 
Қос жүректе – ақ сезім мен пәк сенім

Сәтке ынтығып шырын-бал, 
Қол ұшынан бойға тарар жылулар

Тек екеуміз түсінетін сыбырлар… 
 
Бұл өмірде қия алмайтын, әрбір қылығын қиялдайтын сәттерді – лирикалық кейіпкердің ғашығын іздеп тапқаны – рахат сезімге батқаны санауы ғажап емес пе?! 
Әйел жаратылысының нәзіктігі мен қылықтылығын, жаны мен тәнінің сұлулығын, махаббатының мөлдірлігін тап Фаризадай жарқыратып, сүйсінте жазған ақын жалғыз-жарым ғана
Әйелдің болмысындағы табиғи қадір-қасиетін, әсіресе мөлдір махаббатын, осы жолда кезігетін қызғанышы мен сүйінішін, рахаты мен ләззатын жеріне жеткізе иландыра, сүйсіндіре, тереңнен толғап жазған соң ғана ол мың сан оқырманға ой салуда

Бір сәт мына бір өлең жолдарын оқиықшы: 
 
Өртеді-ау мені тәтті ернің, 
Жолықтық, жаным, кеш нығып… 
Күрсіндім осы сәттердің 
өкінішілігін еске алып… 
 
Қыз кездейсоқ жолыққан жігітке ғашық болып қалады, алайда осынау кешігіп кезіккен махаббаттың ғұмыры қысқа болатынын есіне алған лирикалық кейіпкердің өкініші өзегін өртейді
Оған оқырман да опынады
Аталы сөздің құдыреттілігі осындай-ақ шығар-ау?! 
Жүрегіңе жылу беретін, сезіміңе қызу беретін берен жырлары арқылы өткен-кеткен өміріңді ойыңа оралтып, сағыныш бесігінде тербейтін ақын талантының құдырет-күшіне бірден тәнті боласың
Адамдардың бір-біріне ғашық болған, еркелеп, назданған, сенісіп сүйіскен сәттерін сағыну сезімдерінің селі сені де, ойлы оқырман, бей-жай қалдырмасы анық
Ақын сол сезімді жүрегіңе жеткізе жырлапты

 
Күндер қайда көздерден жасын ұшқан, 
Өкпелескен, назданған, тағы ұғысқан.
Сезім қайда жүректі алқындырып, 
жын ұрғандай сенделтер сағыныштан?
 
Фариза ақын, өзі жазғандай, дүние құбылыстарының бәрін де батыл жырлайды, қуаныш-қайғыға батып жырлайды, қалың оқырманды өзіне-сөзіне ғашық еткен сол асау арын, дара дарын, таланты мен тарпаң мінезі
Ол күнделікті күйбең тіршілікке мойын ұсынбаған, мөлдір сезімге ойын шыңдаған арлы ақын

 
Өскен жерім – қу тақыр, күн жеген жер, 
Қаққылайды шаңыңды гулеген жел… 
Ауыл десе жайлайды жанымды үміт, 
Сонда ғана атардай таңым күліп

Жасыл шардың бетінде жалғыз ноқат, 
Мені мәңгі тартатын сағындырып!
 
Өзі жазғандай, ақынның туып-өскен жері әлгі ит байласа тұрғысыз меңіреу мекен сияқты: айдала, қу тақыр, апшы қуырған аптап, апта бойы басылмайтын желөкпе жел
Сондай сұрқай сурет
Алайда тал бесігі тербелген, кіндік қаны тамған кісіні сол ауылдың магниті тартады да тұрады, үміт те, қызық та сол жерге ұя салғандай сезімнен ажырай алмайсың
Таңы күліп ататын, күні қимай бататын қайран қасиетті қазақ ауылы – бәріміздің алтын бесігіміз
Туған жердің қадір-қасиетін ұлықтау оны табиғатына емес, адамдарына қарап сүюдің құдырет-күшін сезіндіру ақын жүрегінің аялы сезімі
Ауыл аман болса, жаның таза, тілің мен жұртың мәңгілік дін аман болатынына бәріміз де шүбәсіз сенеміз
Ақын сол сезімімізді, сол махаббатымызды дөп басып, жыр қашап отыр.
Кешегі қазақ ауылын, оның өмір-тұрмысын өлеңде өрнектеуде де Фариза ақынның тосын пікір, толғақты ойларымен бөлісуі де оқырман жадыңда өшпес із қалдырары күмәнсіз
Қара табаныңды құм қытықтап, қозы қайырған құлын қылық күндерді көк шалғыны мөлдір шығына жуындырған жазира жазықты, қарағайлы тоғайын аралап, айна көліне шомылған кездерді – ауылда өткен балалық шақтағы қырмызы кезін армандаған лирикалық кейіпкерден әркім өз өмірін тани кетері сөзсіз
Ақынның көптеген өлеңдері енді қайтып оралуы екіталай, шет жағасын көзіміз көрген, кешегі көшпелі ауыл, жазғы жайлау, киіз үйлер – яғни өткен өмір суреттерін сөзбен көркемдеген, бүгінде бәрі ертегіге айналған қазақы тұрмыс-тіршіліктің көріністері
Оларды оқығанда жүрегің сыздап, көңілің жабырқап, терең ойға батасың
Осынау өткен өміріңді аңсау сынды сағыныш сезіміне бөлейтін жырларды этнографиялық элегиялар десе де болғандай.
Фариза ақынның билікті байлықтың көзіне айналдырған шенеуніктерді шенеген өлеңдері де биік парасат-пайымымен сүйсіндіріп, айызыңды қандыратын қасиетімен жаныңды нұрландырады
Бірде ол осы жұрт билікке неге таласады деген көкейкесті сауалға кесімді ойын айтып, бүгінгі қоғамда күйіп тұрған мәселеге жалтармай-жалтақтамай жауап қайырудан қаймықпаған
Топ құрып, билікке жетіп, таққа жайғасуды көксеген жылпостардың көздегені қисапсыз қазына-байлыққа, биік мансапқа қол жеткізіп, тексіздігі арқылы тұлғаларға тұсау салу екендігін семсер сөзбен сілейте сойып салады

 
Таққа мінбей тұрғанда бәрі ақылды… 
шыншыл, әділ қақ жарар қара қылды… 
 
Ал билік қолына тиген соң, кешегі шаршы топтың шешені, жамағаттың жанашыры әнінен жаңылып, басқа кейіпте көрінеді, яғни ел мен жер тағдыры тарс есінен шығып, ол енді жанды қуыршаққа айналып кеткен пенде
Бүгінгі қоғамда осындай атқамінерлер аз ба? Ақын ақиқаттың төбесінен түсіп отыр ғой
Ел билігі есерге тисе қарапайым халықтың соры, ал текті басқарса бағының жанғаны екендігін ескертіп, адам танудың айнасы – билік пен байлық деген парасатты пайым жасаған ақын сөзі ақиқаттың нақ өзі
Біздің бұл тұжырымымызды ақынның мына өлең жолдары қуаттай кетсе керек: 
 
…Билік құрған есердің 
бар азабын ел көрер

Билік тисе тектіге, 
жаны жұмсақ, кең келер…
…білгің келсе адамға 
билікті бер – сол айна… 
 
Халықтың басынан кешкен өмірі, тартқан мұңы, айтқан сыры – бәрі-бәрі сол халықтың жадында сақталады, сондықтан қарныңның тойғанына мәз болып, дүниеқоңыздыққа салынсаң, сөйтіп ел-жұртыңды сен ұмытсаң да, тарих сені жазалайды деген ақын шешіміне имандай иланасың
Өлеңнің түпкі түйіні мына шумақта: 
 
Халықтың жады, сыр, мұңы –
дүниенің өлмес тұрғыны

Құлқыныңа түбі қадалар 
Тарихтың қанжар-шындығы

 
Қанша азап шексең де, көпшіліктің қайғы-қасыретін бөліссең ғана адалдықтың ақ туы жығылмайды дегенді мегзеген ақын сөзінде мін жоқ
Ақынның айтқаны ащы да болса ақиқат

 
…Шыға жаздап шырқырап шыбын жаның, 
адалдық деп, шындық деп шырылдадың

Жалғандықтың жырта алмай жамылғысын, 
Қаншама рет қайнады зығырданың… 
Ұғып жатыр, кім бірақ, мұның мәнін!..
 
Бұл әшейін әділдікті жоқтау емес, қайта қайраттанып, шындық үшін жанпида тіршілік кешуге жігеріңді жанып тұрған жыр емес пе, тегі?!
Өз өлеңдері арқылы ақын біздерді – оқырмандарын жанарында мұңы жоқ, жамандықпен көре тұра күреспейтін, жылағанның қайғысын бөліспейтін, құлағанның қолтығынан демемейтін, бәріне риза, бәріне мәз, айналадағы адамдардың тіршілігінен, қоғамдағы өзгеріс-жаңалықтардан бейхабар әрі олардың не болып жатқанында шаруасы жоқ, безбүйрек, өзімшіл, өркөкірек пенделердің болмыс-бітімін айғақтайтын поэтикалық портреттерімен таныстырып, ондайлардан отауыңды оқшау қондыруыңды,  сондай-ақ өзіңнің де сондай сүйкімсіз, сұмпайы мінезден аулақ болуыңды қалайтын қағидат-пікір пайымдап отыр.
Жүрегімен жыр қашаған ақынның өлеңдері өмірлік өнеге алатын ақиқаттан бастау алатын, жан сусынын қандыратын тас бұлақтың таза суындай
Ендеше жұртты ысырып, өзіне жол ашпаған, басқаларды баса-көктеп төрге озбаған, ешкіммен жең ішінен жалғаспаған, арзан атақ-беделге жармаспаған, әкімдерге жағамын деп көңілдерін ауламаған, дөкейлердің қолына су құйып, қызметінен түскенде соңына шырақ алып түспеген, жалған күліп, жорта жылағансып, өтірік жаны ашығансымаған, жалғандықпен жұғыспаған адамды ардақ тұтып, өмірінен өнеге алуды дәріптеген ақын алдында да, оның осындай қазақы қасиет, мінезге бай лирикалық кейіпкеріне де қалай басыңды имессің?!
Ақынды ашындыратын да, толғандыратын да өмірлік мәселелер толып жатыр
Соның бәріне бір өзі жауаптыдай сезініп, жыр қашаудан жалықпайды
Қазіргі кезеңдегі қиян-кескі тірлік күйбеңінен адам баласының басына түскен қиын сәтті сейілтуді діттеген ақын адамдардың жан жарасын жазуды ойлап, «Қайсың барсың дүниеде құлақ түрер, тоңазыған жүректің мұңды үніне» деп сіз бен бізге сауал берген
Бұл ойланып-толғанып, кұрмеуін шешуге құлшындыратын сұрақ
Жел өтінде өтіп жатқан өмірдің бұл да бір шешімі табылмаған жұмбағы

 
…Аз халықтың тағдыры жыртық әлі, 
бұғалықтан бестідей бұлқынады

Кей сабазың ел атын қалқан етіп, 
жаттан ұпай жинауға ұмтылады… 
 
Ел аман, жұрт тыныш мезгілде ақын жанын не мазалайды дерсіз
Оның ойлағаны қарақан басының қамы емес, бүгінгі өтпелі кезеңнің өкпек желінен жаны жүдеп, тұрмысы тозған қарапайым адамдардың тіршілігі
Ал осындай ортада жүріп, ел қамын жеуге тиіс кісілердің қаракеті қарын ашырса, қайраткер де күрескер ақын қалай ашынбасын… 
Халқының мұңын шақпаса, жасқанбай шындықты айтпаса оның несі ақын?! Фариза ақын өз кредосын осылай анықтап алған
Елдің зіл батпан жүгін отты жырларымен жеңілдетпесе, жылауық жырлар жазып, жұртты түңілтпей, қайрат беретін, жігерін жанитын өлеңдер толғамаса, сөйтіп елді бірлікке бастамаса оның азаматтығына мін емес пе? 
Жалпы Фариза ақынның жырға қоспаған тақырыбы, Өмір туралы толғақты ойларының ұшы-қиыры жоқ деп кесіп айтуымыз керек
Соның ішінде, сөз соңына қарай болса да, әйелдер тағдырын өлеңдеріне өзек еткені жөнінде бірер сөз айтпай кету айып болар еді
Бұл ретте Фаризаның Еңбек Ері Камшат Дөненбаева, бұлбұл әнші Бибігүл Төлегенова, халқымыздың қаһарман қыздары Мәншүк пен Әлия, керемет сазгер Ғазиза Жұбанова, ақын қыздар Майра мен Сара және Мәриям Хакімжанова туралы жыр-дастандары жеке-жеке мақала жазып, талдауға лайық көркем туындылар
Аналар жайындағы жырларының өзі бір төбе
Әйел тағдыры мен жанын жырға қосқан ақын оның себеп-сырын да жасырмай жайып салады
Әйелдер өмірін тереңнен толғап, тебірене жыр төгіп жүрген, солар үшін мұңайып, солар үшін қабырғасы қайысып, солар үшін от кешіп, судан өтуге әзір болып жүрген сізге бір әйел заты алғысын айтты ма деп сауал берген оқырманға ақынның жауабы даяр: ғұмыр сыйлаған, Отан сыйлаған Анаға айтар алғысым шексіз, парызым мен қарызым қисапсыз
Сондықтан ғұмыр-бақи аналардың яғни әйелдердің сыры мен жырын, мұңы мен қуанышын жырлап өтемін
Анттай естілетін, көңіліңе қонатын жауап.
Қорыта айтқанда, Фариза ақынның адам жанын бірден баурап алатын нәзік сырлы, жүрек елжіретер өлеңдері кеудеңде күйсандық сазындай күйге толтырып, ой-санаңды дауылдай сапыратын сипатымен ерекшеленеді
Саңлақ ақынның жауһар жырларын бүкіл қазақ жаппай оқып, жаттап жүр десек асырып айтқандық болар еді
Ал оның отты өлеңдері барша қазақтың жырын жырлап, мұңын мұңдауға арналғандығын айтсақ әсте қателеспейміз,
Ақиқатын айтып, ағымыздан жарылар болсақ, Фариза Қазақ Елінің тұлғалы азаматы, көрнекті қоғам қайраткері
Бұл атаққа ол ақтаңгер ақындығымен де, тәуелсіздік жолындағы сіңірген жанқиярлық еңбегімен де өте лайық Азамат екендігі талассыз шындық.
