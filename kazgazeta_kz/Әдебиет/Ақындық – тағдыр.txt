«Қайғысыздан сақ бол, қайғылыға жақ бол» депті ұлы Абай бір қара сөзінде
Осы сөзді қайталап оқып отырғанда көз алдыма ақын досым Қасымхан Бегмановтың бейнесі келе қалды
Ұзақ жылдардан бері анау айтқандай «ішек-қарнымыз араласып» дос болып кетпесек те, бір-бірімізге деген іштей жылы ілтипатымыз суып көрген жоқ
«Ағайынмен алыста жүріп сыйлас» дегендей, Қасымхан ақынмен іштей жақындығымыздың ара қашықтығы дәл осындай
Жақынын жатқа бермейтіндей періште сезім бар.
Әңгіме ұлы Абайдың дана сөзінен басталып кетіп еді-ау?! Шынында да Қасымхан ақын қашанда жазықсыз жапа шеккендер мен жеңілгендер жағында болатынын жиі аңғарамын
Жоғарыдағы сөзді ұлы Абай бабамыз дәл Қасымхан бауырыма айтылғандай сезіледі.
Шындығында да кезінде мен де әлдекімдердің «жуан жұдырығына» тап болғанда, Қасымхан досым араша түскен еді
«Ер басына алмағайып күн түскен сәттерде» Қасымхан ақынның дәл қасымнан табылатыны таңғалдырады мені.
Арада біраз жыл бұрын «Президент және халық» газетінің бас редакторы Марат Тоқашбаевтың тапсырмасы бойынша Қасымхан ақыннан сұхбат алғаным бар
Жаны жақын бауырым болғандықтан, мүмкіндігінше еркін сауалдар беруге, Мұқағалиша айтқанда «шеңберден шығуға» тырыстым десем де болады
Ақын да әр сұрақтың астарына терең үңіле отырып, салиқалы, өзіне тән еркіндікпен жауап беріпті
«Өмірлік кредоңыз
Не жақсы, не жаман?» деген сауалыма: «Ұлтқа, қазаққа адал болу
Әлсізге болысу, әрқашанда жеңілгендер жағында болу
Күштіге қосылып, әлсізді қорлап, әйтпесе, әлсізді сабап, не сыбап жатқан адамдарға қосылып қарқылдап күліп тұрғандарды екі дүниеде жек көремін» деп жауап беріпті
Шынында да жоғарыдағы Абай бабамыз айтқандай, «бүгінгі дос – ертеңгі жау» болып, кім көрінгеннен көңілің қарадай қалып, кеуде тұсыңдағы «бір уыс еттің» «безге» айналып кете жаздап жүргені де шындық
Сондай сәттерде осындай жүрегі нұрға толы жандардың өзіңе деген ыстық ілтипаты жалғаннан баз кешуден аман сақтап жүр ме деп ойлаймын.
«Әлемді сұлулық сақтайды» депті бір данышпан
Шамасы, осы бір төрткүл дүниені дүр сілкінуден аман сақтап жүрген Қасымхан секілді жүрегі таза, қашанда «жеңілгендер жағында» жүретін ақеділ жандар болар
Осындай ойларды жолығысқан жандардың талайы­нан естідім
Бүткіл дүние арамдық пен аярлыққа толы деп айтуға ауызың бармайды
Өмір-жолда небір ғажайып жандарға жолығысасың
Олардың өмірге соншалық құштарлығына, ақ жүріп, адал басып, алдағы өмірге деген асқақ үмітіне таңғаласыз
Тіршілікке құштарлығың оянады.
Иә, Қасымхан ақынмен (мен Қасым деймін) өткен ХХ ғасырдың 80-ші жылдарының соңына таман таныстым
Онда мен, Алматы облысы, Райымбек аудандық комсомол комитетінің екінші хатшылығынан аудандық мұғалімдердің кәсіподақ комитетінің төрағасы қызметіне жаңадан ауысып жатқан кезім болатын
Ол кезде Қасымхан Оңтүстік Қазақстан облыстық комсомол комитетінде жауап­ты қызмет атқарады екен
Орталық Комсомол Комитетінің тапсырмасымен Райымбек аудандық комсомол комитетін тексеруге біздің ауданға бөлініпті
Қонақүйге атбасын тіреген ол, бірден мені іздепті
Өйткені ол кездерде 29-қазан комсомол ұйымдарының үлкен мерекесі болып саналатын және «Жас Алаш» (кешегі «Лениншіл жас») газетінде жыл ­сайын «Комсомол қызметкерлері жырлайды» деген айдармен Қасымханның өлеңдерімен қатар менің өлеңдерім де жарық көріп жататын
Содан сырттай таныс болғандықтан, менің мекенжайым­ды тауып, үйге іздеп келіпті
Содан бастап арамыздағы кейбіреулерге «түсініксіз» достық ғұмырымыз басталды
Шынын айту керек, маған қарағанда Қасым досымның қолы ұзындау, абыройы да ешкімнен кем емес
Содан да болар, «ауыздықпен су ішкен» кездерімде Қасым досымды іздеймін
Қайда жүрсе де сөзімді жерге қалдырып көрген жоқ
«Қиыннан – қиыстырып» (Абай) патша көңілімді көтерумен келеді.
Жалпы Қасымхан ақынның шығар­ма­шылығы жайлы көп жазылып жүр
Ақындығын Алты Алаш әбден мойын­дады
Саз жазылып, әнге айналған ақын өлеңдері қазақ сахнасынан түсіп көрген жоқ
Оған телеарналар мен радио эфирлерін қосыңыз.
«Ақындық деген мансап та, мәртебе де емес, ол – тағдыр» деп жатады
Қасымханды да ақын жасаған – тағдыры
Тағдыр дегенде жоғарыдағы Абай бабамыз айтқан «қайғысыздан сақ бол, қайғылыға жақ бол» деген ұлы мұраты
Болмаса, сол кездерде екінің бірі қолы жете бермейтін Политехникалық институтында білім алып жүріп, өлең-дертпен ауыруы, тіпті оның диплом алуына сол кездегі Жазушылар одағының төрағасы Олжас Сүлейменовтің араласуы, оның көкірегін тесіп бара жатқан өлең-дерт емес деп қалай айта аласыз
Оның бір-ақ емі – дұрыстап «ауыру».
Шынында да Қасымханның сонау өткен ХХ ғасырдың 80-ші жылдарында жарық көрген жас ақындардың «Бастау» сериясындағы өлеңдерімен жыр сүйер қауымды елең еткізді
«…Қасымхан болып танысқан, Қасыммен қоштасқаныңды…» деп бір аруға арналған жыр жолдарынан жас ақынның алар асуының тым биікте екендігін байқаған едік.
Қасымхан ақын да өзі айтқандай ұлы Қасым бағындырған жыр-асқарына сенімді түрде өрмелеп барады
Тым таяу қалды десем, асылық болмас
Олай дейтінім, 2001 жылы Қасым Аманжоловтың 90 жылдығына арналған жыр-мүшәйрасында оның бас жүлдені жеңіп алуында да бір заңдылық бар
Сондағы Қасымханның ұлы Қасымға деген шынайы сағынышқа толы отты, сезімді жырлары мен секілді талай жандардың көкірегінде бүгінге дейін сайрап тұрғаны сөзсіз.
Әңгіме ұлы Абай бабамыздан бас­талып кетпеді ме?! Шынында да «адамзаттың бәрін сүй бауырым деп» айтқанындай, Қасымхан кім-кімге болса да жүрегін жұлып беруге әзір
Алайда пендауи көзқараспен оның ақжарма көңілін теріс қабылдап, кейде соңынан «қызыл сөздің шоғын» көсейтініміз бар
Оны сезімтал ақын жаны қалай білмесін, біледі
Содан да жүрегі ауырады
Әзілдеп болса да шет-жағасын білдіреді
Тағы да сол Абай бабамыздың «алысарға дәрмен жоқ» немесе «өзі шошқа өзгені ит деп ойлар» дейміз де қоямыз.
Осынау мөлтек әңгімемді Қасымхан­ның 50 жылдық мерейтойында оқылған өлеңіммен аяқтасам деймін
Мен де жеңілгендер жағындамын, Қасым дос!
Қасым Аманжолов
һәм Қасымхан
Қара өлең болып жүрегімдегі
басты арман,
Балауса кезім, Қасымның томын
жастанғам.
«Қасымхан болып танысқан
Қасым мен» деп ең,
Өзіңнен бұрын өлеңдеріңмен дос болғам.
Мөп-мөлдір жырлар тереңдігімен
есті алған,
Сен сүйген ару түскендей бейне аспаннан.
Тіршіліктегі қатпар да
қатпар соқпақтар,
Секілденетін Бабайқорғаннан басталған.
Қарашық өзен қасымнан сусып аққандай,
Сіміретінмін мөлдір сезімге мас болмай.
Бейнең де таныс көзіме оттай басылған,
Көкбөрі жанар тұлпарға бітер
қас маңдай.
Қасымхан ақын Қасымдай асқақ көрініп,
Жыр залдарында отырғам талай
қол ұрып.
Алаштың қамын Абылайдайын толғадың,
Хан Кенедейін қабырғаң түгел сөгіліп.
Сыр тартып сонау өткен ғасырдан,
сан жылдан,
Көнекөз қарттай жырларың шықты
алдымнан.
Түркістан тұрды Алаштың алтын бесігі,
Отырар маған есігін ашты жаңғырған.
Шымырлап бойым, тасыды қаным,
денемде от,
Дүбірлеріңнен дүр сілкінгенмін, елеңдеп.
Қасымның томы қасиеттім еді
табынған,
Жолықтың жырда Қасымдай отты
Өлең боп.
Жырыңа жырды телідім түзеп еңсемді,
Өнердің заңы кірдің тасындай өлшеулі.
Кездесіп бір сәт, қоштасып тұрып
ойланам,
Көргендей бейне көше ақынын ең соңғы.
«…Көше ақындары – Қасым ғой өткен
бас ұрмай,
Мұқағали ғой жырлары отты
жасындай…».
Кафе-барларда шертесің
сырлар осындай,
Сыра сіміргіш қырттарға Өзің қосылмай.
Тегіңде сенің асқақтық бар да,
тасу жоқ,
«Қасымдар осал болмаған» алда асу көп.
Өзіңнен бұрын өлеңдеріңмен дос едім,
Жолыққан сәтте қолыңды аламын…
Қасым деп…
Серікжан ҚАЖИ, 
ақын, Қазақстан 
Жазушылар одағының мүшесі
