Қазақ елін нығайтуда, қалмақ-жоңғар басқыншыларына қарсы халық-азаттық күресін ұйымдас­тыруда көрсеткен ерлігі мен сіңірген еңбегі үшін, сондай-ақ ақылы мен әділдігі арқасында Төле би Әлібекұлы ел алдында үлкен сенімге, беделге ие болған.
Ал ауыз әдебиетінде Төле негізінде, жеке басының қасиеттерімен, дәлірек айтқанда, әділ билігімен, ділмар шешендігімен дәріптеледі
Сол сияқты халық аңыздарына қарағанда Төле заманындағы белгілі батырлар мен билердің, тіпті хандардың бірсыпырасына ақылшы болған
Атақты батыр әрі шешен Шақшақұлы Жәнібек Төле биден ақыл сұрай келіп:
–Түзу мылтық, ұшқыр құс, жүйрік ит, мақтаншақ жігіт, ұрыншақ ат жидым
Бозбала болып ерлік қылайын ба, үлгі алып билік құрайын ба? Еліңде кәрің болса, жазулы тұрған хатың, жайлаған көліңнің алдында төбе болса, ерттеулі атың деуші еді, ақыл сұрай келдім, – дейді
Сонда Төле би:
«Өгізді өрге салма – қанатың талар, наданға көзіңді салма – сағың сынар
Досыңа өтірік айтпа – сенімің кетер, дұшпаныңа сырыңды айтпа – түбіңе жетер
Жал-құйрығы қаба деп жабыдан айғыр салма – жаугершілік болғанда, жағдайлап мінер ат тумас
Жақыным деп жаманның малы үшін жақсының жағасынан алма – өрісің тарылар
Қару жисаң – мылтық жи: жаяу жүрсең – таяқ, қарның ашса – тамақ
Ит жүгіртіп, құс салсаң әуейі боларсың
Әйел алсаң көріктіге қызықпа, тектіні ал
Мақтаншақ жігіт жисаң – ұятқа қалдырар
Ұрыншақ ат жаз жарға жығар, қыс қарға жығар
Тұмау түбі құрт болар, тұман түбі жұт болар, ақылдың түбі құт болар
Елге бай құт емес, би – құт
Қабырғадан қар жауса атан мен нарға күш, ел шетіне жау келсе – қабырғалы биге күш
Қарап отырғанша бір нәрсеге жарап отыр, кәсіп болмай нәсіп болмас
Менен ақыл сұрасаң, менің айтарым осы» деген екен.
