Ауғанстанда соғыс қызу жүріп жатқан жылдар еді
Қателікпен енгізілген кеңес әскерлері дұшмандармен атысып, күнәсіз қан төгіліп жатқан уақыт еді
Ол кезде мен Мәскеуде КСРО Жазушылар одағында Қазақстан әдебиеті бойынша консультант болып қызмет істейтінмін
Ауғанстанға кеңес жазушыларының бригадасы баратын болып, сол топқа мені де кіргізді, Өзбекстаннан бір балалар жазушысы бар еді
Басшымыз КСРО Жазушылар одағы басқармасының хатшысы, жазушы Ким Селихов еді
Кейін ол Ауғанстан туралы тамаша кітап жазды.
Сонымен тоғыз жазушы Кабулге топ етіп түсе қалдық, екеуміз мұсылман, қалғандары орыс қаламгерлері еді
«Европа континенталь» деп аталатын зәулім бірнеше қабатты қонақүйіне орналастық
Әрбіреумізге дариядай кең бір-бір бөлме берді, ішінде бәрі бар
Тоғызымыз жұбымыз жазылмай тамаққа астына мейрамханаға барамыз
Бір күні Ким Селихов бәрімізді нөміріне жинап алып, бір-бірден «Макаров» пистолетін тапсырды
Өзі зілдей болады екен
«Ішінде бес оқ бар, төртеуі дұшманға жұмсалады, бесінші өзіңе, әйтпесе, дұшмандар қолға тірі түсірсе, «мясорубкадан» өткізеді деді
Зәре-құтымыз қалмады
Пистолет үшін қол қойдық, басымызбен жауап береді екенбіз
Соғыс жүріп жатыр, қарусыз жүруге болмайды деді.
Хош, сонымен жатсақ та, тұрсақ та баққанымыз «Макаров» пистолеті
Біресе қалтаға, біресе төсімізге, біресе дорбаға саламыз
Жатарда жастықтың астына тығамыз, ұйқылы-ояу көзімізбен түнде сан рет сипап қоямыз
Әртүрлі кездесулерде болдық, мәдениет қайраткерлерімен, жазушыларымен, әскери адамдарымен ұшырасып жүрдік
Мен алғашқы күннен бастап күнделік жүргізе бастадым
Кейін күнделігім «Ауғанстан достық құшағында» (Алматы, «Қазақстан» 1988 ж.) деп аталатын кітабыма арқау болған еді
Сонда Қазақстанның әр облысынан келген қазақ жігіттеріне де жолықтық
Қолымыздан келгенше демеу жасап, жігер беруге тырыстық
Тау шатқалдарының арасындағы қырғын соғысты, төгілген қанды көріп жанымыз түршікті
Біздің сондағы қаруымыз Сөз еді, бірақ ол Сөзді тыңдамайтын соғыс еді
Кең-байтақ қазақ елінің түкпіріне талай табыттар жөнелтіліп жатты, ашып көруге ұлықсат жоқ еді
Аты-жөндері есімде қалмапты, Алматының бір ауданынан барған екі солдатпен сөйлестім
«Ағатай, елге сәлем жеткізгейсіз, бүгін сізбен сөйлесіп тұрмыз, ертең бармыз ба, жоқпыз ба білмейміз» десті.
Бір күні қонақүйдің алдына шықсақ, бір хабарландыру ілініп қалыпты
Жұрт үймелеп оқып тұр
Біз де үңілдік, зәреміз қалмады
Сөйтсек, біздің келу алдымызда бір кеңес солдаты Кабулдегі ауған дүкеніне кіріп барса, бала сатушы ғана бар екен, әкесі бір жұмыспен кетіп қалыпты
Әлгі әумесер солдат баладан «Хитачи» деп аталатын жапон магнитофонын сұрайды
Бала пұлын бермесең бермеймін дейді
Солдат сол кезде баланы бассалып тұншықтырады да, «Хитачиді» ала қашады
Әкесі келсе баласы өліп жатыр
Сонан кеңес солдатын соңынан қуады сарбаздар
Ақырында қаладан сытылып шыға бергенде қолға түседі
Нашақор шеккен солдат табанда өзін-өзі атып өлтіреді
Енді жаңағы хабарландыруда бір ауған баласының құны үшін Мәскеуден келген тоғыз кеңес жазушысын өлтіреміз деп жазыпты.
Содан кейін-ақ ішкен асымыз бойымызға сіңбеді
Ажал аузында тұрғандай сезіндік, әсіресе әлгі өзбек екеумізде түр-түс жоқ
Бір күні түн ауып кетсе керек, есігімді біреу қағады
Пистолетімді ақырын қысып ұстап, тізем дірілдеп есікке қарай еңбектедім
Кім екенін білу үшін есіктің тесігінен қарауға тиіспін
Сөйтсем, әлгі Акбар дейтін қаламдас өзбегім, көрпе-төсегін арқалап келіп тұр
«Өтеген ака, үкә есігіңді аш, қосиңа жатамын» дейді жыламсырап
Байғұсқа жаным ашып кетті
«Жан-жағыңа қарай бер, маңайында ешкім болмасын» деймін
Төсек салып екеуміз еденге жайғастық
Әрине, түнімен ұйқы болды ма, қайта-қайта калимамымызды қайтарамыз.
Жақында ғана «Евроконтиненталь» мейрамханасының бір терезесін қарауылға алған дұшман атқышы сауық-сайран құрып отырған бір офицердің әйелін сұлатып салыпты
Енді олар тоғыз адамның соңына түсіп жүр
Бізді күнде «Газелмен» әкетеді, «Газелмен» әкеледі
Жоспар бойынша кеңес құрылысшылары салған ықшам ауданының бір дүкеніне баратын болдық
«Қорықпаңдар,–дейді Ким Селихов – бізді КГБ-ның адамдары қорғайды
Кабулде солардың мыңы жүр» деседі
Бірақ дұшманның не оғы, не ұшқыр пышағы қай жағыңнан сарт ете қалатынын білмейсің
Біз «Газелден» жапырлап түсіп, жаңағы дүкенге енді кіре бергенімізде бөтен бір дауыс: «Тез кейін шегініңдер, жылдам кетіңдер» деп дауыстады
Кірпік қаққанша болған жоқ, дүкен есігінің алдындағы мотоциклде тұтқиылдан жарылыс боп, бәрі көкке ұшты
Кейін білдік, сол жарылыс бізге әзірленіпті, дүкенге кіре бергенде болуға тиіс екен
Алдымен Алла, сосын тосын дауыс бізді өлімнен аман алып қалды.
Кабулдің ішкі жағында «Ариана» деп аталатын кинотеатр бар еді
Сол театрға енді бас сұға бергенімізде зор жарылыс боп, әзер дегенде аман қалдық
Қысқасы, дұшмандар біздің тоғыздың түбіне жетпей тоқтамайын деді.
Әсіресе, әлгі «Макаров» пистолетін алып жүру оңайға соқпады, өзі шағын, өзі зілдей немені қай жеріңе тығарыңды білмей тығырыққа тақаласың
Әзір бетпе-бет келген дұшман жоқ, әйтсе де иманың қашып, жалтақтап тұрасың
Біз барғанда Ахмадшах атты атышулы дұшман командирі туралы аңыз-әңгімелер естіген едік
Ахмадшах көзін жұмып тұрып пышақ лақтырғанда діттеген жеріне дөп тигізеді демей ме
Мысықтай аунап пышақ лақтырғанда оған оқ дарымайды десті
Содан соң-ақ бізге әр ауған Ахмадшах боп көрінеді
Қайсымыздың төсімізге пышақ қадалар екен деп жүрміз
Құдайым-ау, қайдан ай­дап келіп ем, күндер тезірек бітсе екен деймін.
Мейрамханаға барып түстік ішеміз тоғызымыз тобымызды жазбай, ал басқа үстелден бізге бір топ сақалды дұшмандар жемтік көргендей көздерін тігіп отырады
Бұлар кеңес әскерлерімен келісім жасауға келген дұшмандар делегациясы десті
Олар да осы қонақүйге орналасқан
Келіссөзге келгеннен кейін бізге тиіспейтін шығар дейміз
Әй, қайдам, көздерімен ішіп-жеп барады
Біз де оларды байқамаған боламыз да пистолетті бір сипап қоямыз.
Бір күні кешкісін тамақтандық
Бірдей бастап, бірдей бітіруіміз керек
Анау бұрышта дұшмандар дабырласып отыр
Сөйлегендері, қадалып қарағандары төбелеске бергісіз
Бесінші қабатта тұрушы едім
Ауқатымды ішіп келдім де, кішкене көз іліп алайыншы деп, жастыққа жантая бердім
Әдетім бойынша жастықтың астына қолымды сұғып ем, тұла бойымды суық тер дір еткізді
Пистолет жоқ
Дереу төмен қарай мейрамханаға зымырадым
Келсем мен отырған орындықта бір дорба ілулі тұр
Жалма-жан шап беріп ұстай алдым
Пистолетім қолыма тиді
Жерден жеті қоян тапқандай дорбамды ала-мала лифтіге жеттім
Екінші қабаттан отырайын деп, жоғары көтерілдім
Лифтінің түймесін басып қалып ем, ар жағында әлгі он шақты дұшман тұр
Шегінетін шамам жоқ кіріп кеттім де: «салам алейкум азиз дусте ман ахвале шома четоур аст хуб аст, ман аз самими халви ташаккор миконам» деп аузыма түскен парсы сөздерін шұбыртып айта бердім
Өлген жерім осы шығар деп ойладым
Пышақты бір сұғып, келесі қабаттан лақтырып кетсе тірі пенде білмейді
Жүздеріне қарасам манағыдай суық емес жылып қалыпты, қанша дегенмен өз тілінде сайрап тұрмын ғой
Мені қоштағандай, сәлем бергендей бастарын изеді
Бесінші қабаттың есігі ашылғанда сыртқа жалп етіп құлайын, құшағымда қысып алған дорба
Дұшмандар қарқылдап бір күлсін
Лифт есігі жабылғанда жүрегім орнына түсті
Макаровтың пистолетін төсегімнің астына тығып тастадым
Бір оқ шығармай елге аман-есен оралдым.
Өтеген Күмісбаев, 
шығыстанушы, ақын, 
профессор
