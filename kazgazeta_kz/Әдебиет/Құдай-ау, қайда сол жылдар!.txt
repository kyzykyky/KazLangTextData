Бұл естеліктер жинағы (Құрастырған Қайсар Әлім) «Фолиант» баспасының директоры Нұрлан Исабековтің «Мейірім» атты мақаласымен ашылған
«… Қазір ойлаймын ғой, қанша кездесіп, жүздесіп жүрсек те Әзағаң маған «Кітабымды шығарып берші…» деп ешқашан қолқа салмаған екен, – деп еске алады аяулы жазушы ағасын автор
– Кейде Әзағаң алдындағы інілік парызымды өтегім келіп кететін сәттерді бастан өткеріп, ойға бататынымды несіне жасырайын… Сөйтіп ой кешуінде жүргенімде «Құдай-ау, қайда сол жылдар?!» деп аталатын Әзілхан Нұршайықов туралы осы естеліктер жинағының қолжазбасы қолыма тиді
Құрастырушыға: «Жеделдетіп, тегін шығарып беремін» деп уәде бердім және сол уәдемді орындадым».
Елімізге белгілі баспа тарапынан осындай бір ізгілікті іс атқарылған екен
Бұған оқырмандар, жалпы жұртшылық дән разы екендіктерін білдіруде.
Кітапта Әзағаңның өмірі, шығармашылығы тұрғысында бұрын әбден айтылып, ­жауыр болған тұстар мақсатты түрде ысырылып, есесіне тіптен басқа, тың қалтарыстары, бұрын-соңды қамтылмаған өнегелік жақтары, тылсым сырлары мен арман-мүдделері көркемдікпен көрініс тапқан екен
Былайша айтқанда, халық сүйген жазушының алмас қырлары сонылықпен жарқырап көрінген.
Бір қарағанда, естеліктер мен эсселердің тақырыбынан да мол сыр ұғылатындай
Мысалы, Мемлекеттік сыйлықтың лауреаттары Дүкенбай Досжан «Шолоховша ой шиырды», Сәбит Досанов «Сабырлы да сырбаз», сенатор Жабал Ерғалиев «Дипломым неліктен ыстық?!», жазушылар Сабыржан Шүкіров «Шапағат», Кеңес Юсуп «Тәңірі жарылқаған жан», Еркінбек Тұрысов «Тау құдіреті», Шәрбану Құмарова «Ауыз­ша әңгімешіл», Төлеген Қажыбай «Кейіпкердің ғашығы», Жанат Елшібек «Автограф», Қорғанбек Аманжол «Абыз», т.б
авторлардың жазбаларында аттарының өзінен көрініп тұрғандай, мағыналық үндестіктері талай тосын сырға қанықтыра түседі
Осындай ұғынықтылық өзге авторлардың естеліктері мен эсселері тақырыбынан да жете аңғарылып, мазмұны айқын меңзеліп, «менмұндалап» қызықтыра тартады.
Бір атап өтерлігі, кітапқа енген суреттердің дені тұңғыш рет жариялануымен және жоғары сапалық деңгейінің ерекшелігімен сипатталады.
Әр қазақтың жүрегіне терең орныққан Әзілхан Нұршайықов туралы бұл естеліктер кітабының ұрпаққа айтары мол екен
Сол көңілге медет
Құрастырушы, белгілі қаламгер Қайсар Әлім кітаптың алғы сөзінде былай жазыпты: «… кезінде «Махаббат, қызық мол жылдар» романының бастапқы атауына «Құдай-ау, қайда сол жылдар» ұсынылып, сарапқа салынғанда, діни және ділдік көзқарас «елегінен» сусып түскен бұл атауды енді біз осы естеліктер жинағының мазмұнына теліген едік! Иә, Әзағаңмен өткерген әр жылды армандап, аңсап, елжіреп сағынады екенбіз-ау!»
… Иә, сағынышпен санамызға қайта сіңген Әзағаң оқырмандарының жүрегіне осы кітап арқылы да дара қайталанып, жаңғырыға берер!
Дастан КЕНЖАЛИН, 
журналист
АСТАНА
