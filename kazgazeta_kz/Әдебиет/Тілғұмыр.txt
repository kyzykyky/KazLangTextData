Бар ғұмырын ана тіліміздің көсегесін көгертуге, қазақ тіл білімі ғылымының өркендеп-өсуіне, ұлылар салған жолдың өрісін кеңейтіп, діттеген жерге жеткізуге арнап келе жатқан  академик Өмірзақ Айтбайұлының жуықта бес томдық кітабы жарық көрді.
Оның бірінші кітабы қазақ тіл білімінің терминологиясы мәсе­лелеріне арналған
Қазақ тілі лексикасының ең күрделі де бай саласы терминологияның тарихын саралап, даму жолдарын талдаған іргелі еңбектің қай тарауын алсаң да термин мәселесіне қатысты тұшымды ойлар мен тегеурінді талдаулар жасалған
Бастау басында тұрған Ахмет Байтұрсынұлының бұл саладағы ерекше еңбегіне тоқтала келіп, терминжасам тәжірибесі, тіл біліміне қосқан жаңа терминдері туралы айтылады.
Шынында, ұлт ұстазының дыбыс жүйесі, сөз жүйесі, сөйлем жүйесі жөніндегі еңбектердің авторы екенін біреу білсе, кейбіреулер біле бермейді
Осыдан-ақ қазақ тіл білімі ғылымының іргетасы ертеде қаланғанын ұғынуға болады
Бұл томда сонымен қатар, термин жасау жолында еңбек еткен ғалымдарымыз Құдайберген Жұбановтан бас­тап, ана тіліміздің сөздік қорын молайтуға сүбелі үлес қосқан Ісләм Жарылғаповқа дейінгі айтулы азаматтар жайлы сөз етеді.
Екінші том қазақ фразеоло­гизмдері мен перифраздарына арналыпты
Мұнда аталмыш атаулардың қазақ тіліндегі түрлерін, аудармадағы жай-күйін, қолданыс аясына тоқта­лып, нақты мысал, дәйектермен, әсіресе, ұлттық ұғымдармен, ақын-жазушылардың шығармаларындағы сөз жасалымдарымен тереңдете талданады.
Үшінші том «Тілтірес» деп аталады
Мұнда мемлекеттік мәртебеге ие болған ана тіліміздің тарихи кезеңдері сөз болып, қоғамдағы тіл мәселесі тереңнен қозғалған
Тәрбиедегі тілдің атқарар рөлі де назарға алынған
Мемлекеттік тілді дамыту жолындағы тың ізденістер, Ата Заңымыз бен Тіл туралы құжаттардағы байлам-пайым­дар, кезең-кезеңге орайластырылып қабылданған бағдарламалар сөз болады
Сонымен бірге мемлекеттік мәртебеге ие қазақ тілінің ғылыми келбеті де жан-жақты ой елегінен өткізіледі.
Төртінші том «Тілғұмыр» деп аталады
Мұнда қазақ тілінің көш­басында тұрған Ахмет Бай­тұр­сынұлы, Құдайберген Жұбанов, Ісмет Кеңесбаев, Нығмет Сауранбаев, Мәулен Балақаев, Әбдуәли Қайдар және тағы да басқа өзге де ғалымдар жайлы ой тербесе, екінші бөлімде тіл жана­шырлары жайлы тұжырымдарын ортаға салады.
Академиктің бес том кітабының қайсысын сөз етсек те, қазақ тілінің қалыптасу кезеңдері, бүгінгі жай-күйі, көкейкесті мәселелері – бәрі де орынды қорытылып, ой өлшемінде таразыланған.
90-жылдары Өмірзақ Айтба­йұлының басшылығымен және тікелей қатысуымен «Қазақ терми­но­логиясының өзекті мәселе­лері», «Сөз өнері», «Аударманың лексика-стилистикалық мәселелері», «Термин және олардың аудармалары» атты ұжымдық кітаптар жарық көрді
Сондай-ақ ғалым «Қазақ терминологиясының жасалу көздері», «Қазақ әдеби терминологиялық лексикасының дамуы», «Мемлекеттік тілде ғылыми терминологияны қалыптастырудың теориялық, ғылыми-әдістемелік және практикалық мәселелері» деп аталатын аса күрделі ғылыми зерттеулерге жетекшілік етті.
Ақбота ИСЛӘМБЕК
