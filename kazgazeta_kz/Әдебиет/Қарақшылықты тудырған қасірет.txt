Өткен ғасырдың 20-30 жылдарында қазақ еліндегі саяси, әлеуметтік-экономикалық өзгерістердің нәтижелерінен жаппай халық наразылығы туып, жер-жерде жасырын ұйымдасқан қозғалыстар орын алғаны белгілі
Ірі-ірі көтерілістерді айтпағанда, жекелеген шағын топтар да әр түрлі деңгейде қарсыластық нысандарын көрсетті
Мұндай қозғалыстар 1928 жылы бай-құлақтардың мүлкін кәмпескелеу жұмысы нақты іске асырылу барысында-ақ басталып кетті
Олар тау бөктерлері мен құм қияларында жасырынып, үңгірлерде қолайсыз жағдайда күн көрді
Олардың қару-жарақтары негізінен винтовкалар, револьверлер, қылыштар, жарғыш заттары болды
Кеңес жұмысшыларына қоқан-лоққы көрсетіп, үкімет жүргізген науқандарға кедергі келтіріп, жекелеген шабуылдар арқылы елден көрпе, текемет, ақша, киім, жылқы, қой тартып алды
Осындай қозғалыстарды ұйымдастырушылар мен қатысушыларға кеңес үкіметі «қарақшылар» («банда») деген тарихи айдар тағып, олармен ОГПУ деген атпен әйгілі болған арнайы орган жендеттері барынша күрес жүргізді
Тұтқынға түскендері түрмеге қамалды, кейбіреулері атылды, айдалды
Кеңестік тарихнамада да олар халықты тонаушы, қырып-жоюшы барып тұрған құбыжық ретінде танытылды
Алайда кейін олардың прототиптеріне жағымды кейіпкер ретінде көркем туындылар жазылды.
Ал қозғалыстарға қоғамдағы барлық тап өкілдері — байлар да, кедейлер де, орта шаруалар да, сондай-ақ дін өкілдері де, тіпті комсомол, партия және кеңес жұмысшылары да қатысты
Яғни елде орын алған саяси-экономикалық ахуал ешкімді де бей-жай қалдырмады
Бостандық, Батпаққара, Қарақұм, Ырғыз, Маңғыстау, Табын аудандарындағы ірі-ірі көтерілістердің басшылары мен ұйымдастырушылардың, сондай-ақ қатысушылардың тізімі және жазалау түрлері туралы мәліметтер жазылып жүр
Ал жасырын жекелеген «қарақшылар» деп аталған топтардың басшылары мен қосшылары кімдер еді? 
1928-1929 жылдар 
Сырдария округы 
1928 жылдың аяғына қарай Сарысу ауданы №3 ауыл азаматтарынан Мәдібек Кеншин және Бейсейіт және Мақұш Әділевтер, Бохай Тоқпанбаев пен Мұстафа барлығы 7 адамнан тұратын топ құрылды
Олар кеңес жұмысшыларын ұрып соғып, жекелеген шабуылдар жасап, ауылшаруашылық науқандардың жүргізілуіне кедергі етті, бай идеологиясын таратты
Чаянов ауданындағы Шолақ-Қорған деген жерде қарақшыларды жоюға шыққан үкіметтің арнайы ұйымдастырылған экспедициясы Әділевтерді өз үйлерінде тұтқындады
Бейсейіт тұтқындау кезінде өзін-өзі атып жіберді, Мұқыш, Ағабек Байдуллаев қолға түсті
Экспедиция №6 және 7 ауылдарға жылжып, онда Мәдібек, Божан, Бітімбай, Бетебай, Бохайды тұтқындады

Үржар ауданында Махматқұл Сарымов пен Арал Ширбеков Жизақ, Жаңақорған аудандарында шабуыл жасап отырды, тобы жартылай таратылды.
Келес ауданында Идалят Әділев басқарған топ әрекет етті

Гурьев округы   
Қызылқоға ауданында Тайсойған деген жерде барлығы 4 адам — Қожахметов Құдыскерей және оның әкесі Жанбасарпов Қожахмет т
б
Әкесі 1928 жылы желтоқсан айында арнайы орган операциясы кезінде №11 ауылда атып өлтірілді
 Құдыскерей тобы Ойыл округының Қазбек болысындағы Көкмешіт деген жерде Тәуірбаев Берден деген кісінің үйінде тығылып жүрді, кейін Қызылқоға ауданының ауылдарында, 1929 жылы қаңтарда Ақтөбе округына ойысты
Онда 1931 жылға дейін Жанбейті және Қаратөбе аудандарының шекарасындағы Жарлы-Қибас жерінде әрекет етті

Теңіз ауданында Димшев Аманғали және Қалиев Хайрулла тобы пайда болды
1928 жылы қазан айында А
Димшев өлтірілді,  23 қазанда Х
Қалиев тұтқындалды
Қызыл әскер күші топты таратты
1928 жылы желтоқсанда Жангүрин Нарсұлтан Гурьевтен 115 шақырым жерде бой көрсетті
Ол Орал округындағы Тайпақ ауданында 4 маусымда өлтірілді

Орал округы
Жанғала ауданындағы Мыңтөбе ауылында 10 адамнан тұратын топты Кенжеахметов Мұқан басқарды, ол 1928 жылы 24 желтоқсандағы атыс кезінде өлтірілді
Бекмамбетов Құнатыр басқарған топтың ішінде Берғалиев Мұзафар, Дүйсенбаев Мұсарғали, Ахтанов Темірхан, Таныш Нұрмағамбетов, Қабдұшев Байғұлла болды, барлығы Айбасов ауылында 1928 жылы 13 желтоқсанда ұсталды.
Орда ауданында 1929 жылы маусым айларында Ихсангалиев Рахметулла Дюсэ деген жерде орналасып, Қарауов Темірбек, Иохаир Имхаир, Сейтеков сияқты қосшыларымен Қызылқоға ауданындағы Қойлыбай шатқалында жылқы айдап кетумен айналысты

Ақмола округы
Еркіншілік, Баянауыл аудандарында 1928 жылы қазан-қараша айларында Әуленті өзені жағасындағы Еремел, Нияз, Қашқыната шатқалдарында Өсербай Исин, көмекшісі Жәмшит Омаров елді тонаумен айналысты
1928 жылы қарашада Өсербайдың жансыздары Рахымберлин Әбділдә, Бижанов Жамар, Ақнұжұқов Малай тұтқындалды, 1929 жылы басында Өсербай мен Жәмшит күндіз тау үңгірлерінде, түн бата Асанқоға ауданындағы Ыбырай және Қарабай Шөлшебаевтардың үйінде жасырынады
Осылай жүрудің мақсатсыздығын түсініп, олар қыстап шығу үшін көктемде қайтып оралып, одан әрі әрекет ету мақсатымен оңтүстікке бет алады
Осы жылдың 30 наурызында Шу өзені бойында Асанқоға ауданына қайтып келе жатқанда Сырдария округының Әулие-Ата ауданында Өсербай мен Жәмшит, Смаилов Жантық, Сәрсен, Жұматай Имановтар барлығы 6 адам тұтқындалды
Олардың барлық қару-жарақтары, 12 жылқы тартып алынған.
Асанқайғы ауданында 70 қолы бар Батынбай деген кісі топ бастаған

Атбасар ауданында 1929 жылы қыркүйек айларында құрамында 5 адам бар Құсайынов Рамазан тобы пайда болды
ОГПУ-ң арнайы тобы оларды тез таратып жіберді

Семей округы 
Күршім ауданында 15 адамдық топты Руденко Сергей басқарды
Крутогорск, Буденовский поселкелері маңындағы тауларды, Шыңғыстау ауданындағы Жанқора, Арқалық шатқалын паналады
Бірнеше шағын топтарға бөлініп әрекет етті
Оның тобы кейін тарқап кетті
Өзі 1929 жылы 14 тамызда Сергиополь қаласында ұсталды.
Шыңғыстау ауданындағы Мұсаханов Асымхан басқарды
Оның қатарында інісі Мұсаханов Мұхтар және Нұрғажин Аяғандар болды
Семей–Сергиополь жолында, Жанқора, Тышқанды шатқалында әрекет етті, өзі таулар арасындағы Арқалық-Қоқон қыстауында жасырынып жүрді
Оларды ОГПУ алғашқы қолға түсіру ұмтылысында бірнеше адамдары ұсталып, өзі қашып кетті
Өзі  1929 жылы ақпан айында тұтқындалды

Өскемен ауданында Иванов Поликарп Алексеевич басқарған топ 13 адамымен ұсталды, барлығының есімдері белгіленді, барлығы славян өкілдері
Қару-жарақтары тартып алынды

Адай округы
1929 жылы қаңтарда Қощанов Құрмаш тобы пайда болды
Топ 3-ке бөлінген: 8 адамнан тұратын 1-ші топты – Ізтұрған Устірт ауданында басқарды
15 шақты адамнан тұратын 2-ші топты Орынбаев Тұсбайыр деген жерде басқарды
Қощанов басқарған 13 адамнан тұратын 3-ші топ Түркімен шекарасына жақын Шағала деген жерде әрекет етті
ОГПУ сақшыларымен кезекті қақтығыста Қощанов тобынан 9 адам ұсталды, жылқы, түйе, қару-жарақтары тартып алынды, өзі Қарабақы-Қойсу деген жерге қашып кетті
Мендалиев Алшын — Қощановтың көмекшісі болған
1929 жылы қазан айларында Гурьев округінде Жилокосин ауданында Қарақұм деген жерде жүрді
Бірте-бірте тобының саны көбейе берді
Адай руын «Кеңес үкіметі құлайды, коммунистер кетеді, КСРО қалаларында ақ жалаулар көтеріледі, Орта Азияда соғыс болып жатыр, қытайлар ығыстыруда
Адайлар, өздеріңнің күштеріңді ескеріңдер, бірігіп, жауымыздан кек алуымыз керек» деп кеңес үкіметіне қарсы күреске шақырды
Қазан айының басында 10 шақты адам тобы «Бек-Беке» мұнай кәсіпорнына шабуыл жасады, тауар, ақша тонады
1929 жылы 14 қазанда Қощанов пен Қожахметов топтары бірікті

Мұхаждар тауларында Щербаков Иван Григорьевич, Жаптақов Байназар және Айымбетов тобы пайда болды
Оларға 7 жылға сотталып, Шалқар түрмесінен қашып шыққан Құнапов Мінайдар деген және тағы басқалар қосылды
Барлығы 9 адам болды
 Олар 1929 жылы 23 қазанда Абренев деген казактың қыстауында тұтқындалды.
1931 жыл 
Қордай ауданында Әкімбаев Берғали бастаған 20 адам Қастек ауданына 11 ақпанда шабуыл жасады
4 кеңес белсенділерін соққыға жықты, 14 жылқы айдап кетті
Өздері Ұқ-ұршыл тауында (қырғыз тауы болса керек) бекінді

Ақсу ауданында 13 қазанда Қытайдан келген 30 қарақшының* 5-еуі ұсталды
Олар: Бектаев Жапыспай, Бейсен (тегі анық емес), Бүркітбаев Байсерік, Ашбайбаев Жәңгір, Исабаев Жанбай
Олардан 1 ағылшын винчестері тартып алынды

Талдықорған ауданында Қытайдан келген Төлендинов Құндақ және Мұқашев Қанапия үлкен топ құрды
Олар №6 ауылда колхоз төрағасын өлтірді
18 қыркүйекте Демікпе асуындағы тәртіп сақшылары қолымен қақтығыста 70 адамы өлтіріп, 21 қыркүйектегі қақтығыста 10 адамы өлтірілді, 4 тұтқындалды
Қ
Төлендинов Қытайға қашып кетті
Қазан айының аяғында қайта келіп, Шолақ тауларында жасырынды
4 қарашада топтың тағы бір басшысы Ноғайбаев Молданазар және Дүйсенов Ишан ұсталды
Төрт ауызды винтовкалары бар екен
8 қарашада олардың 9 ұсталды
Олардан тоғыз зарядты жапон винтовкасы, 1 аң мылтығы алынды

Еңбекшіқазақ ауданындағы Бақой тауларында Қытайдан келген Кегенбаев Исламқожа және Макасов Мәлік басқарған 10 қарақшы топтасты

Шілік ауданында Жалағаш тауларындағы Кен-Су [Сай] сайында Қытайға көшіріп кету мақсатымен келген Алтыбасар дегеннің тобымен 2 сағаттық қақтығыс болды
13-і өлтірілді
Қалғандары 14 қыркүйекте Талды-Бұлақ шекара заставасында жойылды
7 қазанда Қытайдан келген Оқасов Кәдірхан, Мақасов Мәлік, Шағанов Болатбек бастаған топта 27 адам болды
Алғаш Құлық тауларын паналап жүрді
23 қазанда Мақасов Мәлік бастаған топ Қырғыз аумағына өтпек болды
30 қазан күні Оқасов пен Шағанов Кеген және Шілік аудандарының халқын Қытайға көшіріп кетпек болған
26 қазанда Құлық тауында олармен атыс болып, 14 адам тұтқындалды, 8 адам, оның ішінде Шағанов Болатбек, өлтірілді
200 отбасы тоқтатылды
Қару-жарақ, 300 жылқы, 1 түйе алынды

Қаратал ауданында 25 қыркүйекте Қытайдан келген Еркімбеков Омарбек және Комбанов Қазыбекпен қақтығыста 5 адамдары өлтірілді
Қалғандары солтүстік-шығысқа қарай қашып кетті
18 қазанда Шолақ тауларында 80 адамы бар Еркімбеков Омарбек тобымен 7 сағаттық атыста 10 шақтысы өлтірілді, 9 ұсталды, 24 ат, 21 түйе, 3 сиыр, 1 ағылшын карабині алынды

Қастек ауданында Шалтабай Құдайбергенов, Өмірбек Жантаев, Әрсеков Саматай басқарған топ 19 тамыз–25 қыркүйек аралығында Қоңыр төбе, Дулан-қара шатқалдарында, Арғайты-Байшы тауларында әрекет етіп, бірнеше партия қызметкерлерін, колхоз уәкілдерін, қызыл әскерді өлтірді, 20 шақты жылқы айдап әкетті
21 күні оның 12-сі тұтқындалды
25 қыркүйекте топ үшке бөлінді
13 қазанда Арсеков Саматай тобында салт аттысы бар Отар станциясына жақын Ақ-Терек шелінде қызыл әскермен 5 сағаттық ұрыста взвод командирі, 3 жауынгер өлді, 4 жауынгер жараланды
22 қазанда Серек-Тас тауында бекінген 2-ші бір топпен пулеметпен атысты
Қараңғы бата «бандылар» қапталдап Дулан-Қора тауына Қордай станциясының солтүстік-шығысына қарай бағыт алды
24 қазанда оларды қызыл әскер ұшақтан пулеметпен оқ жаудырды
Қозғалысшылар15 адамын жоғалтты, 90 адам қолға түсті
Бірнеше малдары тартып алынды
2-3 қарашада Арсеков Сматай 30 шақты тобымен ұрыста 10-ы өлтірілді
Қалғандары тау асып кетті
Қараша айының ортасында Арсеков С
тобы екіге бөлінді
1 – Ақтерек панасына, 2 – Шалғомбаев Жаудұшбай басқарған Мұншалы панасына бекінді
26 қараша түні Арсековты 8 адамымен қоса ОГПУ ұн, оқ-дәрі береміз деп алдап №12 ауылға шақырып алып тұтқындады
Сәрсековтың тауда жасырынып жатқан адамдарына тұтқындар арқылы өз еріктеріңмен беріліңдер деп хат жібергенде тұтқындар панаға жақындай бере қаша жөнеледі
Осы кезде милициялар барлығын атып өлтірілді

Ақтөбе ауданы
Жанғақтау жерінде ағайынды Қарамановтар тобы 1 милицияны, 3 тұрғынды өлтірді
Топтың саны белгісіз

Орал ауданы
Орал қаласында ақпан айында Бисенғали, Мамай Беркеновтар, Биленғалиев Рамазан, Досов және Антипов тұтқындалды

Сырдария ауданында бұрын таратылған топ басшысы Қожатаев Абасбектің ұлы 10 шақты адамы бар Әуесбеков Орымбай қаңтар айында бой көрсетті, ақпанның басында барлығы ұсталды.
Арал ауданында Өтепберген Тұрымбетов, Бірсүгір Сарыболаев /кей деректе Сариулов/, Өмір Сартаев Баршақұм жеріне көшіп кетті, оған қоса 30 кедей, орташа шаруашылық көшті
Олар қараша айында Құйынды құм шатқалына ойысты.
Ырғыз ауданында көшіріп кетуді ұйымдастырушылар Жалпин Сағынбай, Ырымбетов Қали, Өмірзақов Нәби барлығы 25 адам ұсталды

Семей ауданы
Қызыл-Кесек тауының батыс жағында ақпан айында Тойкин Ақшай басқарған 50 шақты адамы бар топ шықты, көмекшісі Мамырбек Мақажанов болды
Олардың көбісі Қытайдан келгендер
Адамдарының саны 200-ге жетті
Олар: «Ет өткізу тоқтатылсын
Тартып алынған малды, нанды қайтарса ауылымызға тараймыз
Барлығымыз кедейлерміз
Тарбағатайға, Үржарға кетеміз
Егер шабуыл сәтсіз болса Қытайға кетеміз» деген ұсыныс тастады
 
Көкпекті ауданында 27 тамызда Қытайдан келген Садық және Жұмажан Сегізбаевтар 200 адамы бар Қызыл-Кесек шатқалына шабуыл жасады
40 шақты кеңес адамдары оларға ұрыссыз берілді
Адам санын 33-ке толықтыра Сарыбұлақ шатқалына бекінді
2-3 қыркүйектегі қақтығыста қарақшылар тобы таратылды
59-ы қолға түсті, оның ішінде 3-і партия адамдары болып шықты, үш және төрт ауызды мылтықтар, 480 ат, 150 түйе, 87 сиыр алынды
Ұйымдастырушылары: Қадыров Райымбек, Ташкембаев Бусалым, Болтаев Омарбек, басшылары Сегізбаевтар қашып кетті

Жарма ауданында 19 қыркүйекте Азбақанов Мұрғалы, Алжитов Итұрғалы бастаған 300 адаммен қақтығыста олардың 30 өлтірілді
 300 жылқы, 45 түйе алынды
Қалғандары Көкпекті тауларына қашты
Қарақшыны қуғын кезінде басшы көмекшісі Жүсіпов Мейірқан ұсталды
Оның айтуынша топта 70 адам қалған, оның 20-ы қарулы
Шәріпов Тілеухан деген 20 шаруашылықты Қытайға көшіріп кеткен

21 тамызда Тарбағатай тауларының етегінде Қытайдан келген Мұхамеджанов Ахметжан бастап 400 адам көшіп бара жатқан жерден ұсталды
Атыс кезінде олардың 15 өлді, 2 жараланды
Басшылары мен ұйымдастырушылары: Жакенов, Сақышев, Ибрагимов, Жалғасбаев, Дүйсенбаев, Сатыбаев Камал.
Аягөз ауданында 5 қыркүйекте Тоғылбаев Биғұлжа бастаған 9 адамдық топ Қытайдан келді
Еген-Су пикетіне шабуыл жасады
Мыңбұлақ совхозынан 100 жылқы, 30 түйе айдап әкетті
Талды-Құдық шатқалында атыс кезінде 6-ы өлтірілді
Ауданға қазан айының ортасында Қытайдан бірнеше кісі келіп, үш топқа бөлінді
1-топ Балғабаев Байқадия басқарған 12 адамы бар Сергиопольдің оңтүстік шығысынан 80 шақырым жердегі Чакурты өзенінің жағасына орналасты
2-топ Мәдінев Асан басқарған 16 адаммен Үржар станциясынан 20 шақырым жердегі Ақтас тауына бекінді
3-топ Смағұлов Сембай басқарған 8 адамымен Сергиопольдің оңтүстік батысында орналасты
Қараша айында барлығы бірігіп Қарқаралы шатқалы мен Тарбағатай тауларына бекінді
Қуғын кезінде Смағұлов Сембай, Көкмырзаев Бейсембай, Бейболов Шонаш ұсталды
Тоғылбаев Қытайға қайта кетті
№2, 3 ауылдарда Қытайдан келген Қардыбаев Мұқатай, Омарбеков Қажан және Қордаев Қоңыр бастаған 10 шақты адамнан құралған топ отбасын көшіріп кетуге әрекет етті

Шұбартау ауданындағы №10 ауылға 28 тамызда Қытайдан келген Қожамжаров бастаған 50 жігіт келді
Ауылдық кеңес төрағасын атып, 100 бас малды айдап әкетті
Ақ-Үйрек тауы маңында аудандық қызыл әскерді талқандады
4 жауынгер өлді, 2 адамды тұтқынға алды
31 тамызда жергілікті елді жинап, Тарбағатай таулары арқылы Қытайға өту үшін Үш-Киік станциясына келді
13 қыркүйекте бәрі ұсталып, топ таратылды
Осы ауданда Құдайбергенов Шәкәрім** тобы түзіліп әрекет етті
Олар №13, 14 ауылдарға ойысқанда, 2 қазанда Қараауыл аудан орталығынан оңтүстік-батыс жағындағы 50 шақырымдық жердегі Керегетас тауларында арнайы қызыл отрядтың көзіне түсті
Атыс кезінде топ басшысы Құдайбергенов Ш
қаза болды
Одан винчестер қаруы, 2 ат, 1 түйе алынды
Қалғандары әржаққа қашты.
Күршім ауданында 21 тамызда Вознесенск селосында Ыбраев тобымен атыста 1 кісі қаза болды
Ыбраев өзі Қытай шекарасына қашты
Қыркүйек айының басында Кедровый ключ шатқалында осы ауданның қуғын-сүргінінен қашқан Степан және Иван Черемновтар бастаған 6 адамдық топ пайда болды
Ай ортасында Степан ұсталды, тобы таратылды
19 қазанда Қытайдан келген Нораев Әлімжан бастаған 15 адамдық топ төбе көрсетті
Мақсаты отбасын көшіріп әкету болған екен.
Зыряновск ауданында Сібір өлкесі жағынан келген көпестің ұлы Мещеряков бастаған 10 адамдық топ шықты
Қараша айында Ертіс өзенінің Қызыл жар кемежайына бекінді

 Қарқаралы ауданында қараша айының басында Ораз шатқалында құрамында 7 адамы бар топ Сарықов Әшкер басшылығымен қимыл жасады, 3-і ұсталды
Қалғаны Боқты тауларына жасырынды.
Түркістан ауданында құрамында 7 адамы бар Баймаханов Анқай тобы 2 қыркүйекте 2 колхозшыны өлтірген және 1 жаралаған.
(Деректер БК(б)П Қазақ Өлкелік Комитетіне жіберіп отырған Қазақстан бойынша Бірлескен Мемлекеттік Саяси Басқармасы Өкілетті Өкілдігінің 1929–1931 жж
аса құпия оперативті-барлау жиынтықтарынан алынды).
 
   Әйелдерді зорлау, қарапайым адамдарды өлтіру сияқты жеке бас қамы, нәпсәсі үшін әрекет еткендер бұл тізбеге енгізілген жоқ
Барлығының іс әрекеті мал ұрлау, қоймалардан астық ұрлау, ақша, киіз ұрлаудан құралған
Ал бұл әрекеттер 1929 жылы билік талап еткен мүліктің жоспарын орындау үшін болса, 1931 жылы жайлап бара жатқан аштықтан жан сақтап, отбасын аман алып қалу ниетінен ғана туындаған
Басқа амал жоқ еді
Яғни бұл кеңес үкіметінің жүргізген саясатына сәйкес қалыптасқан заңды құбылыс
Жоғарыда аталған есімдер рухы ақталуға лайық па, жоқ па, оны қоғам шешеді
 
 
Айнаш Сейсенбаева, 
ҚР Президенті Мұрағатының бас сарапшысы
 
* Осы жылдары қоғамда жүргізілген науқандарға төтеп бере алмай қалың жұрт Қытайға ауғаны белгілі
Ол жақтан да оңды пана таба алмай кейбіреулер қайта оралды немесе келіп отбасын көшіріп әкетуге әрекет етті

** қазақ ақыны, ойшылы, ағартушы-демократ, композитор Құдайбердиев Шәкәрім болуы мүмкін.
