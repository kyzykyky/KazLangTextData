Халқымыздың күй өнерінің алғашқы белгілері осыдан 3-4 мың жыл бұрын байқала бастаған деп ғалымдарымыз түрлі дәлелдер келтіріп жүрсе де, оның одан бергі нақты көрінісі ретінде Жошы дәуірінен қалған «Ақсақ құлан» күйін өнеріміздің өрі, күйіміздің төрі деуге болар еді
Ал сол орта ғасырлық өнерді адам қиялы жетпейтін биікке көтерген адуынды дәулескер дарын Құрманғазы Сағырбайұлы екені белгілі
Ол өзінің өзгеге ұқсамайтын асқақ әуенімен ауыл арасынан шығып, аймағына, алыс-жақынның бәріне құдіретті әуен асқақтығын жеткізіп, дүйім жұртты дүр сілкіндірді
Жуастың жігерін оятып, намыстыға рух берді
ХІХ ғасырдың өзінде «Сарыарқа» болып самғады, «Кішкентай» болып күңіренді, «Адай» болып арындап, асқақ биікке көтерілді
Тегінде күйші Құрманғазы тірісінде туған топырағынан баянды бақыт таппаса да, екінші өмірінде бөлек құрметке бөленді
Қазір де ол жұртшылық жүрегінде, халқының алақанында жүрген өлмес өрен, қайталанбас тұлға.
Биыл сол саңлақ даңғайыр дарын, дарабоз күйшінің туғанына 190 жыл толды
Осыған орай Атырауда Құрманғазы атындағы республикалық күй фестивалі өтті
Ол күні облыс орталығындағы он мың адамдық «Мұнайшы» стадионында адамдар иін тіресіп, мың орындаушының домбыра шанағындағы дүбірлі саусағына дыбыс шығармай үңілді
Өйткені бұл шараның бұрынғыларға қарағанда жөні бөлек
1957 жылы дәл осы стадионда сол кездегі облыстың бірінші хатшысы Нұртас Ондасыновтың ұйымдастыруымен 500 адамдық оркестр Құрманғазы бастаған талай саңлақтың сазды күйлерін бірінен соң бірін сабақтаса, енді аталған фестиваль аясында еліміздің сан тарабынан бас қосқан кәсіби мың күйші әуен қанатында шеберлік танытты
Ал мұндай жаңалық келешекте қазақ даласында қайталана ма, жоқ па, оны дәл басып айту қиынның қиыны
Бұл әлемдік үрдістегі соны жаңалық екендігі еш дәлелдеуді қажет етпейді.
Шара күй фестиваліне келген өнер ұжымдарының шеруінен басталды
Оның тізгінін 1934 жылы Алматыда алғаш рет көрермендер алдына шыққан күй атасы атындағы академиялық қазақ ұлт аспаптар оркестрі ұстапты
Ұжымға алғаш рет ­Ахмет Жұбанов жетекшілік етіп еді, қазірде Қазақстан Республикасына еңбегі сіңген қайраткер, профессор Жанас Бекентұров басшылық жасайды
Елімізде жалғыз адам орындайтын жалынды күйді қырық адамның саусағы үн біріктіріп, дүбірлете дүрілдетуге негіз болған бұл ұжымның орны ерекше
Оркестр алғашқыда бар-жоғы он өнерпазбен сахнаға шықса, кейін 40-50 адамдық құраммен күллі әлемді аралады, құрметке бөленді, аңыз болып аты қалды.
Шеру одан әрі жалғасты
Астана қалалық әкімдігі мемлекеттік филармониясы, оған жалғас 1957 жылы негізі қаланып, 1958 жылы Дина есімін иеленген, 1990 жылдан бері өз алдына кәсіби ұжым атанған атыраулық академиялық қазақ ұлт-аспаптар оркестрлері сап түзеп, келесі кезекте Қарағандының Тәттімбет атындағы, Атыраудың «Нарын», Оралдың Дәулеткерей атындағы, Маңғыстаудың Абыл, Ақтөбенің Ахмет Жұбанов атындағы және Қостанай облыстық ұлт аспаптар оркестрлері мен Ресей Федерациясының Астрахан облысындағы Құрманғазы атындағы мәдениет орталығының «Атамұра» домбырашылар ансамблі, Атырау облысындағы барлық аудандар мен өнер ұжымдарындағы оркестрлер құрамы келеді.
Міне, мың адам стадион төріне орналасты
Әдеттегі әйдік концерт залдарының өзіне 500-600-ден артық адам кетпейтінін білеміз
Ал мына құрамның өзі 1 мың адам
Олардан басқа кезекті дирижерлер, қосылып, жеке орындайтын әншілер мен күйшілерді есептеңіз
Сонда оркестрдің құрамының өзіне орта есеппен екі концерт залы керек болады емес пе? Орындаушылардың бір шетінен екінші шетіне қарасаңыз кәдімгідей әудем жер
Бұрын-соңды мұндай алқаны көрмеген адам үшін мына құрам оғаштау сияқты
Бірақ адам күші, мүмкіндігі жоғары ғой…
Кезек өнерге берілді.
Беу, ағайын!
Қаумаламай тұра тұр,
Жібер күйді жаным менің тынатын.
Жігер құйсын, жүйткіп өтсін тағы да,
Құрманғазы деген дана сұрапыл.
О, Күй ата, зулат, құйғыт, бас күйге,
Отырғам жоқ мен де бүгін басқа үйде.
Сен толқынсың
Сарыарқасың, Алтайдан,
Қарғып түскен Каспийге!
Ж.Нәжімеденов
Иә, сағым қуған Сарыарқа, ақбас Алатаудан етегін толқып ұрған Ақтау, Жем мен Сағыз, Еділ мен Жайық арасынан келген өңкей жүйрік Құрманғазының қолына домбыра ұстаған екінің бірінің жүрегі дауаламайтын ең күрделі күйі «Серперді» бастап кетті.
Ел аузындағы әңгімелерге сенсек, туындыгердің өзі кезінде «Бұл күйді дәл өзімдей ғып ешкім де орындай алмас, бірақ кейінгілерден үмітім зор» деп жебейді екен
Ал көз көргендердің өзі «Серперді» Охап Қабиғожиндей етіп ешкім де орындаған жоқ
Тіпті дарабоз деген Динаның өзі Охаптың тартысына тәнті, еріксіз бас шайқап «Әй, шайтан бала-ай!» деп еріксіз көзін сүртеді екен дейді
Міне, сол «Серпермен» мың адамдық оркестр өз тұсауын кесті
Дирижерлық тұғырда Д.Нұрпейісова атындағы оркестрдің бас дирижері және көркемдік жетекшісі, ҚР мәдениет қайраткері Талғат Қамалиденов
Бұдан әрі сол Талғаттың басқаруымен Динаның «Әсем қоңыр» күйі орындалды
Бір қарағанда «Серперден» соң «Әсем қоңырдың» орындалуы заңдылық.
Біз күй әлемінде Құрман бабаны күй атасы десек, оның сүйікті шәкірті Динаны кейде күй анасы дейміз
Өнерде Құрекең «Серперлетіп» төрге озса, сол салтанатты әдемі «Әсем қоңыр» одан әрі жалғады.
Одан соң сахнаға ҚР еңбек сіңірген қайраткері, тамаша күйші-сазгер Шәміл Әбілтай көтерілді
Оның шабыттана, шалқи орындаған «Қазақстан-Нұрсұлтан» күйі Атырау топырағында алғаш рет ойналып отыр
Автордың жеті жыл толғатып, дүниеге әкелген туындысы тыңдаушылардың шынайы қошеметі мен жүрекжарды ризашылығына бөленді.
Шертпе күйдің жалғыз шекті сұқ саусақпен іліп қаққан әуенімен басталған бұл шығарма бірте-бірте күш алып, төкпе күйдің арынды қағысына ұласқанда жалғыз Шәміл емес, күллі оркестр сансыз саусақты сауылдата шерткендей әсерге бөлейтін алапат үн стадиондағы он мыңнан астам тыңдарманды жіпсіз байлап, іштен тындырды
Содан соң… Содан соң әлгі үн мен шеберлік одан бетер кеу-кеулеп, шырқау биікке көтерілді
Күй өнерінің көркемдігі деген осы шығар
Тегінде Шәміл тақырыбынан ауытқымайтын арнау күйлер шығарудың шебері
Олардың бәрі де халқымыздың біртуар тұлғалары – алыптарға арналған
Мына дүние соның бірі
Оны жұртшылық асқан қошеметпен қабылдады.
Жұртшылықтың оркестр орындауында аса ықыластана тыңдаған шығарманың бірі Құрманғазының «Көкала ат» күйі болды
Ол күй әлемінде кейінгі кезде ғана орындалып жүр
Оны біздің дәуірімізге жеткізген күйші Әсима Қалиқызы Ізмұхамбетова.
Мана күй фестивалін ашардағы сөзінде Атырау облысының әкімі Бақтығожа Ізмұхамбетов Құрманғазы күйшінің қазақ мәдениеті мен өнеріндегі алатын орны жөнінде айта келіп, «Ұлы сазгер шығармаларына Ізмұхамбет әулеті де тәнті, белгілі дәрежеде араласымыз бар
Бүгінгі фестивальде орындалатын «Көкала ат» күйі менің анам Әсима Қалиқызының орындауын­да біздің заманымызға жетті
Ол біз үшін де, қазақтың күй өнері үшін де зор мақтаныш» десе, айтуының жөні бар еді.
Өткен жылы ғана 86 жасында бақилық ғұмыр кешкен Әсима апай өнерлі ортада көп көріне бермейтін, жарнамаға жоқ, тек анда-санда ағайындар, отбасы жиналғанда сөздері өтетін қайғылары қолқалап, сұрағанда ғана қолына домбыра алатын
Алатын да: «Жастай серік еткен өнерім еді
Одан бері есімі ел есінде қалған, Уфада діни білім алған белгілі молданың келіні болдық
Молда болмағанның өзінде атаңның алдында домбыра ұстау ибалы қазақ қызына жараса бермейді ғой
Бірақ үлкен кісінің өзі рұқсат берген соң атекем жоқта ғана аз-аздап тартып, қол үзбей жүрдік қой
Сонда да болса, ұдайы машықтанбағандықтан қолың да қасаңсып, жатырқап қалады екен» деп кешірім сұрап алатын да, тек өзінен басқа ешкім жебемейтін Құрманғазының «Қарт жігер», осы «Көкала ат», Мақаштың «Байжұма», Мүсірәлінің «Ақжелеңін» бірінен соң бірін дауылдата солқылдататын
Ұмытыңқырап қалдым дегені әншейін сөз, орындау мақамдары ерекше-тін
Қағыстарында көп орындаушыда ескеріле бермейтін бөтен ерекшеліктер бар.
Оны бірде сөз ыңғайында апайдан сұрағанымызда ол кісі өзіне қатысты ұзақ-сонар әңгімеден қашты ма, әлде өнер тілінен басқа бағытта сөйлеп қоярмын деп ыңғайсызданды ма, «Ондай қағыстарды әкемнің құрдасы, бір жағынан тумалас ағайын, өткен ғасырдың отызыншы жылдарының басында ауыл шаруашылығы қызметкерлерінің Алматыда өткен өнер фестиваліне қатысып, жұлдызы жанған күйші Баһу Ниязәлиевтен үйрендім
Ол кісі кезінде Мақаш әкімді көре қалған және ол қатысқан үлкен ортада талай рет күй тартқан, көп күйді Мақаштың өз орындауында үйренген адам-ды
Соқыр Есжанның, Құрманғазының шығармаларын көп білуші еді» дейді.
Ал күні бүгін ортамызда жүрген, төкпе күйдің жілігін шағып, майын ішкен арқалы күйші Ғатау Ибішев болса: «Талай рет қолқалап, Әсима жеңгеміздің орындауындағы күйлерді тыңдадық қой
Сонда байқағаным, ол кісінің шығарма орындауда дәстүрлі төкпе күй тартушыларда көп кездесе бермейтін соны қағыстар бар
Мәселен, олар Құрманғазының «Қарт Жігері», Мақаштың «Байжұмасын» орындау барысында жиі және анық байқалатын
Мүмкін бұл сол ұстазы Баһу қарияның өзіне тән мақамдары болар.
Тағы бір ерекшелігі – Әсекең орын­дауын­дағы күйлерде жеңіл тақырыптар жоқ, қай-қайсысы да салмақты, толғап, күшпен тартатын философиялық кесек шығармалар.
Соған сай оларды шерткенде байыппен күрей толғайтын
Сол сәтте тыңдаушылардың бойында ерекше шабыт, сергектік пайда болушы еді» дейді.
«Көкала атты» алпысыншы жылдардың басында өнер зерттеуші (Ол кезде Қазақ КСР ғылым академиясының М.Әуезов атындағы әдебиет және өнер институтының ғылыми қызметкері болатын) марқұм Тымат Мерғалиев әдейі іссапармен Атырауға келгенде сол кезде он үшінші ауылда тұратын Әсима апайға жолығып, оның орындауындағы әлгі күйді магнит таспасына жазып алған
Кейін оны «Домбыра сазы» атты ғылыми еңбегін­де атап көрсетеді
Ал профессор ­Карима ­Сахарбаева 1999 жылы аталған күйді нота­ға түсірсе, республиканың еңбек сіңірген қайраткері Айтқали Жайымов оркестрге бейімдейді
Енді, міне, сол шығарма үлкен ұжымның сүйемелдеуімен орындалу үстінде.
Ерекше екпінді, жылдам да жігерлі орындалатын, өн бойы сұлулық пен сүйіспеншілікті бейнелейтін бұл күй Құрманғазы атамыздың өзінің Қалбаң құлағы сынды азаматқа көлтік, ерге серік болған, қысылғанда қиын жерден алып шығатын асыл арғымаққа арналған
Шығарманы Дина Нұрпейісова атындағы Атырау музыка колледжі оркестрінің дирижері, республикалық, халықаралық конкурстардың жеңімпазы Ержан Қитаровтың басшылық етуімен орындалды
Көрермен жылы қабылдады.
Құрекеңнің қай күйін алсаңыз да қызу қанды, екпінді, жорық жылнамасын көрсететін Махамбет жырларындай қайсар дүниелер
Бірі өлеңнің өрені болса, екіншісі – күй өнерінің тарланы, бүтін болмысы намыспен тұтасып, кек алуға жаралған жандардай
Еріксіз таңданасың, осындай қос дарын, намысқой наркескендер бір заманда, бір өлке, бір топырақта қалайша туды екен?.
Екеуінің арасы бар-жоғы жиырма жыл – екі ондық қана.
Бір қызығы, екеуінің шығарған дүниесі де алпыс-жетпістің әр жақ, бер жағында
Әрине, жазу, сызуы жұтаң, тіптен тапшы кезеңде олардың біраз туындысы хатқа түспей ұмытылып, жұтылып та кеткен шығар
Бірақ бізге жеткені әлгіндей
Кейбірі жаңағы «Көкала аттай» жаңа ғана өнерлі ортаға оралып, екінші ғұмырларын бастап жатыр
Оған себеп, ел ішінде жүріп, ерте кеткен жары Салахиденнің де, өзінің де ата-аналық парызын жоғары ұстап, он ұл-қызды оқытып, тәрбиелеп шығарған әулет анасы – Әсима апай
Балаларының алды мемлекет, қоғам қайраткері
Қалғандарының бәрі де жүрек қалауына сай арнаулы білім алды
Шаңырақ құрып, үй болды.
Бір ғажабы, сол ұрпақтарының қай-қайсысы да өнерге бейім, күйді жүрегімен сүйеді, жанымен қалайды
Өз басым ол кісімен көптен таныс едім
Облыстық теледидарда жұмыс істеген жылдарымда апайды талай рет телехабарға қатыстырып, күйін тыңдадық, шеберлігіне тәнті болдық
Сонда ол кісі «осы Көкала атты» менен басқа ешкім орын­дамайды
Әлде бірде-біреуі білмей ме? Тым болмаса, Дина апай да білмей ме?» дегені бар.
Мүмкін білген, әлде жоқ, бірақ аталған күй Әсима Ізмұхамбетованың орындауында өнер додасына енді
Соңғы он шақты жылда бұл күй балалар музыка мектептерінің домбыра класы бағдарламасы бойынша болашақ күйшілерге үйретіледі
Талай шәкірттің шұқшия отырып, шабыттана орындағанын көзімізбен көрдік
«Көкала аттың» екінші ғұмыры басталды деген осы.
Жақында Шәміл Әбілтай бар, Ғатау Ибішевпен бірге Әсима апайдың басына бардық, дұға оқыдық
Құлпытасында қашалған суретте апайдың алдына домбыра алып, Құрекең аспабын аса бір сүйіспеншілікпен аялап отырған қалпы бейнеленген екен
Қандай ғажап, Ізмұхамбет сияқты аузы дуалы, алды кең молданың жағасын кірлетпей, шайын сұйылтпай, бабын тауып, үйге көрік, отағасына серік, он бала тәрбиелеген алтын құрсақ алып ана халқымыздың қасиетті домбырасын да аялап отыр
Ана адамзатты алтын бесігімен тербейді дейтіні рас екен-ау.
Домбыраны көргенде есіме Құрекеңнің «Көкала ат» күйі түсті.
Құрман баба, сен неткен бақытты едің?
Өтепберген Әлімгереев, Атырау
