Таяуда Талдықорған қалалық ішкі саясат мекемесінің қолдауымен, қалалық ардагерлер кеңесінің ұйымдастыруымен жыр мүшәйрасы өтті
Облыстық тіл сарайында өткен бұл байқау «Ата-баба дәстүрі – ұрпаққа аманат» бағдарламасы аясында Қазақ хандығының 550 жылдығына арналды.
Дүбірлі жыр додасына қатысқан үміткерлер арасында көптен бері өлең өлкесіне қарымды қалам тербеп, өзіндік сара жол сала бастаған дағдылы шайырлар мен жаңадан қанат қағып келе жатқан жас талап иелері де бар
Қатысушылардың әрқайсысы екі өлең оқуға мүмкіндік алды
Оның біріншісі – ел тарихынан тағылымды сыр шертетін Қазақ хандығына арналса, екіншісі – еркін тақырыпта
Бұл жолғы жарысқа қатысушы 25 ақын тыңдарман қауым алдында өз өнерлерін ортаға салып, өткір тіл, орамды оймен жазылған шығармаларын ұсынды
Тартысты өткен жыр сайысында әділқазылар алқасының сараптауымен жүзден жүйрік, мыңнан тұлпар шыққандар анықталды
Сондай-ақ мұнда 8 ақын жүлдеге лайық деп танылып, ынталандыруға ие болған 5 ақынға Алғыс хаттар табыс етілсе, жүлделі орын иегерлеріне қаржылай сыйақы тағайындалды
Ал жарыстың бас жүлдесіне талай шаршы алаңдарда шашасына шаң жұқтырмай топ жарып жүрген Алматы облыстық баспасөз орталығының бас маманы, ақын Сағыныш Намазшамова ие болды.
Кәлім ХАН
