Бүгін Алматы қаласындағы Орталықтандырылған кітапханалар жүйесі­нің №4 кітапханасы жайлы әңгіме өрбітпекпіз
Өйткені биыл – бұл рухани білім ордасы үшін ерекше жыл
Биыл білімге құштар қауымның сүйікті ордасының ашылғанына 80 жыл толып отыр
Бүгінде Сағын Кәденқызы секілді іскер жетекші басшылық етіп отырған кітапхана 1930 жылы құрылған
Кітапхананың 14 мың оқырманы бар
Кітап оқуға уақыт табыла бермейтін, есесіне интернет сайттарындағы ақпараттардың ағымы уақыттан жаңылыстыратын, зымыраған мына заманда рухани азық іздейтін жандардың бар екендігінің көрсеткішіне айналған кітапхана қашан да оқырманға лық толы
Әсіресе, аталған кітапхана оқырмандарының дені жастар екеніне, олардың білімге деген құштарлығының зор екендігіне мұнда өткізген бір сағаттың ішінде  куә болдық.
Қала өміріндегі мәдени және қоғамдық қызметтерді насихаттау саласында бұл кітапхананың алатын орны ерекше
Ғасырға жуық тарихы бар кие­лі орданың шығармашылық саладағы жетістіктері мол
Мұнда кітаптарды насихаттау мақсатында түрлі мерекелік шаралар ұйымдастырылып тұрады
Жыл сайын дәстүрлі түрде жылдың үздік оқырманын марапаттау кештері, кітапхана қызметкерлерінің конференциясы, қаламыздағы ғылым және мәдениет саласындағы зиялы қауым өкілдерімен кездесу-кештер, «дөңгелек үстелдер», «Ақпарат күндері», тағы басқа іс-шаралар өткізуді кітапхана басшысы Сағын апай әдетке айналдырған
 Сондай-ақ түрлі тәрбиелік мақсаттағы салалық оқу құралдарын тиімді пайдалану, «Мәдени мұра» бағдарламасына сай, өлкетану, білім беру ісіне көмек көрсету бағытында өткізілетін көпшілік шаралардан да бұл кітапхана құралақан емес
Әсіресе, жастардың бойында рухани-адамгершілік құндылықтарды қалыптастыратын  көп­теген интеллектуалдық, зияткерлік іс-шаралар көптеп ұйымдастырылады.
«Тегінде, адам баласы адам бала­сынан ақыл, ғылым, ар, мінез деген нәрселермен озады» деген ұлы Абай  сөзі білімді  болам деген жастарға шамшы­рақ болуы тиіс
Міне, осы мақсатта оқырмандардың кітапшаларына талдау жасау арқылы, жыл бойы өздерінің білімдерімен, белсенділіктерімен ерекше көзге түскен кітапхананың білімді де дарынды оқырмандардың арасында «Жылдың үздік оқырмандары» атты са­йыс ұйымдастырылады
Сөйтіп, кітапхана­ның жыл оқырманы анықталады.
«Қоғамның рухани дамуын қолға ал­май тұрып, экономикалық-материалдық саланы өркендету мүмкін емес
Осыған байланысты жастардың бойында ұлттық рухани құндылықтарды қалыптастыруға: Отанға, туған елге деген сүйіспеншілікті дамыту, жаны да, қаны да қазақы, халық­тың тілі мен дінін, тарихын бойына сіңір­ген, жоғары білімді, ой-өрісі кең, алғыр да жүректі, сауатты да салауатты, бәсекеге қабілетті, рухани мәдениетті тұлғалар­ды тәрбиелеуге және оларға білім беру деңгейін көтеруге баса назар аудару керек
Елімізде білім алып жатқан жастардың қоғам алдындағы жауапкершілігін сезінуі рухани дүниесінің байлығымен тікелей байланысты
Ал рухани байлықты оқырмандардың бойында қалыптастыруда кітапханашылардың қосар үлесі зор», – дейді Сағын Кәденқызы.
№4 кітапхана ұжымы заман талабына сай әрбір оқырманның талабын ескеріп, олардың жан-жақты дамуына, ақпараттық, зияткерлік ресурстарды өз бетінше тауып, пайдалана білуге үйрететін – ұйымдастырушы тұлғалық қызметін адал атқарып келеді
Мәселен, абонемент бөлімінде оқырмандардың жас ерекшеліктеріне, олардың кітапқа деген ынтасына, сұранысына қарай бөлінген оқырман топтарымен: «Соғыс және еңбек ардагерлері», «Дарынды балалар», «Жанұялық кітапшамен оқитын оқырмандар», «Әртүрлі мамандар» топтарымен жүйелі түрде кітапханалық жұмыстар жүргізіледі
Арнайы түрлі түсті кітапшаларға тапсырыстар беріліп, оқырман кітапшалары жаңартылады.
Балалар мен жасөспірімдерді кітап оқуға тартуға үлкен әсер ететін ең маңызды орта – отбасы
Баланы кітап оқуға ынталандыра отырып, отбасы бала бойында мәдени және зияткерлік белсенділікті дамытады
Осыған орай жанұялық кітапшамен оқитын оқырмандарға кітапханашылар отбасымен бірге кітап оқуға, кітапқа деген сүйіспеншілік пен балаға деген қамқорлық мәселелеріне арналған кітаптарды ұсынып, ата-аналарға бала тәрбиесі бойынша толғандыратын мәселе туралы қажетті ақпараттарды табуға көмектесті
Кітапханашылар бұл топ оқырмандарына арналған «Отбасы­ның кітап әлемі», «Балаңызбен бірге кітап таңдаңыз», «Анаммен кітап ғаламшары­на саяхат» деген көрме-сөрелері­нен баланы адамгершілікке, иманды­лыққа тәрбиелейтін этнопедагоги­ка­лық әдебиеттермен қатар көркем шығармаларды ұсынып отырды,  «Ата-ана мен бала: оқуға құштарлық – отбасылық жетістік» атты әңгіме  сағаттары өткізілді.
Жастар мен жасөспірімдерді жүйелі оқуға тарту, оларға қолжетімді ақпарат көздерін ұсыну, жастардың сұраны­сына  байланысты кітапхана  қорын  әдебиеттермен толықтыруды басты мін­дет еткен кітапхана оқырмандарына түрлі қызмет көрсетеді
Мұнда абонемент, оқу залы, интернет залы, әдістеме-библиографиялық бөлімі қызмет көрсетеді
Кітап қоры оқырмандардың сұранысына сай толығып тұрады.
Кітапхана – ғылым мен білімнің, даналықтың  киелі кеніші десек, ал  кітапханашылар осы  қасиетті шаңы­рақтың  ақ жаулықты анасындай
Ұрпаққа ізгіліктің кілтін ұстатып, кітап әлемімен таныстыратын, әрбір оқырманға жан шуағын шаша білген, өмір кілтін кітапхана қызметіне  арнаған абзал жандардың ең­бектері ұшан-теңіз.
Мәдина Кеңес
