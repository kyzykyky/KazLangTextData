Алматыда Ұлттық кітапханада «Танымал қазақ қыздары» атты көрме аясында қазақтың қайсар қызы, штурман-ұшқыш, Халық қаһарманы Хиуаз Доспанова туралы «Хиуаз» атты кітаптың тұсаукесер рәсімі өтті.
Тұсаукесер рәсіміне Атырау облысы әкімдігінен арнайы делегация келді
Сондай-ақ зиялы қауым, батыр апамыздың туыстары, бұқаралық ақпарат құралдары өкілдері қатысты.
Жиынды ардагер журналист Раушан Айтжанова ашты
Мұнан соң Динара Асанова, Ұлттық кітапхана директоры Жанат Сейдуманов, Әбу Сәрсенбаевтың қызы Райхан Әбуқызы, жазушы Мереке Құлкенов, батыр апамыздың ұлы Ерболат Әміров, туысы Мақсат Мұхитдинов, танымал әнші Татьяна Бурмистрова, сыншы Әлия Бөпежанова және т.б
қоғам қайраткерлері сөз алып, ұшқыш апамыз жайлы естеліктерімен бөлісті.
Кітапты құрастырушы қаламгер Тұрсын Қалимова: «Жинақта естеліктерден бөлек, біршама ұсыныстар да айтылды
Атап айтқанда, Атырау халықаралық әуежайына Хиуаз Доспанованың есімін беру туралы мәселені қозғап келеміз
Әлем елдерінде ұшқыштардың есімін әуежайларға беру, ұшақтарға есімін жазу дәстүрі бар
Әзірге әуежайға аты берілмесе де, 2012 жылы «Эйр Астана» әуекомпаниясы жеке ұшағына тұңғыш рет Хиуаз Доспанованың есімін берді
Әлия мен Мәншүк есімдері бала кезімізден таныс
Ал ұшқыш апамыз туралы мәлімет мектеп бағдарламасына енгізілмеген
Астана және Атырау қалаларында Әлия, Мәншүк, Хиуазға арналған кешенді ескерткіш орнатуды ұсындық
Себебі қазақтың үш батыр қызын бөліп-жаруға болмайды
Мәдениет министрлігінен жақында жауап келді
Онда әуежайдың атын ауыстыру биыл қарастырылатындығын, ал мектеп бағдарламасына енгізу алдағы уақыттың еншісінде екендігі айтылған» дей келе, қазақтың қайсар қызы туралы алда әлі талай еңбек жазылатынын атап өтті.
Бағдагүл Балаубаева
