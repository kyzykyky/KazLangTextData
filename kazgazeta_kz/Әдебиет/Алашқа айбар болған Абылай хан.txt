Арқаның төсі – сұлу Көкше жері екі күн бойы дүбірлі тойдың куәсі болды
Мұнда алыс-жақын шетелдер мен еліміздің түкпір-түкпірінен меймандар жиналып, Қазақ Ордасының ханы, қазақ мемлекетінің тарихындағы аса көрнекті мемлекет қайраткері Абылай ханның 300 жылдық мерейтойын кең ауқымда атап өтті
Ел іргесін берік ұстап, ұлан-ғайыр жерімізді жауға бермей, бүтін сақтап қалу жолында аянбай тер төккен хан Абылайды қалың елі екі күн бойы ардақ тұтты
Алғашқы күні ғылыми танымдық жиындармен басталған шараның екінші күнінде Көкшетаудың іргесіндегі Қызылжардағы алаң жазықта думанды тойға ұласты.
Иә, мерекелік шара­лардың басы Көкшетау қаласының қақ төріне орналасқан даңқты қолбасшы Абылай ханның ескерткiшiне гүл шоқтарын қоюдан басталды
Салтанатты шараға Мемлекеттiк хатшы Марат Тәжин, «Нұр Отан» халықтық-демократиялық партия­сы төрағасының бiрiншi орынбасары Бауыржан Байбек, Мәдениет және ақпарат министрi Мұхтар ­Құл-Мұхаммед, Ақмола облысының әкiмi Қосман Айтмұхаметов пен Абылай ханның ұрпақтары және зиялы қауым өкiлдерi қатысты
Ұлы қолбасшының ескерткіші алдында Ақмола облысының әкiмi Қосман Айтмұхаметов құттықтау сөз сөйлеп, баба тойына келген күллі қауымды екі күндік мерекеге бір кісідей ат салысуға шақырды
Осыдан кейін Абылай алаңына жиналған жұрт «Көкшетау» мә­дениет сарайына қарай ағылды
Өйт­кені онда бұл күні «­Абылай хан және оның тарихи дәуірі» атты халықаралық ғылыми-прак­тика­лық конференция өтті
Айтулы жиын­ның ашылуында Мемле­кеттік хатшы Марат Тәжин кон­фе­рен­цияға қатысушыларға Мем­ле­кет басшысы Нұрсұлтан Назарбаев­тың құттықтау хатын оқып берді.
«Қай елдiң де айбынын асырып, айдынын тасытатын басты белгiсi – ұрпаққа мұра, ұлтқа ұран болатын ұлы тұлғалар
Қазақ халқының осындай ұлы тұлғаларының бiрi – Абылай хан
Даңқты бабасы туралы Шоқан Уәлиханов ­«Абы­лай хан дәуірі – қазақтардың ерлігі мен өрлігінің дәуірі» деп айшықты айтқан болатын.­ ­Абы­­­лай ханның басшылығымен қазақ халқының туған жердi жаудан азат ету жо­лындағы қиян-кескi ұрысы, сыртқы дұш­панға сол кезеңнiң күрделi геосаяси жағдайында айналадағы мемлекеттермен қарым-қатынаста дербестiгiн сақтауға қол жеткiзуi – ұлттық тарихымыздың жарқын беттерi
Абылай ханның 300 жылдығы елдiгiмiздiң бедерлi бiр белесi
Осыған орай халықаралық ғылыми-практикалық конферен­цияның айбынды ханымыз орда тiккен Көкше жерiнде өткiзiлуi де өте орынды
Бiз бұл жиында Абылай ханның ерекше еңбегiн ашып көрсетумен шектелiп қалмауымыз керек
Бәрiнен бұрын Абылай ханның қолы неге жеттi, неге жетпедi, бабамыз ненi армандады, бiзге ненi аманаттады, болашақ ұрпақтан ненi күттi, келер күндерге ненi ескерттi, бiз сол заманның тарихынан қандай тағылым аламыз деген сауалдарға жауап iздеп табуымыз керек» делінген Мемлекет басшысының құттықтауында.
Иә, бұл күні бірталай тарихшы ғалымдар хан бабамыз Абылай туралы тарихи деректерден сыр шертті
Мәселен, мінберден сөз алған Еуразия ұлттық университетінің ректоры, Қазақстан тарихшылары конгресінің төрағасы Ерлан Сыдықов ­Абылай ханның 300 жылдық мерейлi мерекесі – ел мәртебесiн танытатын өре мен өлшем өнегесi, ұлтымызға ұйытқы болатын таным мен тағылым тұғыры, қоғамымыздың қат-қабат ағымындағы орасан, серпiндi оқиға екенін айтып, оның сайын сахарамыз үшiн алды-арты алмағайып, шешiмсiз түйiндерi шиеленiскен дәуiрдің қалың тұманында адаспай жол тапқан қарымды қолбасшы, зәрезап заманның данагөй дипломаты болғанын баян етті.
Ал Ресей ғылым академиясы Тарих институтының ғылыми қызметкерi, хан бабаның ұрпағы Наиля Бекмаханова келтірген дерек бойынша, патша үкіметіне қазақтардың мал шаруашылығы, қоныс тебуi үшiн, жалпы Ертiс, Тобыл, Есiл өзендерiнiң аумағындағы сауда-саттық үшiн жер таршылық еткенде, жер аумағын кеңейту мәселесiн шешуге мемлекеттiк қайраткер Абылай хан тiкелей қатысып, Ресей патшалығымен хат жазысқаны туралы баяндады
1774 жылдың көктемiнде қазақ халқы көтерiлiске шыққан уақытта Абылай хан Пугачевпен қарым-қатынас орнатып, олар өзара iс-әрекет жөнiнде келiссөздер жүргiзгенін және Абылай хан мен Пугачев 1773-1775 жылдар аралығында хат алмасқандығы туралы біраз деректерді алға тартты
Халықаралық Түрік Академия­сы­ның президенті Шәкір Ибраев болса, ХVІІІ ғасырдағы Қазақстан тарихын, оның мемлекеттігін, тәуелсіздігін және осылардың ауыр сынға түскен қиын кезеңін тарихтан алып тастай алмайтынымыз сияқты бұл дәуірді Абылай хансыз көз алдымызға келтіре алмайтынымызды баяндамасына арқау етті.
– Кеңестік идеялогияның ­Абы­­лай ханды санамыздан біржола өшіре алмауының себебі де осыдан, – дейді ғалым
– Дәуір мен тұлға бұл жерде бір-бірімен ажырамас бірлікте
Ол ол ма, дәуір қайшылығы немесе зәрулігі тарихи тұлғаны қажет еткен болса, бұл тұлға өз кезегінде сол қайшылықты шешуге, зәрулікті өтеуге мейлінше себепкер болған
Абылай заманындағы мемлекеттер мүддесі мен саны қазір әлденеше есе еселенді
Абылай тағылымы біз үшін тепе-теңдікті сақтау, таразы басын аумай ұстау
Тәуелсіз Қазақстанның саясаты бұған толығымен жауап береді
Төрткүл дүниеге танылған қа­зақ елінің тұңғыш Президенті Н.Назарбаевтың жүргізіп отырған саясаты мен ісі Абылай хан бастаған ұлы тарихи миссияның заңды жалғасы.
Сөз алған жазушы, ғалым Тұрсынбек Кәкішев ұлы қолбасшы жайында толымды да ойлы сөз қозғай келіп, біздің азаматтық тарихымыз да, әдебиетіміздің тарихы да Кеңес кезінде бұрмаланған тарих екенін тілге тиек етті
Конференция барысында ұлы қолбасшының алыс-жақын шетелдерден келген ұрпақтары Абылай арманын жүзеге асырып, тәуелсіз елдің өр­кендеуіндегі еңбегі үшін Мемлекет басшысына ризашылық білдіріп, Абылай ханның мүсінін табыстады.

Түс ауа ғылыми конференция Ш.Уәлиханов атындағы Көкшетау мемлекеттік университетінде секциялық отырыстарға ұласты
Мұнда да даңқты қайраткер туралы баяндаламар жасалып, «Хан Абылай: таным мен тағылым» атты кiтаптың тұсауы кесілді
­Абы­лай хан туралы зерттеп жүрген тек өз ғалымдарымыз ғана емес
Секциялық отырыстарда Ресей, Түркия, Қытай, Қырғызстан елдерінен ғалымдар да баяндама жасады
Мысалы, Ыстамбул университетінің профессоры ­Мех­мет Сарай өзінің Қазақстан тарихын 1967 жылдан бері зерттеп келе жатқанын және осы жылдар ішінде Еуропа, Азия және басқа да өңірлердегі мұрағаттарды зерделегені туралы баяндады.
– Мені Қазақстан тарихы жөніндегі өзге шетелдік тарих­шы­лардың еңбектері толық қанағаттандырмайды, – дейді түрік ғалымы
– Мен үшiн Қазақстан та­рихында Тәуке ханның орны бөлек
Тәукеден кейiн ол кiсiнiң орнын басқан хан – бұл Абылай едi
Ол Қазақ мемлекетiнiң өзге елдермен тең тұрып, сыйлы болуы үшiн бар күшiн жұмсады
Халықтар арасындағы сыйластық пен достық өте маңызды нәрсе
Абылай хан сол сыйластықтың дамуына бар мүмкiндiк жасады
Ол бейбiтшiлiкте өмiр сүрiп, тәуелсiздiктi сақтап қалу үшiн орыс және Қытай мем­лекеттерiмен келiсiм-шарт жасаған данагөй хан, бiлгiр саясатшы.
Ал Ж.Баласағұн атындағы Қыр­ғыз ұлттық университетінің профессоры, тарих ғылымдарының докторы Шарикүл Батырбаева Абылай хан қазақ елінің ғана емес, жалпы Орталық Азияның түркітілдес елдеріне белгілі тұлға екенін айта келіп, қырғыз елінде де хан Абылайды ұлықтап, мемлекет қайраткері, ұлы қолбасшы ретінде танитынын сөз етті.
– Шындығында ол қазақ елін ғана емес Орталық Азия елдерінің басын біріктіріп, жоңғарларға қарсы күресте ерлігімен танылған
Менің ойымша қазақ-қырғыз келісімдерінің арасындағы тартыстарға қарамастан,­ ­Абы­­лай хан қырғыз елінің және бүкіл Орталық Азияның еркіндігін сақтап қалған тұлғалар санатында
Абылай ханның жорықтары біздің қырғыз жерінде де болғанын байқаймыз
Сондықтан біз жалпы бұқара халыққа Абылай ханның қалмақтарға қарсы күресі мен қырғыздарды біріктіруге қосқан үлесі туралы үнемі айтып отырамыз, – деді.
Дүниежүзілік Шыңғыс хан ака­демиясының президенті, Шыңғыс ханның ұрпағы Пурэв-Ойдовын Даваанян осы айтулы күннің маңызды екенін тілге тиек етті.
– Тарихтағы орны ерекше тұлғалардың қайраткерлігін кеңінен насихаттаудың кезі жетті
Мәселен, осыған дейін елі үшін өлшеусіз еңбек еткен адамдардың атаулы күндерін мерекелеу шаралары ұмыт болса, енді тәуелсіздіктің арқасында Абылайды ардақтап отырсыздар
Сондықтан да тарих парақтарындағы осындай атаулы күндер үшін қуаныштымын және менің бабаларымды дүниежүзі мойындаған деп түсінемін
­Абы­лай ханның 300 жылдығы тойланып отырған Қазақ еліне алғы­сым­ды айтамын
Шыңғыс ханның ұрпағы елу екі мемлекетке тараған
Ал соның ішінде ­Шың­­ғыс ұрпақтарының басым бөлігі Моңғолия мен Қазақстанда
Атап айтқанда, негізінен қазақ жеріндегі ұрпақтары ғана өзінің бабалары жайында жақсы біледі, – деді ол.
Конференция шеңберінде «Абылай хан және оның тарихи дәуiрi» атты көрме ұйымдас­тырылды
Оған «Ғылым ордасы» ғылыми кiтапханасының сирек кездесетiн кiтаптары мен жазба деректерi қойылған
Бұл құн­дылықтардың барлығы Алматыдан әкелiніпті
Мұнда сирек кездесетiн 50 шақты қолжазба мен шамамен 40 материал ұсынылған
Мәселен, 1765-1767 жылдары Абылай ханның генерал-губернатор Шпрингерге жазған хатының түпнұсқасы, губернатор Чечеринмен арадағы хаты, «Хандар шежiресi» де қойылған
Осы күні «Көкшетау» мәдениет сарайында Абылай хан туралы деректі фильм көрсетіліп, кешкісін Абылай ханның туғанына 300 жыл толуына орай ҚР халық артисі Тұңғышбай Жаманқұлов, ҚР еңбек сіңірген артисі Қайрат ­Байбосынов, ҚР халық артисі Нұржамал Үсенбаевалардың қатысуымен өткізілген салтанатты кешке ұласты.
Алғашқы күні ғылыми таным­дық жиындармен басталған ша­раның екінші күнінде Көкше­таудың іргесіндегі Қызылжар жазығында тойдың нағыз думаны дүркіреп өтті
Қаз-қатар тізілген ақ шаңқан киіз үйлер
Ауа райының қолайсыздығына қарамастан, тойға ағылған жұрт
Бұл алаңда «Азат рухтың Абылай ханы» атты театрландырылған қойылым өтті
Онда Қазақ Ордасы ханының тәуелсіздік мұраттары бағытындағы күресі жайында, қазақ елінің азаттығы жолындағы ұлы жорықтары, Абылайдың сыртқы саясаттағы өлшеусіз еңбектері, сондай-ақ оның қазақ мемлекетінің тарихындағы аса көрнекті қайраткерлігін сомдайтын көріністер көрсетілді
Түске қарай «Құлагер» атшабарында 7 шақырымдық жорға жарысы мен құнан бәйге, 16 шақырымдық тоқ бәйге, 25 шақырымдық аламан бәйге өткізілді
Ат спорты шарасына қатысу үшін Астана мен Алматы қалаларынан және он екі облыстан шабандоздар келді.
Бейбітгүл 
Әбдіғаппарқызы
АСТАНА – КӨКШЕТАУ – АСТАНА
