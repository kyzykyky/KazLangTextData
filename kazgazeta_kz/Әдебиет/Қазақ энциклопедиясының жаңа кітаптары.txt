«Қазақ энциклопедиясы» баспасы жуырда жаңа кітаптардың тұсаукесер рәсімін өткізді
Тұсаукесер шарасын баспа басшысы, философия докторы Ж.Н.Тойбаева авторларды жаңа кітаптарымен құттықтап, оларға шығармашылық табыс тіледі.
«Қазақ газеттері» ЖШС-нің Бас директоры – Редакторлар кеңесінің төрағасы Ж.Кенжалин және өзге де азаматтар баспа ұжымына жылы шырайлы тілектестігін білдірді
Тұсауы кесіліп отырған кітаптар туралы да көптеген игі пікірлер айтылды
Солардың бірі – дүниеден өткеніне бірер жыл болған белгілі қаламгер Садықбек Хангелдиннің «Керуен» жинағы
Бұл жинаққа негізінен автордың әр жылдары жазылып, мерзімді басылымдарда жарық көрген мақалалары, ой толғаныстары енген.
Белгілі жазушы Досан Жанботаның қос томдығы да тілге тиек етілді
Бірінші томға «Жер иесі» атты жаңа романы, еншісіне бұрынғы жинақтарына шыққандарымен қоса, мерзімдік басылымдарда жарық көрген жаңа шығармалары топтастырылған
Мемлекеттік сыйлықтың лауреаты Қ.Мұханбетқалиұлының орыс тілінде жарық көрген «Тяжкие времена» романында отаршылдыққа қарсы күрескен ұлт-азаттық қозғалысының батыры әрі көсемі Сырым Датұлының және оның соңынан ерген қазақ халқының ерлік бейнесі сомдалған
Белгілі сатирик, жазушы Көпен Әмірбектің «Батпанқұйрық» кітабы сатиралық повесть, әзіл-әжуа, скетч, интермедия, мысал-мысқыл, қағытпа-қалжың, фельетондардан құралса, жазушы Жақыпжан Нұрғожаның «Бір жұтым күн» жинағына автордың әр жылдары алуан тақырыпта жазған әңгімелері мен мақала, очерктері, публицистикалық ой толғаныстары топтастырылып отыр.
Бір сөзбен айтқанда, бұл тұсаукесер «Қазақ энциклопедиясы» баспасының да бір жылдық еңбегінің айтуға тұрарлық айшықты бір есеп беруіндей ерекше бір есте қаларлық шара болды.
Танзия Медет
Алматы
