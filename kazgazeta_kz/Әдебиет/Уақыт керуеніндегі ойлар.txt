Жуырда белгілі ғалым, ұлағатты ұстаз, Қазақстан Журналистикасы академиясының президенті, профессор Сағымбай Қозыбаевтың «Храм у подножия гор» және «Душа моя – перо» атты қос кітабы жарық көрді
Бүкіл саналы ғұмырын еліміздің журналистика саласын дамытуға, оның білім мен ғылым негіздерін қалыптастыруға арнап келе жатқан автордың әрбір туындысы қалың оқырман қауым мен әріптестері тарапынан жоғары бағаланып келе жатқаны сөзсіз
Сағымбай Қозыбаевтың ­бастамасымен «Отандық журналистика және публицистика» сериясының жүзеге асырылғаны да бұқаралық сипатқа ие кәсіп иелерінің өмірі мен шығармашылығын, теле-радио мен газет-журналдар қызметін жан-жақты насихаттауға себепші болды
Бұл жақсы үрдіс әлі де жалғасуда. 
«Храм у подножия гор» кітабы ­жайында сөз қозғасақ, мұнда автордың әр жылдары басылым беттерінде жарық көрген эсселері топтастырылған
Әл-Фараби атындағы ҚазҰУ-дың 85 жыл­дығына арналған туынды жылы оқылады, қасаңдылықтан ада, кейіпкерлері адами тұрғыдан суреттеліп, өнегелі қырлары кеңінен баяндалады
Бір ерекшелігі, өмірбаяндық суреттеулермен қатар қаламгердің ой-толғаныстары, пайымдаулары қатар өріліп отырады
Ермұқан Бекмаханов, Төлеген Тәжібаев, Өмірбек Жолдасбеков, Әнуар Әлімжанов, Тауман Амандосов, Жұмабек Кенжалин, Олжас Сүлейменов, Ғалымқайыр Мұтанов, Аяған Сандыбай, Нұртөре Жүсіп және т.б
тұлғалар жайында сыр шертіледі
Сонымен қатар автордың өмір туралы философиялық көзқарастары, журналис­тика мамандығына қатысты келесідей тұжырымдары ұсынылған: «Біздің журналистердің шетелдік әріптестер­ден үйренетіні жоқ емес, бар
Қазақ қа­ламгерлері әлемдік ақпарат кеңістігіне енді-енді шығып, аяғынан тұрып келеді
Қазақстан журналистерінің басқаларға да үйретері бар
Оған біздің бай тарихымыз, көне мәдени мұраларымыз, бүгінгі жетістіктеріміз тиек болатыны сөзсіз», «Шындықты жазамын десең, жолға шық
Ол пойызда, автобуста, жол үстінде, алыстағы қойшының қараша үйінде, дала қосында, қонақ болған бейтаныс жанның дастарқанының басында кездесуі мүмкін
Тек көре білсең болғаны»… міне, осы тақылеттес ойлар журналист кәсібін игерем дейтін жастарға бағдаршам, үлгі іспетті.
Автордың «Душа моя – перо» кіта­­­бында ғалымның 2018 жылы «Новое поколение» газетінде жарық көрген мақалалары жинақталған
Бұл мақалалар қоғамдық өмірдің құбы­лыстарын арқау еткен
Еліміздің қазіргі кезеңі, әлеуметтік өзгерістер мен әртүрлі қарама-қайшылықтар, тарих пен мәдени үдерістердің байланыстары мен бір-біріне әсері, елге еңбек еткен тұлғалардың болмысы, қаламгердің көңілге түйген, зердесінен өткізген кең құлашты ойлары соншалықты қы­­зықты оқылады
Жазылу формасы оқыр­манын жалықтырмайды, қайта жаңа бір белес­терге, кезеңдерге жетелеп отырады
Қос кітапты да отандық журна­листиканың әрі қарай дамуына оң ықпал ететін қомақты дүниелер деп айтуға болады
Себебі онда бүгінгі заман мен қоғам жайындағы толғаныс-тебі­реністер журналист мамандығының тұрғысынан жазылып, кәсіп иелерінің мұң-арманымен, қиял көгімен астасып жатыр.
Cағымбай Қозыбаев – журналис­тика білімінің бел ортасында жүрген қай­раткер азамат
Мамандыққа адал қызмет етіп, университет қабырғасында шәкірттерін білім нәрімен сусындатып, тұлғалық қасиеттерін қалыптастырып келеді
Көзіқарақты жұртшылық Сағым­бай ағаны Қазақстанның журналистік білімі мен ғылымының негізін салушы деп таниды
Бұл – заңдылық
Өйткені ол осы уақытқа дейін 50-ден астам кітап, соның ішінде энциклопедиялар мен анықтамалықтарды өмірге әкелген
Ол еңбектер елімізде ғана емес, көршілес Ресей елінде бірнеше мәрте басылды
Қазақстан журналистикасының кешегіден бүгінге дейінгі жылнамасы, шежіресі тарихы қызықтырған жан болса ұлағатты ұстаздың «Отечественная журналистика и публицистика», «Четвертый фронт», «Лики времени», «Гордое имя – журналист», «Свет звезды» және т.б
туындыларынан көп мағлұмат алып, бағалы қазынаға кенеледі
Сағымбай Қозыбаевтың қай туындысын алсақ та, онда қазаққа тән ұлттық болмыс пен бояу, кеңдік пен дархандық, қазақы дүниетаным, адамға жақсылық жасасам деген ізгі ниет, шынайы тілектестік, елі мен жеріне деген сүйіспеншілік және тағы басқа тамаша қасиеттер мен­мұндалап тұрады
Осы тұрғыдан алған­да ғалымның шығармаларын отан­­дық журналистиканың барометрі деп бағалауға да болады
Яғни жеткен же­тіс­тігіміз қандай, кемшілігіміз неде, ортақ мәселелер, бәрі-бәрі жан-жақты сараланып, баға беріліп отырады
­Мұ­ның барлығы автордың ұзақ жылғы мол тәжірибесінен бастау алатыны сөзсіз.
Сағымбай Қабашұлы 1970 жылы Ленин­град мемлекеттік университетін тамам­даған соң КСРО-ның Мемле­кеттік телерадио саласында жұмыс істеді, 1974 жылдан бастап әл-Фараби атындағы Қазақ ұлттық универси­те­тінде 30 жыл кафедра басқарды, журналистика факультетінің деканы болды
Баспа мен электронды БАҚ ка­фе­­драсының құрметті меңгерушісі
Университеттің «Өнегелі өмір» серия­сымен ол кісі жайында арнайы кітап жарық көрді
Үстіміздегі жылдың шілде айының бел ортасында профессор, тарих ғылымының докторы, төрт ака­демияның мүшесі, бірнеше жоғары оқу орындарының құрметті профессоры Сағымбай Қозыбаев мерейлі 75 жасқа толғалы отыр
Бұл ғалым өміріндегі айтулы шақ, маңызды белес
Ол әлі де тынымсыз ізденіс үстінде, қайнаған өмір тіршілігінің ортасында
Атқарған еңбегі сүбелі дүниелерге арқау болып, мың сан оқырмандарын қуантып келеді
Бір сөзбен айтқанда, уақыт керуеніндегі ойлар мен толғаныстар жас ұрпақтың рухани қазынасына айналады.
 Дәуіржан ТӨЛЕБАЕВ, 
«Ана тілі»
