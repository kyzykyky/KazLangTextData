Жақан Қосабайұлы!
Осы есім Торғай өңірінде үлкен құрметпен аталады
Себебі Торғай тарихында алғашқы болып өз елінің перзенті ауданды басқарып, облыстың бірінші басшысы дәрежесіне дейін өскен азамат
Жақанның туған Торғайына жасаған еңбегін, оның бағасын елі, Торғай халқы әлі талай берері сөзсіз
Уақыт зымырап өтіп жатыр
Біріншіден, Жақанның өмірден озғанына биыл 3 жыл толды, ал 2011 жылдың қаңтарында Ж.Қосабайұлы 70 жасқа толады
Ал біз, артында қалған азаматтар, елінің ардақтысы Жақан Қосабайұлының есімі тарихта қалуына иненің жасуындай да іс-шара жасаған жоқпыз
Жақан өзінің қажыр-қайраты, еңбегі арқасында өз есімін Торғай тарихына алтын әріппен жазып кеткені белгілі
Жақан тек қана Торғайға емес, бүкіл Қазақстанға танымал болды
1993 жылы Шақшақ Жәнібек Қошқарұлының 300 жылдық мерейтойының мемлекеттік дәрежеде Торғай жерінде тойлануы – бұл Жақанның еңбегі, сол кісінің бастамасы
Дүбірлі тойға мемлекет басшылары, бүкіл қазақ зиялылары, ғалымдар, ақын-жазушылар, атақты спорт жұлдыздары катынасып, қарт Торғайдың даңқын аспандатқаны айдан анық
Қазақстан тәуелсіздік алғаннан кейін өткен елдің елдігін паш еткен той еді.
Ал қадірлі қонақтарды ұшақпен алып келіп, құрметпен шығарып салуына сүбелі үлес қосқан Торғайдың қалталы азаматтары Ерболат Төлегенов пен Жантемір Хамзиннің демеушілігі ел азаматтарының ауызбіршілігін көрсетті

Егер зерттесек, Торғайдың тарихы мен Жақанның еңбегі туралы бірнеше кітап жазуға болар
Айта берсең Жақаңның туған жерге істеген ісі, төккен маңдай тері өлшеусіз
Торғайда 1 жылдың ішінде 300 үйдің салынуы, Торғайдың музей қала атануы, барлық көшелердің асфальттануы, Шақшақ Жәнібек алаңының ашылуы, сонымен қатар 2 қабатты пошта ғимаратының, әмбебап дүкенінің, «Шаңырақ» шайханасының, «Топжарған» стадионының, АН-24 ұшағы қонатын әуежайдың ауылдарда аудандық спартакиада өткізуіне байланысты совхоз орталықтарында стадиондардың салынып, ашылуы, соның ішінде облыстық спартакиаданың Торғайда өтуі, сол кезде тұрғындардың әлеуметтік жағдайын жақсарту мақсатында совхоз орталықтарын бір жерден жағылатын жылу жүйесіне қосып, аудан елді мекендерін көгалдандыру сынды көптеген игі шаралар атқарылды.
Кеңес үкіметі кезінде 1989 жылы Торғайда мешіт құрылысы салынды
Мешіттің ашылуына Елбасы Н.Назарбаевтың өзі келіп, лентасын қиды
Торғай облысына екінші рет келгенде Президенттің Қарғалыдағы минералды емдік қасиеті бар ыстық суды көруі, ол мәселеге көңіл аударып, ден қоюында үлкен мән жатыр
Жалпы алғанда, қасиетті Торғай жеріне Қазақстанның бірінші басшысының ат басын тіреп екі рет арнайы келуі, бұл – болмаған жағдай

Мен Жақанмен 1955 жылдан бері бірге болдым, менің ағам Мұсабек екеуі 5-ші сыныптан мектепті бітіргенше бірге оқыды
Мен олардан бір сынып төмен оқыдым
Үшеуміз Қолқұдық деген жерден мектепке таймен қатынайтынбыз, ауылдың арасы 14 шақырым жер
Сол 1955 жылдан 2007 жылға дейін, нақтылап айтқанда, Жақан өмірден озғанша жолдастығымыз бір кеміген жоқ
Сырттай бір-бірімізді іздеп, сұрастырып отыратын едік
Қуаныштарымызды бірге бөлістік
Қатты қиналған, күйзелген шақтарымызда бірге қиналдық, іштей бір-бірімізді қорғай да жүрдік

Тағы бір айтарым, менің қолыма қалам алуыма түрткі болған – Жақанның өмірбаянының деректері «Шежірелі Торғай» кітабында (Қостанай, «Шапақ» баспасы, 2008 жыл) дұрыс жазылмауы
Жалпы, өмірбаянның деректері барлық басылымдарда әртүрлі
Жақан Қосабайұлы Торғайдағы Ы.Алтынсарин мектебін 1958 жылы бітірген деп жа­зылған, ал ол Қоңқабаев Аңсаған, Қасжанов Мұсабек, Қарағұлов Бидалбек, Арыстанбеков Төленді сынды түлектермен бірге мектепті 1959 жылы бітірген
Бәрі де өмірден ерте озды

Мысалы, ол оқуға кеткенше шопан, механизатор болған деп жалған жазылып жүр
Нақтылап айтсам, Жақан Қосабайұлы 1959 жылы мектепті бітіргеннен кейін Қостанай қаласындағы пединститутқа емтихан тапсырып, түсе алмаған соң туған ауылы Сталин колхозына қайтып келіп, әртүрлі жұмыс істеді
1960 жылы 5 майда «Сталин» колхозы «Торғай» совхозы болып ашылды
Ал оның алғашқы директоры болып Кененбаев Құдабай деген кісі тағайындалды
Совхозда кадрлар жетіспейтін
Сондықтан облыстық комсомол комитетінің жолдамасы бойынша Ресейдің Челябі қаласындағы ауыл шаруашылығы институтына совхоздың атынан бірқатар жастар оқуға жіберілді
Сол тізімнің ішінде Жақан Қосабайұлы мен Бозша Тілеубаев бар еді
Біз 15 шақты бала Семиозерға (Әулиекөл) дейін машинаның бортында барып, Аманқарағай станциясынан поезға мініп, Алматыға оқуға кеттік
Жолға шығар алдында Баймырза деген кісі (Тілеубаев Бозшаның ағасы) Жақан мен Бозшаны оқуға шығарып салып тұрып айтқаны әлі есімде

– Ертең оқуын бітіріп келген соң, осы екеуі ауданды басқарады, – деген болатын
Аузына Құдай салған шығар
Айтқанындай, інісі Бозша ұзақ уақыт совхоздардың бас инженері, аудандық байланыс мекемесінің бастығы, аудандық ауыл шаруашылығы басқармасының бас инженері қызметінде істеп, сол жұмыстан зейнеткерлікке шықты
Жақан Қосабайұлы болса Жанкелдин ауданын, кейіннен Торғай облысын басқарды

Мен білетін Жақанның өмірбаянының деректері: 1965 жылы оқуын бітіргеннен кейін кәсіптік білім беретін училищеде мұғалім, 1966 жылы «Торғай» совхозында автогараж меңгерушісі
1967 жылы «Южный» совхозында бас инженер қызметінде жүргенде аудандық комсомол конференциясында аудандық комсомол комитетінің екінші хатшысы болып сайланды
1970 жылы «Речной» совхозының партия ұйымының хатшысы
1971 жылы Қостанайға жұмысқа ауысты
1973 жылы Жанкелдин аудандық партия комитетінде нұсқаушы, 1974 жылы «Қызбел» совхозында партия ұйымының хатшысы, 1975-1981 жылдары «Албарбөгет» совхозында директор болып еңбек етті.
«Албарбөгет» совхозы Жақан басқарып тұрған уақытта қой шаруашылығын дамытуда Бүкілодақтық Қызыл Туды жеңіп алған болатын
Ол ауданды басқарған уақытында ауданда қой саны 500 мың басқа жетіп, 1991 жылы тарихта бірінші рет ауданның шопандары 205 мың қозы өсіріп, рекордтық көрсеткішке қол жеткізді
Сол жылы бір ғана ХХІ партсъезд атындағы совхоз 32 мың қозы өсірді (директоры Зәйіт Әбілхайыров)
Сөйтіп, Бүкілодақтық Қызыл Туды жеңіп алды.
Жақан Қосабайұлы менің ғана досым емес, ол Торғайдың төл перзенті, туған жеріне еңбегі сіңген елдің бірі емес, бірегей азаматы
Тарих үшін, келешек ұрпақ үшін мұны естен шығармауымыз керек
Торғайдың дана халқы менің ұсыныстарымды қолдайды деп сенемін
Жақанның туған жерге істеген еңбегін паш ету үшін, 2011 жылдың қаңтарында оның туғанына 70 жыл толуына орай бірқатар тәрбиелік мәні зор мәдени іс-шаралар алдын ала ұйымдастырылса

Мәселен, жастардың білім алуына, жағдайы төмен отбасылар мен жетім балаларға көмек көрсету мақсатында Жақан Қосабайұлы атындағы арнайы қор ашылса, Торғай селосында өзі салдырған сәулетті құрылыстардың бірінде оған арнап мұражай ашылса
Аудан орталығындағы бас көшелерінің біріне Жақан Қосабайұлының аты берілсе
Шеген ауылындағы өзі оқыған Амангелді орта мектебінің атын Жақан Қосабайұлының атымен атау үшін жоғары мемлекеттік органдарға ұсыныс жасалса
Осы іс-шараларды қорытындылай келе, Ж.Қосабайұлының 70 жылдық туған күніне орай арнайы ғылыми конференция ұйымдастырылса

Менің айтқан ұсыныстарымды іске асыру мақсатында аудан әкімі қолдап, аудандық мәслихаттың сессиясында талқылап, шешім қабылданса деймін
Жақан Қосабайұлының еңбегін көрсетіп, насихаттауда барлық ауылдық округтердің әкімдері, аудандық мәдениет бөлімі, мұражай қызметкерлері, журналистер бірігіп атсалысса, құба-құп болар еді

Ақын Қадыр Мырзалиевтің мына жыр жолдары ойыма оралып отыр:
«Адам күліп тумайды…
Адам жылап туады,
Жатады жұрт жұбатып.
Және жылап өледі,
өзгені де жылатып.
Жылайтыны туғанда – жамандар бар қинайтын,
Жылайтыны өлерде – жақсылар бар қимайтын».
«Талантты құрметтейік тірісінде», – деп Қадыр Мырзалиев ақын жырлағандай, тірісінде бағасын бере алмасақ та, аруағына құрмет көрсетіп, рухына тағзым етейік, ағайын
Жақан Торғайдан шыққан елдің батыл да батыр ұлы десек, ХХ ғасырдың дарабозы, Торғай елінің көшбасшысы десем де, артық айтқандық болмас
2007 жылдың желтоқсанында Жақанмен қоштасуға арналған қаралы жиында жоқтау өлең оқыған ақын Серік Тұрғынбеков былай деген еді:
Алда талай қуаныш пен тойың бар,
Кезің келді адалдықты мойындар.
«Жақан үйтті, Жақан бүйтті» дегенді
Ей, тірілер, енді бүгін қойыңдар…
…Өзіңді өзің қинағаннан кеттің сен,
Туған жерге сыймағаннан кеттің сен.
Жүрегіңе алдың ашу-ызасын,
Теңдей тиеп,
Жинағаннан кеттің сен.
Кеттің,
Бардың,
Енді мәңгі тиыш жат.
Бүйтер ме едің
Тым ертерек мұны ұқсақ,
Сен бәйтерек,
Тамырыңды тарта бер,
Туған Торғай
Топырағымен тыныстап.
Досқа топырағың торқа болсын деймін
Өмір жалғаса береді
Жолдасы Раушанға айтарым: балаларың Дана, Шалқар, Мархабаттарың аман болып, солардың қуанышына бөлене беруіңе тілектеспін
Немере, шөберелеріңнің қызығын көруге Құдай өзіңе үлкен күш, қуат беріп, Жақанның аруағы қолдай жүрсін.
 
 
Бейсенбек Қасжанов
 
Қостанай облысы,
Жанкелдин ауданы,
Шеген ауылы
