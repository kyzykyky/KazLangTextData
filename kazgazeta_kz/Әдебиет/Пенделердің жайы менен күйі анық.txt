Талап ТАЙМАСҰЛЫ 
Тіршілік амалы
Адамды адам танып
болған емес,
Жасайтын түк қажетсіз
қолдан егес.
Біреуді ғайбаттауға итереді,
Жын бейне түйсігіне
қонған елес.
Біреудің қадамында
бағыт гүлдей,
Көңілге қуат берер
қанық күндей.
Ал біреу өктем тұрар өз деңгейін,
Бедеу ой, бедеу халін
танып білмей.
Күн пейіл жан әлемге
шуақ шашқан,
Солармен тұрғандайсың
қуатты аспан.
Арамза айласымен жақындасып,
Қажетін қажетінше
құрап, қашқан.
Басыңды бұлт шалғанда
жақсы келер,
Қол ұшын созуменен
басты демер.
Басыңды күн шалғанда жаман келіп,
Күн тайса, табан тайып,
басты көмер!
Тірліктің негіз түбі –
сыйласқандар,
Ешқашан түнермейді
сыйлы аспандар.
Адамды адам ғой деп жақын тұтып,
Күн үшін сыйласқанмен,
Сыйласпаңдар!
Шекара бұзылмайды
қамал барда,
Ұстаған жандар үшін
қадамды алда.
Адамнан айла аспас, тіршілікте,
Бағынып қалатыны амалдарға!

Күн батады
Күн батады!
Қызыл арай шапағына малына,
еңкейеді ұясына тағы да.
Дамылдатып біреулердің тынысын,
күш береді біреулердің жанына.
Күн батады!
Күңірене, бәлкім әлде, күлімдеп,
демі бардың күрме баулы күнін жеп…
Түн келеді түрен салып тылсым бір,
күннен қалған сілемдерді тілімдеп.
Күн батады!
Жетегіне алған сәтте ай мүсін,
келмес күннің сылып алып бай күшін.
Қуанышын жұлдыздарға еншілеп,
шапағымен аластаған қайғысын.
Күн батады!
Жайып нұрын көкжиектің басына,
малып жүзін қайтпас шақтар жасына.
Пенделердің күнәсі мен қарғысын,
кеселі мен кесірін де жасыра…
Күн батады!
Алғыс пенен қарғыстан да сый алып,
бәрін-бәрін сіңіреді қия құт.
Қызарғаны еңкейгенде алып күн –
батқаны ма, …пенде үшін ұялып?!…
(Пенделердің жайы менен күйі анық!)
Айдағы ару бейне
Ай қарап тұр,
аспанда жарық мүлдем,
Жарық дейді!
Жарығын танып білген.
Қиялымның бұл сезім серігі ме…
Бір елес бар сезімге жанып, кірген.
Сен елессің!
Жоқ өзге амал басқа,
Жүрек жылап,
толғанмен жанар жасқа.
Бар кінәміз шектелген сезім жолы,
Сағынамыз тек ойда қамалмасқа.
Салып қойғам,
бейнеңді айға бекем,
Түсінеді көктегі ай да, көкем.
Сағынғанда қараймын айға жиі,
Іздемеймін!
Сезімді байлап өтем.
Менің бейнем
Білемін, жанарыңда,
Ешкім сезе алмайтын нала, мұңда.
Ақ парағым –
ақ жүзің аймен түстес,
Сезім сыры сыр бүккен қаламымда.
Сергелдеңін
Сезімнің тұсап қайғым,
Шапағын да аламын құшаққа айдың.
Тиіспеймін!
Шошыма, еркелетіп,
Жанарыммен жай ғана құшақтаймын.
Жанарымның
Ішінде қылығың бар,
Жанарымның
ішінде ұғыныңдар!
Содан кейін көңілде көрінбейтін,
Жүректің де түбінде бір ұғым бар.
Доғарайын!
Сөйлеуге таңдай бақсы,
Бақ тілейтін
біздерде маңдай тапшы.
Шын ғашық боп япыр-ай,
қалар ма едім,
Айдың алыс болғаны қандай жақсы!
Жағалау
Көл беті де көңілсіз,
көбік басқан,
Мендік көңіл секілді
көніп қашқан.
Толқындар да ағыстың жетегінде,
Өте шыққан күндердей жөн ұқпастан.
Шағала жүр шарқ ұрып
шабақ іздеп,
Көбіктен де нәпақа
табамыз деп.
Менің ессіз шабытым сияқтанған,
Қанаттанса кететін қалам іздеп.
Жасыл кірпік жағалау
құрақтанған,
Тамырының қуатын
құрап талдан.
Менің түссіз ойымдай тамырланса,
Түр-түсімен түрліше қуаттанған.
Әлсін-әлсін самал жел
ойнақ салған,
Бедерленген су беті
оймақталған.
Менің балғын шағымдай алыстағы,
Қиялым мен санамда ойнап қалған.
Ақ айдын да сиректеу
үйрек, қаздан,
Тұмсығымен тереңін
түйреп қазған.
Менің жастық дәуренім секілденген,
Қызығы мен қытығы сиреп қалған.
Жағалау да айдыннан
қалыстаған,
Сортаңы мен қайраңы
жаныштаған.
Ақ қайыңды менің де жағалауым,
Базарынан бал көңіл алыстаған!..
Батыс Қазақстан облысы
