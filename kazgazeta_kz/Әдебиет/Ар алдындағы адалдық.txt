Әл-Фараби атындағы Қазақ ұлттық  университетінің «Өнегелі өмір» сериясымен шығарып жүрген кезекті  туындысы белгілі журналист-жазушы, қоғам және мемлекет қайраткері Кәкімжан Қазыбаевқа арналды
 Осыған орай аталған кітаптың тұсаукесері өтті
Жиынды университет басшысы Ғалымқайыр  Мұтанов ашып, жүргізіп  отырады. 
Кәкімжан Қазыбаев халқымызға танымал тұлға
Ол ҚазМУ-дің журналистика факультетін бітіргеннен кейін еңбек жолын республикалық «Лениншіл жас» газетінде бастады
Бұдан кейін Алматы облыстық «Жетісу» газеті редакторының бірінші орынбасары қызметін атқарды
Бұдан әрі қызмет жолы былайша жалғасады: Қазақ КСР Бас­па, полиграфия және кітап саудасы істері жөніндегі мемлекеттік комитет төрағасының орынбасары, ҚазТАГ директоры, Қазақстан Компартиясы Орталық Комитетінің хатшысы, «Қазақстан коммунисі» журналының бас редакторы.
Ол «Ызғар», «Аманат», «Сұрапыл» атты романдардың, бірқатар повестер мен әңгіме­лердің авторы.
Басқосуда жаны жайсаң азамат жөнінде жылы пікірлер көп айтылды
Жазушы Софы Сматаевтың мына сөзі Қазыбаевтың көпке беймәлім азаматтық ерлігін ай­қындап берді:
– Мәскеу неміс диаспорасына арнап елімізде автономия ашуды көздейді
Бұл жөнінде арнаулы комиссия да құрылады
Оған Орталық Комитеттің хатшысы ретінде Кәкімжан аға да шақырылады
Сол комиссия отырысында былай депті: «Автономия алып беру ұлттар арасында алауыздық енгізу мүмкін
Ол үшін республикалық референдум өткізу керек
Мен мұны жеке өзім шеше алмаймын
Сондықтан келісім бере алмаймын»
Бұлай деу әрине, Кремльге ұнамайды
Қызметінен босауына да осы сөздің әсері болды.
Мұндай қайсарлық кез келген адамның қолынан келмесі анық
Ел үшін туған ер ғана осындай әрекетке бара алады.
Кәкеңнің ендігі бір ерлігі – Рейхстагқа ту тіккен Рақымжан Қошқарбаевты туған халқымен табыстауы
Батыр туралы алғашқы очеркті жазған да өзі
Кейін ол кітапқа ұласты
Фашист ордасында бірінші болып туды желбіреткен Қошқар­баев екендігін нақты деректермен дәлел­ден­генімен, Мәскеу мұны мойындамады
Бұл саясаттың арғы жағы белгілі
Ту тігуге тиістілер қазақ емес, орыс, грузин ұлтының өкілдері болуы тиіс еді
Дегенмен де, ерлік ескерусіз қалмады
Жоғары бағаланды
Тәуелсіздік арқасында Рақымжан Қошқарбаевқа «Халық Қаһарманы» атағы берілді
Бұл жолда Кәкімжан ағамыздың сіңірген еңбегі зор еді.
Кәкімжан Қазыбаев Рақымжан Қош­қар­баев­пен қатар Баукеңмен – Бауыржан Момышұлымен де жақсы араласқан
Ал Баукеңнің ұлы Бақытжан құрметтің, сыйластықтың көрінісіндей Кәкімжан ағасын «Жан аға» деп отырады екен.
Туған елінің арлы, парасатты перзенті жөнінде қоғам қайраткерлері Бижамал Рамазанова, Шәмша Беркімбаева, Әбіләкім Әубәкіровтер кеңінен әңгімеледі
«Бүгінгі талапты жастар мемлекеттік қызметші, журналист қалай болу керектігін Кәкімжан ағадан үйрену керек» десе Ш.Беркімбаева, ал Ә.Әубәкіров кітап кейіпкерінің адамгер­шілігі, қарапайымдылығы, кеңпейілдігі жөнінде тарқата өрбітті
Қазақстан Жазушылар одағы басқармасы төрағасының орынбасары Жанарбек Әшімжан да шығып сөйлеп, жылы лебізін білдірді.
Журналист-жазушы Сарбас Ақтаев Қазыбаев­пен бірге қызмет істеген жылдарды еске алды.
– «Жетісу» газетінде қызмет етіп жүрген жылдары Ұлы Жеңістің 20 жылдығын газет бетінде көрсетуге ерекше мән бердік
Атақты 28 панфиловшының әрқайсысы туралы жазылды
Осыған ұйытқы болған Кәкең еді.
Орталық Комитетте хатшы болып тұрғанда «Социалистік Қазақстанның» 19 облыстағы меншікті тілшілері кабинетіне шақырып, келелі кеңес өткізгені бар
Ол шын мәнінде қаламгер қауымның жетекшісі бола білді.
С.Ақтаев жазушының «Сұрапыл» рома­нының маңыздылығына тоқталды:
– Бұл роман отызыншы жылдардағы ашарлықты ашына әшкерлеп, кең ауқымда көрсеткен қазақ топырағындағы тұңғыш туын­ды
Оны оқығанда төбе шашың тік тұрып, тұла бойың түршігетін неше түрлі оқиғаларға тап боласың, – деді.
Жиын соңында Кәкімжан ағаның зайы­бы, ұлағатты ұстаз, тектінің ұрпағы, Алаш ардақтыларының бірі Ұзақбай Құлымбетовтің қызы Орынша Қарабалина – Қазыбаева сөз алды
Ол жиынға қатысушыларға ризалығын білдіре отырып, халқына еңбегі сіңген азаматтарды ардақтау ұлт парызы екенін атап өтті.
Нұркен Жандәулетұлы
