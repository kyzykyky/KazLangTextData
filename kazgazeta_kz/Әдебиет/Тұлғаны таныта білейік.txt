Денис Тенді қазақ елінің намысын қорғап, абыройын асқақтатқан бірегей мәнерлеп сырғанаушы ретінде сырттай білеміз
Қарсыластарынан алда көрінуін бар ынты-шынтымызбен тілеген жанкүйеріміз
Қапияда, небәрі 25 жасында өмірден озған Денистің қазасы бәрімізге оңай тиген жоқ
Қазақтың намысын қорғап жүрген, кейінгі жастарға өнерімен де, жеке басының өнегесімен де үлгі болған дара дарынның, әлем танитын патриоттың ажалы халқымыздың асыл қасиеттерінен жұрдай имансыз, қаныпезерден болар деп кім ойлаған
«Бір қарын майды бір құмалақ шірітер» деген
Ұяттан жерге кірерге тесік таппадық
Денис бақилыққа аттанысымен бүкіл ақпарат құралдары ол туралы кеңінен жазды.  Бұл Дениске деген зор құрмет деп білдік
«Ана тілінің» үстіміздегі жылғы №30 санында Ақбота Мұсабекқызының «Күндіз аққан жұлдыз» тақырыбындағы көлемді материалы Денис Тенге арналыпты
Тілші спортшының осы уа­қытқа дейінгі көтерілген биік­терін,бағындырған асула­рын, жеткен жетістік­терін жіліктеп, саралай тәптіштепті.
«Ойпырым-ай, ә? Денис Тен осындай ұлан екен-ау
Біз оны мүлде білмейді екенбіз ғой» деп аңтарылғанымыз рас
Нидерланды, Франция, Ресей, Америка, Канада, Хорватия, Түркия, Корея, Қытай, Жапония, Финляндия сияқты әлемнің көптеген елдерінде болып ерекше қабілетінің арқасында ойын өрнектерін жарқырата көрсеткен мәнерлеп сырғанаушы Қазақстанды даңққа бөлегені анық
Денис Теннің әр кезеңде берген сұхбаттарынан оның отансүйгіштігін таныдық
Ресейден, басқа да шетелдерден Денисті өздеріне шақырған ұсыныстар түседі
Бар жақсылықты үйіп-төгетіндерін айтады
Бірақ ол бұндай ұсыныстарды қабылдамайды
«Олардың біріне де ішім жылымады
Өйткені менің Отаным – Қазақстан! Ат басындай алтын берсе де, Қазақстаннан ешқайда кетпеймін»
Бұндай жүрекжарды сөзді елім деп еңіреген ерлер ғана айта алады
Сайттардың біріне берген сұхбатында Денис Тен: «Қазақстанда туған соң қазақ болып өтесің
Бәрінен бұрын мен қазақпын
Менің мәдениетіме, таным көкжиегіме ешқандай өзгерістер әсер етпейді
Өйткені мен ­Алматыда өстім
Сол себепті өмір бойы қазақстандық екенімді сезініп өтемін» дейді.
«Бұрын әлемдік аренаға енді шығып жүрген кезімде Қазақстанды ешкім білмейтін
«Қазақ­станнан келдім» десем, бәрі: «Ол қай жақта, көрсетші
Картада бар ма?» дейтін
Картаны өзіммен үнемі алып жүретінмін
Сұраған адамға картаны ашып, дарқан даламызды көрсетіп, мұндағы байлықтарды мақтанышпен айтып беретінмін
Сол кезде бұл әлем болашақта Қазақ­станды сұрамай-ақ білетін болса ғой деп армандайтынмын»
Осы сөздері жүрекке нұр шуақ шашып, оған деген құрметімізді арттыра түсті
Тіпті оны ет жақын бауырдай сезіндік
Халқыңды сүйген адамды сүймеу мүмкін бе?
2013 жылы «Денис Тен мен оның достары» аталатын мұз шоуын ең алғаш өткізгенде ол былай деген екен: «Барған жерімде Қазақстанның әсемдігі, қонақжайлығы, сұлу табиғаты жайлы айтып жүретінмін
Қазақстан жер аумағы жағынан әлем бойынша 9-орында екенін естіген жандар әр кез таңырқайтын
Әр кез оларға елімізді көрсетсем екен деп армандайтынмын
Міне, арманым орындалды
Шетелдік қонақтар айтылғандардың бәрін өз көзімен тамашалай алды».
2013 жылы Лондон қаласында өткен әлем біріншілігінде күміс жүлде иеленген Денис Теннің мына төмендегі сұхбатына бейжай қарай ­алмайсыз
Толғандырады
Жүрегіңізді жұлқылайды
­Дениспен бірге кірпігіңіз жасқа шыланары рас.
«Жасөспірімдер арасында бірінші рет Гран-при додасын ұтып алған кезім
Бір кезде марапаттау рәсімінде мәнерлеп сырғанаудан әлемге белгілі тұлғалардың бірі сөз сөйледі де: «Дүбірлі доданы ешкімге белгісіз елдің ұланы жеңіп алды» деп қойып қалды
Жылағым келді
Тістеніп тұрып, өз-өзіме кейін Қазақстан туралы ешкім бұлай айтпайтындай дәрежеге жеткіземін деп сөз бердім
Міне, Канадада өткен дүниежүзілік доданың жеңіс тұғырында соның барлығын еске түсіріп, көзіме жас алдым».
Оның тағы былай дегені бар: «Мұзда алғаш рет құлағанымда оңай болмады
Сол сәттен бастап құлағандарға күлмеймін
Ең басты қарсыласым – өзім
Ең маңызды жеңіс – өзіңді жеңуің».
Денис Тен туралы мәнерлеп сырғанау ­бойынша жаттықтырушы Татьяна Тарасова: «Ол ­талантты, өте ақылды, білімді
Шексіз талантқа ие сирек кездесетін адам» деп жоғары бағалады
Жұдырықтай жүрегіне қазақтың дарқан даласын сыйғыза білген отансүйгіш ұланға дән риза боласың.
2014 жылғы Сочи олимпиадасының қола жүлдегері, 2013 жылғы әлем чемпионатының күміс, 2015 жылғы әлем чемпионатының қола жүлдегері Денис Тен 25 жасқа толған туған күнінде: «Қанша жерден мықты болсаң да, сен ең алдымен адамсың
Қанша дегенмен өмір нәзік нәрсе, ертең не боларын ешқашан болжай алмайсың
Жиырма бес ­жаста әлемге басқаша қарайды екенсің» деді
25 жасар ұлан өмір жайлы құдды алпыстағы қариядай толғанады
30 жасында баланың күйін кешіп жүргендер аз ба? Ақылының кемелдігі де байқалмай қалмайды.
Өнерімен де, сөзімен де қазақты көкке көтерген табанды, еңбексүйгіш, дарынды, Татьяна Тарасова айтқандай сирек кездесетін адамнан айырылып қалғанымыз өзекті өртейді.
Көзінің тірісінде Денис Теннің жарнамасы жоқтың қасы болды
Денис туралы газеттерден көп мақала оқыған емеспін
Газеттерден деп көпше түрде айтып отырғаным, алты басылымның тұрақты оқырманымын
Телеарналардың қазақтілді журналистері үнемі әншілерді ғана шақырады
Әншінің де әншісі бар
Бір басылымнан бейтаныс оқырманның «Қазақстанда тек әншілер ғана тұратын секілді» деп жазғанын оқығаным бар
Ерекше даусымен әлемді мойындатқан, сондай-ақ төрткүл дүниеге елін танытқан Димаш Құдайбергеновті кім құрметтемейді? Мамандығын сүйетін, жетістіктерге жетіп жүрген дарындылар әр салада да бар
Сондай мықтыларды тауып халыққа таныстыру журналистердің міндеті емес пе? Бұл – тележурналистерге қатысты пікір.
Егер Денис Тенді телеарналар жиі насихаттап тұрған болса, алыс ауылдағылар да оны таныр еді
Қылмыскер: «Бұл адамның Денис Тен екенін танымадым» деп айтыпты деген пыш-пышты құлағымыз шалды.Таныса қылмыскер оған пышақ сілтемес пе еді?
Тұрсынхан Шәлдибекқызы
АЛМАТЫ
