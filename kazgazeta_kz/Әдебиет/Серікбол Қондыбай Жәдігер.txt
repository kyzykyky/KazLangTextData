Айгүл КЕМЕЛБАЕВА, 
жазушы, әдебиеттанушы, кинодраматург, «Дарын» мемлекеттік жастар сыйлығының лауреаты
Мифологияда іргелі ғылымдардың басын қосып, таным көкжиегін кеңейткен Серікбол Қондыбай есімі құнтты, жүйелі том-том еңбектерімен белгілі
Оның шығармашылық мұрасын ерінбей, жалықпай ақтарып, көптеген ғылыми дүниелерге өзек қылуға болады.
Серікбол Қондыбай – халықтық белгілер мен символдарды түген­деуші, салт-дәстүрді сақтаушы – ха­лық­тың шырақшысы, асыл мұраны айқын комментарий арқылы санаға мықтап сіңіруші
Ес, ақыл, санаға қажет рухани құндылықтарды көркемдік ойлау жүйесіне нұқсан келтірмей, ассоциативті образдар арқылы оқырманға ұсынушы үлкен ғалым дәрежесіне көтерілуі зерт­теушінің анық бағы
Өйткені ол бір қазақты қойып, жалпы түркітектес елдердің еуразиялық жадына үңіледі
Бұл инемен құдық қазғандай құнтты әм құдіретті дүние.
Өмір жасы төрт ондыққа толмай дүниеден ерте өткен Серікбол Қондыбай артына ізгілікті, әлемдік үйлесімнің ғарыштық моделін, Жаратушы Иенің құдіретін танытатын символдық нышандар жұмбағының шешуін қалдырып кетті
Сондай құдайшыл зерде үшін ол фольклор, мифология, тарих, әдебиет, география, тіл білімі – лингвистика, мәде­ниеттану тәрізді ғылым салаларын терең зерттеді
Ал бір ғана қазақ және әлемдік фольклордың қаншалық қисапсыз мол, қабырғалы қазына ­екенін ескерсек, ендеше, бейнет­қорлық пен елгезектік, кемелдікке ұмтылуға құштарлық адамзаттың жаратылысындағы ең бір қайырлы Аллашыл сипат болып шықпағына көзіміз жете түседі.
Оның шығармаларын тұтас қа­рас­тыру қиын іс, өйткені үлкен зерт­теуді талап етеді
Серікбол Қондыбай мұрасына тұтасынан емес, кезең-кезеңімен, тарау-тарауымен бөліп қарастырып, бөлшек, теңіздің суын тамшысынан тану әдісі арқылы келген оң нәтиже берері сөзсіз.
«Арғықазақ мифологиясы», төр­тінші кітап, төртінші бөлім: «Ит пен қасқырға тағзым»
Тотемдік символ – ит пен бөріге қатысты елдік таным туралы
Бірақ бұл бөлімде автор ит туралы ғана айтуды жөн санайды
Бөріге басқа кітабында оралу үшін.
Антиутопиялық жалған зұлматты дәріптейтін сайтани кітаптар адам­затқа төнген қатерді жын шақыр­ғандай шақырып, әдейі дуалайтындай сезілетіні рас
Жамандық ша­қырып, сана-сезімді сақтан­дырудан гөрі қара юморға суырылып, қара ниетті қасақана қоюлатып, көктегі ай мен күнді жоғалтып жіберерлік сесті
Сондықтан санасы сарғайған адамзат мүлдем азбас үшін енді өз авторларын мұқият таңдап алуы керек
Қазақ – санасы айқын халық
Жоқты-барға беталды сене бермейді.
Тіл генетикасын зерттеуші ғалым Шанжархан Бекмағамбетов «Тілдік таным негіздері және тілдік символдар» атты кітабында: «Ежелгі адамдарда сөз мағынасын түсіну, түсіндіру талабы ерекше күшті болған
Өйткені сөзді білу, оның мағынасын, заттың өзін, оның ішкі құпиясын білу
Мифологиялық ұғым-түсініктер пайда болуы дәуірінде адамзат ұрпағы тілдік символдардың алғашқы нақты мағыналарын бірте-бірте ұмыта бастаған болатын» (54 бет) деп жазады.
Серікбол Қондыбай – ескі мен жаңаның жалғаушысы, кеңістік пен уақыттың рухани мол қазынасын түзген абстракциялық аралықтағы жолбасшы рөлінде көрінеді
Ол көненің шырақшысы, сақтаушысы әрі жеткізіп беруші, мән-мағынасын түсіндіріп беруді алдына мақсат қоюшы.
Адамзаттың мәңгі сауалы айқын: Біз кімбіз, қайдан жаралдық, қайда барамыз, өмірдің мәні неде?
Ол мәңгілік философиялық сауалдарға жауап іздеп өткен ойлы, зерделі шоғырдан
«Хайуанша оттап күнелтпек», Абай түңілген бұл қисын ойшыл адамдарда болмайды
«Қазақ» сөзінің түбірін іздеу ғылымда әрқилы нұсқасымен айтылып жатады
«Қаз» деген сөзден шыққан деген қисын соның бір варианты
Қазіргі заманғы қазақ тілінде «қаз» деген сөз кәдімгі қазды емес, аққуды, қуды белгілейді» деп жазады Серікбол Қондыбол 4 томның 157 бетінде
Оның айтуынша, көне қазақ тілінде «қаз» сөзі қаздың атауын білдірмеуі мүмкін, қарапайым түрде бұл сөз «құс» деген сөздің синонимі болды, сірә
Өйткені кейбір құстардың атауымен бұл сөз қалпына келеді (сандуғаш, қарлығаш), мұндағы «ғаш» – «құс» дегенді айқындап тұр
Құсты қазақ халқы ерекше сүйетіні рас.
«Қырымның қырық батыры» атты эпопеялық жырды кейінгі заманға тасымалдаушы, жеткізуші жыршы – Мұрын жырау
Маңғыстау өңірін тұтас қамтыған үлкен зерттеуші-ғалым Қабиболла Сыдиықұлы осы кітапқа алғы сөзінде Мұрын жырау өнеге алған екінші бір орта – Әлім Үкі жыраудан басталған жыршылар ортасы деп жазады
Жыраудың азан шақырып қойған есімі – Үкі, ол-дағы құстың атауы.
«Ит-құс» деп қазақ табу, тыйым сөз арқылы бөріні ишаралағанмен, көк құсы мен жер жыртқышын бір мағынаға салып, қосақтай атауы текке тумаған.
Ғалым «ит» сөзінің көне ма­ғы­наларына үңіледі
Джек Лондонның «Ақ Азу» атты әйгілі повесінде Солтүстіктің меңіреу табиғатындағы сұрапыл өмірдің бір тұспалы түз тағысы қасқырдың жаратылысын ашады
Ақ Азу – ит пен қасқырдан туған, бірақ қанында иттігі аз, бөрілігі басым аң
Осы заманғы орыс жазушысы Саша Соколовтың романы «Между собакой и волком» деп аталады.
Серікбол Қондыбай иттің ұлуынан қазақ дүниетанымына тән пәлсапа түюі заңды құбылыс: «Менің өз анам – Тәрбие соғыс уақытындағы, Таушық деген ауылда тұрған кезіндегі өзінің балалық шағы туралы еске алған әңгімелерінің бірінде сол жылдары ауыл адамдарының иттің түнгі ұлуына қарап жори білгенін де айтып берген еді
Иттер жиылып алып, «шөңгесінен шөгіп отырып» (шоқиып отырып) ұзақ, үздіксіз ұлитын кездері болады екен, … балалар ұлыған иттерді тас лақтырып қуады, бірақ иттер ұлығанын қоймапты, сонда жұрт «е, бұл жаманшылықтың белгісі» деп түсінген, бір-екі күннен соң Таушықтағы бес-алты же­менейдің (адайдың бір атасы) үйіне соғыстан қара қағаз келіпті, ал ит шоқиып отырып үздіксіз емес, керісінше, үзіп-үзіп, қысқа-қысқа ұлыса, оны жақсылыққа жориды екен» (4 том, 130 бет).
«Бұл этнографиялық мәлімет­тердің жалпы қазаққа таралған-таралмағаны туралы дерегім жоқ» дейді автор
Дегенмен, мұның исі қазаққа ортақ сенім екенін айтқан жөн
Бұл ырымшылдық емес, халықтың дүниені тану қисыны болып табылады
Осы үзіндіде автордың субъективтік детальдар арқылы этимо­логиялық деректі айқын бергенін айту керек, «шөңгесінен шөгіп отырып» деген сөз оның анасының аузынан шыққан айшықты теңеу, мұндағы екінші анықтауыш – шежірелік дерек: адай руының жеменей деген кіші атасының нақты аты аталады
Бұл, сірә, автордың өз тегін де білдіреді
Осының бәрі оқырман қауымға қызық дүниелер.
Осыдан келіп, ол былай түйін­дейді: «…маңғыстаулықтардың сенім-наны­мында «иттің ұлуына қарап жору» үрдісінің болғандығы
Сонымен, «иттің морзелік әліппесі» мынадай болған: Иттің қасқырша ұзақ ұлуы – жамандық,Иттің қысқа-қысқа, үзіп-үзіп ұлуы – жақсылықтың нышандары» (4 том, 130 бет).
Қазіргі даланы көп көре бермейтін қалаланған қазақтың санасы үшін айқындалған ой: бөрі ұзақ ұлиды екен, әрі автордың тілінде юмор бар, яғни бұл ит дыбысындағы барлау белгісіндей – Морзе әліппесі
Әлбетте, мынау құдай жаратқан тұңғиық ғарыш ораған жер беті мен көк жүзі тұтасымен белгі, таңба, сызық, нышандардан тұрмай ма?! Ол адамзаттан көкірегі ашық болуды талап етеді.
Ит үргеніне қарап жору туралы айтылды
Енді автор исі қазақтың тұрмыс салтындағы «иткөйлек» ғұрпын саралайды
Нәресте туа сала қырқынан шыққанша тігісін тысқа тіккен иткөйлек кигізеді
«Ит­көй­лектің мифологиялық астары мынадай: дүниеге келген нәресте қыр­қынан шыққанға шейін «ол әлі туған жоқ, әлі о дүниеде өмір сүруде» деп түсіндіріп, 40 күн болғанда нәресте «шынымен де туады, бұл дүниеге келеді»
Бұл тегін айтылмаған: а) ит – әлі тумаған адам жанының тұл­ғалануы; б) ит – о дүниелік күзетші; в) ит – өлген адамның жанының кейпі» (4 кітап, 132 бет).
Автор тағы да өз анасы Тәрбие айтқан этнографиялық детальды осы комментарийіне сәйкес айтып өтеді: «Қарын шашым басымда – қарғысым қате кетпейді», ал қарын шаш – баланың іштен туғандағы шашы.
Белгілі этнограф ғалым Сейіт Қасқабасов «Кейбір мифологиялық түсініктер әңгімеде емес, ырымда да бой көрсетеді» (77 бет), «Мифтік санаға рух пен табиғаттың бірлігі тән»(79 бет), «Фольклор әр дәуір іздерін бойына сіңіріп отырады» деп жазады (С.Қасқабасов
Бірінші том
Жаназық
Әр жылғы зерттеулер, 136 бет).
Серікбол Қондыбай қазақ фразео­ло­гизмдеріндегі сөз тіркестерінің тылсым­дық, мифтік мән-мағынасын ашады: «Ит өлген жер – қазіргі мағынасы «өте алыстағы, шалғайдағы жер», мифтік мағынасы – «о дүние, өлілер елі»
Ит – о дүние тұрпаты, өлген адамның рухи жаны» (4 кітап, 124 бет ) дей келе, «ит өлген жер» дегенде моланы емес, алыстағы, яғни тірі адам үшін алыста болып есептелетін өлілер дүниесін айтып отырғанын аңғаруға болады» деп түйіндейді.
Ал қазақ есімдерінде аң-құс, мал атауларынан ең көбірек қойыла­тыны осы ит пен бөрі екенін мұсыл­маншылық есімдер белең алғанға шейінгі халықтың төл есімдерінен көруге әбден болады
Сол дәстүр елде 100-50 жыл бұрын айнымай сақталды
Біздің ауылда Социалистік Еңбек Ері, марқұм Өмірхан атаның әкесінің есімі Итемген болатын.
Ал Шернияз: «Адайда – Абыл, тазда – Есенбақ, үштің бірі өзім-ақ» дейтін Абыл Тілеуұлы (1777-1864) жырға қосқан:
…Аржағын Ер Есболай,
Итемгеннен
Келеді айқын жүйрік ит өлгеннен.
Қайтпады қайран ерлер қауы­мына,
Ажалға өзі барып сүйкенгеннен.
Қабиболла Сыдиықұлы
«Біртума жыр саңлақтары» (XVIII- XX ғғ.).
«Күшікбай батыр жиырма бір жасында дүние салған екен», Мұхтар Әуезов, «Қараш-Қараш»
Бейімбет Майлин реалистік әңгімесіндегі қызын шал да болса, бай адамға ұзатуға ынтығып, «Қазыны бұзбай сал, бәйбіше!» деп бұйыратын типтік тоғышар кейіпкердің аты – Итбай емес пе еді.
Қазақ тарихында Барақ есімді батырлар аз болмаған
Барақ деп жүндес итті атайды
Демек, ескі қазақ дүниетанымында тотемдік бөріден иттің қадірі аса бір кем болмаған сияқты
«Ит жеті қазынаның бірі» деп дүние танитын халқымыздың итке қатысты наным-сенімін мифтік жұмбақ арқылы қарастырған автор грек мифологиясына тереңдейді, қазақ ертегілеріндегі түсінікті талдайды, аңыз әңгімелерге шолу жасайды
Тірі мен өліні тегіс ақтарады
«Үндіеуропалық, фин-угорлық, қазақтық, америкалық мысалдардағы иттердің функциясы бірдей» деген қорытынды жасай келе, автор: «Қазақтағы осындай түсініктерді «олар үндіеуропалықтардан (үндіиран­дықтардан, ирандық­тардан) алған» дей салуға болмайды
Бұл – арғы қазақтың төл түсінік­терінің бірі» деп нақты жазады ( 4 кітап, 125 бет).
Ол мыңжылдық мифтік ит бей­несінің эволюциясын схемаға салып әйгілейді
Адамзаттың сәбилік кезе­ңінен ертегілік, аңыздық нұсқаға тірелетін бұл көрсеткіш мифо­логияның өмір ағашы сияқты
Қазақ «итжанды» деген сөзді текке қол­данбайды
Соның үшін автор «ит-жан» ұғымын ілкі мағынасында мифтік қалыпқа сыйғызып айқын түсінік береді.
Кітаптың бұл тарауын оқи отырып, «ит» ұғымы халқымыздың салт-санасында мықтап орын алған тотемдік қасиетке ие екені әбден анықталады
Оны автор ғадетінше, арғықазақтық (дей-түркілік) деп ашып көрсетеді
Ең бастысы, мифологияда көркем жұмбақ болып жа­сырылған бағзы замандардың таңғажайып шындығын Серікбол Қондыбай кейінгіге жеткізуді биік адамдық парызы санайды.
