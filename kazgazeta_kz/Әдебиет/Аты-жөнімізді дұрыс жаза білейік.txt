Еліміз жалпы мемлекеттік тілге көшті дегенімізбен қоғамда, сауда орындары мен мемлекеттік мекеме орындарында қазақ тілінің хал-ахуалы әлі де болса көңіл көншітпейді.
Кеңес кезеңі кезінде аудандық әлеуметтік қамсыздандыру бөлімінде зейнетақы тағайындау инспекторы болып жұмыс істедім
Сол кезде әр зейнеткердің ісін жүргізгенде еңбек кітапшасы бойынша аты-жөндерін айна-қатесіз көшіріп толтыру міндетті болған
Құжаттарға қарап отырсаң, аты-жөні орысша бұрмаланып жазылған адам аттарынан көз сүрінетін
Мысалға Әнуаров – Анваров, Есжанов – Ищаннов, Уалиев – Валиев, Шөкеновтар – Шокынов болып кеткен
Сол Шокыновтарымыз бүгін ортамызда ай сайын уақтылы зейнетақыларын алып жүр
Жүзі таныс кейбір зейнеткерлерге жолығып қалғанда, «қазір заң өзгерді, аты-жөндеріңізді дұрыстап алмайсыздар ма?» десем, зейнетақысыз қалатындай түсінбестік танытады.
Менің әлі күнге дейін жаныма бататыны өз әке-шешем Сәттібай Оспанов пен Гауһар Сәдуақас кеңес кезінде ауылдық кеңесте жұмыс істейтін құжат толтырушының кесірінен Усманов Сатыбай, Садвакасова Кавкер деп жазылып кеткен
Кейін мүлдем өзгерген аты-жөндерімен зейнет демалысына шықты
Бұл күндері екеуі де бақилық болған
«Өлі разы болмай, тірі байымайды» дегендей, қолдан келері әрдайым аты-жөндерін айтып, құран бағыштап отырамын
Төлқұжатыма әке-шешемнің есімдерін дұрыстап толтырып реттеп алдым.
Бүгіндері біз бақытты ұрпақпыз
Кеңестік заманды да бастап өткердік
Сол заманда ана тіліне шорқақ ұрпақ қалыптасқан
Соның салдарынан салт-дәстүрілерімізден де ажырап қала жаздадық
Мешітке бару түгілі, Наурыз мерекесінің өзін дінге байланысты деп тыйым салынған кезеңдер болды
Сонда да әке-шешеміз айт намаздарында жеті шелпек пісіріп, үйге молда шақырып, құран оқытатын
Наурыз күндері жеті дәмнен жасалатын наурыз көже ішіп өстік
Аудан орталығындағы жалғыз қазақ орта мектебіне алыс болса да қатынап оқыдық
Қаладағы басқа мектептер түгел орыс тілінде оқытатын
Сол кезде ұлтымызға деген сүйіспеншілігіміз керемет еді.
Қазақтың әйгілі ақыны Қадыр Мырза Әли айтқандай, «Өзге тілдің бәрін біл, өз тіліңді құрметте» деген, өзімізді қайраттандырар сөзінен ұғынарымыз, осы қазақтың зеректілігінен айырмасын
Еліміз өз тәуелсіздігінің ширек ғасыр уақытында мың жылға татырлық іс тындырылды
Тарих үшін аз уақыт ішінде дәулеті мен сәулеті келіскен Сарыарқа төрінен жаңа Астана салып, жан-жақты дамып өркендеп келеміз
«Елу елдің қатарына жетеміз» дедік, жеттік
Амандық болса, әлемдегі бәсекеге қабілетті дамыған отыз елдің қатарынан көрінетін күнге де жетерміз
Келер ұрпағымыздың сөзі маржан, ойы асыл, оқудан еш жалықтырмайтын кітаптарды серік етсін
Тек білімді болып қана қоймай, бойларына ұлттық тәрбиені сіңіріп өссе, сонда ғана олар бұл ғаламда «жамандық» дегеннен аулақ болары хақ.
Ата-бабамыздан қалған асыл мұра – тіліміздің, дініміздің, мәдени мұрамыздың мәйегін бұзбай, ұрпақтан-ұрпаққа жеткізу азаматтық парызымыз.
Сұлтанғазы ҚОҚАБИ,
Қазақстан Журналистер 
одағының мүшесі
Алматы облысы
