Халқымызда «Ерін сыйламаған әйелден – ел қашады» деген қасиетті сөз бар
Ақылына ажары сай, пайымына парасаты астасып, көркіне келбеті келіскен Зөреш апай өмірдегі қосағы болған Зинабдин ағайымыздың жүрген ортасында беделінің биік, мәртебесінің зор болуына, абырой мен жақсылыққа кенелуіне үлкен үлес қосып келе жатқан жан

Қызылорда қаласында оқып жүріп жерлестер кездесуінде танысқан ағай мен апай бозбала мен бойжеткен шақтың, студенттік өмірдің қызықты күндерін бірге өткізіпті
Сұлу да сымбатты, ақылды да кішіпейіл қызға келбеті келіскен қайсар да қайратты, білімді де өнерлі жігіт кез болып араларында аяулы бір сезім туады
Бір-біріне көңілдері кеткен екеуі оқуларын бітіріп келген соң араға жыл салып барып бас қосады.
«Жайылмадай» шағын ауылда өмірге келіп, сол ауылда мектеп есігін ашқан апайымыз кейін оқуын аудан орталығы Жаңақорғанда жалғастырып, жоғарғы сыныптарды Қызылорда қаласындағы Ғ.Мұратбаев атындағы орта мектепте аяқтайды да, 1962 жылы Қызылорда қаласындағы Гоголь атындағы (қазіргі Қорқыт атындағы) педагогикалық институттың ағылшын тілі мамандығына түседі
1966 жылы институтты ойдағыдай аяқтаған апай сол жылы ашылған «Жайылма» сегіз жылдық мектебіне алғаш оқу ісінің меңгерушісі болып орналасады да, ағылшын тілінен сабақ береді
Тумысынан пысық болып өскен қаршадай қызды байқаған аудандық оқу басшылары көп кешікпей осы мектептің директорлығына көтереді
Осы тұста ауданда биші Дәурен Абиров құрған «Сыр сұлуы» ән-би ансамблінің құрамына қабылдау жүріп жатқан екен
«Өнерлі жанның өрісі кең» деген емес пе? Бағы жанып ансамбльге қабылданған апай облыстық көркемөнерпаздар байқауында бірден көзге түсіп республикалық байқауға жолдама алады
Ақыры Абай атындағы опера және балет театрында өткен байқаудың қорытындысы бойынша Мәскеудегі Қазақстанның онкүндігінен бірақ шығады
Сөйтіп, 10 күн бойы Мәскеу жұртшылығына өнер көрсеткен апай «биші қыз» атанып елге оралады.
Келер жылдың жазында «Сыр сұлуының» өнерлі қызы Сырдың бойындағы «Жайылма» ауылынан ұзатылып Қаратау етегін жайлаған «Кеңес» ауылына келін болып түседі
Зинабдин ағай да текті ұяда тәрбие алып, игі жақсылардың арасында, өнегелі отбасында өскен жан болатын
Сондықтан болар олар бірден-ақ ел аузына ілінер отауға айналады
Кәрі ата-анасының қас-қабақтарына қарап перзенттік, келіндік парыздарын ойдағыдай орындай білген ағайымыз бен апайымыз ол кісілерді көздері жұмылғанша жас баладай мәпелеп бағып-қағады.
Зөреш апайымыз кеңпейіл, ақжарқын, көпшіл, қонақжай, өте ақкөңіл адам болғандықтан туған-туыс тұрмақ бүкіл ауылдың, ел-жұрттың ыстық ықыласы мен сүйіспеншілігіне бөленеді
Аз уақыттың ішінде-ақ әулеттің ғана емес, ауылдың үлгі етер келініне айналады
Апай өзінің ибалылығымен, ізеттілігімен ауыл адамдарының назарына ғана ілініп қоймай мектеп өмірінде де өзінің іскерлігін таныта біледі
Төменгі сыныптар бойынша оқу-ісінің меңгерушісі бола жүріп өмірін өнермен әрлеген биші әрі әнші апайымыз жалықпастан жас мұғалімдер мен жоғары сынып оқушылары арасында «Сыр сұлуы» тобын құрады
Сөйтіп, бұл топ жыл сайын аудандық көркемөнерпаздар үйірмесінде тек бірінші орынды ғана иеленумен болады
«Сыр сұлуының» мүшелерімен бірге ауыл-ауылды аралап концерттер қоюды ұйымдастырады
Міне, осындай шаралар өздерімен қатар отбасын бірге түлеткен жас мұғалімдер Ниетәлі ағаймен және Қанымша апаймен достықтың берік іргесін қалайды
Олар бір-бірінен ажырамас достар болыпты
Осынау жұптасқан жандардың өнерлері осы күнге дейін ел аузында аңыздай болып айтылып келеді
Ниетәлі аға мандолинаның нәзік сазымен жүректерді шымырлатса, Зинабдин ағайдың қоңыр дауысымен салған Абайдың әндері Талап ауылының алқаракөк аспанында әуеге сіңіп жататын көрінеді
«Көзімнің қарасы», «Айттым сәлем, Қаламқас», «Желсіз түнде жарық ай» сияқты әндер талай бозбала мен бойжеткендердің сезімдерін оятып, жүректеріне махаббат отын жағып, жастық шақтың тылсым түндерінде бір-біріне деген жүрек лүпілдерін тыңдатыпты.
Айлы түнде ауыл сыртында қол ұстасқан ғашық жандар Абайдың әндерін айтып сүйген жандарына жүрек сырларын шертетін көрінеді
Күндіз мектепте, кешкісін дайындықта бірге болатын достар осы кезге дейін араларындағы достықтың жібек жібін үзбей аялап келеді
Тек Ниетәлі ағайдың ертерек қайтыс болып кеткені болмаса Қанымша апаймен аралас-құраластықтары баяғыдай
Жастық шақтарын жұптарын жазбай бірге өткізген жандар үшін сол жылдардың әр күні қымбат болып тұрады, оны сағынышпен еске алады
Зөреш апай мен Қанымша апай екеуі қосылып салатын әндер әлі күнге ­бояуын жоғалтпаған
Ән салғанда дауыстары домбыраның қос ішегіндей үндестік табады
Арада 50 жылдай уақыт өтсе де қазір бас қосқан отырыстарда екеуі қосылып ән салады
Тура баяғыдай
Жүрек шымырлайды
Сағынышқа айналған жылдарын еске алғанда екі апайымыз да ерекше бір толғанысқа түседі
Олар салған ән жүректі шымырлатып еріксіз сол бір жылдарға жетелейді
Осылайша күнделікті жұмысымен бірге мектептің қоғамдық өміріне де белсене қатысқан Зөреш апайымыз жиырма жылға жуық мектептегі қыздар комитетімен бірге совхоздағы әйелдерден құралған комитетті де басқарған екен
Сөйте жүре өмірге бес перзент әкеліп те үлгеріпті
Аллаға шүкір ағайымыз екеуінің еткен еңбек, төккен терлері босқа кетпеген
Тәрбиелі де саналы болып өскен балалары бүгінде бір-бір отаудың иесі болып әр салада жемісті еңбек етіп жатыр.
Зинабдин ағай мен Зөреш апай отбасылық өмірдің қиындығы мен қызығын да, ауыры мен жеңілін де, қуанышы мен жақсылығын да бірге көріп, ащысы мен тұщысын да бірге татып келеді
Алғаш отбасын құрғаннан-ақ төрінен қонақ үзілмеген шаңырақ күні бүгінге дейін солай
Есіктері ертелі-кеш жабылған емес
Бүкіл туыс-туғандарына қамқор болып, тіпті олардың балаларын осы уақытқа дейін өздері тәрбиелеп келеді
Сол себептен де шығар олар осы күнге дейін аға үйінің маңын торуылдайды, оларды пана тұтады
Туған-туыстан басқа жора-жолдас, қызметтес адамдар, таныс-білістер секілді қонақтардан да арылған емес
Алғаш қосылған шақтардан бастап-ақ «жағасын кір шалмасын, шалбарының қыры кетпесін, абыройы төмендемесін» деп ағайымызға барлық жағдайды жасауға тырысқан апайымыз күні бүгінге дейін сол қалпынан ауытқыған жоқ
Әлі күнге ағайымыздың жағдайын жасап, бабын тауып, «жайылып жастық, иіліп төсек» болып келеді
Ағайымыздың көңілінің күйін табу үшін, ағайын-туыс, жора-жолдас, бала-шаға арасында ауызбіршілік, түсіністік болуы үшін, отбасының ауа райын біркелкі сақтап тұру үшін мүмкіндігінше тырысып-ақ жатады
Өмірде әйелдің көтерер жүгінің қашан да ауыр екенін, отының басына жүрегінің жылуын төгіп, айрандай ұйыған ынтымағы мен бірлігін сақтай білсе ғана әйелдік бақытқа ие болатынын, ол үшін әйелдің жаны нәзік, жүрегі жұмсақ, пейілі кең болуы керектігін білетін апайымыз өзінің барлық күш-жігерін, ыстық ықыласын, шапағаты мен мейірімін отбасына аяусыз-ақ төгіп келеді
Зөреш апайымыздың қазаны әлі күнге оттан түскен емес
Ертеден кешке дейін қазан-ошақтың маңында жүретін апайымыздың кейбір сәттерде шаршайтыны да рас
Бірақ ондай кездерде апайымыз ешуақытта да реніш білдірмей шыдамдылық танытып, төзімділік көрсетеді
Ауыртпалықтарға арқасын төсеп, қайыспас қара нардай болып келе жатыр.
Осындайда атам қазақтың «Әйелдің қырық жаны бар» деген сөзі еске түседі екен
Дегенмен, әйел адам да ет-сүйектен жаратылған пенде ғой
Бірақ ол ит жанды, әрі қырық шырақты көрінеді
Қанша қиналса да бұратылып жүре береді екен
Әйел қаншалықты нәзік болса соншалықты шыдамды да болып жаратылыпты
Ауырса да шыдауға тырысады
Сырын да, мұңын да ішіне сақтай білетін аяулы жан
Отбасының тыныштығы мен берекесін сақтауға тырысады
Ал отбасы тыныш әйелдің жаны да тыныш, көңілі де шат болатыны бесенеден белгілі
Мен қазір Зөреш апайға қарап отырып ұзақ-сонар ойларға батамын
Ол кісінің өне бойы тұнып тұрған өнеге екенін ұғамын
Көп нәрсеге көзімді жеткіземін
Кезінде таң қылайғаннан орнынан тұрып ата-енесінің дәрет суын жылытудан басталатын үй мен түздің бітпейтін, көзге көрінбейтін тіршілігі апайымыздың етінің тірлігі, қимылының ширақтығының арқасында іске асып жатқанға ұқсайды
Алдымен қозы-лақтарды ауыл сыртына айдап салып, сосын сиырын сауып бадаға қосып келгеннен кейін басталатын тірліктері ақшам жамырап, түн ортасы болғанға дейін түгесілмеген екен
Ол кісі сағызша созылатын осындай шаруаларының арасында «отқа оранып», «күлге көміліп» нан да жауыпты, үлкен кісілердің ыстық тамағын да уақтылы дайындап үлгеріп, етегіне оралған балаларымен жағаласа жүріп отағасының жағдайын да жасапты
Мектептегі жұмысына дайындалуға да уақыт тауып, сабағын да өткізіп үлгеріп, кешкісін дайындыққа да қалмай баратын апайымыз мектептегі қыздардың тәрбиесіне де бел шеше кірісіп, совхоздағы әйелдермен де кездесіп тұрыпты
Түптеп келгенде ол кісі осы тірлігінен кем болмаған жан
Керісінше бағасы асып, өмірі өнегеге айналыпты
Ағайымыздың ақылды серігі, отбасының сенімді тірегі болып жүрген апайымыздың жарқын істерін бүгінгі ұрпақтары өздеріне үлгі тұтады.
Жалпы Зинабдин ағайдың отбасында татулық ұя салып, береке билік жүргізіп, ынтымақ салтанат құрған
Ұрпақ ізгілігі жарасқан, жандары жарасым тапқан үлгілі отбасы
Айрандай ұйыған бірлік пен сыбызғыша сызылған сыйластық та осы үйден кездеседі
Ағай мен апайдың татулығы, отбасындағы қарым-қатынастары олардың артынан ерген інілері мен бауырларына, балаларына, тіпті жалпақ ел-жұртқа үлгі-өнеге іспетті
Олар жастық шақтарынан бастау алған бір-біріне деген сезімдері мен сенімдерін әлі күнге аялап ұстап келе жатқан жандар
Бір-бірінің бағасын да біледі, бір-бірін бағалай да біледі.
Ағай да көйлегінің көктігі, тамағының тоқтығы апайға байланысты екенін жақсы біледі
Шаңырағының алтын діңгегі, жанының жартысы сынды жанына қуат сыйлар асыл жарының қабағын кірбің шалмауын, ақ жүзінен шуақ шашыла беруін тілейтін ағайымыз да апайы­мызды аялап келе жатыр
Мұхаммед пайғамбарымыз хадистерінің бірінде «Әйел – Алланың аманаты» деген екен
Сол Алланың аманатын парызы санап, Зөреш апайымыздың қадіріне жетіп жүрген Зинабдин ағайымызға да Алланың нұры жаусын! «Әйел – әдемі әлем» деген сөз бар еді
Ендеше, Зөрештей әдемі апайыма тәңірім әдемі қартаюды жазсын дегім келеді.
Ақсәуле Рысбаева
АлматЫ
