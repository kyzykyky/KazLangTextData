
Кәкімбек Салықов
Қазақтың көрнекті ақыны, белгілі қоғам және мемлекет қайраткері Кәкімбек Салықов сексен жастың сеңгіріне көтеріліп отыр.
Ақынның алғашқы өлеңдер жинағы «Сыр» деген атпен 1977 жылы жарық көрген еді.
К.Салықов – «Дала», «Қырандар», «Гәкку», «Жезкиік», «Еңлікгүл», «Тәттімбет», «Домбыра», «Кенесарының соңғы сөзі» секілді көптеген поэмалардың авторы
Орыс, моңғол және өзбек ақындарының өлеңдерін қазақ тіліне аударды.
Қазақтың көптеген композиторлары ақынның өлеңдеріне ән шығарды
«Жезкиік», «Аққу әні», «Үш арыс», «Бір ауыз сөз», «Көкшетау», «Жамбыл ата» сынды туындылары халық әніне айналып кетті.
Ақын жемісті еңбегін бүгінгі күнге дейін талмай жалғастырып келеді

Ұлытауым
Даралықтың қызықсам салтына бір,
Қарт Ұлытау төгілер атына жыр.
Сарыарқаға сән берген көсем таудың,
Өзі де бір, қарасаң, даңқы да бір.
Мың түрлі гүл тау бөктер кілемінде,
Салтанат бар көп киік легінде:
Ақ Шоқыны айналып өтіп жатыр,
Білезіктей сұлудың білегінде.
Кең далада таулардың көп легі,
Қарт Ұлытау солардың төргі шебі.
Етегінен ғарышқа ұшқан кеме,
Жетегінен шыққандай көрінеді.
Ұлытауда ертерек таң атады,
Кең даланы әу демде жаңартады.
Ұлылықтың шын сыры осы шығар,
Бабалардың ізіне қаратады.
***
Өмір жолым – менің үлкен байлығым,
Кең қанатын көкірегіме жайды мұң.
Күлкім кейде көрінеді өзіме,
Жыртығындай күпісінің жарлының.
Жөні жоқ қой алабөтен шалқудың,
Әлегі артық ойлы мұңға батудың.
Жан жүректі тазартуға тыңдаймын,
Айдын көлде әсем үнін аққудың.
Өңім салқын, ауыр қасірет молынан,
Көңіл-теңіз толқын атар, толып ән.
Сондай кезде бар дертіме ем іздеп,
«Жезкиіктің» жанарына шомылам.
Тым ертерек түстім қайғы торына,
Әкені де ерте жұтты сорыма.
Қайран анам қамыққанда тірлікке,
Қайғы қамап, қалам алдым қолыма.
Рақмет, Алла, ерте күннен баптадың,
Мұңнан шықпай, келді парыз ақтағым.
Әкем үшін кеншілікті таңдадым,
Анам үшін ақындықты баптадым.
Қаныш аға – менің байтақ әлемім,
Сәкен аға жаттап қалдым сәлемін.
Мағжан аға, мен өзіңнен үйрендім,
Тойтаруды тоқсан қайғы әлегін.
Бақытты деп айтса біреу, күлемін,
Тап он бес жыл елден жырақ жүр едім.
Одақ құлап, елге есен жеттім-ау,
Сағыныштардан жарылып
кетпей жүрегім.
Қарағанды орнатты жаңа ескерткіш
Баяғыда Сәтбаев дараланды,
Одақтағы ең үлкен бағаны алды.
Кенді қайдан іздеудің көзін ашса,
Пайдаң тиді, ардақты Қарағанды.
Бақыт қонды,
Зор білім, бай талапқа,
Бірге аттанды есімің шартарапқа.
Барлау жөнін әлемдік жолға салды,
Металлогендік әдіспен карталап та.
Сол құрметті ақтарлық Қарағанды,
Сұлу мүсін көшеңде жаңаланды.
Өзіңе де жаңаша ажар бітіп,
Көзі түскен қуанттың әр адамды.
Сәт орнады,
ойдағы арман тынар,
Шашу шашты нұрлы күн алдан шығар.
Қаныш аға атында заулап жүрген,
Ғарыштағы жұлдыз да жанған шығар.
Бұл ескерткіш данаға татырлық та,
Бұлқынып тұр ғалымдық, батырлық та.
Торға түскен торғайдай
Ескі ескерткіш,
Құдай оңдап аттанды бақилыққа.
Кім сөкпеді сол үшін кеше бізді?
Ұялушы ек көруге көшемізді.
Жүдеу күннің белгісі артта қалды,
Тәуелсіздік қайтарды есемізді.
Құтты болсын жаңарған асыл белгі!
Ел өзгерді,
Үр жаңа ғасыр келді.
Сарыарқаның қақ төрі Қарағанды,
Көмірің тасып, көбейсін тасың енді.
21
10
2011 ж.
Қарағанды
Үкілі Ыбырайға
алғысым
«Гәккудің» әлдиімен өсіп жеттім,
Атыңды, атағыңды машық еттім.
Құлшынтып думан-тойда айта-айта,
Мәскеуде қыз төресін ғашық еттім.
Аңдадым аққу мойын, Айқабағын,
Ұмыттым басқалардың арбағанын.
Құлпырған Қыз Жібектей күлім көздің,
Байқадым жүрегімді жалмағанын.
Сұлуға қарай-қарай күйіп-жандым,
Өзіңше әзілі мол әнге салдым.
Әйтеуір отыз қыздың арасынан,
Тойында жерлес қызды таңдап алдым.
Өзгеден ес білгелі жақын маған,
Атыңнан айналайын ақын бабам.
Сексенге жетсем-дағы «Гәккуді» айтып,
Сүйсінтіп сұлуларды қарқынданам.
19
12
2011 ж.
Астана
Тіл жорығы
«Қазақ» деген байырғы атымызды,
Шыңғыс хандар садақпен атып үзді.
Ақ патша да
Бодандық құрсауында,
Ұмыттырмақ болды өз затымызды.
Тіл күрмеліп кеңестің «жұмағында»,
Судай сіңсе, құрдымға құба құмда
Байтұрсынов бастады қорғау жолын,
Ана тілін «ортақ тіл» құрамында.
«Рухани көсем» ұлтымыздың, –
Деп Әуезов құптады ғұрпын ізгі.
Тіл жорығын тірлікте жалғап өтті,
Сүйсіндіріп туған ел, жұртымызды.
Егемендік алғанда елім менің,
«Ана тілім бекір» деп сеніп едім.
Орыс аздай,
өзгеше қорыс келіп,
Доллар тілін байқадық телігенін.
Өндірісті сатумен маздаушылар,
Татулығы тіліммен аздау шығар.
Қазақтардың діңкесін қатырады,
Ағылшынша сөйлесіп «жалдаушылар».
Міне, содан үрейім еселенді,
Орыс аздай,
Шет тілдер кесел енді.
Ахаң айтқан «қазақтық қалып» қайда?
Сол «қалыпқа» салайық өсер елді.
Тіл дегенің емес жай ұран ісі,
Ол – ұлтымның ең биік қуанышы.
Ахаң айтқан қалып сол:
Іс оңбайды,
Қазақ тілі бекімей сұранысы.
2009 жыл
***
Аппақ жүзің ақ көйлек, ақ орамал,
Көзге түссе етемін көп жорамал.
Бермеді ғой тыныштық шыбын жанға,
Талмауратып жүрегім сен тонаған.
Асып кеткен жетпістен еріншектей,
Кей құрдас,
Құдағидың кебін шекпей,
Сен әлі маған жап-жас көрінесің,
Қырыққа жаңа жеткен келіншектей.
Өзі құйған жүрегім мүсіндейсің,
Татқан дәмді ұлардай ұшып жейсің.
Жез киіктей қурайдан бой сақтаған,
Көзіңе көзді тура түсірмейсің.
Тамсандырды тамаша сәнділігің,
Кездескенде оралды әлді күнім.
Сен жеке шырқаушы едің баяғыда,
Кел, екеулеп салайық әнді бүгін.
1992 жыл
Қарсақбай
Қазақтың қара қазан Қарсақбайы,
Есімін ән сақтайды, жыр сақтайды.
Кең мұржа, ұзын мойын боз будағы,
Ақ бұлтқа араласып алшақтайды.
Мыс қайнар еркін еңбек тұмарындай,
Ембі мен Қарағанды сыңарындай,
Жезқазған жеткіншегі жігі жалғас,
Қыз Балқаш жастай ғашық құмарындай.
Ақындар алды талай кейіпкерді,
Жыр-теңіз жез кенімен еріп келді.
Мыс кеуде, қара мұрын конверторшы,
Батырдай от сапырған, көріктенді.
Паш етіп ағасына сәйкестігін,
Ұлғайтып, үстемелеп бар кескінін,
Баяғы жалғыз гудок жаңғырығып,
Жезқазған дүбірлетті оркестрін.
Берсең де жеткіншекке көсем жолды,
Қарт қазан, атағыңа есем толды.
Ұлым-ау! Сенен біреу жөн сұраса,
Қазақпын қарсақбайлық десең болды.
1970.
***
Кең құлаш уақыт – кеңістік,
Өреңді ашық көрсетер.
Жетістік әлде кемістік,
Қалдырған ізін өлшетер.
Сыры сол: есен, тың жүріп,
Аянбай ақ тер төгуде.
Ойдағыны бекем тындырып,
Жеңістің дәмін көруде.
Ақ иық алғыр қырандай,
Қиядан құсты ілуде.
Жаратқан аттай тұра алмай,
Уақыттан оза білуде.
Құшарсың сен де бақытты,
Әр күнің болса өнімді.
Жоғалтсаң текке уақытты,
Қысқартқаның өмірді.
Абыройлы істің қызығы,
Өрлетер көкке көңілді.
Шабытты күндер қызуы,
Тоқтата тұрар өлімді.
27
02
2011 ж.
Жезқазған
Сәкен Сейфуллиннің ескерткішін ашқанда
Ақындардың сұңқары деген сөз,
Самұрық құстай самғап ұшқан ерен кез.
Сәкен ағам сондай еді дауылпаз,
Көкірегіне ұялаған терең сөз.
Дәл келсе де басқа теңеу қаншасы,
Дөп түссе де өзге ырғақ тақтасы.
Сәкен деген ­– ұлы тұлға, кемеңгер,
Ақындықтың бір заманғы патшасы.
Парасат пен бекзаттыққа керегін,
Біледі Алла қай дүлдүлге берерін:
Ол мейірбан, қолдап өткен Мағжанды,
Мұңдас, сырлас жоғары ұстап беделін.
Тар кезеңде ыза кернеп булыққан,
Таймай өтті ұлтын ойлар шындықтан.
Әлі күнге шошынамыз селк етіп,
Ақындарды оққа қиған сұмдықтан.
Жарқыратар Жезқазғанның ажарын,
Көріп тұрмыз ескерткіштің ғажабын.
Құттықтаңдар, Қарағанды, Жаңа Арқа,
Бізге қосыл бүгін, бүкіл қазағым!
Ақсұңқарға көз салмады қандай қыз,
Тойлы күні ол жаққа көп бармаймыз.
«Тау ішінде» салған әнін қайталап,
Асыл жанмен жүрек қылын жалғаймыз.
Жайна, құлпыр, ескерткіші арыстың,
Қол жалғадың мүсінімен Қаныштың.
Аруақтарың риза болсын, қос дана,
Ұлытаудың етегінде табыстың!
19
12
2011ж.
Жезқазған
Тіршілік
Жат қылыққа жоламас арлы кісі,
Жақсылыққа бастайды барлық ісі.
Жылап келіп, жыламай кетуді ойлар,
Таусылғанша тірлікте бар тынысы.
Қыз баладай тым ерте шырайланған,
Қызығың көп, тіршілік, ұнай қалған.
Содан болар өзіңе ғашықтығым,
Өкінбестей жолымды құрайды арман.
Іші тарлар тартса да кері, мейлі,
Жақсы ұлынан туған ел жерімейді.
Алғанынан бергені көп адамның,
Ешқашанда беделі кемімейді.
Ғажабы бар кей жылдар алға тартқан,
Азабы бар кей күннің арқандатқан.
Мезет екен тіршілік өте шығар,
Жанарындай маралдың жаутаң қаққан.
Көңіл назы
Өмірдің жазы өтіп, қысы қалды,
Көңілдің іші тозып, тысы қалды.
Сыр бермей серілікпен жүрсем-дағы,
Кәрілік қыр соңыма түсіп алды.
Барады жылдар заулап ағындаған,
Таусылмас, қайран көңіл, назың маған.
Баяғы қызыл ішік киген қызды
Боламын сағынсам да сағынбаған.
Келер деп ел шетіне сырласуға,
Қарайлап тұрғандаймын шың басында.
Көрсем де, көрмесем де естен кетпес,
Қалғандай аңыз болып бір ғасырға.
Ақтарсам айтылмаған үзік сырды,
Жүректі жүз аунатқан бұзық кірді.
Көкшетау көп қызының еркесі едім,
Бір қызы Қызылжардың қызықтырды.
Барады артта қалып өмір жазы,
Өзіңсің, қайран жүрек, әділқазы.
Тіршілік бар әуресін анықтаған,
Құс қанат шарықтасын көңіл назы.
24
01
2006 ж.
Астана
Немереме асыл сыр
Немерем, қайда барасың?
Әжеңе көңіл бөлсеңші.
Сағыныш салған жарасын,
Тезірек емдеп берсеңші.
Құшақтап сүйші әжеңді,
Еркелеп құшып, аяла.
Көркейткен бүкіл әлемді,
Бас иші, қалқам, данаңа.
Дәрудей қымбат жүрекке,
Бетіңнен сүйіп алғаны.
Ораса бата, тілекке,
Сол деп біл оның арманы.
Балапанға болған шат,
Аққудай айдын көлдерде.
Қолына түссе асыл зат,
Сақтайды бәрін сендерге.
Сөз емес оған сән-сәулет,
Өмірдің өзге бар мәні.
Ол үшін үлкен бақ, дәулет,
Артында ұрпақ қалғаны.
25
02
2003 ж.
Астана
Жезқазған –
ғашықтар қаласы
Ақ жаңбыр жарысып сәулемен,
Ән болды әр тамшы «әу» деген.
Ақ жүзің астасты, жан еркем,
Аялап қарсы алған таңменен.
Самал жел Ұлытау саясы,
Жезқазған – ғашықтар қаласы.
Сәулесі жайнатқан өңімді,
Жұлдыздар жолыма төгілді.
Жасымнан құмар құс – ұлар құс,
Жанарың жарқ еткен көрінді.
Сағынған қос жүрек панасы,
Жезқазған – ғашықтар қаласы.
Қара көз мөлт еткен жан улар,
Мезетке болдым ғой зәру-зар.
Аққулар сүйісті Кеңгірде,
Достарым, бір көріп қалыңдар!
Сауығар адамның санасы,
Жезқазған – ғашықтар қаласы.
Жан, зекет, шын тату көрмесең,
Өмірге әуре боп келмес ем.
Сені іздеп жүрмін ғой, «Жезкиік»,
Алдымнан бір өтші, сенбесең.
Жазылар махаббат жарасы,
Жезқазған – ғашықтар қаласы.
