Сәндібек ЖҰБАНИЯЗОВ
Қарашатау мен Жабасақтың арасы
Қырық шақырым шамасы.
Ық жағында ерке Ырғыз саласы,
Жел жағында ұлы Торғай даласы.
Осы арадан өтіп бара жатқанда,
Оралады қол созған шақ ақ таңға.
Оранамын күллі әлемдік шапаққа,
Осы араның топырағын басқанда.
Осы өңірде туып-өстім, шыңы аспан,
Осы өңірде қиял шынға ұласқан.
Осы өңірде қалды талай қария,
Ақ жол тілеп ұрпағына қыр асқан.
Жел тербеген тал-теректің сыбдыры,
Жетелейді естелікке жып-жылы.
Менің ғұмырбаянымның бастауы –
Кедір-бұдыр күйге түскен бұл күні!
Кейде жұмсақ тағдыр,
Кейде тым долы,
Бірі алақан, ал шапалақ бір қолы:
Жылдар озып, тозыпты әбден –
Мені елден
Шығарып сап, қарсы алатын қыр жолы.
Туған жерге созамын деп қол ұшын,
Талай ұлың ерттеді еңбек торысын.
Бір жылдары Базар жырау бабасын
Ұлықтады Әкімгерей сол үшін!
Жасытпаған тағдыр тосқан толы сын,
Жүргеновтің, Шонановтың жолысың!
Ұзап кетті Айы оңынан туар сәт…
Ұқпай қойды Ел сонысын.
Жайлауыңда жұпар шашқан жел бөлек,
Қойнауыңда тұнып жатқан мол дерек.
Әкіміңе не керегін білмеймін,
Алтын бесік, саған әйбат жол керек!
Десін мені «Жыры бүтін, есі кем!»
Десін мейлі «Адасқан ба есінен?!»
«Қошалақтан Жабасақтың несі кем?!»
Деген әнтек ойға бөгіп кетіп ем…
Өсиетің «Кім болсаң да Адам бол!»,
Өмір бойы жаңғырады санамда ол.
Ақын болдым аймалаған жырымен,
Әкім болсам, салғызар ем саған жол!
Жол салар ем –
Жабыла жұрт мақтайтын,
Жолы түскен жадында ұзақ сақтайтын.
Кей кездері жардан артық баптайтын,
Кәдекеңнің көлігі еш батпайтын!
Жол салар ем –
Әрі түзу, әрі ұзын,
Оған түскен ұл-қызының озығын.
Шығарып сап тұрар еді бір Ана,
Жаулығымен жасын сүртіп көзінің!
Жолым менің, жолың сенің, жолы оның, –
Қуанар ем – жалғасы боп көненің.
Дарқандықтың дариясына бастаса –
Қосылса оған тамшы болып өлеңім!
