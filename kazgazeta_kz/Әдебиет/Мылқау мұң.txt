Әңгіме
Дала аппақ
Қардың ақтығы мен кір­ленген жүрегімнің арасынан үйлесім­ділік іздемеймін
Өз мұңымнан тау тұрғызып, жаралы жүрегімнің жасына тұншығам
Қанатынан қан тамшылаған көгершінді жабайы мысық жұлмалай бастағанда бойым­да әлсіз ғана қарсылық оянды
Қарды нығыздап, шұбарды көздедім
Дөңгелек пішінде жұмырланған қар ашыққан шұбарға соққы болып дарымаған
Арқа жақтауы сынған орындықтың тақтайын шегесінен босатып алмақ болып жанталастым
Басын шайқаған бұжыр беттің тұңғиық қара көздерінің кінәлағанын жаратпадым.
– Тіліңіз байланып қалған ба?
Бейтаныс жігіттің үнсіздігі шаршаған жүйкемнің тамырларын құрсаулаған.
– Әлде тіліңіз жоқ па?
Сүйкімді жымиды.
– Жабайылыққа көз жұма қараған адамның мейірімділігі жүрегімде жиіркеніш сезімін туғызады.
Күрсінді.
– Жаралы қанат пен аштықтың қарым-қатынасы ешқандай формулаға негіз бола алмайды…
Бейтаныстың тәкаппарлығы ызамды келтірді.
– Аузыңызға құм құйып алғансыз ба?
Бұралқы мысықтың басын мыжғылап тастау үшін тас іздедім
Жер жасырмағанды қар жасырған
Бар күшімді жинап, биік темір өкшелі етігіммен шұбарды бүйірінен тептім
Оң аяғымды қайта көтере бергенде құлағым шуылдап, бойымды тіктей алмай құладым
Жарық әлемнің сұлулығын бағалай алмағанмен, жалған өмірді қимайтын жанарымда қорқыныш ойнаған
Жұмылған көздерімді алақаныммен жасырдым
Ашығып ашынған, қорланып қорғанған мысықтың тырнақтары мойнымды тілгілегенін үрей мен үмітсіздік араласқан сезіммен сезгем.
***
Шұбардың мойнының үзілгенін көзіммен көрмесем де өлімсірей шыққан жағымсыз даусы құлағымда қалып қойды
Көзімді ашып, аппақ әлемге қарауға қорыққам
Мойнымды сипалағанда қолымды қан жуса, бетімді жас жуды
Жабайы мысықтың жемтігіне айналған жаралы құс түгілі өзімді қорғай алмайтыныма қорландым.
Мақұлықтың түйсігін өзгертпек болған жабайы әрекетімді кешірген ол шашымды үнсіз сипаған
Оның өзін кешіре алмай тұрғанын саусақтарының дірілінен аңғардым.
Сұлулығын мақтан тұтқан актер жігіттің сезімін қабылдамаған «Мендігім» бұжыр беттің шашымнан сипауына қарсылық білдірмеген.
– Өзім алғаш рет сүйген жігіт те шашымнан сипаған емес.
Бейтаныстың: – «Қап-қара шашыңның жұпар иісі еліктіріп барады», – деген сөзін естігім келген.
Қаракөк түсті мойынорағышын мойныма нәзік қимылмен орап, мұңлы жымиды
Сүйкімді
Жанарындағы жылылық жанымды жылытқан.
– Сұлулықты оранған бетперденің жасандылығын шынайылықпен алмастыру үшін қанша жыл, қанша ғасыр керек? Жасандылық – сұлулықтың жазасы.
–?
– Жиіркенішті.
Оның жан дүниесіндегі аласұру мен мағынасыздықты көздерінен көргім келмей, көзімді алып қаштым.
– Мойынорағышыңнан иіссудың жағымды исі шығады.
Ол тісін ақситып, күлімсіреді.
Мойынорағыштан шыққан кү­лімсі иістен жиіркенбеген кірпияз­дылығымды жеңгеніме масаттанып, күлкім келді.
– Табиғатына тән емес актерлік образбен өмір сүретін актерді ұмытқым келеді
Оны «сүйдім» деп өзімді алдап, санамды адастырыппын
Соңында ақыл-ойыма бағынбайтын түйсігім жеңді.
–?..
– Түсінесіз бе, жүрегім бір кезде өзіне ес-түссіз ғашық еткен адамнан жиіркенеді
Оны ұмытсам да, санамда сағызша созылып, тамшыдай тырсылдаған ойлардан жынданып кете жаздаймын
Күн сайын ұйқысыздықпен таңды атырам
Көзімді жұмсам, саябақта доп теуіп жүрген қара бала жылап, қолдарын сұрайды
Күнде қайталанатын түсімнен шошып оянам
Қорқынышты түсті қайтып көруге жүрегім дауаламай, көзімді жұмуға жүрексінем
Оны соңғы рет жазда автобус аялдамасынан көрдім.
–?..
– Неге үндемейсіз? Екі қолы шынтағынан жоқ бозбаланың алдында менің не кінәм бар? Білем, білем ғой, ұйқысыз өткен түндерім мен мазасыз күндеріме сезімталдығым кінәлі
Түсінем ғой, Құдай аямаған пендені бақытты етуге екі аяқты пенденің екі қолының қаруы да жетпейді.
–?..
– Жақсы жаза алмасам, қолдарым­ның алдында жазықтымын.
Аппақ қарды уысында мыжғылаған бейтаныстың үнсіздігі өшпенділігімді оятқан.
– Жүйкесі шаршаған адамның сандырағын тыңдап отырған, ақымақ, кереңсің бе?
Мысқылдап күлкім келген, бірақ езуіме күлкі үйірілмеді.
Оның көзінен аққан жас жүрегіме тамған.
– Жыламашы… жылама! Сен пендешілігі көп пенделер секілді құлағыңмен емес, жүрегіңмен естисің
Бәлкім, сенің даусыңды мен ести алмай тұрған шығармын
Даусымды айналамдағы адамдар естімейтін болған соң өз жүрегімнің үнін ғана тыңдайтын болғам
Естисіз бе? Әуен! Мәңгілік әуен!
Ол көзін жұмып, тәтті мұңға батқан.
– Өкініштісі, осы әуеннің қалай аяқталарын білмеймін… Қанша тыңдағым келсе де жалғасын ести алмай келем
Құлағыма алыстан талып естіліп, үзіліп кететін әуеннің жалғасын өмірімнің соңғы сәтінде тыңдай алам ба, білмеймін…
***
Аппақ қарды қанмен бояған көгершіннің қып-қызыл қауыр­сындары әр жерде шашылып жатты
Әп-сәтте қызылға айналған қауырсындардан өзінің ақ түсін іздеп, шарқ ұрғам
Қанатынан айырылған қанаттылар ит пен құстың жеміне айналады
Ақыл-ойдың иелері ше?
Ол әуелде жерге қонақтағанына үш күн болған қарды күректей қолы­мен аршып, мұз боп қатқан жерді тыр­на­ғымен тырналады
Әудем жерде жат­қан босаған бөтелкені сындырып, шыны­мен жерді ­тырмалады
Асқан өлер­мендікпен қарыстай жер қазып, көгер­шіннің қауырсындарын жасырды
Тырнақтарының арасындағы кірден име­ніп, бүгежектеген оны ұялтқым келмей:
– Көгершін көмілген жерге шие ағашы өсіп шығады
Жазда шие жеуге келем
Сіз де келіңіз, – дедім
– Әлде сіздің құлпынай жегіңіз келе ме?
Жымиып, басын изеді.
– Қанға боялған аппақ қауыр­сын­дардың қып-қызыл шиеге айналғанын күтпеймін
Құлпынайды да көрші орыс әжейден сатып алып жеймін
Жер-ана ақ көрпесін жамылған мылқау түнде жүрегіңіз мұңлы бір әуенді естісе, осы жерге келіңіз
Сиқырлы ағаш әлемді жарық құшағында тербеп, жаңғағын төгеді
Сол сиқырлы жаңғақты жеген адам барлық қайғы-қасіретін ұмытып, тірілер әлемінде мұңсыз тірлік кешеді.
Оның жанарындағы үмітті үрлегім келіп, «ертегі» айтып отырып, өзіме де қиял қанатындағы өмір ұнаған.
– Жалғызбасты кемпірдің ескі тоқал тамын үлкен жаңғақ ағашының жапырақтары жауып тұратын
Қыдырымпаз кемпір үйінен шыққанда биік ағаштың үстіне өрмелеп шығып, сәбидің жұдырығындай көкпеңбек, піспеген жаңғақтарды етегіме толтырып, үйге тасимын
Әжем де «обал емес пе?» демейді
Сандық пен кебеженің астына тастаймын
Кепсін деп
Әжем ұқыптылықпен кепкен жаңғақты қалтаға салып жинаған
Төркіндеп келген қыздарына өзі тіккен гүлді шүберек қалтаға салып, көтертіп жібереді.
Көрші кемпір біздің үйдегі түскі шай үстінде: – Жаңғағымның түйнектеріне қарап, «берекесін берсе, сатып, қой алып, шалдың қайтқан күнінде құрбандық шалып, Құран оқытам» деп ойлағам
Екі уысымды ғана толтырған жаңғаққа тауық емес, шөже де айырбастап ала алмаған жайым бар, – деп кемсеңдегенде онымен қосылып, жылап жібере жаздағам.
Көршісінің қорасында көктем сайын қой қоздап, сиыр бұзаулайтынын білетін әжем сараң кемпірге жаратпай қарап, науатын уатып, шайын сораптаған.
Кемпір: – Жаңғағың жақсы екен
Менің жаңғағымның дәмін еске түсіреді, – деп бір уыс жаңғақты камзолының қалтасына салып алған.
– Ұқсағаны несі? Жеп отырғаның өзіңнің жаңғағың ғой, – деп әжем кемпірге бағжия қараған.
Қозғалақтап, жаным шығып барады.
– Ә-әже…
– Әй, тыныш отыршы, – деп әжем ашулы зірк еткен
– «Жаңғақ болған соң, бір-біріне ұқсамай ма» деп айтам деп отырып, сөзден жаңылысып кетіппін, тәйірі
Енді маған өл дейсің бе?
Әжем екеуміздің ұрлығымыз ашылып, қазымыр кемпірдің жаңғағының өтеуіне қоңыр жетім қозыны беріп құтылғанбыз
Әжем: «Жазымен біздің үйдің айран-сүтін ішіп шығатын қақбастан қыста сиыры бұзаулағанда бір қасық та сүт сұрап ала алмайсың
Әуелімде екі келі жаңғағына ақ бұзауды сұрады емес пе? Әй, бұл қу басқа дүние неге керек? Сылтықбай қайнымның саудагер баласы мектеп секілді үй салыпты
(Әжем Мылтықбай атамның бизнесмен баласының өзен жағасына салған қос қабатты үйін айтады) Дүниеқоңыз кем­пір арғы дүниеде өзіне сондай үй тұрғыз­бақ па?» деп біразға дейін күңкілдеп жүрген.
Оның үнсіздігі жалықтырып жіберге­ні сондай, таяқ тастам жерде серейіп жатқан шұбарға қарата:
– Жексұрын! – деп бар даусыммен айқайладым.
Өз даусымды ести алмай, бойыма қорқыныш ұялады.
– Жексұрын!
Сөздік қорымда жоқ сөзді екінші рет қайталағанда даусымды анық естідім
Даусымның дірілін де сезіндім.
Қиял қанатынан қарғып, өмірдің шындығын сезінген санамдағы серпіліс бейтаныстың күлімсіреп, жанарымен еркелеткенін жаратпады.
– Бәріңді жек көрем! Жек көрем!
Ол сұр күртешесінің кір шалған жағасын көтеріп, ернін тістеледі.
– Байғұс! Саған деген аяушылық сезімім ешқашан оянбайды
Оянбайды! Сені ешкім аяуға тиісті емес.
Нәзік саусақтарым бөтен алақанның жылуын сезінді.
– Сенің үнсіздігің тәкаппар табиғат­тың өзін де сөйлетеді.
Жасандылығымды табиғи болмысымен қабылдаған шынайылықты жаратылысым жатырқаған.
Ол бір сәтке ғана нәзік жүрегімнің қылын шерткен өзінің мұңлы үнсіздігімен арамызда қамал орнағанын түйсігімен сезді
Қолымды босатып, жасаураған жанарын алақанымен жасырды.
– Қош болыңыз!
Оның мұңлы жанары алысқа үмітсіз көз тіккен.
Оның естімейтінін білсем де бар даусыммен «Біз енді ешқашан кездеспейміз» деп айқай салдым
Қасымыздан жаяу жүр­гіншілер үрке әрі таңырқай өтіп жатты…
Аягүл МАНТАЕВА
