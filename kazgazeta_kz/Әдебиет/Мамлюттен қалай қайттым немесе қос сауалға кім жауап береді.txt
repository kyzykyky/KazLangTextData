Рухани жаңғыру – аясы кең шара
Бұл – қазақ үшін таптырмас құрал, білмегенімізді білдіріп, аяқ баспаған жерге аяқ бастырып, қызыл тілге қорған болар алтын қақпа дейміз
Ақын-жазушылар әр өлкеге аттанып жатыр, оқырманмен ой бөлісіп, туындысын талдап, мәре-сәре боп қайтқан қаламгерлерді көреміз
Маған да жоғарыдан Дархан Мыңбай ініміз телефон шалып, «Аға, Қызылорда мен Шымкентке барып жүрсіз ғой, енді Любовь Шашкова деген орыстың ақыны екеуіңіз Солтүстік Қазақстанға барып, жұртшылықпен жүздесіп қайтпайсыздар ма?» деді
Мен бірден келістім.
Әуелі Петропавлдың облыстық кітап­ханасында оқырмандармен кездестік
Жергілікті ұлт отыз пайызды омыраулап, өз тізгініне өзі ие болуға деген құлшынысы байқалады
Қазақша газет-журнал молынан, кітапханашы қаракөз қыздар қазақша сөйлеп зыр жүгіріп жүр
Әбден риза болдық
Көпшіліктің назары маған қарай ауып кеткеніне әріптесімнің көңіл күйі болмады
Дегенмен, үсті-үстіне өлеңдерін оқып, поэзиядағы орнын көрсетті.
Келесі күні Мамлют ауданына жол шектік
Бұл өзі шекаралық аудан, Ресейдің Қорған облысымен шектесіп жатыр екен
Халық саны да тепе-тең
Әуелі аудандық кітапханаға бардық
Людмила Шашкованың 7-8 өлең кітабы тұр
Қабағы жазылып, оқырмандарымен мамыражай боп қалды
Алып келген кітаптарына қолтаңба беріп те үлгерді
Бұл аймақта ұлт саны елу де елу – итжығыс екен
Бажайлап қарасам, менің 1980 жылы шыққан, мұқабасы сарғылт тарта бастаған, бес баспа табақ «Қайың сапты кетпен» деген тұңғыш кітабым тұр
Оқырмандармен кездесуге сәл қалғанда аудан әкімінің орынбасары маған сыбырлап:
– Аға, тек қазақша сөйлеңіз, тек қазақ­ша сөйлеңізші, – деді өтінгендей боп.
– Мен онсыз да қазақша сөйлеймін.
Бәрі мәз
Орысша сұрақ болған жоқ
Қазақша сұрақты шашына ақ кірген азамат ағамыз бастады.
– Сіздің бір-ақ кітабыңыз тұр, серігіңіздің оншақты кітабы тұр
Неге олай? – деді айналасына қайсар көзбен қадала қарап.
– Мен қайдан білем
Бұл сол саланың жұмысы
Бұл менің 37 жыл бұрын, 22 жасымда шыққан тұңғыш кітабым, – деп қосып қойдым.
Тағы бір сұрақ:
– Сіздің 6 томдық шығармалар жинағыңыз шыққанын газеттен оқыдық
Сол бізге неге жетпейді?
Бұл өзіміздің саланың адамы – қаламгер сауалы
Бұған да: «Бұл әкімшілік пен кітап тарату мекемелерінің жұмысы» деп жауап бердім.
Үшінші сауал – «Кейіпкерлерді қалай таңдайсыз?» деді бір кісі
«Кейіпкерлер – сіздер, өмірде кездескен адамдар» дедім қысқа қайырып.
Сосынғы сөзді Людмилаға берді
Ол аса бір мейіріммен сөйлеп, жыр оқыды
Көкірегі ашылды
Оқырмандарға рақмет айтты
Сол күні полиция күні екен, облыстың мәжіліс залына барып, тәртіп сақшыларына арнаған өлеңін оқып, пойызға әрең үлгерді.
Отарбаға шығарып салған әкімнің орынбасары ағынан жарылды.
– Аға, сіздің кітабыңыз кітапханада, тіпті жоқ екен
Ұят болады, қайтсеңдер де табыңдар деп тапсырма бергесін көрші Қорған облысының кітапханасынан бір күнге сұрап алдық
Ресей қазақтары кітапты жақсы оқиды ғой
Біз кітап таратуды жолға қоя алмай-ақ қойдық, – деп біртүрлі өзін кінәлі сезінді.
Солтүстіктегі қос қазақ оқырманы­ның сауалы – өмірлік сауал
Соны кім іске асырады? Айтуын айтамыз да іске келгенде олақпыз
«Тәжірибе жоқ жерде теория соқыр» деген емес пе? Біз де соқыр күйімізде қалмасақ екен.
Мамлюттен мерейім өсіп қайттым
Ресеймен шекаралас ауылдан балаң кезімдегі кітабымды көріп, біртүрлі алабұрттым
Бір күннен кейін қайтарса болар еді
Қазақ баспасы шығарған сол кітапты қазақ ауылдарына өзіміз неге таратпаймыз? Оқырманның қос сауалына да осы жауап болар еді
Жеңіске талпынған жауынгердей бойымызға бір қазақтық серпіліс пайда болғандай
Тіл мен діл «мені ұмытпаңдар» дегендей қасқайып қарап тұр.
Қуандық ТҮМЕНБАЙ
