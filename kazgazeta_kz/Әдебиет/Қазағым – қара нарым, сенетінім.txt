Оразбай БАЙБАҚҰЛЫ
Асығамын
Аңсағанды ақыры алдырмаған,
Неменесін сыйлады тағдыр маған.
Талдаушылар түбінде табылар деп,
Жазғанымды жабықта қалдырмағам.
Ырыс бар ма иттігің шайқамаған,
Бағытымды сонда да байқап алам.
Аптығамын деп жүріп
Айтқанымды,
Кезеңдерім бар шығар қайталаған.
Ұсынғанын өмірдің өзі үптей ме,
Сескенетін сәтім бар сезіп кейде.
Дастарқандас болғам жоқ данаменен,
Асыққанда ағаттық кезікпей ме.
Берекенің білемін кендесі кім,
Алтын бақыт ашпайды енді есігін.
Тамырымды соқтырған тәңірімнің,
Ерте туып, кеш қалған пендесімін.
Беделімді кімдерің бекемдемек,
Өкінішпен осылай өтем демек.
Жар басында жарбиып әлі тұрмын,
Келмесіме бір күні кетем бе деп.
Еңістеді етегін түріп бесін,
Әкетпедім арманның бұрып көшін.
Жайып қойып жақсы мен жаманымды,
Ұрпақтарым өздері-ақ іріктесін.
Баршылықта, әрине, балама көп,
Ашынғанмын…
Айтқанды санама кек.
… Ақ қағаздың бетінен…
Асығамын
Орын таппай ойларым қала ма деп…
Ұмытпайық сонда да
Менсінбесе менсінбесін мерейлің,
Алуан түйін ар жағында көмейдің.
Көлгірсімен…
Күлсіз алау болмаған,
Жазғандарым жақұт еді демеймін.
Асуым бар әлі басып өтпеген,
Шебім алда…
Шекарамды шектемен.
Ойлануды оқырманға қалдырып,
Жазғандарым жарық көрсін деп келем.
Әупірімдеп өткіздік пе айды біз,
Келер ме екен жанымызға жайлы күз.
Араласып жататұғын әманда,
Қуанышпен күрсіндірген қайғыңыз.
Тереңірек түсіндік пе текті кім,
Аңғардық па ағаттығын ептінің.
Елеусіз бе,
Еске неге алмаймыз,
Тассыз темір, тассыз көмір жоқтығын.
Арман ауыр,
Өткіншідей қысқа мұң,
Ой салмай ма өкіндірген ұстаным.
… Сиқырлы өмір…
Ұмытпайық сонда да,
Алтынның да құрамында мыс барын.
***
Жүйкелерді жібітетін сөз майда,
Сағыз сынды үмітіңді созбай ма.
Аңдып басу керек шығар аяқты,
Жала барда жатпайды екен қоз қайда.
Төрешіңіз төмен қарап тұрғанда,
Арғымақтан алтынды есек озбай ма.
Қиын екен қысқалығы ғұмырдың,
Өкініште у бар екен…
Сімірдім.
Ақ ниетті адалдарың болмаса,
Жадыңызға жабыса ма қыңыр мұң.
Астарланған адамдардың пиғылы,
Таңдандырды тайгасындай Сібірдің.
Безбүйрегің кеткен сынды белді боп,
Кешегідей кемелдік енді жоқ.
Самарқаулық сақалындай көсенің,
Сенім неге бара жатыр селдіреп?
Қараулықтар қаптағандай…
Сонда да
Айта алмаймын ақиқатың өлді деп.
Еншің бар ма?
Есептеулі әр күнің,
Ұғындың ба?
Тағдыр жолы тар бүгін.
Өткіздің бе соларыңды сүзгіден,
Аңғардың ба?
Жағымпаз кім, жарлы кім.
…Толқығанда Төле биін тудырып,
Өмір өзі реттейтін барлығын.
Кешіріммен қараймын
Аталы сөз аз ба еді ұғар мәнін,
Танаулыңыз тағып жүр бұған да мін.
Ашу – дұшпан, ақылдың дос екенін,
Ешқашанда есімнен шығармадым.
Тағдырым мен талабым тектес менің,
Өсек тұрмақ «оғың да» өтпес дедім.
Пенделерге жаулығын жалғастырған,
Кешіріммен қарадым,
Кектеспедім.
Қысымды – аяз, жазымды аптап қылып,
Байлық өтті алдымнан баптап күліп.
Ырысымды өрбітті имандылық,
Өзегінде ұятты сақтап тұрып.
Дәріптедім дананы даттамадым,
Қызғанбадым қызылдың жат та барын.
Шамам жетіп тұрса да шайпауыңа,
Адалдықтың шегінен аттамадым.
Көгеріп ем кезінде көктеп едім,
Өресізге келмейді өкпелегім.
… Айым туып алдымнан,
Бір күндері
Құдай өзі қолдайды деп келемін.
Шіренеді шіркіндер…
Қысқа күнде құбылатын ойы мың,
Аяр аз ба…
Аптығыңды қой, інім,
Түленмен де туысындай тіл тауып,
Жаулап алған «перінің де» пейілін.
Сенетіндей үлкенің де, кішің де,
Кемістіктер кезікпейді ісінде.
Күліп тұрып…
Өзгелердің қолымен,
Батырады тізесін де, тісін де.
Қулығымен құрып қойған көгенді,
Дарқандық па,
Дарындыға жоқ енді.
Көңілінен жібергендей көшіріп,
Адамға тән аяушылық дегенді.
Жіберетін жігерсізді мыс қылып,
Толқынды өмір…
Тұр-ау бәрін іш біліп.
Сауабыңды сағыз еткен,
Қарай ма
Омақасқан обалыңа пысқырып.
Жымиғанның жылылықпен «бет бояп»,
Өтер едім сүрлеуіне соқпай-ақ,
Өздерінен
Шіренеді шіркіндер,
Асып туған ақылдылар жоқтай-ақ.
Ептілігін еселеген пысығың,
Ұстатпайды ойларының ұшығын.
… Қос өкпені қысар, болса
Өкіртіп,
Ұғар еді қиянаттың қысымын.
***
Қоғамың да,
Қожыратып кейде ісін,
Тағдыр талай тақымдаған ойлысын.
Қиянаттың қыспағына түскенде,
Шыбын жаның шырқырамас деймісің.
Пейілдерді періштемен үндес қып,
Бүлк етпейміз…
Бүркейміз-ау мұңды өстіп.
Жасап келген жасайды әлі,
Білемін
Есебі жоқ иттігіңді күндестік.
Арманымыз арылыпты қақтан қай,
Ұмытқанбыз болатынын бақ қандай.
Өтіріктер өсекпенен қосылып,
Жолымызда жұмыртқалап жатқандай.
Өкінген бе,
Өткізіп ап құтты айын,
Рух қайда?
Өріп жүрген жұт дәйім.
Өрмекшідей торын құрып тастаған,
Монтияды мыстаныңдай мүттәйім.
Қолдан келер құдірет пе,
Жоқ менде,
Күйгелек пе,
Күрсінеді көп пенде.
Ақиқаттан, әділдіктен,
Алалық
Адамдарды адастырып кеткен бе.
Жалғанда жабағы көп күзелмеген,
Ойлы жоқ үмітіңді үзем деген.
Тағдырдың талқысына түскен сайын,
Көшіңді көріп пе едің түзелмеген.
Елімді елеңдеткен ырғақпенен,
Ұятты өмірімнен қымбат көрем.
Түйсікті тотығыңды білмесін деп,
Жігерді шындықпенен шыңдап келем.
Қазағым – қара нарым – сенетінім,
Өзімшіл ойламайды-ау өлетінін.
Білемін,
Жеңілтектің жынын қағып,
Түбінде күткен күннің келетінін.
Әрине,
Құлашы бар, құлаштың да,
Ізгілік…
Ырыс қонып бүр аштың ба?
Тура би тұғырына шыққан күні,
Қалатын қысастығың қыл астында.
Өмірде өзгертпей жүр күйісті кім,
«Шындықтан» шығатындай «иіс» бүгін.
…Отырып өз үйімде – өз ордамда,
Мен неге түңілуге тиістімін.
***
Амал қанша өтті, кетті нар күнім,
Ағайыннан біле алмадым арлы кім.
Ұмытпадым…
Өз иесін табатын,
Қиянаттың қылкөпірі барлығын.
Жүгінсем де жоспарыма кешенді,
Тағдыр тайғақ
Жүрер жолым осы енді,
Тынысым кең…
Тырысқаным жоқ әлі
Қағындыдан қайтарам деп есемді.
Аптықпадым, амандықты тіледім,
Шалдықтым ба,
Шаншитындай жүрегім.
Өштескеннен өнген емес ештеңе,
Өткен күннің оралмасын білемін.
Армандарым шықпай қойды айым боп,
Қулық қуған пақырыңда пайым көп.
Қарғыстарға қалмау үшін қамалып,
Жоғалғанды жоқтайтындай жайым жоқ.
Борасыннан болып па еді іш кенде,
Шылбырымды ұстатпадым үстемге.
… Адасқанын ақымақ та біледі,
Оспадарлық өз басына түскенде.
Асылық бар
Кімдерің бар тастаған тақты ысырып,
Арманына алмаған дақ түсіріп.
Шикіліктің шиқаны кезігетін,
Берер ме екен бейнетім бақ «пісіріп».
Тылсымына тірліктің ендеп көріп,
Таршылықты талпындым жеңбек болып.
Аянғам жоқ…
Ағызып ащы терді,
Ес білгелі келемін еңбектеніп.
Кезікпейтін кезең бе кісіңнен мін,
Біліп қойғам ішімнен ісінген кім.
Өнер қуып…
Ойыңның өскендігін,
Көрмейтіннің көптігін түсінгенмін.
Сан соқтық деп саясат ызғары үшін,
Айтпап па еді анығын ізгі арысың.
Торғындалып туса да қандай заман,
Құрымайды екен ғой қызғанышың.
Жасауыл жоқ жайсаңды айдап өткен,
Асылық бар атанды тайлақ еткен.
…Көбейген бе теңгеге телміретін,
Ар-ұят пен адалдық қайда кеткен?!
Енді маған…
Қолдаушылар құрып кеткен,
Не етем мен,
Айнымадым бүкпесі бар бөтеннен.
Үмітімді үкілейді деуші едім,
Шекпен сұрап келмеген соң шетелден.
Сандық болды сабырлы өлең тұрағы,
Білінбеді қуаныштың құрамы.
Жорытқанда жусан біткен жолымды,
Белділерің білмегенсіп жүр әлі.
Өктемдігің өшірмекке отымды,
Барым өлең…
Басынғаннан не тынды.
Ұят деген
Оралмайтын қиянға,
Ақбөкендей ауып кеткен секілді.
Қайдасыңдар, тектілерім, тел өскен,
Аса алам ба арман атты белестен.
Мен дегенің…
Қарапайым қазақтың,
Белгісіздеу бір тұяғы емес пе ем.
Сенімім жоқ
Сезгенімен іш бәрін,
Өмір енді ойлаттырды қыс қамын.
Жаттарыңа жақсылық бар,
Ал маған
Қиғысы жоқ кісіліктің мысқалын.
Арым үшін ақиқатты қолдағам,
Өтсем дедім өзіме тән жолды аман.
Килікпедім даңғойлардың дауына,
Білгішсініп басбұзарың болмағам.
Екпіндеген екі сөзді ірің көп,
Жалаңыз ба?
Жабысардай құрым боп.
Өкінішті…
Үнсіз келем,
Сонда да,
Жайсаңдарға жағатындай түрім жоқ.
Төрелерің түсінеме обалды,
Қайырым ба?
Қаңғып жүріп жоғалды.
…Ақындарша ажалымды күту ме?
Енді маған одан басқа не қалды!
***
Ақиқаттан әлі күнге кендеміз,
Өкінгенбіз үміт артып шенге біз.
Басқа жайлы бас қатырмайды екен ғой,
Ойдағысын орындаған пендеңіз.
Көңіліңді қоя алмайтын жылытып,
Тартыстарда тақымдылар жүр ұтып.
Шекпенділер шықпай жатып есіктен,
Уәдесін кетеді екен ұмытып.
Көрінгенмен өз әлінше ірі боп,
Жұмарланған қулығының сыры көп.
Жалындыға көмектескен жан салып,
Мандымағыр…
Мансаптының бірі жоқ.
Былай қойып быламығын мұңдықтың,
Келісіммен кеспей жатыр кіндік кім.
Үңілмейді өміріне өзгенің,
Шыңғырғанын естімейді шындықтың.
Ақыл жағын айлаңызға бұрғасын,
Көмбеліңіз күйіттейді бір басын.
Дүниесі түгелденген біледі,
Қайыршының қатарына тұрмасын.
Тоқшылықта керегі не түнеріп,
Отырғам жоқ оппаңызға тіреліп.
… Арттағылар…
Ардақтайды асылын…
Намысына нанбайтындар-тірі өлік.
