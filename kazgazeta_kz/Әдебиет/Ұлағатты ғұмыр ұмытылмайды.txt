Жақын арада менің қолыма Зайне Тазабекованың «Ай артынан ай туар…» атты кітабы қолыма түсті
Бастан-аяқ бар зейінімді салып оқып шықтым
Аталған кітаптың адам баласы үшін өміріне және артын­да­ғы ұрпақтарына молынан ғибрат алар­лық тағылымға толы еңбек екенін ерекше атап айтар едім
Бұл Зайне Хамзақызы 68 жасында өмірден өтіп кеткеніне 7 жылдан асып бара жатқан өмірлік қосағы Марат Тіреуұлының 75 жылдық мерейтойына арналып шыққан кітап болды.
Мен марқұм Марат ағаны, Зайне апайды және үрім-бұтақтары мен бала-шағасын да бес саусағымдай жақсы білемін
Шаңырағы нағыз шаттықтың нұрына бөленген мерейлі отбасы екендігін күллі ел-жұрт үлгі-өнеге тұтады
Осы әулеттің бас иесі әрі алтын қазығына айналған Марат Тіреуовтің өмірі мен қызметі тікелей ұстаздық жолмен өтті десек қателесе қоймаймыз
Сонымен бірге ол жеті баласын әлпештеп өсіріп, армандарына жеткізіп кеткен адам екенін артында қалған ел-жұрты бүгінгі күнге дейін мақтаныш етіп келеді
Мәкеңнің өз жүрек қалауымен таңдаған тарих пәнінен жас ұрпаққа берген мәнді де маңызды дәрісі осы уақытқа дейін олардың есінде
Мұндай құрметке екінің бірі ие бола бермейді.
Кітаптың алғы сөзінде ақиық ақын Мұқағали Мақатаевтың мына бір өлең шумағы жайдан-жай эпиг­раф етіп алынбапты
Осы өлеңнің өзінен-ақ Мәкеңнің жолын алға қарай алып жүруге бетбұрыс жасаған мұрагер балаларының:
Өкінбе әке отың бар сөнбейтұғын,
Ол мәңгілік жанады көрмей тыным.
Ұрпағың бар, ел менен ер намысың,
Тірі тұрса, қолынан бермейтұғын, – деп намыс пен жігерді ту етіп ұстап, әке алдында ұрандатып тұрғандай әсерде қалдырады.
Кітаптың авторы, сүйген жарға адалдықтың айқын белгісін көрсетіп отырған аяулы да ардақты ана Зайненің өмірі де ұстаздықпен өзектесіп өтті
Қатардағы мұғалімнен мектеп директорына дейін көтерілді
Қазір зейнеткерлік демалыста
Марат екеуі 7 баладан 22 немере мен 5 шөбере сүйіп отыр
Закеңнің жан жолдасы Марат туралы жүректен шыққан толғанысын тебіренбей оқу мүмкін емес
Зайне апай «Осындайда әдебиетші ғалым, жазушы, академик Зейнолла Қабдоловтың «Ұстаз – бар асыл қасиетті бойына дарытқан бүтін бітім» деген сөздері есіме оралады
Шынында да, біз Марат екеуміз алдымызға білім іздеп, өнер-өнеге үйреніп, тәрбие аламын деп келген шәкірт жанының шамшырағы болуға тырыстық
Олардың әрбір жеткен биігі, мерей-мәртебесі де абыройымызды асқақтата түсті.
Мен де ұстазбын ғой, бірақ Марат марқұм жаратылысынан ұстаздық ету үшін туылған адам еді
Екеуміз жұбымыз жазылмай 45 жылдан аса отасыппыз
Қиындығы мен қызығы қатарласқан сол жылдардың ішінде өзінің үйренгенін өзгеге үйретуден жалықпайтын
«Бұлақ көрсең, көзін аш» деген емес пе, өз балаларымыздан бастап, көрші-қолаң, туған-туыс, дос-жарандардың қай-қайсысына болсын, «Баланы оқыту керек, білім беріп, кәсіби маман болып, еліне адал қызмет ететін азамат болуына бар жағдайды жасауға тырысу керек
Нағыз білім далада қалдырмайды» деп қайталаудан тан­ған емес» дейді.
Кітаптың әр парағы жаныңызға жақсы әсер ететін жарқын беттерден тұрады
Оған немқұрайлы қарай алмайсыз
Мәселен, белгілі тұлғалар өз естеліктерінде Мәкең жайлы ағынан ақтарылады
Халық адамы болғанын айғақтайды
Мараттың кісілік келбеті мен тектілігін тегіс ашып береді.
Сол сияқты алуан түрлі отбасы­лық және қызметте жүрген сәттері­нен сыр шертетін суреттер мен Мәкеңнің өмір өрнектерінің өшпейтін көрінісі
Сонымен бірге Марат Тіреуовке өзі қызмет еткен Жамбыл облысы, Мойынқұм ауданы, Хантау ауылындағы Сәкен Сейфуллин атындағы мектептің қабырғасына ескерткіш тақта орнатылып, тарих кабинетінің және сол ауылдан бір көше атының берілуі де кітаптың әрі мен мәнін ерекшелеп тұр
Кітап сонысымен де құнды
Зайне Тазабекованың бұл кітабы өмірлік қосағы Марат Тіреуовтің ұлағатты ұстаздық ғұмырының ұмытылмайтынын жаңғыртып тұрар жақсы еңбек.
Жандарбек ҚАРАБАСОВ,
Қазақстан Журналистер
одағының мүшесі
