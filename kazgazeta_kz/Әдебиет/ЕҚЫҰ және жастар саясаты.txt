Еліміздің ЕҚЫҰ-ға төрағалық етуі – тәуелсіздік жылдарында қалыптасқан дипломатиямыздың халықаралық сахнадағы басты жетістігі
Бұл нәтиже сыртқы саясатымыздың бейбіт әлем мен маңызды тәжірибе алмасуды қалайтындығын көрсетеді
Ол туралы Президентіміз Нұрсұлтан Назарбаевтың 1996 жылғы ЕҚЫҰ-ның Лиссабон саммитінде сөйлеген сөзінде атап көрсетілді
Қазақстанның ЕҚЫҰ-ға төрағалық етуі жүргізіліп жатқан ішкі реформалардың күшті қозғаушы күші болуға, одан әрі ырықтандыру мен ашықтық бағытындағы таңдап алынған жолдың дұрыстығын қосымша растауға бағытталған
Осы орайда айта кететін бір жайт, Елбасымыз ел дамуының негiзгi стратегиялық ресурсы ретiнде жастарға ерекше көңiл бөлiп келедi.
Әрине, жастардың мемлекет тiр­шiлiгiндегi барлық сала мен бағытқа негiзгi өндiрушi және шығармашыл күш ретiнде тартылуы – соның бiр белгiсi
ЕҚЫҰ төрағалығын жүзеге асыруға да негізінен шетелдерде оқып келген жастардың жегіліп жатқаны әмбеге аян
Жалпы, бір ғана бұл емес, жастарымыз әлемдік деңгейде барынша бәсекеге қабілетті болуы қажет
Меніңше, ол үшін барлық жастардың әлеуетін тиімді пайдалануға бүгінгіден де артығырақ ден қою керек
Мәселен, қазіргі жағдайымызды кеңінен пайдаланып, тетіктер қолда тұрған кезде Еуропа елдеріндегі жастар саясатында жасалып жатқан жұмыстарды зерттей отырып, мүмкіндігінше үлгі алған дұрыс
Керек десеңіз, алысқа бармай-ақ қоялық, солтүстіктегі құдайы көршіміз Ресейдің өзінде жастар үлкен қозғаушы күшке айналып, елдің маңызды саяси жағдайларына қатысып отыр емес пе? Олар мүмкіндігінше саяси мәлімдемелер жасайды
Бұл жастардың барлығы дерлік міндетті түрде саясатқа араласуы керек деген пікір емес
Ресейдің жастар саясатындағы заңнамасында жастардың өз қызығушылықтарына байланысты ба­ғыттар таңдауына болады
Біреу ботаниктер қауымдастығына мүше болса, екіншісі жас ғалымдар одағында өз ғылыми жобасын жетілдіру үстінде
Рас, бұл жағынан алып қарағанда, кейде елімізде жастар ұйымдары патриоттық рухты көтеру мақсатында құрылып, тек бірмезеттік акциялар шеңберінде шектеліп қалатыны бар
Әрине, бұл да түбегейлі дұрыс үрдіс емес
Тағы сол секілді Украинаны алып қарасақ, онда жастарды тәрбиелеудің тиімді жолы деп спортты қарастырады
Спорт түрлерінің барлығы дерлік тегін алаңшалармен қамтылған
Әрбір спорт клубтарында жастардың басын қосып, бір идеяға ұйытатын фан-клубтар ашылған
Яғни жастар спорт арқылы жастар саясатына үлес қосып отырады
Бүгінде елімізде спорт ғимараттарының ақылы қызмет көрсетуі жастардың қалтасына салмақ түсіреді
Ал бізде тек жүгіру тегін қалған сияқты.
Бірақ ауызды қу шөппен сүрте беруге де болмас
Қазіргі таңда елімізде үкіметтік емес ұйымдармен қатар жас­тар ұйымдарының саны жүзден асып жығылады
«Барлығы дерлік тиімді жұмыс істеп жатыр» деп айтуға келмейді
Біреулері біліктігінің төмендігінен нәтиже көрсете алмай жатса, өзгелері қаржы көзінің жоқтығынан әрекет ете алмай қалады
Ендеше, ендігі қадам пайдасыз сансыз жастар ұйымдарының жұмысын тоқтатып, нәтиже көрсеткен ұйымдарды ғана жетілдіріп, қаржы көзін реттеп «Еу­ропаға жол» бағдарламасы аясында оларды халықаралық деңгейге шығару керек, олардың өздерін жан-жақты көрсете алуына жағдай жасайтын конференциялар мен жиындарға жол ашу керек
Бұл үдеріс еліміздің жастар саясатында тұрақты үрдіс болып қалыптасса, нұр үстіне нұр
Сол кезде жастар саясаты тиімді арнаға жол тартады
Себебі жастар саясаты бойынша 50-60 жылдық тәжірибесі бар еуропалықтардың үлгілерін алсақ, бас-аяғы 10 жылдық тәжірибесі бар Қазақстанға өз-өзін жаң­ғыртып алу қиын болмайды деп ойлаймын.
Түйін:
ЕҚЫҰ-ға төраға болу халықаралық деңгейде ірі бастамаларды басқаруда үлкен мектеп болмақ
Мемлекет өзінің жағымды имиджін жасап, өзгелердің сеніміне ие болып, дипломатиялық әріптестіктерін кеңейте бермек
Сонымен қатар бәсекеге қабілеттілікті арттыру мақсатында ел экономикасын, мәдениетін, агросекторын үнемі дамытып отырады
Яғни бұл бастамалар осы салалардағы білім беру жүйесіне оң әсер етеді
Жастардың экономика, мәдениет, аграрлық салаларда терең білім алуына барынша жағдай жасалып, ғылыми-зерттеу институттарының жұмысы жетілдірілетініне көзіміз жетеді
Сонымен қатар «Болашақ» бағдарламасы арқылы шетелге оқу гранттарының саны да арта түспек
Осынау әрекеттер ел болашағы жастардың зияткер әрі білікті маман болуына әкеледі
Болашақта елімізде өзгелерге үлгі болатын, ел егемендігінің берік болуына кепілдік болатын жас мамандар армиясы әбден қалыптасады
Себебі әлем тізгіні тек білімдінің қолында.
Нұрсұлтан ҚҰРМАНОВ,
әл-Фараби атындағы
ҚазҰУ-дың
философия және саясаттану факультетінің
4-курс студенті
