Раушан САПАР,
С.Сейфуллин атындағы дарынды балаларға арналған мамандандырылған облыстық №11 қазақ мектеп-интернат кешенінің 11 сынып оқушысы
Бәрі де, Ана,
Бір өзіңнен басталды.
Сен деп жаздым алғаш өлең-дастанды.
Қуандым ба,
Өзің бар деп қуандым.
Жыладым ба,
Өзің жоқ деп жас тамды, – деп ақын Қадыр Мырзалиев жырлағандай, бұл өмірде аяулы анадан артық мейірімді, жүрекке жылу сыйлайтын жанашыр жан жоқ шығар, сірә?! Өміріміздің гүлі, мәні мен сәні, көңіліміздің нұры, қамқор сүйенішіміз – ардақты ана
Түн ұйқысын төрт бөліп, бауыр еті баласын аялы алақанымен әлдилеп, қандай сәтте болмасын, қолдау көрсететін ол – ана
Қанаттыға қақтырмай, тұмсықтыға шоқтырмай өбектеп өсіріп, ақ сүтімен әлпештеп, өн бойынан өнегесін дарытып, даналықтың дәнін, ізгіліктің шуақ нұрын себетін ол – ана
Бүгінгі буынның ерен істерін жалғастыратын ертеңгі ұрпақты тәрбиелеуде де аналарымыздың елеулі еңбегі көп
Дүниедегі жақсылық атаулының барлығы біздің бойымызға ананың ақ уыз сүтімен тарайды, ананың тілі, махаббаты, бәрі-бәрі, ақ сүтімен сіңеді.Барша адамзат баласы ана алдында бас иеді
Алып та анадан туады, даңқы шыққан батыр да, атақты ақын да, артына із қалдырған ұлы тұлға да, бәрі-бәрі асыл анасына қарыздар
«Ана бір қолымен бесікті тербетсе, бір қолымен әлемді тербетеді» деген осы бір ой өте орынды айтылған
Сәбиін тоғыз ай құрсағында көтеріп, бізге жарық өмір сыйлағаны үшін, бойымызға адами құндылықтарды сіңдіріп, тағылым-тәрбие бергені үшін, өмірден өз орнымызды ­тауып, адам боп жетілуде жол көрсеткені үшін мәңгілік қарыз боп қала береміз.
Ананың жарқын жүзі, ыстық құшағы, «құлыным» деп еркелеткені, тіл қатқанда сыр боп төгілген сұлу сөзі жүрекке жылы, күлімдеген көздері де әрдайым көңілге қуат береді
Әйел-ана құдіреті шексіз
Ана деген мәртебелі аттың қасиеті мен киесін айтып жеткізу мүмкін емес.Ұлылығын ұлықтаған дана халқымыздың жер, Отан, табиғат атауына ана сөзін қосып айтуында да үлкен мән жатыр
Осыдан-ақ, Ұлы Отанды, қазыналы жерімізді, тамаша табиғатымызды анамыздай аялауды ұғына түсеміз.
Әр адамға өз анасынан басқа да,
Тамырына мәңгі етер астана.
Демеп жүрер, жебеп жүрер арқаға,
Болу керек құдіретті төрт ана, – деп Мұхтар Шаханов өз жыр жолдарында туған жер, туған тіл, шежірелі тарих және ұлттық салт-дәстүрді дәріптейді
Ақын осы төрт ананы сыйлап, қастерлеу – әр адамның парызы деп түйін жасайды.Туған жер, тіл, тарих, салт-дәстүрді ана деп атауы, «ана» ұғымымен егіз деп тануы – қазақтың әйел-ананы құрметтеуінен
Осылайша әйел затына ерекше ізет көрсеткен, ата-ана қадірін жете түсінген, танымы терең, өзіндік менталитеті жоғары халықтың ұрпағы емеспіз бе?! Ұлан-байтақ жеріміздің әр түкпірінде бой көтерген «Айша бибі», «Гауһар ана», «Қарашаш ана» сынды ескерткіш – кесенелер соның бір айғағы
Адалдықтың белгісіндей Бегім ана, өзгелерге емшілік қасиетімен қол ұшын созған Гауһар ана, әулие, данышпан Домалақ ана, көреген Қарашаш сұлу жайындағы ел аузында тараған аңыз-әңгімелер де көп
Халқымыз тарихта ерлігімен есімі қалған Тұмар ханым мен береке -молшылықтың тәңірісі Ұмай ананы қадір тұтады
Міне, бұдан алаш жұртының абыз ананы қалай құрметтеп, аңыз анаға қалай табынатынын аңғарамыз.
Ұлы аналардың ұлағатынан нәр алған қазақ қызы қандай қиындықта да қабақ шытпаған
Ол – шаңырақтың шырағы, отбасының ұйытқысы, ұрпақ тәрбиешісі
«Ана көрегендігінің теңдесі жоқ
Ана мен баланың арасын көзге көрінбейтін тылсым сырлы жіп жалғап тұрады» деп француз жазушысы О.Бальзак айтқандай, балаға ең жақын жан – анасы.
Иә, менің қамқоршым, әр ісіме қарайлап, үнемі жағдайымды ойлап жүретін, әр кез ақылын айтып отыратын әрі сыр бөлісер құрбым – ол менің анам
Анам – алты баланы дүниеге әкелген батыр ана және әр баланың көңілін таба білетін мұғалім
Отбасымызда әрқайсысымыздың көңілімізге қараса, жұмыста жүріп, өзге балаларды білім нәрімен сусындатып, тәлім-тәрбие береді
Мен анаммен мақтанамын және анамның бойындағы адамгершілік қасиеттерді өзіме үлгі етемін
Ананың жасаған жақсылығын ешкім де жасай алмайды
Ол – әлемдегі ең жақын жан
Киелі есімі ойға оралса, тебіренбейтін адам жоқ.
Әлемнің әдемілігі – анадан
Мейірім-махаббат – анадан
Ізгі қасиет те – анадан
Әрдайым жүрегі елжіреп, «балам» деп тол­ға­нып жүретін алтын аналарымыз аман болсын!
Орал
