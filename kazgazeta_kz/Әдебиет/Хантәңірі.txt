Мұқағали МАҚАТАЕВ 
Шыңның мен танымаймын аласасын,
Төбе де, аласамен таласасың.
Тянь-Шаньның шашақтаулы
найзасындай
Қайсысың Хантәңірімен жанасасың?
Шыңның мен ұнатамын биіктігін,
Шырқай кеп шыңырау
көктен сүйіпті Күн.
Түндігін түртіп тұрған көк аспанның,
Қанеки, Хантәңірінен иықты кім?!
Егерде құдірет болса, бөлшегіндей,
(Алдында құдіреттің көр шегінбей).
Шаншылып әнеу тұрған Хантәңірі
Шапшыған Тянь-Шаньның емшегіндей.
Күн де оның баурайында дөңгелеген,
Буалдыр, бозғыл шәйі перделеген,
Бойында Хантәңірінің бұғып жатқан,
Алапат аяныш бар жерге деген.
Тік тұр ол,
Кырын қарап сай-салаға,
Күн – көркі, Көк – мекені, Ай – шағала.
Қалғымай қанша жылды өткерді екен
Тәкаппар Тянь-Шаньдағы қайсар аға?
Таудың мен ұнатпаймын тапалдығын,
Тапалдан талайлар-ақ татар жұғын.
Сүйем мен табиғаттың ұлылығын,
Сүйем мен табиғаттың қаталдығын.
***
Біздің таулар керуендей шұбалған,
Күнді өздері батырған да шығарған.
Тұлғаларын тұңғиыққа суарған,
Олар биік тұманнан да, мұнардан.
Сеңсең бөрік, сәлде шалған атамдар,
Желкен бұлтта – желкілдеген сақалдар,
Өркеш-өркеш маң-маң басқан атандар,
Біздің таулар – аяқталмас сапарлар.
Көшін тартып, көше-көше сабылып,
Көш бастаушы бағытынан жаңылып.
Біздің таулар – тоқтап қалған керуен,
Сахараның сағымына аңырып.
