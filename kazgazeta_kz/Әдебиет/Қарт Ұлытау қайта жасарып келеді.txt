Ұлт тарихында өзіндік алар орны бар Ұлытау туралы сонау ерте дүние жазбаларында да әдемі айтылған
Тарихтың атасы атанған Геродот «Тұран ойпатындағы тау туралы» айта келіп, ол жерді мекендеген елдің мал өсіріп, кен қазып тірлік ететінін тілге тиек етеді
Демек, Ұлытау етегіндегі ел сол кезеңдегі тіршілігінен бүгінде де еш ауытқып алысқа кетпеген сияқты
Қазір де осы өңірде кен қазылып, егін егіліп, мал өсіріліп келеді
Сонау бағзы-бағзы замандардың көзіндей болып, кең дала төсінде кеудесін кере асқақ тұрған күмбезді мазарлар да өткеннің хабаршысындай.
Ауылшаруашылық жағдайына бейімделген Ұлытау ауданы сол кеңестік кезеңнің өзінде де ел бойынша дамуы жағынан артта қалған 30 ауданның ең соңғысы болып келгені жасырын емес
Міне, осыдан барып Ұлытау ауданының экономикалық хал-ахуалын, әлеуметтік жағдайын көтеру үшін осындай шаралар қабылданғандай
Қалай десек те, бүгінгі таңда Ұлытау ауданы өзінің артта қалған сонау жылдарының есесін еңбекпен қайтаруға батыл бағыт ұстағандай
Бұлай батыл айтуға аудан көлеміндегі соңғы жылдар ішінде атқарылып жатқан соны серпіндер негіз беретіндей.
Соны серпін дегенде, Ұлытау ауданындағы қазіргі таңда атқарылып жатқан және атқарылатын жұмыстарды басты назарға ала кеткен жөн
Шаруашылықтардың арасы шалғай, жол қатынасы шалағай
Көктем мен қыста, күзде көлік қатынасы қиындайтын кездері көп
Тек автокөлік арқылы ғана қатынас орнатылған
Әуе және теңіз жолдары бұл жақта жоқ
Теміржолдың өзі де Жезқазғанмен тұйықталады
Электр қуаты ең соңғы нүктесіне келіп тоқтайтындай десек, әлеуметтік-тұрмыстық жағдай­лардың шешілу мәселелерінің оп-оңай еместігін сезінесіз
Ауа райы өте қатал
Басқа жерде алты айға созылатын қыс
Мұнда жеті-сегіз айды тұсайды
Көз көрінбес боран, сақылдаған сары аяз Арқа төсінің осы бір тұсын тұрақты мекен етіп алғандай
Осының бәрі шаруашылыққа өз дегенін істейді
Табиғаттың осындай тосын жағдайларымен қоса тамсандырар жазы да жайдары
Үш ай жазда ел жазылып, жайдарыланып, жайланып қа­лады
Қыстан қысылғанын ұмытады
Кеңпейілді дарқан даласындай еңбеккер қауымның атқарып жатқан істері көп жайда өз мәнінде ескеріле бермей де қалады
Өндірген өнімін ұқсатудың өзі оңайға түспейді
Осындай біріне-бірі жалғасқан проблемалық мәселелердің шешімі жуық арада табыла қоймайтындай да болып көрінетін
Әр істің өз сәті келеді деген емес пе? Өткен жылдың басында ауданға жаңа әкім келді
Ол елімізге танымал, жас саясаткер, ғалым, ұлтжанды азамат Берік Әбдіғалиұлы еді
Жас әкім, жаңа әкім ауданды дамытудың тұрақты бес бағытты бағдарламасын қолға алды
Ауданды туризм орталығына айналдыру керектігін алға тартты
Осы негізде алға қойған мақсатын тұрғындарға таныстырып, жүйелі жұмыстарын бастап кетті
Аудан орталығындағы тарихи ескерткіштердің жаңа жүйесін жасау қолға алынды
Тау түбінен тұтас елге жұмақ іздеген Асан қайғы бабаның асқақ бейнесі бой көтеріп келеді
Жезді қалашығының орталығынан соңғы ханымыз Кенесарыға ескерткіш орнатылды
Көп жылдардан бері шешілуі қиын деп кейін шегеріліп қалған Ұлытау-Терісаққан арасындағы көтерме жол жөнделіп, пайдалануға берілді
Ел қамын жеген Едігенің басына Алматыдағы Көктөбеге шығатын жолдай көтерме, биік аспалы жол тартылу жобасы жасалды
Осындай игі шаралар қолға алынып, жұмыс жүйелі жалғасып кеткенде аудан тұрғындары серпілді
Қолға алса атқарылмайтын іс жоқ екеніне көз жетті
Ел жаңа әкім Берік мырзаға ризашылығын білдіріп, ісіне сүйсініп, – «Е, бәсе», – деген кезде, ол Жезқазған қаласына әкім болып қызметін ауыс­тырды
«Берік мырзаның бастап кеткен істері енді қалай атқарылады екен?» – дегенде оның да жолы табылғандай болды
Ауданға Әбдіғалиұлы әкім болып келгенде өзімен бірге оның командасында болып, шаруа шешудегі пікірлесі Әнуар Серікбайұлы Омаров орнын алмас­тырды
Кезінде айтыскер ақын ретінде қалың қазаққа танымал болған Әнуар Серікбайұлы алдында басталған істі жолда қалдырмай, оны әрі қарай жалғастыра отырып, өзінің жаңа жұмыс жоспарын жария етті
Осы ауданның тумасы болып келетін Әнуар мырзаға да ауыл проблемасы, аудан шаруасы бұрыннан таныс
Елдің нені қажет етіп, нені аңсап отырғанын ол ешкімнен сұрамай-ақ өзі біледі, ауылда өсті
Содан да болар, жаңа бағдарламасында жүрекке қонымды, елдің ойында жүрген негізгі-негізгі мәселелерді алға шығарды
Олардың ең бастысы ретінде аудан орталығынан орталықтандырылған жылу жүйесі мен ауызсуды жеткізу, канализация жүргізу сияқты ірі-ірі шараны белгіледі
Бұл тек сөз жүзінде ғана емес, нақты іске асатын шешімді мәселе сияқты
Ол жайлы Әнуар Серікбайұлының өзі бір әңгіменің орайында былай деген еді:
– Ұлытау ауданының проблемасы жеткілікті
Солардың ішінде аудан орталығын бір орталықтан жылытатын жағдайға қол жеткізу – өте қажет іс
Ауданда халық саны аз
Неге десеңіз? Тұрғындарымыздың дені жылуы, суы орталықтан қамтамасыз етіліп отырған қалалық жерге тұруға ұмтылады
Қысқы жағдайда қариялардың сыртқа кіріп шығуы да қиын
Су іздеп сабылып жүргендерге не дейсіз
Міне, осыларды біз шешпесек, кім шешеді? Ал ол қалай шешіледі
Мәселе осында
Айтуға оңай болғанмен, атқаруы оңай емес екенін білемін
Қиын болса да оны қолға алуға тура келді
Осы мақсатта «Канализация жүйесін Ұлытау селосында қалай жүргізуге болады?» деген сауалды ортаға шығарып, арнайы конкурс жарияладық
Себебі қай істі болса да атқару үшін оның техникалық-экономикалық негіздемесі болу керек
Нақтылап айтқанда, қай жерге қанша қаржы жұмсалады
Конкурс негізінде жеңімпаз болып танылған Астана қаласындағы «МодернСити» фирмасы канализация жүйесін тартудың техникалық-экономикалық негіздемесін жасауға кірісіп кетті
Сондай-ақ орталық жылу жүйесін салу жобасына да конкурс өтті
Ендігі мақсат – жобаланған жұмысты жүзеге асыру
Ойымыз жүзеге асқандай болса, алдағы 2011 жылғы сәуір айында қар кетіп, көктем шығысымен канализация мен жылу орталығын салуға кірісіп кетуді көздеп отырмыз…
Аудан әкімі Әнуар Серікбайұлының бұл бастамасын тұрғындар бірауыздан қолдап отыр
Село тұрғыны Елеукен Төлебеков көп жылдан бері селодағы шағын жылу қазандығын басқарып келеді
Әкім бастамасы жайлы ол бізге былайша сыр шертті:
– Орталық жылу жүйесі тартылып, іске қосылса, өте жақсы болады
Қазіргі шағын қазандық қуаты шамалы, күші жетімсіз
Ол осындағы орта мектепті жылытуға ғана арналып салынған
Сонда да оған «тіркемеге» қаншама үйлер мен мекемелер жалғасып тұр
Осыдан барып жылу бәріне толық жетпейді
Ал село тұрғындарына толық жылу беруге күші жететін қуатты жылу орталығы салынса, табиғаты тамаша жерден кім көшіп кетеді
Кеткендердің бәрі «Ауылым, қайдасың» деп қайтып келеріне күмәнім жоқ, – дейді Елеукен
Шынында да, бір орталықтан жылу болып тұрса, ауылға оралатындардың аз болмасы анық
Әкімнің түпкі мақсаты да осы болса керек
Алдын осылайша ойластырып, жоспарлап отырған аудан әкімінің бұл жұмысы көптің көңілінен шығары сөзсіз
Ал канализация тартылып, әр үйге жылы су келіп тұрса, құба-құп демес­ке бола ма?
Аудан әкімінің алға қойған негізгі мақсаттарының және бірі – аудан ор­талығының бас жоспарын қайта қарап, оған түзетулер мен толықтырулар ен­гізуінде дер едік
Сонау өткен ғасырдың 30-жылдарының соңында әр тұрғын өз бетінше салған үйлері бір көшенің бойына емес, әркімнің ойына орай сап түзеген
Бір көше мен бір көшенің арасы араласып кеткен
Осы жағын ескерсе керек, жаңа әкім жаңа бас жоспарды жаңартудың озық үлгісін ұстаныпты
Оның алғашқы қарлығашындай болып «Ұлытау» қонақүйі қайта жөнде­ліп, кеңейтіліп, жаңартылған
Орталық көше бойына суағар тартылып, жаяу жүргіншілер жолы салынды
Негізгі көшелер жүйеленді
Енді селоның кіреберіс қапталы мен тау түбіндегі тарихи орындарды жаңартып, жайнатып қоюды жоспарға алған
Бұл, сайып келгенде, тарихқа бай өңірдің туристік орталыққа айналуына арналған алғышарттар ма деп те ойлайсыз
Олай болуы заңды да
Сайын дала төсінде бабалар өткен жолдан белгі бергендей болып бой көтеріп тұрған балбал тастар, күмбезді мазарлар, тастағы таңбалар кім-кімді болса да өзіне шақырып тұрғандай
Өткенді білгісі келген, тарихпен танысқысы келген жан алды­мен осы Ұлытауға келсе, ұлт туралы ұғымы кеңейіп, ой өрісі өркендей түсеріне күмәніңіз болмасын.
Ұлытауды жаңаша өркендеу жолына түсіру үшін аудан әкімінің жар құлағы жастыққа тимей, шыр-пыры шығып жүргені де қуантады
Туған жерін түлету үшін осылай тер төгіп жүгірген жанға алғыс айту керек-ақ
Кезінде өзі де айтысқа шығып, ел абыройын көтеру үшін додаға түскен айтыскер ақын туған ауылының түлеуіне бар ынта-жігерімен, күш-қайратыменен кірісіп кеткені елді серпілтіп жібергендей
Қа­зір ауданның экономикалық жағда­йы кө­теріліп келеді
Әлеуметтік-мәдени са­ласында да ілгерілеушілік байқалады
Көркемөнерпаздар үйірмелері, халық театрлары көпшілік алдына көріне бас­тады
Мәдениет үйлері, кітапхана­лар есігі қайта ашылып, көрермендер мен оқырмандарының сүйікті орнына қайтадан айнала бастағандай
Ауыл­дар­дың, аудан орталығының бет-бейнесі жаңарып, жасарып, қайта түлеп келеді
Демек, қарт Ұлытау қайта жасарып келе­ді десек, қателеспейміз
Ұлтымыздың тарихи астанасы атанған Ұлытаудың атына заты сай асқақ тұрғаны қай-қайсы­мыз үшін де қымбат емес пе? Ендеше, елім деген ерлердің ерен ісі өрлей бер­сін деңіз
Бастаған істің баянды болғанын қалайық
Осындағы көптің тілегі де осыған саяды
«Көп тілегі көл» деген
Қарт Ұлытау қайта жасарса, Тәуелсіздіктің жемісі, еркін елдің тағы бір тамаша жеңісі емес пе?
Батырбек Мырзабеков
Қарағанды облысы,
Ұлытау ауданы
