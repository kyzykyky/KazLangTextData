Бала шақтан –  болашаққа
Бұл соғысты кім шығарды,
Авторы кім алғашқы,
Есіл адам есі кетіп, несін оған жармасты, – деп бас­талатын Мұқағали ағамның осы өлеңі қанды қырғын орнатқан соғыс жылдарындағы ел басына түскен қайғы мен қасіретті көз алдыңа алып келеді
Сол кездегі ауыл жұртының иығына түскен ауыртпалық, баласын жоқтап боздаған ана, жүрек шерін қозғаған жесір әйел, әкесінің жолын сағына күткен жетім бала, барлығы да Мұқаңның қуатты қаламынан ақ қағаздың бетінде ақтарылып жатты
«Ұйықтамайтын тек қана көз ілетін, көзін ілсе ерімен кезігетін» деген жолдар жар құшағын аңсаған аяулы жандарымыздың жастығын қаншама жасқа малды десеңізші

Әріден бастаған әңгімемнің әлқиссасын соғыс тақырыбынан алуымның сыры – кейіпкерім Ерғали Нүсіпұлы дәл осы қаралы жылы, яғни 1941 жылы дүние есігін ашқан еді
Әкесі Нүсіп иісі жұпар аңқыған шарананы құшағын ашып, бауырына қысып, мауқын басып үлгермей майдан даласына аттанып кетті
Мұқаң ақын айтқандай, «Күрегінің орнына қару алып, жауынгердің рөлін атқаруға» кетіп еді
«Мына өмірден хабарсыз жаңа туған» сәби жүрегі әкесін соңғы сапарға шығарып салып тұрғанын сезді ме екен? Аққағаз анасының құшағына енгенде қайғыдан қарс айырылған ананың қасіретін ұқты ма екен? Ағылған көз жасын шарананың жөргегіне құрғатқанын бейкүнә бала қайдан білсін? Қайдан білсін деймін-ау, анасының кеудесіне басын қойып, аппақ сүтін құшырлана емгенде уыз сүттің бір сәт ауызға кермек дәм үйіргенін ажыратқанда шығар-ау
Иә, бұл азаматын аңсаған жүректің күрсінісімен бірге келген дәм еді
Тағдырдың жазуынан асырар амал қайсы
«Қайда барсаң Қорқыттың көрі» болмаса да, қаралы қағаздың келе бастағаны Аққағаз ананың да көңілін алаңдатпай қоймайтын
Ауыл аралап жүрген «поштабайды» көргенде, жұрттың көңілінде үміт пен күдік қатар тұратын
Үміті сол – аман-есендігін білсе, соның өзі жанына медеу болмақ
Күдігі… Күдігі «қаза тапты» деген қаралы хабар келіп, қара шаңырағын ортасына түсіріп, қабырғасын қайыстырып, қара жамылып қалмау
Дәл осы қасірет Аққағаз ананың басына түсті
Баласының қаз-қаз басқанын көре алмаған, былдырлаған тілі мен сыңғырлаған үнін ести алмаған әке жат топырақ жастанып қала берді
Үміт оты біржола өшті
Жо-жоқ… Ана жүрегіндегі асыл жарына деген махаббаты, оған деген кіршіксіз сезімі, үйінен тірі кеткен еріне деген сенім оты өшкен жоқ
Ол өзімен бірге өмірінің соңғы сәтіне дейін, кеудесінен соңғы демі шыққанға дейін өшпей кетті
Дәл сол жүректегі мәңгі сөнбес алау Ерғалидай перзентінің бойына қуат, жанына шуақ сеуіп келді
Себебі Аққағаз ана сыңары Нүсіпті өзінің қасиетті қара шаңырағынан тірі аттандырған
Тағы да Мұқағали ағам айтады:
Өлді деуге сенбеймін, сене алмаймын,
Себебі ол – үйімізден тірі аттанған
Рас, ол үйінен тірі аттанған, тек артындағы ел ғана жылап қалған
Оралмасына көзі жеткенімен, көңіл сенбейді
Мүмкін өз қолымен қабіріне бір уыс топырақ салмағандықтан болар, әйтеуір, өлдіге қимай Аққағаз ана да өмірден өтті
Әке бейнесін анасы арқылы ғана көз алдына елестетіп, Ерғали аға да ержетті
Бейбіт күннің балаларындай алаңсыз асық атпаса да, шыбықты ат қылып ұзақ күн шаппаса да, оң-солын ажыратқанша балаға тән қылығымен есейді
Ғазиз ана жөргекте қалған шарананы етегіне орап жүріп өсірді
Ел басына түскен зіл батпан ауыртпалықты мойымай көтерген қайран шешелер-ай дейсің еріксіз!
Тау баласының тауға қарап өсетіні рас екен
Ерекеңнің арманы асқақ, мақсаты биік болды
Сол арманының орындалып, мақсатына жету жолында табанды еңбек ету керектігін сезінген Ерағаң бала жасынан оқуға құмар жандардың көш басында тұрды
Айналасын асқақ таулар қоршаған алақандай ғана Алғабас деп аталатын ауылда өмірге келді Ерекең
Алғабас дегеніңіз – ашуланса қойтастарды допша домалатып әкететін, тына қалса, тұнығында ағысқа қарсы жүзген балығы ойнақ салған Шелек өзенінің бойындағы Суықтоғай сағасында орналасқан ауыл
Дәл осы қойнауы құтты, қасиетті мекен Ерекеңнің атақоныс, алтын бесігі
Балалықтың ауылынан ерте алыстаса да, көңілде өшпес ізі қалған мекен
Бір атаның балалары қоныстанған шағын ғана аймақ
Бар байлығы – ынтымағы жарасқан елдің ырысын тең бөліскен бірлігі ұйысқан жер
Сол кездің көзімен қарағандағысы болар, өзі айтқандай «Кедей де болса кемел, пейілі кең қарапайым жандарға толы» қызырлы өңір
Он төрт жасында Алғабас жеті жылдық мектебін, он жеті жасында Жалаңаш қазақ орта мектебін медальмен бітірді Ерғали аға
Осыдан-ақ Ақ­қағаз ананың асылдың сынығындай, тұлпардың тұя­ғындай болып қалған құлынын жарғақ құлағы жастыққа тимей жүріп оқытқанын аңғаруға болады
Өз жұртынан да, нағашы жағынан да баланың зерек болып өспеуіне себеп жоқ еді
Атасы мен әжесі Нүсібіне осы Аққағазды он үш жасқа толар-толмастан-ақ атастырып әперген болатын
Өйткені Аққағаз апамыздың ата-анасы да тектілігімен айналасына аты шыққан өнегелі отбасы еді
Уәде бойынша балиғат жасқа келгенше Аққағазды енесі қойнына алып жатқан
Аққағазы жаңа туған айдай толысқан шағында Нүсібіне қосып, ­отауын құрып берген еді
Осындай жарасымды басталған өмірдің шырқын сұм соғыс шайқалтып жіберді емес пе?! «Орнында бар оңалар» деген аталы сөздің астарында үлкен мән жатыр екен-ау
Соның бірден-бір дәлелі Ерғали ағаның ғибратқа толы ғұмыры
Ерін аңсаған анасының жүдеу жүзіне қан жүгіртіп, сағынышқа толып толқыған жүрегіне қуат беріп, бал қылығымен ажарын ашып, Ерекең де мектепке барды
Бұл 1948 жылдың күзі еді.
Арман аласармақ емес
Керісінше, уақыт өткен сайын «Ертеңгі күн кім болам?» деген сұрақ қарсы алдынан көлденеңдеп шыға беретін
Шынымен де, аспантаулар аясында өскен бала кім болуы мүмкін? Бүгінгідей технологияның дамыған кезі емес, теледидар дегенді түсінде де көрмеген
Тым болмаса соған қарап үлкен қаланың жаңалығын көріп, білім мен ғылым саласы қандай мамандықты талап етіп отырғанын біліп алу мүмкіндігі де жоқ
Алдына қойған мақсатын айқындағанымен, жалғызы үшін шығарда шыбын жаны бөлек анасын қалай қалдырып кетпек
Осылайша сан түрлі сұрақ санада сеңдей соғылысып, бірде былай, бірде олай сүйрелеп жүргенде мектеп бітіретін күн де жақындап қалды
Алдында тұрған екі жолдың біріне нық сеніммен, ертең өкінбейтіндей сеніммен түсу керек
Анасы алғаш мектепке барғанда не үшін қуанды
«Құлыным білім алып, елге сыйлы азамат болады» деп қуанды
Сол үшін үлкендердің басын қосып, бата алды
Ендеше осындай біліммен анасының қасында қалудың еш реті жоқ
Және оқуға барамын деген шешімін айтса Аққағаз ана екі қолын көтеріп келісетінін тағы да біледі
Өйткені интернатта жүргенде әр қадамын бақылап, жақсы аты шыққан сайын Нүсібінің артында қалған көзіндей болған Ерғалиын одан да биіктен көргісі келетін
Ал биіктен көру дегеніңіз ауылды қоршай орналасқан таудың төбесіне бір шығарып түсіру емес
Данышпан Абай айтқандай, «Шыңға қалықтап қыран да шығады, бауырымен жорғалап жылан да шығады», мәселе қайсысының қалай шыққанында болып тұр
Сондықтан асу бермес арманның биігіне біліммен ғана шыға алатынын білген Аққағаз ана Ерғалиды Алматыға ақ батасын беріп, шығарып салды
Ол кездегі Алматының жөні бөлек еді-ау, шіркін
Қазіргідей сірескен ғимараттар мен кептелген көліктер жоқ
Ана басы мен мына басына әңгімелесіп отырып-ақ шығып кетуге болады
Бірақ Алматы деген аты бар
Алақандай ауылдан шыққан балалар үшін асқақ қала
Міне, сол қала арман қуған ауыл баласын жатырқамай, жатсынбай қарсы алды
Туған жерінің табиғатының сұлулығына тамсанып, күркірей аққан өзен суының құпиясын зерттесем ғой деген бала қиялы оны Қазақ политехникалық институтының геология-барлау факультетіне алып келді
Осы білім ордасын 1965 жылы «Пайдалы қазбалар кен орындарын геофизикалық әдіспен іздеу мен барлау» мамандығы бойынша үздік бітіріп шықты
Ат жалын тартып мінетін емес, асауға құрық салып жуасытатын жігіт болған Ерекең бұл кезде
Аққағаз ананың қуанышында шек жоқ
Дәл сол күні де жүрек тұсын бір сағыныш шым еткізген
Сағымдар арасына сіңіп, көзден ғайып болған ескі күндер есіне қайта оралған
Уақыт емші қанша емдегенімен жараның аузы қайта ашылды
Үздік бітіріп ауылына сондай қуанышпен «сүйіншілеген» хабар мен қызыл дипломды алып келген ұлын жалғыз ана қарсы алды.
Бел – белестер
Иә, қызыл дипломды ақ сандықтың түбіне салып қою үшін оқыған жоқ Ерекең
Ендеше, нар тәуекел, қалаған мамандық бойынша қызмет ету керек
Осылайша өзін жігерлендірген Ерғали Нүсіпұлы мамандығы бойынша еңбек жолын бастауды ұйғарды
Ағайынға көрсетіп, көз жеткізу үшін болмаса, ол кезде екі жыл өндірісте жұмыс істемейінше дипломды қолға бермей­тін
Сонымен Ерекең қолына ұстатқан тілдей жолдамамен Қызылордадан бір-ақ шықты
Сыр бойындағы құм дала тауда өскен шың баласын ғылымның алғашқы баспалдақтарына салды да жіберді
Шиелі мен Миялы, Арал теңізі мен Барсакелмес, оңтүстігіндегі Қарақалпақ өңірі мен солтүстіктегі Арысқұм және Барысқұмға дейінгі аймақты зерттеу басталды дейсің
«Күндіз-түні бір тынбай, дала кезген шапқылап, құмар едім өзіңе бала кезден Ақбұлақ» деген әнді өз дауысымен тамылжыта салмаса да, өмірі дәл осы әндегідей басталды да кетті
Жаңағы аталған елді мекендерді шапқылап аралап қана қоймай, зерделеп, зерттеп, судың тұнығын, тазасын, ішуге жарамдысын барлап табу негізгі кәсібіне айналды
Бұл кезде Ерекең соқа басы сорайған бойдақ емес, Нұржамалдай аққуды алақанына қондырып, шаңырақ көтерген білдей бір отағасы болатын
Құмды өңірдің қойнауындағы судың сырын ашамын деп күнді түнге, түнді таңға жалғастырған алғашқы ғылым жолындағы еңбектері бағалана бастады
Сыр өңірі майдай жақты
«Ай-хай, жиырма бестің» ауылына атбасын байлаған кез
«Кез келгеннің бақшасында піспейтін, кез кел­геннің уысына түспейтін» бақытты күндердің де есігі айқара ашылды
Қаланың қақ ортасынан үш бөл­мелі үйдің кілтін алуы жас ғалымның өзін таныта білуін­де болса керек
Сол кездері қанша жыл тұрса да жетпей қоя­тын үйдің кезегі жоғары жақтың нұсқауымен тез арада шешімін тапқан
Әсіресе қазақ баласының қала­ған жерінен, дер кезінде үй алуы қол жетпес арман болатын.
Адамдығын адалдығымен биіктеткен, білімділігін біліктілігімен ұштастырған Ерекең арнайы байқаудан сүрінбей өтіп, өзі бітіріп шыққан политехникалық институттың геофизика кафедрасына ассистент-оқытушы болып қабылданды
Ерағаңның дәл бүгінге дейінгі кез келген жетістікке қол жеткізуі тынымсыз еңбегінің ғана жемісі екенін аңғару қиын емес
Мақтаудан кенде қалған жері жоқ
Соның бәрін басып тұратын өн бойында қандай күш бар десеңізші
Атына айтылған жақсы сөз, жағымды пікірді қалыпты ғана қабылдайды
Айналасына кеудесін кере қарап, лепіріп кету жанына қас мінез
Бейнелі түрде айтқанда, Алатаудың аласа ғана төбесіне шықса, аспан тіреп тұрғандай шірене кететін жандардың бары рас
Өмірлік ұстанымы Абайдан қалған мына тәмсілге жақын.
Сенбе жұртқа тұрса да қанша мақтап,
Әуре етеді ішіне қулық сақтап.
Өзіңе сен, өзіңді алып шығар,
Ақылыңмен еңбегің екі жақтап.
Өзі туған өңірдегі Хантәңірін ғылымның биік шыңы десек, Ерекең сол шыңды ақылы мен еңбегін қос қанатына айналдыра отырып бағындырған альпинист
Көздеген шыңының басына шығуы үшін альпинистердің алдынан бел-белестер, қия беттер, асқақ асулар, небір мұздақтар кездесетіні сияқты Ерағаң да ғылым шыңына шығуда дәл осындай жолдардан өтті
Алматыдағы оқу орнының арнайы дайындығынан кейін, Ленинград тау-кен институтының аспирантурасы қол бұлғады
Ол жер қазақтан шыққан ауыл баласы деп емес, болашағы жарқын, келешегі кемел ғалым ретінде қабылдады
Олай болмағанда атағы Алатаудай академик Логачевтің шәкірті болар ма еді
Хакім Абай өз қазағына қара сөзінің бірінде «орыстық білім алыңдар, тең дәрежеде сөйлесулерің үшін» деген ойды айтады
Бір ғана салада қатып қалмай, мүмкіндігінше жан-жақты болуды мақсат еткен Ерағаң Ленинградта жүріп, орыстың тарихы мен мәдениетіне терең үңіліп, зердесіне тоқуды да ұмытпаған
Ол үшін кітапханада ғана отырып қоймай, көне ғимараттарды аралап, тарихи ескерткіштер мен музейлерге жиі барып, ізденуінің нәтижесінде білім көкжиегі кеңіп, рухани биіктей түсті
Бір ғана эрмитажға отыз рет сапар жасауын қызық көріп жүрген адамның ермегі деп қарай алмаспыз
Білімді адамдармен тең дәрежеде сөйлесу үшін де адамға өре керек
Ленинградтағы зиялы ғалымдармен танысып қана қоймай, олармен ой бөлісе білу, әлемнің түкпір-түкпірінен келген аспиранттармен еркін әңгімелесу, тау баласын одан әрі де асқақтата түсетіні рас
«Тәрбиесіз алған білім қауіпті» деген ғұлама әл-Фарабидің сөзіне сүйенетін болсақ, осынша білімді алып қана қоймай, жеке басының ғана емес, ұлт мүддесіне жұмсай білуі бесіктегі тәрбиенің беріктігінен болса керек
Аққағаз ана ұлының маңдайынан қақпай өсіріп, еркелетіп қана жүргенімен ессіздікке жол бермеді
Өйткені Ерекең үзілген үміттің жалғауы, сөнген оттың қайта жанғаны еді
Тәрбие мен білімді қос қанатына айналдырғандығынан ғылым кеңістігінде еркін самғады
Қырағы қырандай ұяда көргенін қияда қағып түсті
Содан болар өсу баспалдақтары өз қалағанындай болып жатты
Саналы ғұмырының отыз жылдан астам уақыты өзі білім нәрімен сусындаған политехникалық институттың қабырғасында өтті
Ол қазіргі Қаныш Сәтбаев атындағы Қазақ ұлттық техникалық университеті
Тынымсыз еңбектің жемісі болар білім мен ғылым саласының барлық сатысынан өтті
Әлдебіреуге арқа сүйеп, билікке ұмтылмады
Керісінше ұлағатты ұстаздарының бойындағы қарапайымдылық деген көп адамда кездесе бермейтін ізгі қасиеттерді бойына сіңіре білді
Осы саладағы ұлттың ұлы ұстаздары салған сара жолда дара келе жатқан зерек шәкірттің де бірі біздің Ерғали аға екені ақиқат
Ұстаздарының көш басында Қаныш аға Сәтбаев, ғұлама ғалым Әлкей аға Марғұлан, академик Ақай аға Нүсіпбеков пен ақылмен арқа сүйері болған Кеңес аға Нүрпейісовтер тұрғанда олардың тәлімін алған Нүсіптің Ерғалиы шын мәніндегі ғалым болмасына қақысы жоқ еді
Алматыға алғаш келген ауыл баласы алғыр студент атанды
Аспирантураға тапсырғанда асығы алшысынан түсті
Аға оқытушы болған жылдары өзіндей алғыр шәкірттердің қатарын көбейтті
Ғылымға жол салып, алғашқы ғылыми жұмысын абыроймен қорғап, доцент атанды
Ұстаздардың ұйытқысы болып кафедра меңгерушісі болды
Кемел келешекке кеңінен жол аша білетіндігі ескеріліп, декан деген лауазымды да тапсырды
Мұнда да білімі мен біліктілігін танытып, ғылымның тереңінен маржан сүзіп, профессор атанды
Барлық баспалдақтардан байыпты мінезімен, сабырлы келбетімен жүріп келген Ерекеңе бір кездері өзі имене аттаған киелі білім ордасының тізгінін тапсырып – ректор болды
Мұның бәрін де «Желбір жекен желіп жүрген жайлауда біз бір бөкен-ай» деген халық әнінде кездесетін бөкен желіспен емес, тұяғы мұқалмайынша тоқтамайтын тұлпардай тектілікпен, қанатты қатты сұңқардай қырағылықпен жүріп өтті
Одан кейінгі 1997-1999 жылдары «Казнедра» ғылыми-өндірістік бірлестігінің Президенті болуы, Қазақ минералды шикізат институтының директоры атануы, геотехникалық «Арна» университетін ұйымдастырып, 2005-ші жылға дейін оның да Президенті болуы ғалымның ғылым саласына қосқан қыруар еңбегінің жемісі
Асқаралы алпыстың ауылына атбасын тірегенде Білім және ғылым министрлігінің ұсынысымен Сейсмология институтының тізгінін қолына алуы білікті басшының әлі де білім саласына керек екендігін аңғартпай ма? Ерекеңді өз саласында Сәтбаев ілімін жалғастырушы бірегей ғалым ретінде бағаласақ қателеспеген болар едік
Өйткені Ерғали Нүсіпұлы дәл осы ұстанымға толығымен лайықты тұлға
Өмірден өтіп, орны ойсырап қалғанда барып егіле жоқтайтынымыз бар қазақы қанымызда
«Алтынның қолда барда қадірі жоқ» деген қағиданы жоққа шығарған бірден-бір ғалым да осы – Ерекең
Неге десеңіз, ұлтым деп ұмтылған, жұртым деп жұлқынған ана сүтін арда емген асыл азамат еңбегінің өнгенін де, жеңісін де жемісін көріп келе жатыр
Мен болдым, толдым деген кеудемсоқтық әлі де байқалмайды өн бойында
Керісінше, жаңа бір қыры ашылып, қазынасы көп сыр сандыққа тап болғандаймыз
Біз Ерекеңді заңды диплом алған саласынан ғана іздесек, үлкен қателік жасаған болар едік
Ол кісінің тарихтан алған тағылымы мол екенін, жерінің қасиеті мен қадірін ерекше бағалайтын перзенттік сенімі мен сезімі қуатты ұл екенін, ішкі мәдениеті мен бойындағы сабырлығының салмағы басым, жүрегіне имандылық ұялаған «нағыз қазақ осы міне, танып қой» деп басбармақпен көрсететін дара тұлға екенін мойындағанымыз дұрыс шығар.
Орынсыз жерде асып-тасқанын, керек жерде қашып, сасқанын көрмеппін бұл ағамның
Шынымен де, тау мінезді
Басына бұлт үйірілсе де, күн нұры аймаласа да бірқалыпты
Ойы қорғасын болғанда сөзі мірдің оғы
Пейілі даладай дарқан, баладай аңғал
Сөзге сараңдық таныту табиғатында жоқ
Тек қай тақырыпта сөйлескің келсе, алдымен өзіңе абай бол
Ұрымтал жерден ұстаймын деген пиғылың болса, өзің ұрынып қалуың бек мүмкін
Көргені де, көңілге түйгені де, оқығаны да жүрегіне тоқығаны да жетерлік
Бір өзі бір академия
Дәл осылай әспеттегеннің өзінде жеткізе алмай жатқан жайттар барлық
Ақиқатында осы
Мен тек ойының тереңдігі мен парасатының кемелдігі қатар жарасқан ағаға деген інілік ілтипатымды ғана білдіріп отырмын
Әй, от ауызды Оспанхан ағам-ай, бір-ақ ауыз сөзге сыйдыра салғанын қарамайсыз ба? «Алдыңда ағаң болған қандай жақсы»
Қосып алары жоқ шындық.
ғибратты ғұмыр
Тау дейтін алып жүрек Ана туған,
Мен таулықпын!
Таудан мен жаратылғам.
Киіктің сүтін еміп ержеткенмін,
Қуат алып, қыранның қанатынан.
Ақынның кез келген адамның қиялына қанат бітіретін суреткерлігіне таңғаласың
Бір қарағанда Мұқағали ағам «Мен таулықпын» деп өзін ғана айтып тұрғандай
Бірақ дәл осы жолдарды зерделеп оқысаңыз, тау тұлғадан айнымайтын ағалар көз алдыңда дараланып шыға келеді
Ақынның кереметтігі де осында шығар
Мұқаңның кітабын парақтап отырып, осы өлеңін оқығанда көз алдыма Ерғали ағамның бейнесі тұра қалғандай болды
Иә, ара-тұра кездесіп, дидарласудың сәті түскен сайын тау баласының күннен-күнге биіктеп бара жатқанын сезгендей болатынмын
Ол – бойдың емес, ойдың биіктігі, рухани биіктік еді
Кейде сырласудың сыр сандығы ашылғанда ой түбінен шығып жатқан асыл сөздерді жинап үлгерсем болды деген мақсат тұрады алдымда
Әңгімені әріден бастап, тарихтың тереңінен толғай сөйлегенде соншама қазынаның қай жерінен шығып жатқанына таңдай қағатыным да рас.
Өмірге деген құштарлық, еңбекке деген адалдық, айналасына деген бауырмалдық сияқты ізгі қасиеттер бір адамның бойынан табылып жатса, оны қалай аға тұтып, арқа сүйеріңе айналдырмайсың
Бір рулы елдің көшбасында тұр қазір
Қамқор аға, жанашыр ­бауыр, немерелерінің ақылман атасы
Шаңырағы ұлттық тәрбиенің ұйытқысындай
Ел мен жердің тарихын талдап, талғап сөйлегенде туған өңіріне деген шексіз сүйіспеншіліктің табы білініп тұрады
Бауырмалдығы мен туғандарына деген қамқорлығы өз алдына бір әңгіме
Кісімсініп, кеуіп, пісу қанында жоқ, қашан да кішілігі алдыңғы қатарда жүреді
Адам бойында кекшілдік деген қасиетсіз мінез болатынын ұмытып та қалған шығар
Өйткені кешірімділігімен әрі көпшілдігімен биік Ерғали аға
Иманы бардың ұяты бар болатынын әсте есінен шығармағаны шығар, ар-ожданы кіршіксіз, мінезі мақтадай жұмсақ, бірақ көлденең көк аттыны басына шығармайды
Аталары «достықпен келсең, құшағым дайын, қастықпен келсең, пышағым дайын» деген бір сөздің адамдары еді, бәлкім осы қасиеттің де Ерекеңнің бойынан табылуы тектілік деген киелі ұғымның қан жүрегінің төрінен орын алғандығынан болса керек
Көне гректердің «Жылама да, күлме де, байыбына бара біл» деген қағидасын әсте есінен шығармаған
Мұқағалиша айтсам «барға риза, жоққа сабыр» күн кешуді терең меңгерген.
Ара-тұра эфирлерде немесе кейбір тойларда сатираның сайыпқыраны Оспанхан ағаның сөзіне жазылған мына өлеңді естігенде ерекше күйге түсемін.
Құшағы оттай ыстық сахарадай,
Көңілі алып ұшқан шағаладай.
Алдымнан көкем-ай деп шығатұғын,
Сендерді сағындым ғой ағалар-ай, – шырқала жөнелгенде шынымен де сағына алатын дала пейіл, бала көңіл ағаларың болғанына шүкірлік қыласың
Олармен жүздескенде әңгімені әріден бастап, шежіреден тартып, тарихты түгендеп, қазіргі заман тынысын тамыршыдай дөп басып айтқандарын естігенде бір ғылыми ор­та­лықтың кезекті жиынына қатысып шыққандай күй кешесің.
Биылғы жазда дәл сондай сырласудың тағы бір реті келді
Алматыдан Кегенді бетке алып, Алматы – Нарынқол күре жолымен сол өңірді бетке алып жүре берсеңіз әйгілі Шарын шатқалына жете берген тұста «Жалаңаш ауылы» деп оңға бұрылған жолды көресіз
Бұл бағыт көрікті Көлсай мен қасиетті Қайыңдыға апарады
Жалаңашқа жақындаған тұста жол екіге айырылады
Соның оң жағына түсіп, жүріп отырсаңыз Ерекең туған Алғабас ауылынан бір-ақ шығасыз
«Ауыл елден айналайын» дейсің кейде ыстық құшақ, кең пейілін көргенде
Ағалары келе жатқанын естіген ауыл азаматтары лайықты құрмет көрсетудің қамына кіріскен
Шөлдеп тұрғанда жата қалып сімірсең, мұздай су миыңа бір-ақ жететін Жіңішке өзенінің аңғарына тігілген ақшаңқан қазақ үйге тоқтадық
«Құтты қонақ келсе, қой егіз табады» деген қағиданы берік ұстанған ауыл елінің ниетін қонақжайлылығынан-ақ білуге болады
Таудың таза ауасы, сан мың түрлі көкорай шалғын мен қызыл-жасыл дала гүлдері тынысыңды ашып, көңіліңді көкке өрлетеді
Кеңінен жайылған дастарқан
Емен-жарқын әңгіме
Әдемі әзілдер
Жарасымды қалжыңдар
Бәрі де жөнімен, жолымен жалғасып жатыр
Сол сапарлас ағаларымның ішінде Ерекеңнен бөлек атағын тізбелеп жатпай-ақ, тоқ етерін айтқанда бір өзі бір академия, ғалым Әділ Ахметов, формацептика саласының жілігін шағып, майын ішкен Кеңес Үшпаев және замандасым Қазақстан Жазушылар одағының төрағасы, ақын Нұрлан Оразалиндер болды
Ерғали ағаның ұлы Еркен, менің балам Ерғанат, салық саласының қызметкері Ерғанат та кезекті еңбек демалысын алып, атағы Алатаудай ағаларымен бірге жүріп, олардың ғибратты сөзін тыңдап, көңілдеріне көп нәрсе түйіп қайтқаны да рас
Алғабас ауылының әкімі әңгіменің майын тамызып, ағаларына ағынан жарылып қызмет көрсетті
Сол жолы «Ағаның алды – ақ жайлау» деген пейілді ерекше көріп қайттым
Ұзақ түн әңгімелесек те Ерағаң бозарып келе жатқан ала таңмен таласып тұрып алады
Нағыз құс ұйқының өзі
Сәл ғана уақытқа кірпік іліп алса болды, соның қуатымен күн ұзаққа ғана емес, ұзақ түнде де отыра беруге бар
Інілік пейілмен ертерек тұрып, ағаларымның ас-қамын реттестірейін деп далаға шықсам, анадай жерде асқақ тауларға көз тас­тап, оңаша ойдың жетегінде Ерағаң тұр
Тіпті ұйықтап тұрмағандай
Ізі қалған ауыл маңынан қиындыққа толы соғыс жылдарында өткен балалық шағын іздеп тұр ма екен? Әлде «менің әкем де осы таулардай алып тұлға болды ма екен?» деген бала арманның жетегінде тұр ма екен? Бәлкім арқасында арқалап жүріп өсірген Аққағаз анасына деген сағыныш ұйықтатпай тұрғызып алды ма екен? Әйтеуір аға дәл осы тұрысында бейжай ғана далаға көз салып тұрмағаны белгілі
Сыртқа шыққанымды байқап, қасына шақырды
Ұзаққа көзін қадап тұрып:
– Жақыпжан, өкшелеп келе жатқан інімнің бірісің ғой
«Інісі бардың, тынысы бар» дегендей кейде сендердің қасымызда жүргендеріңе шынымен де арқаланып қаламыз
Кешелі бері аз әңгіме айтылған жоқ
Әңгіме мәнді де, дәмді де болып жатыр.
– Кеудесі асыл қазына өздеріңіздей ағалардың әңгімесі мәнсіз болушы ма еді, – дедім шын пейілімді білдіріп.
– Бәлкім солай да шығар
Бір-біріміздің дәрежемізді көтергеніміз дұрыс-ақ, бірақ бос мақтанға кетіп қалмауымыз керек
Не нәрсені болсын байыбына барып, жөнімен айта білудің өзі өнер
Манадан бері мына алып далаға қарап тұрып, көп нәрсе көңілге оралды
Арғы тарихтан бастап, кешегі қиын балалық жылдар, өскен ауыл, туыс-бауыр, бәрі де көз алдымнан киноның лентасындай жылжып өтіп жатыр
Бабаларымыз не деген батыр болған десеңізші
Осыншама даланы аттың жалында жүріп-ақ қорғап қалған
Сен екеуміз көріп тұрған мына жер бабалар қорғаған ұлан-ғайыр даланың бір пұшпағы ғана
Шіркін мына тау-тасқа тіл бітіп, басынан өткен дәуірді тізбелеп, қойнына бүгіп жатқан сырдың барлығын айтып берсе ғой, – деп маған қарап сәл жымиды да:
– Дәл мен айтқандай алдымызға жайып салса, онда ол оңай олжа болар еді, ә Жақа
Барлық құпиясын мына дала өзі айтып тастайтын болса, біз қайтып ғалым болатын едік
Міне, өмір осындай жұмбақ әлемімен құнды
Таулар барлық дәуірді қойнына тығып алып, теріс қарап бүк түсіп жатуымен бағалы
Оны зерттеу, іздену, оқу, құпиясын ашу біздің мойнымыздағы міндет
Біз де толық ашып бітіре алмаспыз
Ол кейінгі ұрпақтың еншісінде қалмақ
Өмір осылайша өтіп жатыр, бүкіл балалығымның куәсі болған айналайын Жіңішке де өз арнасымен ағып жатыр
Мына жарық дүниенің пәлсапасы да осы «Өмір өтеді, өзен ағады»
Бұл кезде Кеңес ағам да, Әділ ағам да, Нұрлан да сыртқа шыққан
Еркен мен Ерғанат ағаларының қолына су құйып, үлкендерден алған үлгісін көрсетіп жүр.
– Сіздер көп қызықтан құрғал­дыңыздар
Ерекең екеуміз кірпік ілмей қарсы алдық мына таңды
Қандай әңгімелер айтты десеңіз­дерші Ерағам, – деп бір қойдым
Түнімен ұйықтамадым дегеніме сене қойсын ба? Ағаларыма еркелеп, қағытпа қалжыңымды да айтып қоятыным бар
Сол әдетім бойынша:
– Мен білетін екі-ақ ғалым бар
Шын мәніндегі ғалым деп осы кісілерді айтуға болады
Оның бірі мына Әділ ағам, бірі Ерғали ағам
Осы екі ағам ғылымның теңізі, қалғандары кішігірім көл тәрізді, – деймін ғой
Мұны естіген Кеңес ағам:
– Әй, енеңді… Сонда біз тақияңа тар келіп тұрмыз ба? – деп әзіл-шыны аралас бәрімізді бір күлдіреді
Мен де қоймаймын.
– Кеңес аға, сіз де ғалымсыз
Мына даладағы өсімдіктердің қайсысының қасиеті қандай, қайсысы дәрілік шөп, аты қандай бәрін білесіз
Ал мына Әділ ағам сол шөптің, гүлдің, өсімдіктің атауларын біліп қана қоймайды
Не үшін олай аталғанын, қандай мағына беретінін, сол арқылы арғы тегіміздің қандай болғанын түгел біледі
Өйткені бұл кісі тіл саласы мен тарихты егіз көретін майталман маман
Ерғали ағам болса, ағып жатқан өзеннің атын ғана біліп қоймайды
Құрамы, пайдасы барлығын зерттеп қана қоймай, осы даланың терең тарихын, ежелгі атауларын, бұған дейін бұл далада қандай қалалар барын зерттеп, зерделеп жүрген тарихшы ғалым, – деп бір қоямын.
Бұл жерде бірін көтеріп, бірін төмендетіп отырға­ным жоқ
Әзіліміз жарасқанның бір белгісі, екіншіден Әділ ағамның бір ғана байырғы америкалықтардың алтайлық түпкі тегін зерттеген ғалым екендігінің өзі ол кісінің абыройын асқақтатып тұрғаны рас
Ерғали ағам болса, ол баяғы политехникалық институттың «Пайдалы қазбалар кен орындарын геофизикалық әдіспен іздеу мен барлау» мамандығын алып, сол салада ғалым атанғанымен, соңғы кездері тамыры терең тарихымызға, соның ішінде жер атаулары мен онда тұрған ежелгі ата-бабаларымыз жүрген жолдарды зерттеуді мықтап қолына алды
Байырғы Албан тайпасы мекендеген қазіргі Еңбекшіқазақ, Райымбек, Ұйғыр аудандарындағы жер-су аттары мен географиялық орнын анықтауға белді бекем буып кірісіп кетті
Нәтижесінде Жәлел Айдарханұлы екеуі бірлесе отырып жақында ғана «Тәңір тауы аясы
Атақоныс сипаты» деген атпен тарихи деректерге толы нақты дәлелдер келтірілген жердің шежіресі мүмкіндігінше толық қамтылған бірінші кітап жарық көрді
Бұл енді нағыз ғалымның туған жеріне деген перзенттік сезімінің жемісі
Тегін тану, тарихын білу, атамекенін қастерлеу, тау-тасы мен өзен-көлінің атауын ғана емес, шығу тарихын да білу әр адамның борышы
Бұл дала қазақтың даласы
Ата-бабасының қасиетті қонысы
Бабадан балаға қалған бұл жер келешек ұрпақтың да еншісінде болуы керек
Ал өзі туған тұрған жерінің тарихын есте сақтау үшін мұндай еңбектер өте қажет
Сондықтан Ерекең ата-баба алдында да, ұрпақ алдында да аманатқа қиянат жасамай бар оқыған- тоқығанын аяғы жеткен жерге дейін шарлап, тасқа түскен таңбадай етіп кітап беттерінде қалдырды
Шалкөде, Қарқара, Кетпен, Далашық, Түрген, Асы, Шарын шатқалы, Бартоғайдың басы, Торайғырдың жазығы түгелге дерлік ежелгі атауларымен рет-ретімен қамтылу үстінде
Бұл бірінші кітап, алда әлі алты кітап тұр
Онда көтерілетін мәселелер де бір арнаға тоғысқан
Ұлты үшін, ұрпағы үшін осындай ұшан-теңіз жұмыс атқарып жатқан Ерғали ағама Алладан ұзақ ғұмыр, сарқылмас күш, шалқар шабыт тілейік
Осы атақ-абырой да жетеді деп арқасын кеңге салып, еркін жүргенін көрмейсің
Үнемі ізденіс, соны ойлар мен тың жаңалықтыр ашуға құмар
Осы мақсатта «ТАБИҒАТ
АДАМ
ҚОҒАМ» қоғамдық қорын, «ДАМУ» қоғамдық бірлестігін, «Ел тану» туристік компаниясын, «Евразия-Даулет» шаруа қожалығын, «Сейсмомониторинг» инновациялық орталығын, «Геофизикалық компания» консорциумын, сонымен бірге «Өңірлік даму» институтын құрып, бағытын айқындады
Осының барлығы да түбегейлі жұмыс істеп, тәуелсіз Қазақстанның тұғырлы болуына үлесін қосуда.
Ең бастысы Ерағаң өзін қатарынан бірнеше өмір сүріп жатқандай сезінеді
Сергек, қасында жастар
Сайдың тасындай, дендері таза, нарық бәсекесіне төселген, кез келген жаңа істі меңгеріп алып кетеді
Олар – бауырлары, балалары, немерелері, нағашы-жиендері
Олар Ерекеңнің мақтанышы!
Иә, Ерағаң, Ерғали Нүсіпұлы жайлы айтылар әңгіме мұнымен аяқталмайды
Өз ісінің шебері, сабырлылық пен байсалдылықты жанына серік етіп, білім мен ғылымның тұңғиық тереңінен маржан сүзген ғалым, тарихшы һәм жер шежіресі мен қойнауын зерттеп жүрген тынымсыз еңбек иесі
Атақ үшін емес, ата-бабасынан аманат қалған жері мен сол жердің иесі болашақ ұрпақ үшін бар уақытын арнаған, өмірі өнегелі, ғұмыры ғибратқа толы асыл аға жайлы айтарымыз да, жазарымыз да таусылар емес
Жалғаса бергей!
Жақыпжан Нұрғожаев
