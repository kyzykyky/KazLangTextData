Ес білгелі алдымыздағы ағаның әр адымы бізге өнеге болғандай
Ол – Қасымбек Медиев
Көңілімізде сайрап тұр
Арқа төсінде, Жезқазған, Қарқаралы өңірінде Қаскең атына айтылатын жылы-жылы сөздерді көп естідік
Сондай болсақ екен деп қаншама жас алға ұмтылды
Отты
Жалынды
Бетті
Қайратты
Сөйлесе сөзі жүйе-жүйесін тауып көңіліңді жайландырып сала береді. 
Кісі көңілін қалдырмай қолынан келген жақсылығын жасауға пейілді ниетін көрген жан оны ғұмыры ұмыт­пай­ды
Жалпы Қаскеңнің азамат­тық келбеті, еңбек жолы, қатарластары ғажап-ақ
Басқасын былай қойғанда ­Қазақ­станның Тұңғыш Президенті Нұрсұлтан Назарбаев Қаскең туралы Жезқазғанға келген бір сапарында қалың қауымның алдында: «Әлгі Әлкен мен Қасымбектер біледі» деп жастық шақтағы отты кездерді ойға алғаны бар
Елбасының өзі есімін еске алған азамат осал бола ма? Қаскең де Елбасымыз жайлы ерекше тебіреніп, әңгіме тиегін ағытқанда көңілі жайланып сала береді
Өткен бір жолы елге белгілі қоғам және мемлекет қайраткері Хамза Бижанұлы Жұмабеков марқұмның қырқына арналған аста ағамыз сөз алып: «Елбасымыз Нұрсұлтан Әбішұлы маған Хамзекеңнің қасында бол деп қатты тапсырып еді» дегенді айтып өтті
Елбасы сөзін сенімді адамына айтады
Қаскеңе Хамзекеңнің қасында бол дегеннің өзінде үлкен бір қамқорлықтың ізі бар еді
Міне, осындай жауапты шаруаның жағдайын білетін ел азаматы атанған ағамыздың қашан да, қай істе де тындырымды, тиянақты екендігін қалың қауым қадап-қадап айтады
Ал өз көзіміз көріп, куә болғанды айтсақ, мына бір жайт ойға түседі.
Ел тәуелсіздік алған жылдың басы
Жеке­шелен­дірудің қызған кезі
Жер-жерде шаруа­шы­лықтың бәрі тарап, пай бойынша бөліске түскенді бөліп алып, байып жатқандар да, маңдай терінің бір түйірін де қайтара алмай қамығып қалғандар да жетерлік еді
Сол кездегі Жезқазған облыстық «Сарыарқа» газетінің хат бөліміне Шет ауданы, Жарық станциясынан бір хат келіп түсті
Хат иесі станция басындағы бес балалы наубайханашы ана жекешелендіруден тыс қалғанын, автодүкен жүргізушісі әрі сатушы болып еңбек ететін күйеуінің ондаған жыл бойы төккен тері де ескерілмегенін, үйінде бір қасық та ұн қалмағанына қамығып, көмектессеңіздер депті
Барып келе қоятын жақын жер емес
Алайда хат соңында адам бар
Жауапсыз қалдыруға болмайды
Шұғыл шешілмесе аяқсыз қалуы да ғажап емес
Не істеу керек? Телефон тұтқасын алып Шет ауданының әкімі Қасымбек Медиевтің нөмірін тердім
Майда дауысымен «Тыңдап тұрмын» деді
Мән-жайды айтып, түсіндірген болдым
Байыптап тыңдады
Сөз соңында «сағат беске дейін жауабын аласың» деді
Айтқанындай түс қайта арыз иесі өзі хабарласты
Алқынған дауысынан алғыстың лебі еседі
«Рақмет» дейді қайта-қайта
«Қасымбек Медиұлының өзі келді ғой
Бар мәселеміз шешілді
Пайымызды алдық, автолавка бізде қалды
Қаскеңе рақмет» деп, шын көңіліменен ақтарылып тұр
Артынша аудан басшысының өзінен де хабар жетті
«Манағы хабарың бойынша өзім барып тексердім
Бәрі рас екен
Қателік жөнделді
Бес балалы ана алғыс айтып қалды» деген дауысын естігенде өзім де шексіз риза болдым
Үлкен басымен өзі барып мәселені шешкені азаматтың азаматының ғана қолынан келеді емес пе?
Жезді ауданын Қасымбек Медиев басқар­ғанда ауданның экономикасы да, мәдениеті мен өнері де жақсарғанын көз көрді
Жездінің аты облыс асып, республикаға танылды
Қарлы боран, қаһарлы қыста алыс қыстақтарға мал азығын тасып жеткізуде көштің басында Қаскеңнің өзі жүргенін бүгінгі күнге дейін жезділіктер жыр қылып айтады
Ал Жезқазған облысының алғашқы құрылған күнінен оның ыстығына күйіп, суығына тоңған жанашырлығы ол өз алдына бір бөлек әңгіме
Қарағандының бүгінгі келбеті дегенде де азаматтың қолтаңбасы бірден байқалады
Жас шағында комсомолдық қызметті көмірлі қалада бастап, жастар көшінің алдына шығып небір жаңашыл бастамалардың басы-қасында болғанын оның өмір жолдарын­дағы жарқын іздер дәлелдеп көрсетіп тұрғандай.
Иә, өмір жолына көз салсақ, қоғам қайрат­кері Қасымбек Медиев 1963 жылы Қарағанды педагогикалық институтын тамамдады
Алматыдағы Жоғарғы партия мектебін 1970 жылы бітіріпті
Алматы халық шаруашылығы институтын 1977 жылы ойдағыдай аяқтаған
Шаруашылыққа да толысқан тәжірибе, толымды біліммен келген
Сонау 1960-1965 жылдары Шет, Жаңаарқа, Ақтоғай аудандық комсомол комитетінің екінші,бірінші хатшысы, сондай-ақ Қарағанды облыстық комсомол комитетінің хатшысы қызметтерін атқарған
Кейін 1965 жылдан бастап бірыңғай партия қызметіне араласты
Егіндібұлақ аудандық партия комитетінің хатшысы болды
Қарағанды облыстық партия комитетінде жауапты қызметтер атқарды
Арқа төсінде жаңару басталған 1973 жылы жаңадан құрылған Акадыр аудандық кеңесі атқару комитетінің төрағасы, одан соң Жезді ауданы партия комитетінің бірінші хатшысы болып сайланды
Шар болаттай шыңдалған шағында Жезқазған облысы партия комитетінің екінші хатшысы болып жемісті еңбек етті
Артынша Жезқазған облысы кеңесі атқару комитеті төрағасының бірінші орынбасары болып көптің құрметіне бөленді
Кезінде Қарағанды облыстық Мәслихатының хатшысы да болды.
Қасымбек Медиев XІ-ХІІ шақырыл­ған ҚазКСР Жоғарғы Кеңесінің депутаты
«Құрмет», Еңбек Қызыл Ту, «Құрмет Белгісі» ордендерімен, ҚазКСР Жоғарғы Кеңесінің Грамотасымен марапатталған
Қазақстан Республикасының еңбек сіңірген қызметкері
Ақтоғай, Шет аудан­дары­ның Құрметті азаматы
Еліміздегі «Қазақстан мәслихаттары депутаттары бірлестігі» республикалық қоғамдық бірлестігі орталық кеңесінің төрағасы болып та еңбек еткені ел есінде.
Қандай биікте еңбек етіп, тер төксе де елім үшін деп жан аямай кірісетін Қасымбек ағадан үйренгендер де, үлгі алғандар да аз емес
Бүгінде Қарағанды облысынан тыс жерлерлерде де Қаскеңнің шәкірттері абыройлы еңбек етіп келеді
Еліміздің Парламентінде елдік мәселені шешуге қатысатын қалаулылардың арасында да ізін басқан інілері бар
«Жақсының жақсылығын айт, нұры тасысын» демей ме халқымыз
Тәуелсіз елдің абыройлы атқан әр таңын қуана қарсы алатын Қасымбек сынды ағалар салған жарқын жол ешқашанда өшпейді
Ол жол – тәуелсіздік жолы
Ел егемендік алғанда елпілдей қуанған ағамыз осы күнге дейін шүкіршілігінен танбай келеді
Елбасымыздың қасында болып, қанатты сөздерін естіп, тәуелсіздікке ерен еңбегімен үлес қосқан үлкен жүректі ардақты ағаларымыз асқар таудай болып алыстан көрінеді
Ал «Таулар аласармайды» деген бар ғой.
Батырбек Мырзабеков
Қарағанды
