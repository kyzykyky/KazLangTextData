
Мақсұт   Неталиев
Жартастарға қарайын
киік пе деп
Қайда көшкен?
Қырқада киіктер жоқ!
Кетті ме екен қауіпсіз –
биікке өрлеп?
Құралайын өргізіп,
шыңға шығып,
Әлде таудың ауасын
сүйіп көрмек?!
Күн шыққанда құздарды
нұрға бөлеп,
Көрінеді сұлу боп,
тұлға бөлек…
Алатаудың қар жапқан
аппақ шыңы,
Ақбөкенге ұқсайды,
тұрған ерек!
Табиғаттың таптырмас
Ескерткіші –
Қасиетті жануар
Бұл да керек!
Сұлулыққа сүйсініп,
сүйіп кенет,
Жартастарға қараймын,
Киік пе? – деп…
Сұлулық та – арман ғой!
Мен ойлаймын:
«Төменде емес тұрағы –
Биікте!» – деп…
Санап қайтем күндерді
Таң атқанда сарғайып,
сары белден,
Қайтсам деймін дәм татып,
барып елден.
Әне-міне, барамын деп жүргенде,
Өтіп кетті әр күнім әбігермен.
Салмағасын басыма ноқта, жүген,
Той-топырдан қалмаймын!..
Топта жүрем…
Қалып қойдым солардың кесірінен,
«Барамын» деп биыл да оқталып ем.
Санап қайтем күндерді –
артта қалған,
Бала кезде бір сөзді жаттап алғам:
«Жол түспесе өкінбе, – дейтін әкем, –
Туған жердің дәм-тұзы тартпағаннан!»
Былтыр қалдым бара алмай,
биыл қалдым,
Қасиетіне қарттардың сиынғанмын…
…Бірде жетіп барармын,
салып айдап,
Атыраудың дәм-тұзы бұйырған күн.
Әлемді тану
Жалғанның жолы мынау –
бұраң неткен,
Қияға жетемін деп,
Қыран жеткен,
Өрмелеп өрмешілер –
орға құлап,
Жорғалап бауырымен
жылан да өткен…
Тырмалап тұяғымен
құлан да өткен…
Жалғанның жолы мынау –
бұраң неткен?!
Жалғанның жолы неге
тар сияқты,
Ойласам, онда бір мән
бар сияқты!
Неліктен жердің шары –
доп-домалақ,
Неліктен адам басы –
шар сияқты? –
Жұмбақ сыр осыларда
бар сияқты…
Әңгіме жазмышқа кеп
тірелгенде,
Сөз айтса, сенесің бе,
біреулерге:
«Көтеріп жердің астын,
үш өгіз тұр…
Тіреп тұр аспанды да,
біреу жерде…
Күн мен түн теңеледі,
дейді сонда:
Адамның бірі туып,
Бірі өлгенде?!»
Мұны айтқан, сенесің бе,
біреулерге?..
Шықпақ боп жәндіктер де,
тау басына,
Сақина салған екен,
сау басына…
Шаруасы жотада емес,
жонда бітіп,
Аман-сау оралмаған
ауласына…
Жәндік те,
Жануар да,
Адамдар да –
Осылай келген екен
тәубасына!
Маусымдар алмасқанда
Жел соқса,
салқын ауа – мұздай қарып,
Жіпсіген тұла бойың сыздайды анық.
Сезесің сонда жаздың жаймашуақ,
Кеткенін қоңыр салқын
күзге айналып…
Сұрасаң,
қайтқан қаздан ұстап алып,
Мәнісін айтар еді құстар анық.
Лезде тоқсан жасқа
толған күздің,
Көресің тірелгенін қысқа барып.
Аязы алты ай қыстың былай қалып,
Өтеді бұл маусым да зыр айналып.
Күн мен түн Наурызда теңеледі…
(Бақылап отырған соң,
Құдай бағып?!)
Қазақта әдет болған аз ба ғұрып,
Жанады жүректерде маздап үміт.
Көктемнің гүл-қыздарын
қолтықтап ап,
Кетесің жайраң қағып,
жазға кіріп…
Кимелейді кейде бір…
Мазалайды кейде бір –
тосын ой кеп,
Содан ба екен,
басымда бос үрей көп.
Шаш ағарды…
Бет әжім…
Ойға шомам:
«Қартайғандық дегенің
осы ғой!» – деп…
Кимелейді кейде бір
тосын ой кеп,
Қазір менің басымда –
қос үрей көп!
Тауқыметін ойлаймын,
тағдырымның:
«Қартайтатын адамды –
осы ғой!» – деп…
Әлде көктем, әлде қыс
І
Әлде көктем…
Әлде жаз…
Неге менде дәрмен аз?
Алысам деп аяқпен,
жарысам деп таяқпен,
Отырмын ғой бара алмай,
Шөгіп қалған аралдай,
Айту үшін елге наз…
Бірдеңе деп жатыр ма,
Қаңқылдайды көлде қаз!
Болар, бәлкім, әлде күз,
Қажыдық па, әлде біз?
Бәріне де үйрендік,
«Ата» деңіз…
«Шал» деңіз…
Намаз оқи бастадық,
Басымызда – сәлдеміз!
Күз де болар…
Қыс па әлде?
Көкіректі қысқан не?
Алыс қалған жастық па,
Көз алдымнан ұшқан не?
Өмір деген өткінші…
Ұшып-қонған құс па, әлде?
ІІ
Сонда қайсы?
Көктем бе?
Оған өкпе жоқ менде!
Қарай берем жалтақтап,
Күн ұяға шөккенде…
Санай берем төбемнен,
Құстар ұшып өткенде.
Біреу тұрып: «Жаз» дейді,
жазда бейнет аз дейді.
Түлік төлдеп,
жер көктеп,
Жан-жануар мәз дейді.
Ұша берсін, қаңқылдап,
Ертелі-кеш қаз, мейлі.
Біреу енді: «Күз» дейді,
күзді «кәрі қыз» дейді.
Содан болар, егделер
Күзден рахат іздейді.
«Егін орар маусым» деп,
Ел де үмітін үзбейді…
Енді біреу: «Қыс» дейді,
қыс – қысымын істейді!
Менде қысым – 180…
Кейде тіпті – 200…
Одан төмен түспейді.
Түспесе ғой
түспесін,
Қан қысымы – күшке сын!
Өлең жазып отырсам,
Сонда маған не істейді?!
Айтыңдаршы…
Түсімде
Ұйықтап жатып түсімде көлді көрем,
Көлді көрем, айдыны мөлдіреген!
Сол айдынды сапырып, жүзіп берем,
Жүзгенімді – дәреже, қызық көрем!
Ай да жүзіп жүреді көл бетінде,
Оны ақырын ақ толқын тербетуде.
Қуып бердім бірде мен қызыққаннан,
Қорғамақ боп қаптаған бұзықтардан.
Жалт-жұлт етіп, бірақ ол ұстатпады,
Сол мезетте айдынға құс қаптады…
Қаптады да құрқылдап, шулап кетті,
Көлдің беті жел тұрып, тулап кетті.
Ақ айдынды сапырды толқын тұрып,
Шықтым мен де жағаға қорқып жүріп.
Көзімді ашсам, Ай да жоқ!
Құстар да жоқ!
«Ай соларға ілесіп, ұшқан ба?» – деп,
Жалт қарасам,
Ай көкте дара қалып,
Жымыңдайды бетіме қарап алып…
О несі?
