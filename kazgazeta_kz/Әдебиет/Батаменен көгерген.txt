Халық айтса, қалп айтпайды, ел пікірі – мергеннің оғы, мүлт кетпейді ғой
Мәселен, «батаменен ер көгерер, жауынменен жер көгерер» деген алты-ақ ауыз сөзде қаншама салмақ, тәрбиелік мән жатыр
Осы нақылды құлағына құйып, көкейіне тоқып өскен кез келген жұмыр басты пенде ғұмыр сапарын қорытындылаған жандардың қол жеткен биігіне көз тастап-ақ, тірліктің мағына-маңызы ел алғысына бөленіп, жақсылық жасауда, ізгілік ұрығын себуде екендігін сезіне білер.
Міне, осы орайда белгілі ғалым, ақын Өтеген Күміс­баевтың мына бір өлең жолдары ойға оралады:
Жалғыздың шықпас жалқы үні,
Адамның күні адаммен,
Жақсылық жасау арқылы,
Жақсылық көре алам мен.
Айтқандай-ақ, өзінің мағыналы ғұмыры, артына қалдырған өнеге-өрнегі арқылы осынау инсани ақиқатты толығынан айғақтап, төңі­регіне мейірім шуағын төгіп өткен аяулы  жан, қа­бырғасын Ыбырай Алтынсарин өз қолымен қа­лаған Торғайдың көне мектебінде бала оқытып, шәкірт тәрбиелеген, аза­мат адам өсірген ұлағатты ұстаз – Ғайша Мұхамеди­қызы еді
Әрі жеңгем, әрі ұс­­тазым болғаннан кейін ол кісі жайлы өткен шақ­пен сөйлеу өте ауыр, бірақ Алланың жазуына не шара.
Ғайша жеңгем менің ағам Кәрімжан Бекбо­латұлына студенттік шағында отасып, жарты ға­сырдан астам тату-тәтті ғұмыр кешті
Бұл – талай биікті еңсерген, сақайған жігіт ағасының тұтас бір өмір жолына татитын уақыт
Сол жігіт ағасы, бір кездегі түбіт иек бозбала тірліктегі тәй-тәй қадамын кеудесін асқақ арман, таудай талап кернеп,  жүрегіне шырақ қып жаққан үкілі үмітпен бас­тайды ғой
Сол бір елеусіз үміт шырағының маздап жанған отқа айналып, айналасына жарық пен жылу шашуы да, жас жігіттің жалғыз аяқ соқпағы арнасы кең ауқымды даңғылға ұласуы да, немесе керісінше, ілгері басқан адымы кері кетіп, уа­йым мен қайғының тұңғиығына сүңгуі де тағдыр қосқан ғұмырлық серігінің адами қасиеттеріне тікелей қатысты болады емес пе
Ал ағамыз аға­йын-туысқа сыйлы болып, төңірегіне дос-жаран топтаса, елдің мақтан тұтар, қалқан тұтар есті адамына айналса, мұнда Ғайша жеңгемнің ақыл-па­расатының да үлесі бар десем, артық айтпаспын.
Жеңгемнің өзі де қажыр-қайраты ер-азаматпен барабар, қайраткерлігі басым тұғырлы тұлға-тын
«Айтатын жерге – сөзі, көретін жерге – көзі  жететін, қандай қиын істің болмасын орайын таба білетін іскер де ілкімді жан ғой, жеңгең» деп осыдан он шақты жылдай бұрын  бір тұстасының айтқаны бар еді
Әйел заты бір-бірін әсіре мақтап, көтермелеуге бара бермейтінін еске тұтсақ, бұл пікір кісілік келбетінің лайықты бағасы болар.
Көркем тілмен кестелеп сөйлейтін, кісінің мінез-құлқын айнытпай сипаттайтын, жеңіл әзілі бар әңгімешіл кісі-тін
Менің шәкірт кезімде баяу дауыс­пен, анда-санда жымиып қойып, өзінің балалық шағы, ағайын-туыстары, оқытқан ұстаздары жайлы әңгімелейтін, туған жері Зайсан өңірінің табиғатын суреттегенде таулы өлкенің көркем көріністері көз алдыңда жайнап тұра қалатын
 Әкесі – Мұхамеди ақсақал жараланып, аз күнге елге оралғанын, ол кісінің соғыста көрген азабын айтқанда көз жасын сығып алатын
Ағайын-туысымен үзбей хат жазысып, фотосуреттер тарихын әңгімелеп отыратыны күні бүгінгідей көз алдымда
Сондықтан болар, өз туысымнан гөрі жеңгемнің жақын-жуығын жақсырақ білетіндігім
Бұл – ыстық жүрек, нұрлы ақылдан туындайтын бауырмалдық сезімнің әсерлі бір көрінісі болар
Иә, бауырмалдық сезімі арыстанмен айқасып, түлкімен айла сынасқан   заманымызда «әрқайсысы жеке батыр» мына бізге жетпей жатқан адами қасиет қой
Бұл, бұған дейін жаңсақ топшылап келгеніміздей, «ешкіні әпке, текені жезде» деу емес
Бауырмалдық, ағайыншылдық, туған-туыстық нарық дауылына септесе төтеп беру, жаһандану жағдайында тарихымызды, діліміз бен дінімізді, шежіремізді ұмытпау үшін бірден-бір қажетті дүние.
Елуінші жылдардың соңын ала жазда Алматыдан біздің елге, Торғайға келгендері өз алдына бөлек бір әңгіме
Ол кезде пойыз атаулы апталап жүреді, ең жақын станса – Семиозер, ол қазіргі Әулиекөл
Бұл жерде ақылман атамыз, ағартушы-ақын, дінбасы – Әлмағамбет Оспанұлы тұратын
Бұл ол кісінің ұзақ жылдар сталиндік қуғын-сүргінде болып, бостандыққа шыққан тұсы-тын
Жетпістің үстіне аяқ басқан білімдар қарт екі жасқа батасын береді
«Мұсылманша некемді Әлмағамбет атам қиып еді», деп ол кісіге жан теңгермейтін әрі аузынан тастамайтын еді жеңгем
Әлекең атамыздың батасынан бақ дарып, алғаны алғыс болды, ұлын ұяға, қызын қияға қондырып, немере сүйді, саялы бәйтерек сынды тамырын туған жерге тереңнен жайды жас отбасы.
Ұлт көсемі Ахмет Байтұрсыновтың ет жақын туысы Әлмағамбет ақын артына қазақтың өткен-кеткеніне қатысты іргелі туындылар қалдырған
«Қазақ тарихы» атты дастан жазып, шежіре түзген
2008 жылғы жазда плакатқа түсірген ше­жірені өзге де жәдігерліктермен қоса Ахмет атамыздың мұражайына Ғайша жеңгем тапсырды
Алматының бірқатар басылымдары мұны мәдени өміріміздегі елеулі оқиғаға балап, жарыса жария етті
Мәселен, «Қазақ әдебиеті» газеті сол жылғы 1 тамыздағы №33 санында «Бұл құжат – рухани тарихымызды зерттеушілер үшін соны жаңалық болуымен қатар, елімізде оқу-ағарту ісінің үш ғасырлық өткенін зерделеуге де мүмкіндік беретін тың дерек» деп атап өтті
Ал осы қолымыздағы «Ана тілі» газетінің тіл­шісі Анар Дүйсенбайқызы тамыздың 7-дегі басылым­ның №32 санында шежіре туралы айта келіп, «бірнеше жылдардан кейін осы шежірені, Әлмағамбет ақынның жарық көрген шығармаларын келіні, зейнеткер-ұстаз Ғайша Мұхамедиқызы Алматыдағы А.Байтұрсынұлы музей-үйіне әкеліп тапсырды» – деп жазды
Телеарналар да осы оқиғаны елең еткізер жаңалық есебінде атап өтті
«КТК» арнасының жаңалықтар бағдарламасындағы арнайы сюжетті таспаға жазып алдық.
Науқастанып жүргеніне қарамай, жеңгем екі сағаттан астам уақытқа созылған осынау мәдени шараға ынты-шынтысымен араласты, сырқаты жанына батса да қабақ шытып, сыр берген жоқ
«Ана тілінде» сол мақаламен қоса шыққан суретті оқырман назарына ұсынып отыр­мын, мұнда басына орамал байлап, оң жақта бірінші отырған жеңгем – Ғайша Мұхамедиқызы
Сөйтіп, ол ардақты Әлмағамбет атасы алдындағы перзенттік, келіндік парызын өтеді ғой, – деп ойлаймын.
Өздеріңізге мәлім, елуінші жылдардың соңын ала діліміз бен дінімізге қарсы атеистік шабуыл үдеп, ұлттық салт-дәстүр «ескіліктің сарқыншағы» деп жарияланды ғой
Бұл тұста да Ғайша жеңгем өзінің азаматтық биігін аласартқан жоқ
Осы туралы қостанайлық ақын, филология ғылымдарының кандидаты Нағашыбай Мұқатов былай деп жазады: «Еңбек кеңшарында тұрғанда Кәдіржан ағайдың шешесі Нағима, әкем Оразбайдың шешесі Үкісары бірде таяқтарына сүйенген қалпы, апыл-ғұпыл басып, мектепке жетіп барыпты
Көкалат білім ұясында биология пәнінен дәріс беретін келіндері Ғайшаны сабақ үсті­нен тауып алыпты
Мұғалімді оңаша шақырып, оңаша сыр бөлісіпті
Екеуі бір-бірінен қалмай, жарыса сөйлепті.
– Сен Байтұрсын мен Мұқатты Зайсаннан ту­дырып әкеліп пе едің? Неге аттарын атайсың? Тұр­лығұл әулетінің келіні екеніңді ұмытып кеттің бе?
– Сіздердің айтқандарыңыз дұрыс шығар
Бірақ мен мұғаліммін
Сабақтамын
Балаларды бөліп-жарып атау да қиынырақ
Ғайша осылай дейді де, сәл үнсіз қалады
Екі кемпір одан са­йын қаһарланып, ашуға мінеді
Ұлттық дәстүр, ата-әже деген бар, байқа, ұят болады, – деумен сөздерін тәмамдайды екі қария
Ұстаз «жарайды, көрерміз, ойланармыз», – деп қарияларды құрметпен сыртқа шығарып салады
Езуіне күлкі үйіріліп, сыныпқа кіреді
Кейін екі туыс баланы тақтаға басқаша тәсілмен шақырды
Ұстаз жеңге Байтұрсынов, Мұқатов деген фамилияларды аузына алмады
Төртінші сыныпта оқитын бізге: «Серік, бүгінгі сабақтың тақырыбы қандай, Нағашыбай тақта алдына шығып, өсімдік суретін салшы деумен ғана тынды»
Осы бір үзік сырдың өзге де ағайындарға тікелей қатысы бар екенін білемін.
Ұстаздық міндетіне үлкен жауапкершілікпен қарайтын
Ауылдағы отбасы тірлігін біржақты қылғаннан кейін түннің бір уағына дейін көз ілмей, ертеңгі сабағына даярланатын
«Қазақстан мектебі», «Билогия в школе», «Химия в школе», «Химия и жизнь» басылымдарын үзбей жаздырып алатын
Жақсы оқып жүрген кей оқушының үлгерімі төмен­деп кетсе, соған кәдімгідей уа­йымдап, қынжыла­тын
Жалпы, өзіміз тәлім алған ұстаздарымыздың барлығына да осындай жанашыр аналық мейірім тән еді
Жеңгемнің тағы бір қыры – бағбандық болатын
Торғай – далалы жер, халқы негізінен төрт түлік мал өсіреді, көкөніс, жеміс-жидек жағына онша мән бере бермейді
Мамандығы биолог болғандықтан сыртқа сапарлап шыға қалса, өсімдік тұқымдарын, ағаш көшеттерін әкеліп, көктем шыға отырғызатын, мәпелеп күтіп, жерсіндіретін
Бүгінде Торғай төсінде бау-бақша өсіруге ұмтылыс байқалса, осынау игі іске мұрындық болып, алғаш үлгі көрсеткендердің бірі жеңгем болатын
«Ақырын жүріп, анық бас, еңбегің кетпес далаға, ұстаздық қылған жалықпас, үйретуден балаға» деп ұлы Абай атамыз айтқандай, еңбегі еленіп, республиканың халық ағарту ісінің үздігі, әдіскер ұстаз атанды, талай жас мұғалімнің ұлағатты тәлімгері болды.
Бүкіл саналы ғұмырын ұрпақ тәрбиесіне арнаған абзал жан көзден кетсе де, көңілден кетпейді, үлгісі мен өнегесі менің де, мен сияқты мыңдаған көген көз шәкірттерінің жадында мәңгілік сақталады.
Жетпісбай Бекболатұлы,
Қазақстан Республикасы
Білім беру ісінің құрметті қызметкері
