Ғасырдан ұзақ тарихы бар іргелі білім ордасы – Семей қаласындағы Шығыс Қазақстан облыстық  Абай атындағы әмбебап кітапханада ­ ­саналы ғұмырын  журналистік салаға арнаған ел азаматы Сүйеубай Байқадиұлының жарты ғасырлық шығармашылығын көпшілікке таныстырған ғибратты шара өтті. 
Сүйеубай Байқадиұлы еліміздің баспасөз саласында ұзақ жылдар жемісті еңбек етті
Ол 1992 жылдан бастап республикалық «Халық кеңесі», «Заң» газеттерінде, кейін облыстық «Дидар» газетінде тілші, 1997-1999 жылдары облыстық «Сарыарқа» газетінің бас редакторы болды
2000-2002 жылдары облыстық ақпарат және қоғамдық келісім басқармасында бас маман, мұнан соң Семей қаласы әкімінің баспасөз хатшысы қызметтерін абыроймен атқарды
Одан кейінгі кезеңде «Қазақстан-Заман» газеті мен «Мөлдір бұлақ» журналында жемісті еңбек етіп, 2012 жылы зейнеткерлік демалысқа шықты.
Семейдің зиялы қауымы ҚР Мәдениет қайраткері, бірнеше кітаптардың авторы, 50 жыл ақпарат майданында қаламының қарымын танытып келе жатқан майталман журналист Сүйеубай Байқадиұлының «Қаламгердің құрақ көрпесі» атты екі кітаптан тұратын мақалалар жинағының тұсаукесер салтанатының куәсі болды.
Баспадан кеше ғана шығып, сиясы кеппеген жинаққа С.Байқадиұлының жарты ғасыр­лық журналистік қызмет қор­жынына жиналып, бас­пасөзде жарық көрген мақа­ла­лары­ның таңдаулылары іріктеліп, жинақ­талған
Жинақ кешегі қолына қалам алған он төрт жасар жеткіншектен, бүгінгі немере сүйіп, ұрпақ өрбіткен үлкен бір әулеттің отағасы, салиқалы ел азаматына айналған С.Байқадиұлы­ның туған елі мен жеріне, еңбек адамдарына деген ыстық ықыласынан туған өлкенің өзекті мәселелерін көтеретін туындыларымен таныстырады
Қос кітаптан тұратын жаңа жинақ журналистің жарты ғасырлық баспасөздегі қызметінің оқырман алдындағы есебі сынды.
Екі томдық жинақтың тұ­сауын қаламыздағы Қазақ Ин­нова­циялық Гуманитарлық Заң университетінің доценті, оқу-ағарту ісінің үздігі, этнограф-тарихшы Мұхаметқазы Мұхамедиұлы мен республикалық «Абай» журналының бас редакторы, ақын Мұратбек Оспанов кесіп, сәт сапар тілеген лебіздерін білдірді.
«Ақшәулінің ақиық қаламгері – Сүйеубай Байқадиұлының шы­ғар­машылығына 50 жыл» атты әдебиеттер көрмесінен жур­налистің республикалық «Халық кеңесі», «Заң», «Қазақстан-Заман», облыстық «Семей таңы», «Дидар», «Сарыарқа» газеттерінде жарияланған мақалалары көрініс тапты
Журналистік қызметін қаламгерлікпен ұштастырған еңбегінің нәтижелері – «Қош бол, аққуы» новелласы енген «Арман қанатында» жинағынан бас­тап барлық кітаптары көрмеден лайықты орын алды
Шараға қатысқан қаламыздағы Шәкәрім атындағы Семей мемлекеттік университетінің журналистика факультетінің студенттері қаламгер туралы мол мағлұматқа қанықты
Кітаптың тұсаукесер шарасына арнайы дайындалған С.Байқадиұлы жайлы «Барқыт­белден ұшқан түлек» атты слайд көрсетілімі қаламгердің барлық шығармашылығын қамтып, отбасымен таныстырды.
Қызығы мен қиындығы қатар жүретін журналистік сала қырларын жетік меңгерген қалам иесінің шығармашылығы жайлы әріптестері журналист Тілеген Ахметов, жазушы Бейсен Ақанов, ақын Мұратбек Оспанов, «Зияткерлік» баспа үйінің директоры А.Құдайбергенов жүрекжарды тілектерін ортаға салды
Қаламгер С.Байқадиұлының қызы, көп бала тәрбиелеп отырған ана Сағыныш та әкесі жайлы сырларымен бөлісті.
Жаңылгүл ӘДІЛБЕКҚЫЗЫ,
кітапханашы
СЕМЕЙ
