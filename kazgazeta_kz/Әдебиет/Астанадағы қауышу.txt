Адам табиғаты деген қызық-ау өзі
«Қартайғанда бір бала» деп атам қазақ тегін айтпаған екен
Бүгін бір ерекше күйге бөленіп, бір орында отыра алмай, байыз таппай кеткенімді қарашы! Сыртымнан байқап тұрған біреу болса, мына, үлкен кісіге не болған, бала болып кеткен бе өзі деп таңырқауы әбден дұрыс
Дәл қазір балаша қуанып тұрғаным рас
Әрине, себебін айтып ақталуыма болатын шығар
Қуанбағанда ше? Бұл бір ерекше кездесу болғалы тұр
Жай ғана кездесу емес-ау
Сағына қауышу ғой бұл
Жарты ғасырға жуық көріспеген достарыңмен қауышу деген қандай ғажап! Оларды алдын ала ойлап, әрқайсысын кезек-кезек  көз алдыма әкеп, елестетіп, байыз таба алар емеспін.
Жаңа ғана телефон арқылы ­Райхан хабарласты
Ол қуанғанынан мен келді деп, Марат пен Майраға телефон соғыпты
Бір-біріне хабарласып жатқан сыңайлары бар
Іле маған Марат телефон шалды
Баяғы қыздар мен жігіттердің қайда, қалай жүріп жат­қанынан хабардар етіп жатыр
Содан менде де дегбір жоқ
Дауыстарын естіген соң, енді өздерін, жүздерін тезірек кө­руге асықпын.
Қандай болды екен, шіркіндер! Балауса қыздар мен жасөспірім бозбала шақтары еді-ау.
Райхан, Марат, Биғайша, ­Майра, Күзенбай… Өзімді де солардың қата­рына қойып, 50 жылға шегініс жасап, балғын жастық шаққа қайта оралғандай күй кешудемін.
Балаң мінезден арыла қоймаған кез еді ғой
Ішіміздегі ең пысығымыз, белсендіміз де Биғайша болатын
Клас­тағы ең үлкен бастығымыз да сол
Комсорг деген дардай аты бар
Бәрімізге ақыл айтып, тәртіп орнатып, тік тұр­ғызатын
Кештерді ұйымдастырып, өлең, би десе жанып  түсетін еді
Марат ішіміздегі ең кішіміз
Қамбар екеуі мұ­ғалім келгенше ойын­дары басылмай, алысып-жұлысып, бөлмені шаңға бөктіріп қоятын.
Ал Райхан болса, оның жөні тіптен бөлек
Райхан десе, Райхан
Өзі де қауызын жаңа ашып келе жатқан райхан гүліндей, үнемі күлімдеп жүретін, тығыршықтай ғана сүйкімді қыз болатын.
Ол кезде мен Алматыдан Астанаға қоныс аударатынымды білген жоқ едім
Көп ұзамай, Жарқыным Аста­наға қызметі ауысатынын айтты
Мен қуана-қуана көшуге дайындала бас­тадым
Еліме, туып-өскен жеріме жа­қындайтыныма қуандым.
Міне, енді баламның арқасында Астананың қақ төріне қоныс тептім
Араға ұзақ жылдар салып келсем де, жастық шағымды өткізген, оқып, білім алып,тәрбие көріп өскен жерім болған соң, жатсына қоймадым
Айналамның бәрі, көзіме жылы ұшырайтын сияқты
Рас, қала баяғы Ақмола емес, тіпті Целиноград та емес
Мүлде басқаша
Бірақ сол топырақ, баяғы өзім көрген, өзім жүрген жер екенін бар болмысыммен сезіп тұрғандаймын.
«Бәрін айт та, бірін айт» демекші, жаңағы бірге оқып, бірге өскен жан дос­тарыммен қауышудың жөні айрықша болды.
Бірінші болып асығып-аптығып Майра жетті
Құрақ ұшып мен де алдынан шықтым
Құшақ жая қауышып, ұзақ тұрдық
Көзімізді бір-бір сулап алдық.
– Құдай-ау сенбісің? Қаншама өмір өтті
Қартайғанда кездестік-ау, – дейді ол
Екеуміз бір-бірімізге қарай бердік.
– Иә, баяғы қыз Майра, сұлу, сыл­қым Майрасың ғой
Ортамыздағы ең сұлуымыз сен едің ғой, – деймін түріне барлай қарап.
– Таныдың, таныдың, айтпай-ақ таныдың-ау, – деп ол да мәз бола күліп жатыр
Сыры кетсе де, сыны кетпеген
Баяғы нұсқа
Әдемі дөңгелек жүзі қанша қартайып өзгергенмен, маңдайдағы қос жанар кәрілікке дес бермейді білем
Майраны көзінен бірден таныдым
Естігесін байыз тауып отыра алмай жеткенін, ең әуелі бір жүз көрісіп алайын­шы деп келгенін, үйінде отағасы көптен науқас екенін айтып, ұзақ отыра алмады.
Көп ұзамай Марат үйіне шақырып, бәріміздің басымызды қосты
Жарты ғасырға жуық ғұмыр өткендегі кездесу ғой
Марат та тағаты қалмай, балконға шығып, қарай беріпті
Біздің  келе жатқанымызды көріп, есік алдынан қарсы алды
Егде тартса да, кәрілікке әлі де бой бере қоймаған ашаң жүзді, ұзын бойлы жігіт ағасы тұрды алдымда
Әрине, бұл Марат екенін бірден жобаладым.
Қапсыра құшақтасып, мәре-сәре сәлемдесіп, қуана қауышып жатырмыз
Мараттың жанында  орта бойлы қараторы әйел үнсіз күлімдеп тұрған
Мараттың бәйбішесі боларсың деп, әкелген гүлімді ұсына бергем
Ол «қой-қойлап», ат-тонын ала қашты.
– Марат, мына Ханзипа бүлдірді, мені танымады, тезірек бәйбі­шеңді шақыр, – деп өзі мүлде күлкіге қарқ болып, әрең сөйлеп тұр
Сөйтсем, бұл баяғы өзімнің Райханым екен.
– Райхан, сенсің ғой
Солай ма? Танымай қалғанымды қарашы! Кешір, жаным, – деп көңілім босап, оны құшағыма алдым
Ас үйден ұзын бойлы ақсары әйел шығып, қол беріп, жылы амандасты
Бұл Мараттың бәйбішесі Бағила болатын
Сол күні Марат мені таныстырмақ болып, өзіне жақын жүрген жора-жолдастарын да шақырған екен
«Жақсыда жаттық жоқ» дегендей, жайдары мінезді, жайсаң жандар болып шықты
Бұрыннан таныс-біліс  адамдардай  әңгімеміз бірден жарасымдылық тауып, жақсы отырыстың сәнін құрдық
Өмірдің өткен белестері, жауқазындай жастық шақтың небір ғажайып сәттері әңгімемізге арқау болды
Бұл күнге жете алмай кеткен қимас достарды еске алдық.
Қартайған адамдар бас қосқанда, өткенді еске алу бір ғанибет
Соған өздері мәз-мейрам болып, бір жасап қалады
Ал ұстаздар туралы айтқанда, тіпті бала сияқты желпініп кетерін қайтерсің.
Сол бір жарасымды өткен қауышу кешінде біз де, болашақ ұрпаққа, ата-баба ізін жалғастырар жақсы тілектер айтқан едік.
Міне, одан бері де біраз жылдар өтіпті
Баяғы достармен туыс-туғандай, аралас-құраласымыз үзілмей жалғасып келеді
Аз күн хабарласпасақ, бір-бірімізді іздеп қаламыз
Өмір заңы солай! Жылдан-жылға қатарымыз сиреп барады
Отаны­мыздың бас қаласы  –  Астанада табысып, балаларымыздың арқасында әдемі қариялық өмірді өткеріп жатырмыз
Астана көңілімізді көркейтіп, күннен-күнге, жылдан-жылға қанатын кеңге жайып, көркейіп, өсіп келеді
Кинодан көріп тамсанатын Еуропа елдеріндегідей ғажайып, зәулім ғимараттар қаланың сәнін келтіріп, бой түзеуде.
Астана – бар қазақтың басын қос­қан стратегиялық мәні зор қала
Ел­басымыздың бастауымен Са­ры­ар­қаның дәл төсінен, жан-жақты ойластырылып, ұтқыр шешіммен са­лынғанына бүгінде көпшіліктің түбе­гейлі көзі жетіп, Астанамыздың туған күнін әр жыл сайын салтанатпен қарсы алып, зор қуа­нышпен тойлауда.
Еліміздің түкпір-түкпірінен келіп қоныс тепкен халқымыз, тірлік қамына кірісіп, үй салғаны үй салып, біртіндеп игілікке қол жеткізуде
Лайым  Ас­танамыз елімізді бақыт құшағына бөлейтін берік қорғаны, тірлік тірегі, бейбітшіліктің алтын ордасы болғай
Астанам әрқашан халқымның құтты мекені болсыншы! Достарыммен қауыштырған Астанама мың да бір алғыс!

Ханзипа Кәкімжан,
Қазақстан Журналистер одағының мүшесі
Астана


Ханзипа Кәкімжан,
Қазақстан Журналистер одағының мүшесі
Астана


