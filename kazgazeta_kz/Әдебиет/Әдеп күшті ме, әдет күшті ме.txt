«Гүлстан» – шығыстың атышулы ақындарының бірі Сағдидің XIII ғасырда парсы тілінде жазған дастаны
Кітапқа ақыл-кеңес беру мақсатында шағын әңгімелер, афоризмдер, нақыл сөздер жинақталған
«Гүлстан» сол кездің өзінде-ақ Иранда, Орта Азияда, Түркияда, Египетте, Индияда сан рет көшірілген
Бұл дастанды Алтын Орда ақыны Сейф Сарайи XIV ғасырда (1391 ж.) парсы тілінен түркі тіліне тәржімелеген
Аударманың тілі қарапайым, жеңіл, түсінікті.
Зерттеушілердің пікіріне қарағанда, аудармашы кейде қысқартып аударса, кейде жанынан сөз қосып, ұзартып отырған
Кейде бір үзінділердің мазмұнын ғана жеткізсе, іле-шала бұлжытпай, жолма-жол тәржімелеген
Түпнұсқадан қол тимей, аударылмай қалып қойған жерлер де бар
Осындай ерекшеліктеріне байланысты «Гулстан бит-турки» (Гүлстанның түркішесі) бір жағынан еркін аударма сияқты көрінсе, екінші жағынан алтынордалық ақынның қолтума шығармасы сияқты әсер қалдырады.
Төменде Сейф Сарайидің бір хикаятын көне түркі тілінен қазақ тіліне (түсіндірмесімен) аударып, жариялап отырмыз
Оқырмандар жылы қабылдаса, одан әрі аудару ойымызда бар.
Бір топ қарақшы тау басында жан-жаққа көзін сүзіп, жол торып отыратын еді
Жәбірленушінің бірі сұлтанға келіп айтты: «Пәлен деген таудың басында қарақшылар отыр
Әрлі-берлі өткен керуенді тонап, үнемі жолын кеседі»
Сұлтан бірнеше батырынан жасақ құрып: «Қарақшыларды маған ұстап әкеліңдер!» дейді
Ержүрек батырлар тау басына келіп, бір жерге жасырынады
Қарақшылар күн батып, қас қарайғанда дабырлап қайтып оралды
Көптеген мал және дүние-мүлік әкелді
Қаруларын шешіп, ұйықтауға жатты
Жасақ сабыр сақтады, сәтті уақытын күтті
Таңсәріде қарақшылар қатты ұйқыға кеткенде, кенеттен бас салды
Қолдарын байлап, оларды сұлтанның алдына әкелді
Сұлтан: «Бәрін де өлтіріңдер!» деп бұйырды.
Қарақшылардың арасында бір бала бар еді, өмірінің жасыл бағы құлпырып жайнап, оның әсем гүлдері енді ғана бүр жарып келе жатыр еді
Уәзірлердің бірі алға шығып, жер өбіп айтты: «Бұл бала өмір бағынан әлі жеміс жеген жоқ
Жаһан сұлтаны өз кеңшілігімен жазығын кешіріп, азат етсе, не болар еді?» Бұл сөз сұлтанға қош келмеді
Жүзін бір жағына бұрыңқырап айтты:
Арамзалардың тұқымына тәрбие
беру –
Күмбез үстінен құдық қазғанмен
бірдей.
Оны өлтір
Қара да тұр, ол жүреді,
жүреді де,
Дағдысына басып, кім жолықса, соны
сояды.
«Пасықтардың нәсілі жөнге келе қоймас
Отты сөндіріп, қоламта қою, жыланды өлтіріп, баласын асырау ақылды адамдардың ісі емес».
Өлең
Егер бұлттан әбу-хайат (мәңгілік
өмір сыйлайтын) суы жауса да,
Ақиқаты сол – тал ағашына жеміс
шықпайды.
Жамандармен өміріңді зая қылма,
Қурап қалған нәйден (қант қамысы)
кісі шекер жемейді.
Уәзір бұл сөзді естіп, сұлтанның жақтырмаған, жаратпаған әлпетіне жақсы шырай енгізу мақсатымен жақсы-жақсы әңгімелер айтты
Содан кейін былай деді: «Жаһан сұлтанының айтқандары шүбәсіз ақиқат
Бұл бала ол жауыздардың арасында өссе, сөз жоқ, қарақшылардың бірі болып шығар еді
Алайда үміт бар, бала ізгілер сұхбатынан ғибрат алса, ақылды адамдардың тәрбиесін қабылдайды
Өйткені ол барынша жас, үлгі-өнеге ала біледі
Сыртқы келбетінде ешқандай жауыздықтың нышаны жоқ
Пайғамбарымыз салла аллаһу алайһи уа саллам айтты емес пе: «Бірде-бір ұлан туғанда жаман болып тумайды, ізгі болып туады: оны ата-анасы я яһуди, я христиан, я отқа табынушы етіп жібереді».
Өлең
Луттың (пайғамбардың) әйелі кәпірлерге ұйығаны үшін жаһаннамға кетті.
Ізгілердің соңына еріп, асхаби қаһфтың (жеті ұланның) иті де жақсылық тапты.
Бұл сөзді естіп отырған сұлтан қызметшілері уәзірдің пікіріне қосылып, сұлтанды мадақтады, оған дұға жасады
Сұлтан баланың жазығын кешті
«Азат қылдым» деді
Алайда одан кейін тіл қатпады.
Өлең
Рүстемнің атасы Зал бір күні
Айтты: «Кел, балам, есіт менен нақыл
сөз.
Қапы қалып, осалдық жасай көрме,
Дұшпаныңды әлсіз әрі бейшара көріп.
Уәзір бұл ұланды жақсы әңгімелерге тартып, ізгілікті істерге баулыды
Бір мұғалімнің қарауына берді
Ол оған ғылым мен әдепті, ізетті сөйлеуді, адамдармен қалай қарым-қатынас жасауды үйретті
Ұлан бірте-бірте үлкен дәрежеге жетті, кішіпейілділігіне бектердің өзі таңдай қағып, құрмет, ықылас көрсете бастады.
Бір күні уәзір сұлтанның алдына келіп, ұланның сүйкімді істерінен біршама хабар берді
Сұлтан күліп айтты: «Тәрбиелі отбасында туып-өстің және менің қасымда есейдің
Орта әрдайым текті жерден шыққаныңды есіңе салып отырды
Егер бір адамның бітімі, жаратылысы нашар болса, оған әдеп берушілердің әдебі пайда бермейді».
Өлең
Бөрінің баласы болар өзі тектес.
Атасына ұқсап, ол да – қарақшы бөрі
болады.
Қаншама жақсылық етсең де, ол бір
күні
Саған зиян келтіреді, одан сақтана
жүр.
Әлқисса, ол ұлан он бес жасқа келді
Шаһардың сол орамында (көшесінде) қарақшылардың ақылдастар ордасы бар еді
Олардың барлығы жиналып, баланың қасына келді
Бауырына тартты
Бір күні әлгі ұлан қапысын тауып, уәзірді және оның екі баласын өлтіріп, асыл қазынасын, дүние-мүлкін шамасы жеткенше арқалап алып, тау басындағы қарақшылардың тобына келіп қосылды
Әкесінің орнын басты
Бұл хабар сұлтанға жетті
Ол былай деді:
Өлең
Жақсы қылыш болар ма жаман
темірден,
Жуғанмен кетер ме қаралық қара
көмірден.
Жауызға ізгілік жасау, ақылыңа
салып, пайымда,
Жақсылықты жамандықпенен
қайтарғанмен тең.
Сағди бұл хикаят арқылы бір жағы мәлікте (ханда) қырық кісінің ақылы бар екендігін паш етсе, екінші жағынан әдет пен әдептің айырмашылығын білмеген уәзірді сынға алады
Сонымен қатар өз оқырмандарына орынсыз жасалған ізгіліктің зая кететіндігін нақты мысал арқылы түсіндіреді
Осы хикаят­ты оқып отырғанда мына бір аңыз еріксіз еске түседі
Ілгеріде екі ғалым бірі – «Әдеттен әдеп күшті», екіншісі – керісінше, «Әдептен әдет күшті» деп айтысып қалады
Бірін-бірі жеңе алмапты
Ақырында тәжірибе жасауға келісіпті
«Әдеттен әдеп күшті» деген ғалым бір мысықты әдептілікке үйретіпті
Ең соңында ол мысық қолына шам ұстап, көпшілікке қараңғыда қызмет көрсете алатын дәрежеге жетеді
Күндердің күнінде әлгі ғалым «Әдептен әдет күшті» деген ғалымға мысықтың қаншама жабайы әдеттерін тастағанын айтып мақтаныпты
«Олай болса, өнеріңді көрсете ғой» дейді
Айтқанындай, мысық үлкен әдеп көрсетіп, қолына шам ұстап, қараңғыны жарық етіп, көпшілікті таңырқатыпты
«Әдептен әдет күшті» деген ғалым қойнына бір тышқан тығып апарған екен
Мысықтың алдына қоя береді
Мысық шамды лақтырып жіберіп, тышқанды қуып ала жөнеледі
Сөйтіп, «Әдеттен әдеп күшті» деген ғалым күлкіге айналады
Расында, ыстық ықыласымен тәрбие берген уәзірді, оның екі баласын өлтіріп, бар дүние-мүлкін арқалап кеткен қарақшының баласын жексұрындыққа жетелеген қандай күш еді? Әдет
Әкесінен дарыған бұзық қан
Яғни хикаяттан «тектіден текті, тексізден тексіз туады» деген қорытынды жасалады
Бұл идеология қазір де бір жағынан дұрыс
Екінші жағынан «Осы заманда дәл осы оқиға қайталанса, қалай болар еді?» деген ой қылаңдайды
Біздің кезіміздегі қоғамдық сана орта ғасырлардағы қоғамдық санадан көш ілгері кеткен
Әр адам өзін-өзі тәрбиелей алса, алынбайтын қамал жоқ
Сырттан жасалатын тәрбие бар болғаны қосалқы күш
Бар гәп жеткіншектің өзінде
Халқымыз «Жаманнан туған жақсы бар, Адам айтса нанғысыз
Жақсыдан туған жаман бар, Күндердің күні болғанда Бір аяқ асқа алғысыз» деп неге айтқан? Шындығында, бұл нақыл өзін-өзі тәрбиелей алатындар мен бетімен кеткендердің айырмашылығын нақты жеткізіп тұр
Абай атамыз да: «Мінезді түзеуге болмайды» деген адамның тілін кесер едім» деп тектен-текке айтпаған
Орта ғасырлық ұланға өзін-өзі тәрбиелеу идеясы, біздіңше, өз дәрежесінде жеткізілмеген сияқты
«Әдеттен әдеп күшті» деген ғалымның ұстанымы жан-жануарларға, мақұлқатқа жүрмегенімен, адамзатқа теңдесі жоқ пайда әкеледі.
Бақытгүл Құлжанова,
әл-Фараби атындағы 
Қазақ ұлттық университетінің доценті,
 филология ғылымының кандидаты
