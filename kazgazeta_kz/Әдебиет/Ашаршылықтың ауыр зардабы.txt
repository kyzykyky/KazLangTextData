Жуырда  ел Тәуелсіздігінің 25 жылдығына орай Қазақстан Республикасы Президенті мұрағатының ұйымдастыруымен «Қазақстандағы 1930 жыл­дардағы ашаршылық: құжаттар мен деректер» атты дөңгелек үстел өтті
Жиындағы беташар сөзінде Қазақстан Республикасы Президенті мұрағатының директоры, техника ғылымының докторы, профессор Б.Жапаров сол бір ашаршылық жылдарына байланысты мұрағат қорларындағы деректердің айтары мол, тек соларды талдау, таразылау – кезек күттірмес міндет екендігін алға тартты. 
Борис Әлікенұлы мұндай де­ректер­дің әлі күнге дейін нақ­ты­лан­бай, бір жүйеге түспеуінің салдарынан болып отырғандығын жеткізді
Режиссер, сценарист Еркін Рақышев түсірген «Ашаршылық» деректі фильмі, автор­дың фильмді жасау барысындағы ашар­шылық оқиғаларына қатысты деректер хақындағы әңгімесі де ортақ әңгімені толықтыра түскендей болды.
Тарих ғылымының докторы, профессор Талас Омарбеков баяндамасында тәуелсіздігіміздің алғашқы жылдарында ашаршы­лық оқиғаларын зерттеу жөнін­дегі Парламенттік комиссияның құ­рамында академик-ғалым М.Қозы­баев, жазушы, қоғам қай­­­раткері Ш.Мұрта­замен бірге жұмыс істегенін тілге тиек етті
Сонда ашаршылықтан 2 миллион халық қырылғандығын жария еткендіктерін айта келіп, бұл орайда бірқатар мәселелерге тоқталды
Ұлы Отан соғысының ардагері, Ұлттық Ғылым академиясының академигі Сағындық Кенжебаев Қарағандыдағы ашаршылық жылдар оқиғасына куәгер болғандығын еске ала отырып, өз зерттеулерінде ашар­шылық жылдары Қазақстанды басқарған Голощекиннің бір рет те ауылда болмағандығын, сөйте тұрып, қазақ ауылының жағдайын жақсы білетін Т.Рысқұлов, С.Сәдуақасов сынды қай­раткерлердің сөздеріне құлақ аспаған­дығына бірқатар дәлелдер келтірді.
Тарих ғылымының кандидаты Қайдар Алдажұманов мұрағат­тардағы құжаттарда елімізде ашар­шылық болғаны айтылғанмен, кісі шығыны туралы мәлімет кел­тірілмегендігіне, көп ретте шын­дықтың жасырылғандығына көз жеткізгендігін айтты
Ш.Уәлиханов атындағы тарих және этнология инс­титуты директорының орынбасары, ғылым докторы Светлана Смағұлова жергілікті мұрағат өкілдерін тарихшы-ғалымдармен бірлесіп жұмыс істеуге шақыра отырып, өздерінің аймақтарға үш рет экспедиция ұйымдастырып, көптеген мағлұматтар алған­дық­тарын жеткізсе, Қазақстан Республикасы Президенті мұрағаты басқармасының бас сарапшысы Айнаш Сейсенбаева ашаршылық ақиқатын ашуда жергілікті көнекөз куәгерлердің әңгімелері, естеліктері, солардың қолдарында сақталған дерек, құжаттардың берері мол екендігіне баса назар аударды
Атақты ақын Ілияс Жасүгіровтің ұлы Саят Жансүгіров әкесінің жеке мұрағаттарынан ашаршылық жылдар оқиғасына қатысты құнды деректердің табылғандығын ортаға салды
Жиында М.Тынышбаевтың ұлы Д.Тынышбаев, белгілі жазушы Бексұлтан Нұржеке­ұлы, ­тарихшы, жазушы Бейбіт Қойшыбаев, Павлодар облыстық мемле­кеттік мұраға­ты директорының орынбасары Қаншайым Мұқажанова, Батыс Қазақстан облыстық мем­лекеттік мұрағат директоры Айжан Сауғабаева, Атырау облыстық мемлекеттік мұрағат директоры Жаңылсын Әлпиярова және т.б
сөз сөйледі.
Алматы қаласы Орталық мешіті тарапынан ашаршылық жылдар құрбандарын еске алу рәсімі жасалып, Құран бағышталды
Дөң­гелек үстел аясында кітап көр­месі ұйымдастырылды
Жиын­ға қаты­сушылар елдің барша тұр­ғындарына үндеу жария­лап, 30-жылдар ақиқатын халық болып, мұра­ғат­танушылар, тарихшылар, қоғамтанушылар мен елдің әрбір тұр­ғындарын Президент Мұра­ға­тының ақпараттық қорларын жаңа дәлел-деректермен байытып, толық­тыруға атсалысуға шақырды.
Б.АЛҚАБАЕВ
