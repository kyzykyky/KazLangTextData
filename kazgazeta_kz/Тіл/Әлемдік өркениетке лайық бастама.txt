«Біз біртұтас азаматтық, Мәңгілік Ел жалпыұлттық құндылықтары қағида­тында, Тәуелсіздік жылдары ішіндегі біздің жетістіктерімізді жұмылдыру, сондай-ақ үш тұғырлы тіл мәдениетін енгізу негізінде Қазақстан қоғамын дамыту арқылы ортақ біртектілік пен ел бірлігін нығайтуды мақсат етудеміз».
(Елбасы Н.Ә.Назарбаевтың «Ұлт Жоспары – қазақстандық
 арманға бастайтын жол» атты мақаласынан)
Мемлекет шеңберінде қоғамдық таным нысанына айналған тіл мәселесі, оның ішінде «Үш тұғырлы тіл» саясаты төңірегінде еркін пікір алмасу бүгінгі күні әлеуметтік үдеріске айналды
Бұл орайда қарапайым адамның көңілінде туындайтын ең әуелгі сұрақ – мұндай саясат не үшін керек, қандай мақсат көздейді? Міне, осы сұрақтар төңірегінде қоғамдық санада бүгінге дейін әртүрлі көзқарастар орын алып келеді
Сол себепті де осы мәселе жөнінде өз пікірімізді білдіру азаматтық парыз деп санаймыз.
«Үштұғырлы тіл» туралы идеяны Елбасы Н.Ә.Назарбаев 2006 жылдың қазанында өткен Қазақстан халқы Ассамблеясының XII құрылтайында жария еткен болатын
Ал 2007 жылы «Жаңа әлемдегі жаңа Қазақстан» атты халыққа Жолдауында «Тілдердің үштұғырлығы» атты саяси-әлеуметтік, рухани-мәдени жобаны кезең-кезеңмен іске асыруды ұсынды
Бұл идея – біздің пікірімізше, елдің болашағына бағытталған, зор үміт күттіретін, бүгінгі әлемдік қоғамдық қозғалыс ырғағының түп тамырын дөп баса білген көрегендіктің жемісі, еліміздің алдағы уақытта Ұлы мақсаттарға қол жеткізудің стратегия­лы бағдарламасы
Елбасы Қазақстан халқына Жолдауында «Қазақстан бүкіл әлемде халқы үшін үш тілді пайдаланатын мәдениетті ел ретінде танылуға тиіс
Бұлар қазақ тілі – мемлекеттік тіл, орыс тілі – ұлтаралық тіл, ағылшын тілі – жаһандық экономикаға ойдағыдай кірігу тілі» деп бүкіл тұжырымдаманың түпмәнді философиясын анықтаған
Н.Ә.Назарбаев Ұлытау төріндегі ұлт туралы толғанысында: «Үш тілді – мемлекеттік тіл, орыс тілі және ағылшын тілін меңгергеніміз өте дұрыс
Соның ішінде біздің мемлекеттік тіл қатар келе жатыр
Біз осылай үш тұғырлы тілді қолдансақ, түбінде жолымыз ашық болады» деп баса айтқаны да бұқаралық баспасөз бетінде айтылған болатын.
Енді осы елдігіміз үшін аса маңызды мәселенің көтерілуіне негіз болған бас­ты факторлар ауанына көз жүгіртетін болсақ, оларды сыртқы және ішкі деп екіге жіктеуге болады
Алдымен сыртқы себептерге тоқталсақ, олар: әлемдік еркіндік, теңдік, ізгіліктену; бүгінгі әлемдік жаһандану мен интеграция үдерісі; бүгінгі техногендік өркениет кеңістігінің орнығуы; қазіргі әлемдік жаңа үрдістің қалыптасуының өзіндік ерекшелігі; адамдардың қоғамдық өмірде ана тілімен бірге басқа да шет тілінде сөйлеудің әлемдік тәжірибесі мен ежелден келе жатқан тарихи-әлеуметтік құбылыс болуы және т.б.
Ішкі факторлар: Қазақстан дүниежүзі халықтарына есігін айқара ашқан ашық қоғам, зайырлы мемлекет; мемлекеттің әлеуметтік-экономикалық әлеуетін арттыру; мемлекетіміздің әлемдегі дамыған 50, 30 елдің қатарынан көріну; Қазақстан көпұлтты, көп конфессиялы мемлекет; еліміздегі қоғамдық келісімді қамтамасыз етудің басты факторы; елімізді бүкіл әлемде мәдениетті ел ретінде таныту; халқымыздың рухани дамуына сара жол ашу; интеллектуалды ұлтты қалыптастыру; ел мәңгілігін нығайту және т.б.
Сонымен қазіргі Қазақстан – әлемдік жаһандану мен интеграция алаңына енген, дүниежүзі халықтарына есігін айқара ашқан, әлемдегі елу озық елдің қатарына енуді мақсат еткен, стратегиясы айқын, зайырлы мемлекет болғандықтан, ондағы тіл саясатына айрықша мән беріліп отырғанына сыртқы да, ішкі де себептермен негіз бар
Осыған орай қоғамдық ортада қалыптасқан оң пікірлерді қолдай отырып, біз өз көзқарасымызды саралайтын болсақ, ең алдымен, «үштұғырлы тіл» сая­саты – еліміз үшін жаңа рухани-мәдени парадигма дегенді айтқымыз келеді
Біз мұнда жалпы өркениеттік құбылыс тұрғысынан келіп отырмыз
Сол себепті бұл жоба қазіргі өмір-тіршілік талабы, көптілділік феноменін жалпы адамзат тарихы да мойындаған
Ғалымдардың анықтауынша, көптілділік – әртүрлі этносқа жататын адамдардың, ұлт пен ұлттың, мемлекет пен мемлекеттің арасындағы қарым-қатынастарды қамтамасыз ету мақсатында ерте замандардан келе жатқан әлеуметтік құбылыс
Яғни бүкіл әлем одан тыс қала алмайды және одан тыс қалып көрген емес.
Осы тұрғыдан келгенде бұл бағдар­лама, біріншіден, жалпы адамның болмысына тән антропоөзектік мәселеге жауап береді
Өйткені әр тұлғаның тіл әлемі – оған табиғатынан берілген онтоеркіндігіне сүйенетін субментальді, жеке-дара мәдени-семиозис ауқымы
Тіл – адамның рухани қалыптасып, дамуының, толығып жетілу, кәмілдікке қол жеткізу, рухани камертон әлемі
Бір сөзбен айтқанда, тіл – әр тұлғаның мәдени трансформациялану алаңы
Сондықтан көптілділік – әрбір тұлғаның әлеуметтік ортада өзін-өзі көрсету, өз әлемі мен орнын табу кеңістігі
Ал көптілділік жүйе – адамның екіден көп тілдерде түсінісу қабілеті мен қарымы әрі ішкі рухани интенциялық әлеуеті
Ең бастысы басқа тілдерді білу адам мен адамды, ұлт пен ұлтты, халық пен халықты жақындастыра түседі
Тіл білуі барысында адамның қарым-қатынас жасау, әлеуметтену, білімін арттыру мүмкіндіктері еселей артады
Өйткені әр тіл өзінше біртұтас мәдени әлем
Тіл үйрену арқылы адам жаңа әлемдік өркениеттің архитектоникасына еніп, бойлай алады
Бірінші кезекте адамның ақпараттық, мәдени және экономикалық кеңістігі кеңейіп, таным-түйсігі арта түседі
Алайда бұдан адамның тілдік мәдени жүйесіне мүлдем ықпал жасауға болмайды дейтін біржақты түсінік тумауы керек
Өйткені еркіндік қағидасына негізделген кез-келген шығармашылық әрекет – белгілі ұстанымға арқа сүйей отырып өз жолын табатын құбылыс
Осы тұста әр субъект деңгейінде тілдік жүйенің қалыптасу заңдылығына байланысты онтотектік бастама – ол әр адамның қандай да бір ұлттың, этностың өкілі болуына қатысты априорлық наным
Біздің пікірімізше, осы бір онтоэгологиялық феномен адамның ана тілінің иегері ретіндегі өзін жоғалтпауының қорғаны қызметін атқаратындығына сенім мол
Себебі ол – қасиетті онтогендік іргетас.
Екіншіден, елімізде «үштұғырлы тіл» саясатының өзектілігіне негіз болатын фактордың бірі – бүгінгі әлемдік жаһандану мен интеграция үдерісі болғанын мойындаймыз
Қазіргі біз өмір сүріп отырған жаһандану заманы көп тілде сөйлейтін адамдар дәуірі, ол заманауи талап
Бұл да қоғамдық даму заңдылығы
Қазір жер шарын мекендеген халықтардың 70 пайызға жуығы екі не одан да көп тілдерді әртүрлі деңгейде меңгерген және болашақта халықтар арасындағы түрлі байланыстардың ұлғая түсуімен байланысты көп тіл білушіліктің де маңызы арта береді деген ғылыми тұжырым бар
Демек, көптілділік те адамның қоғамдық қажеттіліктерін қамтамасыз ету мақсатында туындайтын табиғи құбылыс
«Үштұғырлы тіл» бағдарламасының негізгі идеясы – Қазақстанды бүкіл әлем халқы үш тілді бірдей пайдаланатын жоғары интеллектуалды мемлекет ретінде тануы
Ондағы басты формула: қазақ тілі – мемлекеттік тіл, орыс тілі – ұлтаралық қарым-қатынас тілі және ағылшын тілі –жаһандық экономикаға ойдағыдай кірігу тілі
Бас­ты ұстаным: мемлекеттік тілге құрмет, орыс тілі, шет тілін білу
Үштұғырлы тіл жай ғана әдемі популистік тұжырымдама ретінде дүниеге келген жоқ, ол – өмірлік қажеттіліктен туындаған игілікті идея
Қазіргі кезде күллі әлемге есігін айқара ашып, экономикасын дамытып жатқан тілдер биіктен көрінеді
Қоғамның ілгері қарай дамуы мен жетілуі әлеуметтік-экономикалық әрі саяси өзгерістерге тәуелді болуы анық.
Елбасы 2014 жылы 11 қарашада халық­қа арналған кезекті Жолдауында: «Бүгінде, алдымызда тұрған сын-қатерлерге ­жауап бере отырып, мен Қазақ­­станның «Нұрлы Жол» Жаңа Эко­но­микалық Саясаты туралы жариялаймын» деп айта келе, бұл «…әлемнің ең да­мыған отыз елінің қатарына бару жолындағы біздің ауқымды қадамымыз»» және ол «…біздің экономикамыздың таяу жылдардағы драйвері болады» деген стра­тегиялық мақсат көзделген болатын
Шындығында, бүгінгі Қазақстан әлемдік саяси-экономикалық ахуалға, жаңа әлемдік тәртіптің ширығуына байланысты өте күрделі сын-қатерлермен бетпе-бет келуде
Ал осындай кезеңде сыннан сүрінбей өту, толағай табыстарға жету, елдің тұрақты дамуын қамтамасыз ету, зайырлы интеллектуалды мемлекет мәртебесін сақтау, үздік ілім-білімге алып барар жол – ғаламшардағы үстемдік құрған тілдерді үйрену деп білуіміз шарт
Өйткені қазіргі кезде күллі әлемге есігін айқара ашып, «ақылды» экономиканы енгізіп жатқан елдер қарыштап дамуда
Қай заманда болсын, бірнеше тілді меңгерген мемлекеттер мен халықтар өзінің коммуникациялық және интеграциялық қабілетін кеңейтіп отырған
Бүгінгі таңда ТМД мен Орталық Азияның көшбасшы мемлекетіне айналған Қазақстан үшін үштұғырлы тіл – елдің бәсекеге қабілеттілікке ұмтылуда бірінші баспалдағы
Өйткені бірнеше тілде еркін сөйлей де, жаза да білетін қазақстандықтар өз елінде де, шетелдерде де бәсекеге қабілетті тұлғаға айналады
Сондықтан Қазақстандағы үштұғырлы тіл саясаты – бұл елімізді, оның әлеуетін одан әрі нығайтуға бағытталған тұтас тұжырымдама
Іс жүзінде тілдердің үштұғырлылығы идеясы бәсекеге қабілетті Қазақстанның ұлттық идеологиясының бір бөлшегі болып табылады
Яғни мемлекет әрбір қазақстандық үшін үш тілді білу – әркімнің жеке дамуының міндетті шарты екендігін әрдайым есте ұстауды қалап отыр
Қай заманда, қай кезде болсын, бірнеше тілді меңгерген халықтар өзінің коммуникациялық және интеграциялық қабілетін кеңейте отырып, ел іргесінің тыныштығы мен бейбітшілігін басты назарда ұстаған.
Үшіншіден, осы бір тұғырлы саясатты іске асырудағы ізгі іс еліміздің білім беру саласындағы инновациялық тұжырым
Еліміздің инновациялық білім беруге қадам басуға ынталылығы әлемдік деңгейдегі инновациялық үрдістермен және елдегі «үш тұғырлы тіл» саясатымен анықталмақ
Ең алдымен, қазіргі жаһандану үрдісіне байланысты әлемде ақпараттық-коммуникациялық технология негізінде: технологиялық, қаржылық, экономикалық, әлеуметтік-саяси және мәдени интеграциялық үдерістің дамуы білім беру саласының дамуында жаңа инновациялық көзқарастың қалыптасуына ерекше мән беруде
Расында, шетел тілін білсең – әлемдегі ең үздік, ең беделді жоғары оқу орындарында білім алуға мүмкіндігің мол
Ең бастысы, шетел тілін білу – бұл іскерлік қарым-қатынас және әлемнің кез-келген нүктесінде бизнеспен айналысу үшін міндетті талап
Сондықтан бүгінгі күні, үшінші мыңжылдықтың есігін ашып, ХХІ ғасыр табалдырығын аттап кірген шақта, Тәуелсіз Қазақстан Республикасының ендігі болашағы, шығар биігі саяси-экономикалық жағдайлармен қатар, оның үш тұғырлы тіл саясаты – еліміздің ұлы мақсаттарға қол жеткізу стратегиясы екенін баршамыз терең түсінеміз
Қазақстан үшін үштұғырлы тіл – елдің бәсекеге қабілеттілікке ұмтылудағы қадамдарының бірі десе де болады
Елімізде тілдердің үштұғырлы саясатының жүргізілуін дұрыс деп есептейміз
Үш тілді қатар меңгеру – әлемдегі ең дамыған мемлекетіміздің алдағы межелі мақсаттарын іске асырылуына зор серпін беретіні сөзсіз
Әрине, дамыған өркениетті 30 елдің қатарына қосылу мақсатында жүргізіліп отырған «Үш тұғырлы тіл» саясаты, шын мәнінде, елдің ертеңі үшін керек.
«Үш тұғырлы тіл» жобасын іске асыруда Абылай хан атындағы Қазақ халықаралық қатынастар және әлем тілдері университетінің, оның басшысы филология ғылымының докторы, Қазақстан Ғылым Академиясының кор­респондент-мүшесі Сәлима Сағиқызы Құнанбаеваның атқарып жатқан қызметі орасан зор
Еліміздің Білім және ғылым министрлігінің бекіткен мемлекеттік стандарты бойынша бұрынғы үш тілге қосымша кәсіби қазақ, орыс және ағылшын тілдерінің міндетті пәндер қатарында оқытылуына баса назар аударылуы, шет тілін оқытуға қосымша кредиттердің берілуі білім алушылардың рухани сұранысына жауап беруде
Сонымен бірге жоғарғы 3,4 курстарда таңдау пәндерінің басым көпшілігі шетел тілінде жүргізілуі болашақ мамандардың үдесінен шығып жатыр
Демек, біздің университеттік білім беру моделі аталмыш үш тұғырлы тіл жобасына сәйкес инновациялық тұрғыда өзгертілді
Мұнда жаңа модель: «білім – ғылым – өндіріс» формуласына негізделген
Кеңірек айтсақ, «тәуелсіз қоғамдық-экономикалық әлеует – инновациялық білім – интеллектуалды ұлт – Мәңгілік Ел» макротұғырнаманы бетке алады
Аталған университет ректорының үнемі назарында болатын да осы бір жоба
Сәлима Сағиқызы әр кезде елімізге үштілді меңгерген, кез келген жерден ақпарат ала алатын, өз ісінің білгірі, бүкіл әлем бойынша коммуникацияға түсіп, жер бетінің кез келген нүктесінде кәсіпкерлікпен айналысатын, елге пайдасын әкелетін кадрлар ауадай қажет екеніне мән береді
Осы тұста біздің университетте академиялық мобильділік бағдарлама өте жақсы жолға қойылған
Мысалы, бүгінгі таңда университетте 120-ға жуық шетелдік жоғары оқу орындарымен осы жоба бойынша байланыс орнатылған
Мұндағы айқындаушы факторының бірі – елдің білім беру саласындағы инновациялық үдеріс, екіншіден, Қазақтан Республикасының әлеуметтік-экономикалық дамуының басым міндеттеріне сай болуы
Демек, университет басшысы білім қоғамның әлеуметтік-экономикалық прогресінің әрі әлеуметтік жүйенің тұрақты ­дамуын қамтамасыз етудің басты факторы болатынын жіті бақылауда ұстайды
Мұндай ұстаным, әрине, білім беру саласының басым міндеттерінің қатарына: азаматтың бойында тұрақты ішкі патриоттық гуманистік позицияны, еліме қажетпін, өз елімнің иесімін, өз тағдырыма өзім жауаптымын, өз күш-жігерімді іске асыруға мүмкіндігім бар дейтін өзіндік сананы қалыптастыруға атсалысу азаматтық парыз дейтін ұстанымнан туындаса керек
Осының бәрі сайып келгенде мемлекетіміздің «үш тұғырлы тіл» саясатының аясында жүргізілген іс-шара болатынын университет жете түсінеді және ұжым әр кез қолдап отырады
«Болашақ» бағдарламасы қазіргі кезде білім индустриясындағы жастардың барлық деңгейін қамтуда және аталмыш аясында жүргізілуде десек болады
Мәселен, осы бағдарлама аясында мектепке дейінгі және мектеп жасындағы дарынды балаларға арналған елімізде 20 зияткерлік мектептер «Назарбаев зияткерлік мектебі» деген атаумен жұмыс істеуде
Алдағы уақытта жалпы орта білім беретін мектептерде көптілділік тұғырнамасы бойынша еліміздің 30 мектебінде пилоттық жобаның іске асырылуы көзделуде.
Қорыта айтқанда, үш тұғырлы тіл – бүгінгі ақпарат кеңістігінің болмысы
Орыс тілі мен ағылшын тілі әлем сөйлейтін алты ресми тілдің қатарында екенін, ал БҰҰ-ның 70 жылдық мерейлі мәжілісінде Елбасының әлемдік мінберде мемлекеттік тілде алғаш баяндама ­жасауы көптілділік үдерісінің жандануы деп білген жөн
Еліміздегі «үш тұғырлы тіл» саясатының стратегиялық астарын дұрыс түсіну әрқайсымыздың азаматтық парызымыз деп білеміз
Сондықтан қоғам, әлеумет бұл тұжырымдаманы барынша қолдауы қажет деп санаймыз.
Дәулетбек РАЕВ,
философия ғылымының докторы, 
Абылай хан атындағы 
халықаралық қатынастар және әлем тілдері университеті
