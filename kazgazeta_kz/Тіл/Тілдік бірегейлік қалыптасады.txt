Қайдар АЛДАЖҰМАНОВ, 
тарих ғылымының кандидаты,
Ш.Уәлиханов атындағы тарих және этнология институтының бас ғылыми қызметкері, Қазақстан ғылымына еңбегі сіңген қайраткер:
Елбасы Нұрсұлтан Назарбаевтың «Болашаққа бағдар: рухани жаңғыру» бағдарламасы аясында елімізде жүргізіліп отырған тіл реформасына орай мемлекеттік тілді латын қарпіне көшіру жөніндегі жобаны іске асырушы жұмыс тобымен кездесуі бұл үдерістің тарихи мәні бар екенін көрсетеді
Жалпы латын әліпбиі ежелден бері әлемде кеңінен қолданылып келеді
Біздің дәуірімізге дейін қалыптасқан бұл әліпби орта ғасырларда бүкіл Еуропаға, одан Азия, Америка елдеріне тарады
Әрбір ел өзінің тілдік ерекшелігіне орай әріп таңбаларын қалыптастырды
Қазақстан тарихында да әліпби мәсе­лесінде көптеген өзгерістер болғаны белгілі
Мәселен, түркітілдес халық­тардың жазуын өзгерту арқылы өз ық­палын күшейтуге тырысқан отаршыл биліктің астыртын әрекеттерінің зардабын әлі тартып келеміз.
Президент Н.Назарбаев латын әліпбиіне қайта көшуді Тәуелсіздік алған жылдардан бері айтып келеді
Осыған орай 2007 жылы Елбасы тапсырмасымен Білім және ғылым министрлігі арнайы топ құрып, латын әліпбиіне көшу мәселесі егжей-тегжейлі сараланған болатын
Сол кезде жұмыс тобына кірген ғалым­дар әліпби ауыстырудың әлі ерте екені жөнінде қорытындыға келген еді
Ал енді қазір әліпби ­ауысты­ратын уақыттың кезегі келді
Тарихи, қоғамдық-саяси жағдайлар пісіп жетілді
Білімнің, ғылым мен мәде­ние­ттің дамуы мен өркендеуі де кезек күттірмейді
Сондықтан латын әліп­биін қабылдауды жалпыхалықтық, ұлттық негізде қарастырып, қазақ тілінің жаңа белесіне нық қадам жасау қажет
Бұл ретте 1929 жылы қабыл­данған ­латын жазуының сәтті жақтары мен «бір әріп – бір таңба» ұстанымы ескерілуі тиіс деп санаймыз.
Елбасы атап көрсеткендей, латын қарпіне көшу күрделі үдеріс
Әліпби реформасының арқасында жаһандық даму көшінен қалмай, тілімізді әлемдік ақпараттық кеңістікке шығару үшін жағдай жасалмақ
Бұл ретте кириллица әліпбиінде кеткен қателіктерді қайталамай, қазақтың жазба тілін лексикалық шұбарлықтан, басқа тілдердің ықпалынан тазартумен айналысуға мүмкіндік туары сөзсіз
Ең бастысы, мемлекеттік тіл ретінде қолданыс аясы кеңіп, тілдік бірегейлік қалыптасады деген сенімдеміз.
