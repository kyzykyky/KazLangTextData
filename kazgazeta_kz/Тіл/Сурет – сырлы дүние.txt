«Ана тілі» газетінің өткен нөмірінде («Ана тілі», №6 (1264) 12-18 ақпан, 2015) «Сандықта сақталған сурет» айдарымен Көкше Ақынұлының «Әке өнегесі» атты мақаласы жарияланды
Мақаланы оқып шығып, осы мақалаға орын берген «Ана тілі» газетіне, әрі бауырыма разы болғанымды жасырып қайтейін
Көкше Ақынұлы менің бірге туған кенже інім, қарашаңырақтың иесі
Ағайын-тумаларымыздың ішіндегі көркем мінезді сүйіктісі
Тек ақындығы шамалы демесек, айтар сөзге алғыр, ойы да орамды, қаламы да қарымды азамат
Қаламы қарымды дейтінім, бірнеше мүшәйралардың жеңімпазы
Қазіргі кәсібі экскаваторшы болса да, қолынан қара домбырасы мен қалам-дәптері түспейтін талантты, өмірге деген құштарлығы мол, бос уақытын дұрыс пайдалана білетін өрелі азамат
Мұны айтып отырғаным оны мақтауым емес, мақтан тұтатындығым екендігінде
Осымен мақтауымды доғарып аздап ой толғайын…
Иә, сурет деген шынымен де өз құпиясы өзінде сақталатын, сөйлеуге тілі жоқ демесек, тұнып тұрған тарихтың куәсі ғой
Сондай суреттерге тіл бітіріп сөйлетуге, әркімнің қабілеті де жете бермесі анық
Әрненің қадірін бағалай білетін, жан дүниесі сезімтал, ой-өресі биік адамдар ғана сол суреттермен сырласа алар еді десем, артық айтқандығым болмас еді
Саналы адам үшін суреттер, шынымен де тұнып тұрған сыр әлемі
Ал санасыз біреулер үшін мәні шамалы бейнелі қағаз ғана
Өз басым солай ойлаймын
Ақындар табиғат аясының көркем сұлулығынан шабыт алатын болса, суретпен сырласқан адам да сол суреттерден өз жан дүниесіне нәр алары сөзсіз
Осындай көне суреттерге көз салғанда, көненің көзі – ата-бабаларымыз көз алдымызға елестеп, айтқан сөздері санаңа оралғандай боласың
Әрі сол күндерге деген сағынышпен құлазып күй кешетін сәттер де жоқ емес-ау
Өткенді есіңе оралтатын, сағынышыңды асқындыратын, талай-талай суреттер кімдерде сақталмады дерсіз.
Мақалада берілген сурет те сондайлардың бірі
Әкеміз марқұм сөзге сараңдау, сырт көзге қаталдау болса да, қайырымы мен мейірімі мол, өз ортасының сыйлы ақсақалдарының бірі еді
Жеті ұл, төрт қыз тәрбиелеп өсірген ұлағатты әке
Сол әкенің тәр­биесінде өскен ұрпақтары біздер, тектіден туған тектілігімізді жо­ғалтпадық
Аллаға шүкір, соған тәуба деп шүкірлік етемін
Басқасын айтпасам да біздің әрқайсымыздың өнерге, шығармашылыққа деген құштарлығымыз баршылық
Әкеміздің небір жырларды жатқа айтқанын көріп те өстік
Ал анамыз Үміт Қинаятқызы да өз заманының айтыскер ақыны болғанына бүгінгі ел-жұрты куә
Міне, сондықтан да ата-анамыздан бізге дарыған бұл да бір қасиет болса керек деп ойлаймын
Оқып-тоқып жарытпаған мен де өлең шимайлауға құштармын
Ақындығым жоқ болса да, туа біткен аздаған дарыным баршылық
Бір өкініштісі, жас кезімде оны жастықтың буымен пайдалана білмедім
Әр жазған өлеңім әр жерде шашылып қала беретін
Осы күндері ғана ел-жерге деген сағыныштан бір-екі өлең шимайлаған боламын.
«Туа біткен дарынға мен тасымадым,
Талай жерде қалды жазған асыл әнім.
Оянғанда сағынышым жанар таудай,
Құлазып бір, өлең жазып басыламын!» дегендей.
Сөз соңында айтарым, «Ана тілі» газетінің «Сандықта сақталған сурет» атты бұл айдары көңілімнен шықты
Редакция ұжымына шығармашылық табыс тілей отырып, алдағы уақытта байланыста болармын деген ойдамын.
Бағдал Ақынұлы,
ардагер
Қарағанды облысы
