Қазақстанда «қазақ тілі» деген проблема болмауы керектігі айтылатын да мәселе емес, бірақ айтылып келеді
Жасыратыны жоқ, көп жағдайда қазақ тілі қазір орыс тілінің аудармасы болып жүр
Қазақ тілінің ақсауына әкеліп отырған да – осы аударма тілі
Ол жағдайға жеткізіп отырған да – өзіміз
Себебі орыс тіліндегі мәтіндерді басқа ұлт өкілдері емес, қазақтілді аудармашылар аударады ғой
Көпке топырақ шашудан аулақпыз, сәтті аудармалар, шебер аудармашылар көп
Бірақ кейбір құжат мәтіндерінде, жарнамаларда кездесетін сорақы қателіктерді көргенде қандай аудармашы аударды екен деген сұрақ туындап жататыны рас. Соңғы жылдары Алматы қаласында көшелерге ілініп тұратын құттықтау­лар­да қазақ тілі грамматикасының жаңа «ережелері» қолданылып жүр
Бұл, әсіресе, мерекелер қарсаңында кең етек алады
Әдемі, айшықты етіп жасалған плакаттарда «Жаңа жылмен!», «Мейраммен!» деген жазуларды талай оқыдық
Бұл – орыс тілінен тура аударылған, ал орыс тілінде тәуелдік жалғау жоқ, тәуелділік есімдіктер арқылы беріледі
Бірақ бұл есімдіктер нақтылауды қажет етпесе, түсіріліп айтылады
Мысалы, «С днем рождения!» дегенде тәуелдік есімдігі болмаса да, туған күннің сол құттықтау арналған адамдікі екені белгілі нәрсе
Ал қазақ тілінде құттықтаулар бір немесе бірнеше адамға телініп айтылғандықтан, тәуелді жалғаулармен беріледі
Жоғарыда келтірілген құттықтаулардың тәуелденген түрі де кездеседі: «Жаңа жылыңызбен!», «Мейрамыңызбен!»
Бұл да дұрыс емес
Өйткені қазақ тілінде зат есім көпшілікке қаратып айтылса, көпше түрде айтылады
Дәлеліміз бұлтартпастай болуы үшін С.М.Исаевтың еңбегінен мысал келтірейік: «Көптік жалғау тек өзі жалғанған сөз білдіретін заттың көптігін ғана емес, сонымен бірге сол зат көпке ортақ екенін де білдіреді
Мысалы, үйлеріңе қайтыңдар, қонақтар шайларын ішті дегенде үйдің, шайдың көптігі емес, сол заттар қатысты адамдар көптігін білдіріп тұр» (С.М.Исаев
«Қазақ тілі», А, 1993)
Тіпті бір үйдің екі баласы қатар тұрса, олардан «Аналарың кім?» немесе «Әкелерің кім?» деп сұрайды
Бұл жерде де ананың, әкенің жалғыз екені тайға таңба басқандай анық нәрсе
Ауылға барған қалалықтардан, мысалы, «Алматыларың қалай?» деп сұрайды
Бұндай мысалдарды көптеп келтіруге болады
Жақында мен бір журналға «Жаңа жылдарыңызбен!» деп жазғанымда, орыстілді бір азаматымыз: «Неге жылдарыңыз, жыл біреу емес пе, көшелерде неге жекеше түрде жазылып жүр?» деп сұраған
Шынымды айтсам, жа­уап таба алмадым: аудармашыларымыз­дың қазақ тілі дұрыс емес десем, онда олар аудармада не істеп жүр деген сұрақ туады, қағаздағы (плакаттағы) орынды үнемдеу үшін қысқартқан дейін десем, тіл көлем жағынан стандарттауға келмейді
Құлаққа түрпідей тиетін осындай тіл қолданысы бірте-бірте қалыпты жағдайға айналып барады.
Қазақ тілі – агглютинативті тіл
«Аг­глю­тинативті тілдерде грамматикалық мағыналар түбірге аффикстердің жалғануы арқылы беріледі
Тілдердің бұл түріне аффикстердің әрқайсысы көбінесе бір ғана грамматикалық мағынаны білдіреді де, олар бірінің үстіне бірі жалғана береді» (К.Аханов
«Тіл білімінің негіздері», А, 1993)
Ал сол бірінің үстіне бірі жалғанған жұрнақ-жалғауларды көптік көріп, артық орын алмасын деген жарлық келсе, қай аффиксті алып тастаймыз?
Қазақтың жарнама тілі туралы көп айтылып жүр
Олардың көбі – бұл тілдің стилистикалық жағынан ақ­сап жатқандығы туралы
Ал оның грамматикалық жағынан мүгедектігі – өз алдына бір төбе
Көбіне кездесетін қателік – орыс тіліндегі ырықсыз етіспен келетін көмектес септіктің қазақ тілінде аударылып қолданылуы
Қазіргі орыс тілінің мамандарының өзі осы септік жалғауының күрделілігін баса айтады
Белгілі тілші ғалым В.В.Виноградов «У современных грамматистов больше всего тревоги возбуждает категория творительного падежа», – деп атап өткен
Кеңес және Ресей лингвисті, орыс тілі жөніндегі көптеген еңбектердің авторы Д.Э.Розенталь «Словарь лингвистических терминов» деген еңбегінде бұл септіктің 14 мағынасын береді
Соның ішінде қазақ тіліне аударған кездегі дау тудыратыны – творительный производителя действия
Автордың анықтамасы бойынша, «Творительный производителя действия (действующего лица) указывает на субъект действия в страдательном обороте или в безличной конструкции
Ошибка допущена учеником
Молнией зажгло дерево»
Ал ырықсыз етістің орыс тіліндегі анықтамасы мынадай: «Страдательный залог по значению соотносится с действительным залогом, но имеет свою морфологическую и синтаксическую характеристику
Страдательный залог выражается присоединением к глаголам действительного залога аффикса -ся (ср.: Рабочие строят дома
– Дома строятся рабочими)
Кроме того, значение страдательного залога может быть выражено формами страдательных причастий — полных и кратких
Например: Мать любима (любимая)
Тема изучена (изученная)
…Важнейшим грамматическим показателем страдательного залога является творительный падеж существительного со значением деятеля, реального субъекта действия» (Валгина Н.С., Розенталь Д.Э., Фомина М.И
«Современный русский язык», М, 2002)
Қазақ тіліндегі ырықсыз етісте «Іс-әрекеттің атқарушысы, қимыл иесі арнайы айтылмай, қимыл өздігінен істелетіндігі көрінеді»
Яғни орыс тілінен айырмашылығы, іс-әрекет иесі айтылмайды.
Енді жарнамаларға келейік
Қазір теледидардан CALGON өнімінің жарнамасын көріп жүрсіздер
Орыс тіліндегі мәтінінде «Рекомендован ведущими производителями» деген бөлігі бар
«Рекомендован ведущими производителями» «Жетекші өнді­ру­шілермен ұсынылған» деп аударылған
Мұн­да ұсынылған ырықсыз етісте тұр, ен­деше, іс-әрекеттің иесі көрсетілмеуі керек.
Ал іс-әрекет пен оның иесі көрсетілген бұл тіркес қиысу арқылы синтаксистік қа­ты­насқа түскен субъектілік-преди­каттық қа­тынастағы сөйлем болып табылады, дұ­рысы – «Өндірушілер ұсынған» болуы керек.
Тағы бір мысал ретінде «Алфавит» витаминінің жарнамасын келтіруге болады
Бұнда да «Доказано наукой» деген «Ғылыммен дәлелденген» деп аударылған
«Pampers» өнімінің жарнамасы да осылай.
Орыс тілінің дәл осы етісін қазақ тіліне сол күйінше аударып қолдану заңды күші бар құжаттарда да (заңдарда, шарттарда) кездесіп жатады
Селқостық дегеннен басқа не айтуға болады?
Бұл тақырып – тереңірек зерделеуді қажет ететін мәселелердің бірі, мамандар жіті назар аударып, көңіл бөлсе деген тілек бар
Құжат тілін, жарнама тілін қазақшалағанда тек сөздің мағынасына ғана емес, сөйлем құру ережелеріне де басты көңіл аудару аса қажет
Қазақтың аударма тілін тілдің заңдылықтарын, көптеген сөз тудырушы және форма тудырушы аффикстерін, олардың түрлі грамматикалық қызметтерін-функ­ция­ларын осы тілдің тұрғысынан, агглю­тинативтік ерекшелігін ескере отырып қолдану керек
Онсыз да кейде күлкі келтіріп, кейде өкіндіріп жататын жеке сөздердің аудармаларын жөнге келтіре алмай жүргенде, қазақ тілінің өзіне ғана сай грамматикалық заңдылықтарынан айырылып қалмайық
Ата-бабамыздан қалыптасып, ғылыми жолға түсірілген тілдік нормаларды бұзып, жаңа ережелер шығару жекелеген адамдардың құзырындағы нәрсе емес
Тілімізді дамытумен қатар, оның өз ерекшеліктерін, жоғарыда келтірілген мысалдардағы сияқты тұрақты сипатқа ие тіркестер мен сөйлемдердің жасалу ережелерін, қазақ тілінің өзіндік сипатын сақтап қалуға үлкен мән беру керек.
Гүлфайруз Иса,
аудармашы
