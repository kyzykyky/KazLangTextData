Тамылжыған тамыздың күндері-ай...
Қазақ халқының байырғы күнтізбесіндегі азаматтық жылдың алтыншы айы, жаздың соңғы айы – тамыз X-XII ғасырларда юлиан күнтізбесіндегі тамыз айына сәйкес болған
Түркілік негізіне келетін болсақ, тамыз айы сарша деп аталады
Тілдік қолданыста «сарша тамыз» деген тіркес бар екені белгілі
Сарша – ескі түркі тілінде «сары шақ», яғни жер қуарып, шөптің сарғая бастайтын уақытын білдіретін сөз
М.Исқақовтың зерттеулерінде барабарлықтар бұл айды сарғақ ай деп атаса, чулым татарлары мен шорлар, тувалықтар орғақ ай деп атайды екен, себебі осы кезде сарғайып піскен егінге орақ түседі

Тамыздағы амалдар:
Таразының тууы
Тамыз айының ортасында ауа райы салқын тартып, қою бұлт пайда болады
Алғашқы күз нышаны біліне бастайды
«Таразы туса – таң суыр, сүмбіле туса – су суыр» деген мәтел осыдан шыққан.
Әдебиет:
1
Уәлиев Н
Халқымыздың байырғы күн қайыруы // Ана тілі, № 5.
2
Әбуталипов О
Күнтізбе жүйесіне қатысты лексика-фразеологиялық бірліктер
Филол
ғыл
канд
авторефераты
Алматы, 2007 ж
– 26-б.
Жетіқарақшы атауында нендей сыр бар? 
Жетіқарақшы – аспанның солтүстік жартышарындағы ірі шоқжұлдыз
Жетіқарақшы бір тәулікте Темірқазықты бір айналып шығады
Оның іңірдегі, түн ортасындағы, таң алдындағы орны жыл мезгілдеріне қарай әр қилы
Сондықтан қазақтар оны баяғыдан-ақ «аспан сағаты» деп те атаған
Ал оның құрылысына қатыс­ты қойылған атауларға келетін болсақ, ас­пан шырақтарының Күн мен Айдан кейінгі елеулісі – Жетіқарақшы шоқжұлдызы
Ол жеті жұлдыздан тұрады
Сол жетеудің төртеуі ожаудың басы сияқтанып, ал қалған үшеуі оның сабы сияқтанып келеді
Ожау сабындағы үш жұлдыздың ортасындағы қос жұлдыздың бірі ірілеу, екіншісі – көмескілеу
Араб халқы оның ірілеуін – Ат (Мицар), кішілеуін – Салт атты (Алькор) деп атайды
Үнділер оларды «бала арқалаған кемпір» дейді
Қазақтардың түсінігінде аспанның солтүстік жартысындағы жұлдыздардың қозғалысы Жетіқарақшы туралы аңызға арқау болған
Темірқазық – қозғалмайтын полярлық жұлдыз
Құрамындағы жұлдыздардың кейбіреулері шұбатылған арқан тәрізді, ал екіншілері арқандаулы атқа ұқсас
Олар Темірқазықты үнемі айнала қозғалады
Бұлардың сыртын ала арқандаулы аттарды торуылдап, Жетіқарақшы айналады
Бұл жеті жұлдыздың қозғалысы, күндіз тасаланып, түнде ұйықтамай, қолайлы сәтті күтетін ұрының әрекетіне ұқсайды
Аңыз желісі бойынша Жетіқарақшы – Қырыққарақшының (сол маңдағы майда жұлдыздар) барлаушысы
Олар Вега мен Капелла жұлдыздарындағы Ақбозат пен Көкбозатты қолға түсіріп алмақшы
Жетіқарақшының топ басшысы Қыранқарақшы (Мицар) Үркердің қызы Үлпілдекті (Алькор) мінгестіріп алған
Үркер Жетіқарақшыдан үнемі қашып жүреді
Егер Жетіқарақшы Ақбозат пен Көкбозатты ұстап мінсе, Үркердің Сұлусарысын (Альдебаран) ұрламақшы
Бұл аңыздан көшпелі ел тұрмысының сарынын аңғаруға болады.
Хакастар жеті жұлдызды «жеті ит» деп түсінеді
Жетіқарақшы жұлдызын тану туралы танымдық түсініктер әртүрлі
Мысалы, үнді тілінде «аспанның жеті данасы», моңғол тілінде «жеті қарт, жеті құдай», парсы тілінде «жеті ағайынды» немесе «жеті тәж», қырғыз тілінде «жеті арқар», чуваш тілінде «жеті жұлдыз», қабардин тілінде «жеті ағайынды жұлдыз» түрінде танылады
Байқап қарасақ, Жетіқарақшы сөзі барлық халықтың таным-түсінігінде, наным-сенімінде, аңыз-әпсаналарда жиі кездеседі.
Аспан денелерінің қозғалысын білу арқылы қандай да бір шоқжұлдыздың жылдың және тәуліктің қай мезгілінде көрінетінін не көрінбейтінін анықтауға болады
Байырғы есепшілер, жұлдызшылар құла түз, медиен далада бағдары мен сағат шамасын жұдыздардың көмегімен біліп отырған.
Ежелгі мысырлық абыздар түн мезгілінде араға уақыт салып, он екі шоқжұлдыз шығатынына көңіл аударған
Сондықтан олар түнді әр шоқжұлдыздың шығу уақытына сәйкес 12 аралыққа бөлген
Соған сәйкес күндізгі уақытты да 12 аралыққа бөлген
Осылайша тәулікті 24 аралыққа бөлу пайда болып, кейін оны сағаттар деп атаған
Қазақтар өз тіршілігін аспанмен байланыстырып, дала астрономиясын жетік меңгерген
Әр шоқжұлдыздың орналасуына қарай жыл мезгілі, уақыт шамасын анықтап, ауа райын, егін салатын мезгілді, қуаңшылық белгілерін алдын ала болжап отырған.
Ал көркем мәтінде Жетіқарақшы атауы көбіне әсірелеп беріледі
Батырлар жырында, мәселен, «Қобыланды батыр» жырында «жеті пір» ретінде берілген
Оның себебі ертеректе бабаларымыз жеті жұлдызды «пір» тұтып дәріптеген көрінеді
Оған жырдағы мына өлең шумақтары дәлел бола алады:
Адасса жолға салып жүр,
Жеті кәміл піріміз
Үстімдегі жеті пір
Бөкембай саған қосқаным…
Ал ел аузында, халық түсінігінде «жедегейлі жеті жұлдыз» деп қолданылады:
Ақбозат, көкбозат, екі жұлдыз
Темірқазық жалғыз жұлдыз
Жедегейлі (жетігейлі) жеті жұлдыз.
Халық бұл жеті жұлдыздың құдіреті мен қасиетіне, адамға тигізер қызметіне ерекше табынған
Осы сөздерді жеті рет қайталаса, сауап болады деп түсінген.
Осы жұлдыздың қызметін, қасиетін тану барысында айтылған «Жетіқарақшы­ны таныған жеті түнде адаспас» деген тіркес көп жайтты аңғартады
Сонымен қатар, ежелгі халықтардың түсінігі бойынша ол сол төңіректегі елді күзетіп, халықты жыртқыш аңдардан, жын-шайтандардан қорғап, қорып тұрады
Көне түрік тілінде күзетші «қорықшы» деп аталған
Ертеректе шаруалар Жетіқарақшыға қарап, түн мезгілдерін белгілеумен қатар, жыл мезгілдерін де айыратын болған: «Жетіқарақшы төмен еңкейіп келмей, жаз болмайды» деген тіркес осындай бақылаудан қалса керек.
Махамбеттің «Темірқазық жастанбай, Қу толағай бастанбай, Ерлердің ісі бітер ме?!» деп келетін өлең жолдарынан «Темірқазық жастану» тіркесін кездестіреміз
Темірқазықтың терістік жаққа орналасқан, Кіші аю шоқжұлдызындағы ең жарық жұлдыз екені жоғарыда айтылды
Дүние полюсіне жақын орналасқандықтан, оны Поляр жұлдызы деп те атайды
Ол жай көзге қозғалмайтын сияқты болып көрінетін және әрдайым дүниенің солтүстігін көрсетіп тұратын жұлдыз ретінде халыққа ежелден белгілі
Қазақ арасында бұл жұлдыздың Алтынқазық, Жалғызқазық деген атаулары да кездеседі
Мысалы, «Алпамыс батыр» жырында:
«Алтынқазық сен болдың,
Айналатын мен болдым» деген жолдар бар
Ал Махамбет тілінде ол Темірқазық нұсқасында келіп, айшықты-әрлі, эмоционалды-экспрессивті түрде беріледі
Қазақ тілінің фразеологиялық сөздігінде: «Темірқазық жастанды
Бұл жерде қауіп-қатерге басын тігіп, мақсатына жеткенше арпалысты деген мағынаны білдіреді» деп көрсетілген
Темірқазық жастану тіркесінің мағынасын осы өлеңнің басқа жолдарындағы «ат үстінде күн көру», «арып-ашып жол көру», «түн қатып жүру», «қоңыр салқын төске алу» деген тіркестер ашып тұрғандай
Тіркестің одан басқа «өлімге тәуекел ету», «өлімге басын тігу» сияқты интерпретациялауы да кездеседі
Осы тектес космонимдер өлген кісінің басын Темірқазыққа қаратып қою секілді ескіден келе жатқан салтты еске түсіреді
Аспан әлемін қазақы таныммен байланыстыра зерттеген Х.Әбішевтің пікіріне орай, өліктің басын соған бейімдеп қою қазақтарға тән ежелгі салт болған
Ал өліктің бетін, малдың бауыздауын құбылаға қарату кейінірек ислам дінінің ықпалымен енген ғұрып ретінде сипатталады
Осымен байланысты бұл фразеологизм жоғарыда айтылған Темірқазық жұлдызына қаратып адамды жерлеу салтымен байланысты шықса керек
Сондықтан «Темірқазық жастану» – өлу, қайтыс болу, Темірқазық жастанбай – өлмейінше, көз жұмбайынша деген мағыналарды білдірсе керек.
Жинақтай айтқанда, Жетіқарақшы – астарына көп сырды бүккен, талай аңыз-әпсанаға арқау болған космонимдік атау
Адам баласына ықылым заманнан аспан әлемі мен оның сырлы жұмбақтарын ұқтырған, жердегі өмір ағысы мен тыныс-тіршілікке тигізер ықпалын түсіндірген айрықша шоқжұлдыз.
Әдебиет:
1 Әбуталипов О
Күнтізбе жүйесіне қатысты лексика-фразеологиялық бірліктер
Филол
ғыл
канд…
авторефераты
Алматы, 2007 ж
– 26-б.
2 Манкеева Ж
Қазақ тіліндегі этномәдени атаулардың танымдық негіздері
Алматы: «Жібек жолы», 2008
– 352-б.
3 Кеңесбаев І.К
Қазақ тілінің фразеологиялық сөздігі
Алматы, 1977
– 711-б.
Түрік тілінің ішіндегі гауһары – қазақ тілі 
Мәшһүр Жүсіп
Көпейұлы қазақ тілі хақында былай деген екен: «Қазақ тілінен асыл, қазақ тілінен бай тіл жоқ
Сол ата-бабаның тілі болған қазақ тілін осы күнгі қазақтың жалғызы білмейді
Егер қазақ тілін білсе, дін де осында, ғылым-білім де осында
Солай болғаны үшін бұрынғы өткен ата-бабаларымыздың бәрі жақсы болып, әулие болып өтті».
Тағы бірде: «Дүниедегі ең асыл тіл – араб тілі, одан кейін түрік тілі, түрік тілінің ішіндегі гауһары – қазақ тілі» депті.
Ал бұл орайда филология ғылым­дары­ның докторы, Өзбекстан мемлекеттік әлем тілдері университетінің профессоры Маханбет Жүсіпұлы былай дейді:
«Тіл байлығы сөздік қормен өлшенетіні белгілі
Сөз байлығын сақтайтын, өркендететін қауым – сол тілде тілдесім қызметін атқаратын ұлттық қоғам
Тілдің сөз байлығын жазылым түрінде жүйелейтін, ұрпақтан-ұрпаққа жазба түрінде жеткізетін – сөздік және жалпы кітап
Қазақ тілінің он томдық түсіндірме сөздігі өз кезегінде қазақ халқының тілінің, мәдениетінің, діні мен ділінің, рухани дүниесінің жалғасуы мен жаңғыруына, сақталуына орасан зор үлес қосты
Ал соңғы кезде жарық көрген жаңа типтегі он бес томдық «Қазақ әдеби тілінің сөздігі» ұлттық колоритпен байытылып, ғылым-білімнің жаңалықтарын толық қамтып, энциклопедиялық деңгей­де жазылған академиялық түсіндірме сөздік түрінде қолға тиіп отыр
Мұнда жалпыхалықтық лексикамен бірге діни ұғымдар, жергілікті сөздер, салааралық терминдер, мәдени-тарихи лексика, прецедент мәтіндер, т.б
жан-жақты қамтылған
Қазақ халқының ақын-жыраулар шығармаларында қолданылған ескі кітаби лексика мен көне сөздердің мән-мағыналары ашылып, сөздік қорымыздың қайта жаңғыруына септігін тигізіп отыр
Сонымен қатар сөздік қорымыздың байлығы бұдан да басқа ақын-жазушылар тілінде кездесетін поэтикалық, стильдік қолданыстар тұрғысынан да толыға түскен.
Нәтижесінде сөздікте 95 мыңға жуық таяу сөз қамтылған
Жеке мағыналарымен қоса есептегенде 150 мың болады
Бұрынғы 10 томдық сөздік жасалған кезде саяси бөгет болған, сондықтан XX ғасырдағы қазақ руханиятының жүрегі – Алаш зиялыларының мұрасы пайдаланылмаған
Бұл сөздікте сол ұлттық мұраға жататын шығармалар жан-жақты және өте орынды пайдаланылған»
(«Ана тілі», 26 қаңтар 2012 жыл).
Тәуелсіздіктің 20 жылдығы қарсаңында А.Байтұрсынұлы атындағы Тіл білімі институтының даярлауымен жарық көр­ген он бес томдық «Қазақ тілінің әдеби сөздігі» тіліміздің мүмкіндігі қоғамдық қажеттіліктердің барлығын өтеуге, көргенді елдің көшелі сөзін жеткізуге жарайтынын айқын дәлелдеп берді.
Бұған қарап, қазақ тілінің байлығы мен құнарлылығын, бедері мен айшық­тылығын атақты Мәшһүр Жүсіптің сонау кезде-ақ тани білгенін мойындайсың да қазақ тілінің тарихи тамырынан қол үзіп алған бүгінгі ұрпаққа тіл байлығын өзге елдерден емес, өз жұртыңның өнеге өрілген сөзінен, тағылым тарихы таңбаланған тілінен ізде дегің келеді
Себебі қазақ – терең қатпарлы тарихымен, қалыптасқан жазу-сызуымен, хатқа түскен сөзімен қадірлі халық.
Әулие батасымен даңқы асқан Шоқан
Аты исі мұсылманға мәшһүр ғұлама ғалым, ерекше күш пен қырық мың қосынға ие әулие, кезінде ел арасында ғазауат майданын жүргізген қасиетті Марал бабаның үлкен баласы Қалқай ишан (шын есімі – Қалмұхаммед) да өте аруақты, тілегі қабыл әулие кісі болған екен
Әкесі дүниеден қайтқанда жылап қамыққан, қайғырып зар еңіреген елін жұбатып, сабырға шақырса, көнбей қойған еліне қарата аруақтанып бата берген екен:
– Қоймадыңдар ғой, көтер қолдарыңды! – депті
Көңілдеріңде не мұддыға, армандарың бар, тілеңдер соны Құдайдан!
Жиналған жұртқа емірене, бар шын ықыласымен бата беріп, «Аллауакбар!» деп бетін сипаған екен
Келер жылы ұлсыздар ұлды, қызсыздар қызды болып, ел тілеген тілегіне жетіпті
Халық арасында Қалқай ишанның атағы кең жайылып, сый-құрметке бөленіпті
Сондай бір шақ­тар­да Шыңғыс төренің үйінде маңдайы жарқырап Шоқан дүниеге келіпті
Немересіне ат қойдырып, батасын алмаққа Айғаным ханым әулиені арнайы алдырып, тілегін білдіріпті
Осы жайт Сәбит Мұқановтың «Аққан жұлдыз» романында төмендегіше сипатталады:
«…Шыңғыстың үйінде қонақтап жатқан Қалқай ишанға:
– Әулие, сіз қойып беріңіз нәрестенің атын! – деп өтінді Уәлі тұқымдары Зейнеп ұл тапқаннан кейін
Ислам тарихында ең зор ғазауатшы Мұхаммед пайғамбардың қызы Фатиманы алған күйеуі әрі әскерінің бас қолбасшысы Хазіреті Ғали
Оның үш әйелінен он сегіз ұлы болған, бәрі де батыр болыпты
Солардың ішіндегі ең батыры – Мұхаммед Ханафия дейтін ұлы екен
Әкесіне еріп, ғазауат соғысын жүргізген деседі
«Болашақтың Мұхаммед-Ханафиясы болар ма екен?» деген тілекпен Қалқай ишан Зейнептен туған ұлдың атын Мұхаммед Ханафия қойды
Былайда шолжың Зейнептің бұл есімге тілі келмей, сәбиін «Қанаш» деп, былайғы жұрт «Шоқан» деп кетті
Шоқанды бір жасынан сөйлеп кетті деген әңгіме бар».
Айғаным ханым баланың атын қойып беруді сұрап, көтеріп әкеп әулиенің қолына берген кезде Қалқай ишан нәрестені ұстап отырып:
– Пай, пай! Мына бала алтыннан да ауыр ғой! – деп Айғанымның өзіне қайтарып беріп, бата жасапты:
– Оғы белден өтсін,
Даты дұшпанына жетсін.
Құдайым Қалқайдың айтқанын
қабыл етсін,
Аты Мұхаммед-Ханафия болсын,
Атағы аталарынан асып, ақыретке
жетсін,
Аллауакбар! – деп бетін сипапты, артынан ойланып отырып, тағы былай депті:
– Арғы атаң Уәлихан мен Қасым,
Олардан да атақ-даңқың
болар басым.
Ел-жұртың құрмет тұтып,
Әуелден ақырға жетер атың!
Әулиеге қатты разы болған Айғаным ханым әулиенің арқасына жанат ішік жауыпты
Шыңғыс сұлтан түріктің қалы кілемін жауып, атақты көк жорғасын есік алдына кесе-көлденең тартыпты
Сонда ишан:
– Жанат ішік Қалқайдың
бүйірін жылытсын,
Қалы кілем Құдайдың
үйіне бұйырсын,
Көк жорға үш жүздің бәйгесіне мінілсін! – деп бата беріпті
Артынан көк жорғасын қимай қалған Шыңғыс сұлтан бір уыс жүз сомдықты санамай беріп, атаған атын алып қалыпты
Мұны естіген Қалқай ишан:
– Әттеген-ай! Бекер жасаған екен
Аруаққа атағанын беру керек еді ғой! Жақсы ат – жан садағасы, жан деген ар садағасы деуші ме еді, атаған затты қимағаны болмаған екен, өміріне ілік болмаса болар еді, – деп реніш білдіріпті.
Шоқанның жасы отызға жетпей, қыршын кетуі – әулие айтқан «ілік» емес пе екен? Осындайда Құдайға сыйынып, аруағын қастер тұтқан қазақ баласының қуанғанда не торыққанда атаған ақсарбасы мен дүние-мүлкін бөлмей-жармай тұтастай беріп, жанының құрбаны еткені ойға оралады
Себебі аталған дүние ниетті, ниет тілекті жеткізеді
Ал тілекке жету үшін әу бастағы берілген серт бұзылмауы шарт.
 Әдебиет:
1 Нұртайұлы С
Ислам және Марал баба
Қызылорда, 1996
– 42-43-бб.
2 Мұқанов С
Аққан жұлдыз
Алматы, 1-том, 115-116-бб.
Мәлік пен қалаш,  сабат пен балқаш
Тілдегі сөздер аспан әлеміндегі жұлдыздар тәрізді
Жарығы бар, көмескісі бар, қас қағым сәтте пайда болып, қас пен көздің арасында ғайып болатын ғұмыры келтелері бар… Қазақ тіліндегі сөздердің саны қанша? Оның дәл санын ешкім айта алмайды
Ешбір тілде сөздің санын математикалық дәлдікпен айту мүмкін емес
Бірақ тіліміздегі сөздердің мыңдап, жүз мыңдап саналатыны белгілі.
Әртүрлі заттар мен құбылыс атауларын білдіретін сөздерді мол қамтыған, жіпке тізгендей саралап берген сөздіктердің өзінде сөз саны жарты миллионға жетпейді, ерекшелігіне қарай толық сөздіктің өзінде кісі аттары, фамилиялары, жер-су атаулары, тым тар өрісті терминдердің қамтылмай, шеткері қалып қоятыны бар
Кейде тілді теңіздей терең деу оның осындай сарқылмас байлығына байланысты айтылса керек
Егер ұшан-теңіз байлыққа ие тілден керегімізді алып, кәдемізге жарата білуге дағдыланбасақ, сөз жоқ, тіліміз (сөз қолданысымыз) жұтаң тартып тұрар еді.
Бірге жүріп, бірге тұратын қатар-құрбы бір-бірінен «Мынадай сөзді білмейсің бе?» деп таңданатыны бар
Мәлік (балықтың мәлігі) тәрізді кейбіреулерге бала жасынан құлаққа сіңісті болған сөздерді өзге адамдардың білмеуі мүмкін
Шындығында, көркем сөз зергерінің қаламына ілінгенше мұндай сөздердің талайымызға бейтаныс болғандығы да рас
«Теңіз суының тұзы көбейген сайын балықтың ұрығы-уылдырығы мен жас ұрпағы мәлігіне бірден-бір қырғын апат» (Ғ.Мүсірепов).
Әдеби тіл мүддесіне аса қажет, бірақ жергілікті тіл аясынан шыға алмай, қаға берісте қалып жүрген сөздер қаншама?!
Басы озған батыр Сарманның
Үш жүз түгіл Алаштан.
Теңіз суын теңселткен
Наһанды бір-ақ шайнады
Ұстап алып қалаштан
(Т.Ізтілеуов).
Осындағы қалаш сөзі «балықтың қанаты» дегенді білдіреді екен
Бірақ ұғымы әлдеқайда кең қанат сөзінің орнына қалашты балыққа «меншіктеп» беруді әдеби тіл мүддесіне лайықсыз деуге болмас еді.
Шаруашылыққа байланысты айтылатын сөздердің бірі – сабат.
Сазды Әйет, Сарыарқада Түйемойнақ,
Сар жайлау сабатына бие байлап.
Отырып уық тастам көшпелі елдер,
Ететін ала шаңдақ үнемі ойнақ.
(Н.Ахметбеков).
Сабат – «сулы, шалғынды жер»
Балқаш – сабаттың синонимі.
…Өзегі де қайырлы,
Аш-арығы сүйреп жейді екен
Бекіре менен жайынды.
Балқашын орып мал жеген,
Аралас үйрек, қаз жеген.
(Қашаған Күржіманұлы).
Мәлік, қалаш, сабат, балқаш сөздері – нақты бір заттың атын білдіретін атауыш сөздер
Бұлар атауыштық қызмет атқарып қана қоймайды, сонымен қатар халықтың шаруашылық өміріндегі бай тәжірибесін де танытады
Сондықтан олардың мән-мағынасына үңілу арқылы ел тарихымен, оның тыныс-тіршілігімен жете танысуға болады.
Әдебиет:
Уәлиұлы Н
Сөз мәдениеті.
Алматы: «Мектеп», 1984.- 117 б.
Дайындаған Жанат Исаева,
А.Байтұрсынұлы атындағы
Тіл білімі институты
Тіл мәдениеті бөлімінің меңгерушісі, филология ғылымдарының кандидаты
