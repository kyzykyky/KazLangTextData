Менің жасым 85-тен асып барады
Осынау ғұмырымда көргенім де, көңілге түйгенім де аз емес
Жасымда бейнетті, қиындықты көп көрсем, қартайғанда зейнетке бөленіп жүргеніме тәубе етемін
Ал менің өмірдегі ең үлкен қуанышым қазақтың тәуелсіздік алып бодандықтан құтылғаны болды
Ғасырлар бойы қынадай қырылған қазақ енді өсіп-өркендеуі тиіс
Бұл жөнінде Елбасымыз Н.Назарбаев жыл сайынғы Жолдауларында айтып-ақ келеді
Иә, қазаққа енді қауырт өсу қажет
Өз басымнан мысал келтірсем өнеге тұтуға лайық өмір сүріп, отбасын құрып, ұрпақ өрбіткенімді мақтана айтуыма болады екен
12 балам болды
11 балам қазақша оқып, орта мектепті бітірді.10 балам жоғары білім алды
Олар оқуға түскенде біреуінің артынан жүрген жоқпын
Оларға бар айтқаным: «Оқи алсаң оқы, оқи алмасаң қолыңнан келетін қара жұмыс істе» дедім
Мен небәрі 6 сынып қана бітірдім.
Соғыс кезінде 13 жасымнан колхоздың қойын бақтым
Қарлығаш деген қызым 1965 жылы туған, МГУ-дың физика-математика факультетінде оқыды
Ал Мәскеудегі байланысшылар даярлайтын оқу орнына түскен қызым университетті бітіріп шығып мамандығы бойынша қызмет етеді
Гүлназым 1963 жылы 3 тамызда дүниеге келген еді
Биыл 50 жасқа толады
Енді ең үлкен қызым Бақыт 1950 жылы 1 мамырда дүние есігін ашқан
Қызым Бақыт, күйеу балам Мэлс Андреев ауданында тұрды
Қазір бұл аудан Алакөл деп аталады.
Елбасымыз Н.Назарбаев ел тыныштығы, татулығы, достығы басты құндылығымыз екенін баса айтумен келеді
Сондықтан айтарым: Қандастарым, бірлікте болыңдар, қазақты сырттан жау алмайды, өзін-өзі көреалмаушылық ыдыратады, әлсіретеді, содан тыйылуға тырысқан жөн
Бұл сөзіме өзім куә болған бір оқиғаны айтсам да ұғынықты болар.
1936 жылы ­Ерназар атындағы колхоздың егіні жақсы шығып колхозшылары мәре-сәре болды
Бригада қосы Қосайдар байдың он қанат киіз үйі болатын
1928 жылы бұл үй тәркіленіп, жаңадан құрылып жатқан ТОЗ («Товарищеское общество земледелия») деген ұйымға берілген
Оның басшылары Досай Рахметов, Қайролла Қожақбаев, Бейшеш Молбаев, Ідіріс Өмірбаевтар кедейлер болатын
Бірлік бар жерде, тірлік бар демей ме қазақ
Бұл мойынсерік «ТОЗ»-ға қазақтар өзінше ат қойып «Мойынсерік» деп атады
Мойынсерік Ерназар колхозы болып біраз жыл атағы дүркіреп тұрды
Сонымен Ерназар аулының егінінде Кеңарал атанған аңыздықта Өмірзақ, Ақметжан, Бейшеш, Тоқай шөп ­шауып жүрген еді
Бейшеш: «Жігіттер, тез жетейік, бригада қосы өртеніп жатыр!» деді
50-60 адам еркін сыятын үйден қара түтін будақтап шығып жатқанын көріп Бейшеш бастап қарулы жігіттер тұра жүгіреді
Өртті сөндіруге төңіректе жұмыс істеп жүргендер жұмыла кіріседі
Күзді күні  қурап тұрған маңайға от жайылып кетуі де мүмкін еді
Оқиға былай болған екен
Бригадада темір дөңгелекті трактор бар еді
Ол ХТЗ аталатын
Харьков трактор заводынан шыққан алғашқы темір доңғалақты трактор
Ерназарлықтарға соның екеуі тиген
Ауылда екі бригада болғасын аудан екі трактор берген
Біреуін Ідіріс Өмірбаев басқаратын осы бригада алды
Күздің түні салқын болғасын трактор майы қойылып кететін.  Тракторшы Бостан, көмекшісі Қаппас Қырықбаев киіз үйде от күндіз-түні жанып тұруды қалайтын
Колхозшыларға түске көже дайындап жатқан Жамал Мұсақызы бар еді
Есепші Қабдырахман қағаз жазып отырған
Қаппас келіп трактор ­майын жылыту үшін жанып тұрған отқа төсеп қояды да, өзі көмулі тұрған үлкен шыныдағы бензиннен бір құйып ала кетейін деген оймен киіз үйдің іргесіндегі бензинді алып ыдысына құйып жүргенде шелектегі май қызып от бұрқ ете түседі
Іргедегі бензин құйылған ыдыс асығып жүргенде көмусіз қалып оған да жалын тиеді
Қабдырахман мен Қаппас екеуі қызыл жалын ішінен шығып қаша жөнеледі
Әйел байғұс үйден шыға алмай шыңғыра береді
Тоқболаттың Балабегі қып-қызыл жалынның ішіне кіріп киімдері жанып біткен, жалаңаш тәні күйген Жамалды құшақтап ұстап сыртқа ұмтылады
Жамал тірі екен
Жерге аунатып отты сөндіреді.
– Әкем көп оқыған молда адам еді, әйел адамға өз ерінен басқа кісіге тәнін көрсетуге ұлықсат етілмеген
Тәнімді жабыңдар
Қожекеңе айтыңдар ешкімге кектенбесін
Жалғыз ағам Әбдірақманға топырақ бұйырсын, – дейді ол зорға сөйлеп
Бұл сөзді сол жерде болған оның туыстары естіп арызданады
Сірә, олар колхоз бастығы Қайролла Қожықбаевқа, парторг ­Досай Рахметовке, Ідіріс Өмірбаевқа, Бейшеш Мәтбаевқа тісі қайраулы болса керек.
– Құдайдың жазуы солай болғасын не істейсің
Қойыңдар заң органына өтініш түсіруді, – дейді өртте қайтыс болған Жамалдың жұбайы Қожақмет Меңдібай ағамыз
Бірақ туыстар  жасырын арызды жөнелтіп үлгереді
Бұл арыз кейін олардың өз бастарын да жұтты
Балтабек, Қаптас, Қабдырахман алды үш  ай, арты алты ай облысымыздың орталығы Қызылжар қаласында ауруханада жатып шықты
Бұлардың шығуын күтіп отырған заң органы іске кіріседі: «Кім өртеді, аты-жөндерін айтыңдар, айтпасаңдар сот­таласыңдар!  Бұл бірігіп істеген қылмыс
Сендерге Қайролла кім, Досай кім? Мақсаттарың озат колхозды құлату ма?» дейді тергеушілер
Жауап берушілер болған оқиғаны қаз-қалпында айтады.
– Ондай ойымыз болған жоқ, – дейді олар
Алайда орган тергеушілері олардың қолдарынан қағаз алып, он күн мерзім белгілейді
Қолдарына түкіріп отырған орган басшылары халық жауы деген желеумен ірі көлемді іс қозғап, тергеуге кіріседі.
Арыз берушілер Қайролланы қараласа, Қай­ролла жағы оларды қаралай бастайды
Нәти­жесінде Қайролла жағынан 11-12 адам, қарсы­лас­тардан 5-6 адам атылып кетті
58 статьяның екінші тармағымен он жылдан түрмеде отыруға кесілген Қаппас Қырықбаев, Ідіріс Өмірбаев, Қайролла Қожа біраз жылдан соң амнистияға ілігіп босап келді
Қазір бала-шағалары өсіп-өніп келеді
Аты­лып кеткен 17 азаматтың көпшілігінен ұрпақ жоқ
Міне, ағайын арасындағы араздықтың зар­дабы қандай болды.
Елбасымыз «Қазақстан – 2050» Стратегия­сы атты Жолдауында қазақ халқы­ның өсуіне баса мән берген
Күні кеше ғана 6,8 миллион қазақ едік
Бүгін он бір миллион қазақпыз деп көрсетіпті Жолдауда
Бұл Прези­дентіміз Нұрсұлтан Назарбаевтың «қазақ жерінде қазақтар жайлы өмір сүрсін, ұрпақ қызы­ғын көрсін» деген асыл ойы демекпін
Ал қазақтардың жастары қазір жарық дүниеге сәби әкелуді шектеп қойды
Көпшілігі біреу ғана, әрі кеткенде екі сәби әкеледі
Осы мәселеге көңіл бөлсек, ағайын
Біз зайыбым екеуміз 12 сәбиді дүниеге әкеліп өсірдік
Біреуін де аш-жалаңаш еткен жоқпыз
Тіпті Оспан деген қарттың екі әйелі бар еді
Әминат деген бәйбішесінен 7 бала, Бағый деген екінші әйелінен он бала дүниеге келді
Осман Патиев өзінің жарық дүниеге келген жеріне Кавказ тауына барып 110 жасында дүние салды.Дәуіт деген 1957 жылы дүниеге келген ұлы біздің ауылда тұрады
Ауылдағы ең сәнді үйлердің бірі соныкі
Бұдан менің айтпағым, ұрпақ көбейтіңдер
Әркімге Құдай береді несібесін
Ешкім де ырықсыз жаратылмайды
«Бір қой егіз тапса, бір шөптің басы екеу өседі» демей ме ата өсиеті.
Біздің ауылдың өзінен Ұлы Отан соғысына жүз азамат қатынасып 56-сы соғыста мерт болды
Елге оралған 44 адамның тең жартысына тақауы бірінші, екінші топтағы соғыс мүгедектері
Көпен, Шұғайып, Жалмұқан, Тәуекел тіпті бірінші топтағы соғыс мүгедектері болса да Отанына беріліп еңбегімен көрініп, елге көрнекті еңбек етті, үйленді, ұрпақ өсірді
Артында із қалды 6-7 баланы бір қолсыз, бір аяқпен жүріп ержеткізді
Ижанов Қайролланың екі қабырғасын алып тастаған
Ол он бала өсірді
Қырықбаев Қасымның бір аяғын кескен
Бірінші топтағы соғыс мүгедегі еді
Алты ұлы, үш қызы болды, бәрі аман, қазақ елінің көркеюі үшін еңбек етуде
Мұны мен жастарға ағалардан үлгі алсын, бүгінгідей қой үстіне бозторғай жұмыртқалаған қазақ елінде ұрпақ өсір демекпін
Не көрмеген қазақ елі
Ақылды басшының арқасында есін жисын
Енді қазақты сырттан жау алмайды
Көреалмаушылықтан тыйылу керек
Ерназарда халық жауы атанған 20 адамның тағдырын ойласам жылағым келеді
Руы дуадақ керей, ауылымызда Жолдыбай, Меңдібай, Молдабай, Жұмабай деген төрт ағайынды жігіт болды
От оранған Жамал апамыз осы Меңдібайдың ұлы Қожахметтің әйелі еді
Қожахмет жуас момын адам да, қызба туыстарына «қойыңдар, кек қайтарам деген арыздарыңды қайтарыңдар» деген еді
Бірақ олар қоймады
Мұны Қайролланың туыстары сезіп қалып, олар да арыздарды қардай жаудырады
КГБ-ге керегі осы
Жұмыс істеп жатқанын жоғары жақ көрсін
Ежовтан мақтау келсін деп ойласа керек
Құлшынып іске кіріскен соң көп азамат құрбан болды
Олардың бәрі де бала, ұрпақ көруді арман етті.
Менің көзім көрген ауылымыздың ақылды жігіті Неғыметжан Жұмабайұлы түрмеде отырып ауылға қатынаған біреуден 5-6 ауыз өлең жазып жібереді
Сонда баласын ойлап былай деп жазыпты:
Ақ қағаз, қара сия қалам қолда,
Жайқалған төрт аяғым мен бір жорға.
Сайран ғып Ерназарда жүруші едім,
Сасық үй, кез болдым ғой темір торға.
Абақты есік кілті, терезе тор,
Осы үйде боламақшы ма шынымен қор.
Я, Алла, жәрдемші боп босата гөр.
Он жасқа жаңа толдың Ақан жаным,
Далада, басқа жерде ұйықтамасын,
Бауырыңа қысып жатшы Батжан жарым.
Қазір қалаларда балабақша жетіспесе, ауылдық жерде мектеп ғимараты, балабақшалар бос тұр
Осы жақтарын ойластыру керек
Зама­на­ның жақсарғанына сай байып алғандар қалаға ұмтылады
Әрқайсы 2-3 жеңіл машинадан ұс­тайды
Етті, сүтті, нанды ауылдан өнді­реді ғой
Әкімдердің осы жағын да ойластырғаны жөн.
Мен Көпен деген жауынгер туралы «Көпен» атты кітап жазып едім, демеушім де көмектесіп, «Қазығұрт» баспасы өте көркем етіп басып шы­ғарыпты
Оқырмандар кітапты мақтаған соң Ас­танада Президенттің кітапханасы бар дегенді естіп жеңіл машина жалдап, Астанаға жол тарттым
Өзім 6-7 сыныпты осында Ворошилов көше­сінде, Ворошилов мектебінде оқыдым
Со­дан 1941 жылы Отан соғысы басталып кетіп оқуым­ды доғарып, Ерназар колхозы қой бақтырды
Бақпай көр, халық жауы атандырады
Астананы өзім көргендей баяндап келем, жүргізушім күлді де:
– Барғасын көресіз, ол айтып отырғаныңыз бұрынғы Ақмола ғой
Қазір қазақ елінің Астанасы, миллионға жуық халық тұрады, – деді
Айнадай жарқыраған асфальт жолмен сағатына 100 шақырымдай жылдамдықпен жүйткіп келеміз
Машинаның осынша шапшаңдықта келе жатқаны да байқалмайды
Астанаға кірдік, әдемі көп қабатты үйлер бірінен соң бірі қалып жатыр
Бұрынғы Ақмоланың солтүстігіндегі Есіл өзенінің үстінен, асфальттап көркем көпір салған екен, зу етіп өте шықтық
Шықтық та іздеген кітапханамыз Байтерек деген үйдің түбінде екен
Қазақ тіліндегі көркем әдебиеттер бөліміне кітабымды тапсырып көңіл жайланған соң, жүргізушімнен:
– Алдан Смайылов деген «Арқа ажары» газетінде істеген досым бар еді
Оның көп көмегін көріп едім
Қазір Парламент Мәжілісінің депутаты екен, көре кетейінші, – дедім
Жүргізушім:
– Парламент үйі ана тұрған 22 қабат әсем үй, бірақ айналып бару керек, – деді
Жеңіл жайлы машинаға айналып бару деген сөз бе, көп кешікпей Парламент ғимаратына келдік
Алданның жұмыс орны 18-қабатта екен
Аты-жөнімді айтып жүргізушіме телефон соқтырттым
Ол көп күттірген жоқ, хатшы қызды жіберіпті
жүргізуші екеуі  екі қолтығымнан демеп Алданыма лифтімен алды да барды
Көптен көрмеген Алдан жылы қарсы алды
Газетте бөлім меңгерушісі болып жүргенде жазғандарымды жоғары бағалап, «Қызыл тақтаға» ілгізетін
Соның арқасында үзбестен сыйлыққа іліктіретін
Ол білікті журналист екені баршаға белгілі
Талай сыр шертілді
18-қабатқа лифтімен көтерілгенде, көркейіп, гүлденіп келе жатқан қазақ елін, әсіресе Ақкөл мен Астана екі ортасындағы айнадай жарқыраған жолды көріп, Бәйтеректі, Парламент үйін, Президент сарайын көріп көңіліме келген асыл ойды қағазға түсірдім.
«Қазақ елін осылай жайнатқан Елбасымыз Нұрсұлтан Назарбаев талай табыстарға қол жеткізер әлі» деймін жолсерік ініме
Елбасының «Қазақстан – 2050» Стратегиясы – қалыптасқан мемлекеттің жаңа саяси бағыты» атты Жолдауына тереңірек үңіліп жақсылап ойлансаңыз Елбасымыздың қазақ еліне бергені көп, берері одан да көп екен
Әңгімемді өлеңмен түйіндейін.
Айтылған әділ сөзде болмас айып,
Астана қала бопты бір ғажайып.
Есілдің жағалауын гүлдендірген,
Елбасы Нұрсұлтан Назарбаев.
Төбеңіз Алатаудай, асқардай-ақ,
Табаның сан биікті басқандай-ақ.
Бақытына мемлекетіміздің аман жүріп,
сау болыңыз,
Тілегі қарт қазақтың осындай-ақ.
Шегебай Қарпықбаев,
еңбек ардагері
