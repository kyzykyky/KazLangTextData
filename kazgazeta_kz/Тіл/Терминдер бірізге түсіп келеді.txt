Төтенше жағдайлар, азаматтық қорғаныс және өндірістік қауіпсіздік саласында ұлттық реңдегі терминдер әлі қалыптаспай жатқаны баршаға аян
Өйткені бұл – өзіндік ерекшеліктері көп сала, оның үстіне әскериленген жүйе.
Қазақстан Республикасы Төтенше жағдайлар министрлігінің Мемлекеттік тілді дамыту басқармасы «Төтенше жағдайлар саласының қысқаша орысша-қазақша терминологиялық сөздігін» жарыққа шығарды.
Осы жинақ туралы егжей-тегжейлі білу үшін министрліктің мемлекеттік тілді дамыту басқармасының бастығы Ахмет Кендірбекұлын әңгімеге тарттық.
– Жалпы, терминдердің қазақ топыра­ғындағы бүгінгі қалыптасу үдерісін алсақ, бұл сипат төтенше жағдайлар саласына да соқпай өткен жоқ
Кейбір ғалымдар мен сала қызметкерлері, тіпті кездейсоқ адамдар да осы сала бойынша бірқатар кітаптар шығарғанымен, Мемлекеттік терминология комиссиясының сүзгісінен өтіп бекітілген терминдерді түгелдей жіктеп, жіліктеп берген толыққанды сөздік  қолға тиген жоқ.
Оның да өзіндік себебі бар
Біріншіден, сөздің бәрі термин бола алмайтынын өзіңіз білесіз
Термин ұсыну бір басқа да, оның қолданысқа айналуы – бөлек әңгіме
Жеке тұрғанда сөздің мәнін дәл беріп тұрған термин тіркеске түсіп кеткен жағдайда жаңағы сөлі­нен айырылып, жүдеп-жадайды
Әбден уақыт елегінен өткен, баршаның сұранысына жауап берген термин ғана өміршең бола алады
Оның үстіне қазақ тілінің ұшан-теңіз байлығының өзі бір терминді ой мен сөйлемнің ретіне қарай сан құбылтады
Екіншіден, төтенше жағдайлар саласының көптеген терминдері әскери және техникалық терминдер болғандықтан қазақ тілінде құлақсіңді болмай жатқаны құпия емес
Өйткені өмірде олардың атауы тек орыс тілінде ғана қолданысқа ие болып отырғанын жасыруға болмайды
Сондықтан осындай олқылықтың орнын толтыру мақсатында басқарма қызметкерлері жарты жылдан астам уақыт терминдерді жинап, саралап, күнделікті қолданысқа лайықтап кітап етіп шығарды.
Тағы бір күрделі мәселе – терминдерді біріздендіру
Себебі аудармашылар бір сөзді әркелкі аударып жүргені де жасырын емес
Тіпті Мемлекеттік терминологиялық комиссия бекіткен кейбір терминдердің түрлі мәнде қолданылып жүргенін байқаймыз
Мысалы, Мемтерминком «авария» терминін «апат» деп бекіткен, ал «катастрофаны» «жойқын апат» деп алып жүрміз
Ал іс жүзінде соңғы кезде қабылданған барлық заңнамаларда, Үкіметтің нор­мативтік-құқықтық актілерінде  «авария» – «авария», «катастрофа» – «апат» деп жазылған
Кейде «бедствие» сөзі де «апат» делінеді
«Катаклизм» сөзі де сол тақылеттес
Ал Үкімет бекіткен мемлекеттік мекемелер тізбесінде біздің сала мекемелері атауларының бар­лығында «авария» термині сол қалпында жүр
Мұның өзі терминдердің әлі бір ізге түспегендігін, уақыттың елегінен өтпегендігін көрсетеді
Осылайша төтенше жағдайлар саласында ең жиі қолданылатын терминді екіұдай пайдалану жұртты шатастырып жүргенін де жасыруға болмайды
Ондай мысалдарды ондап келтіруге болады.
Біз төтенше жағдайлар саласында жиі қолданылатын терминдердің бір шоғырын жинақтап, нақты айтсақ, 3860 терминді Мәдениет министрлігінің Тіл комитетіне тапсырдық
Оның ішінде асылы да, жасығы да болуы мүмкін
Сондықтан олар тілші-терминші ғалымдардың талқысынан өткеннен кейін ғана бекіту үшін Мемлекеттік терминология комиссиясының назарына ұсынылатын болады.
Басқарма бастығының сөзінен ұққанымыз, бұл кітапша арқылы саладағы күнделікті жұмыс барысында көп қолданылып, екшелген, сұрыпталған терминдерді бірізді пайдалануға толық мүмкіндік туып отыр
Уақыт өте келе, өзіндік қиындығы бар төтенше жағдайлар саласы да жалпы қазақ үшін «төтенше» болып  қалмайтыны да анық
Осылай бір қадам ілгерілеген сайын үстемдік құрып отырған ресми тіл бір қадам шегінетінін де естен шығармаған жөн.
Эльдор РАЙЫМБЕКОВ,
Қазақстан Республикасы Төтенше жағдайлар министрлігі
баспасөз қызметінің бас маманы
