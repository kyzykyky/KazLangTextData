Қазақстан Республикасының Президенті Н.Ә.Назарбаевтың бастамасымен жүзеге асып жатқан «Рухани жаңғыру» бағдарламасы бағыттарының бірі  «Жаһандағы заманауи қазақстандық мәдениет» жобасы жалғасып келеді
Осы жоба аясында қазіргі қазақ әдебиеті антологияларын БҰҰ-ның 6 тіліне аудару жұмыстары жүріп жатыр.
Аталған жоба тәуелсіздік жылдарын­дағы қазақ әдебиеті мен мәдениеті, музыкасы мен бейнелеу өнерін, хореография, кино және театр саласындағы жетістіктерді әлемге танытуды мақсат етеді
Соның ішінде, аталған жоба аясында қазіргі қазақ прозасы мен поэ­зия жинақтарын 6 тілге аудару қолға алынды
Осы жұмысқа қатысып жатқан Ұлыбритания, Испания, Франция, Ресей және Қытай аудармашылары мен әдебиетшілері, аударма және баспа ұйымдарының өкілдері шығармалары қазіргі қазақ әдебиеті антологиясына енген авторлармен кездесу үшін Алматыда бас қосты.
Ұлттық аударма бюросының атқа­рушы директоры Рауан Кенже­ханұлы қазіргі қазақ әдебиетін әлем оқыр­мандарына өз деңгейінде жеткізу Ұлттық аударма бюросына жүктелгенін айта келе, шетелдердегі озық аудармашыларды осы жұмысқа тартып отырғандарын жеткізді.
– Қазіргі кезде алты тілдің төртеуіне жолма-жол аудару жұмысы аяқталып, қытай, араб тілдеріне жолма-жол аудару жұмысы жүріп жатыр
Бұл жиынға аудармашылар мен авторларды қатар шақырып, түсінбеген сұрақтарға аудармашылар жауап алып, авторлар өз шығармаларының қалай тәржімаланып жатқанын білсін деп отырмыз
Аудармашы мен автордың түсінісіп, шығармашылық байланыста болғаны бұл істе өте маңызды, – деді Р.Кенжеханұлы.
Аудармадағы тәжірибе барысында британдық әріптестер «мәдени индукция» (Cultural Induction)тәжірибесін қолдануды ұсынды
Ол аудармашылар мен редакторлардың түпнұсқа мәтін (елдің) мәдениеті мен оның мазмұнына терең үңілуіне жол ашады
«Бұл тұрғыда аудармашыларға артылар жүк салмақты» деген ҚР Жазушылар одағының төрағасы Ұлықбек Есдәулет жобаға сәттілік тіледі.
Балалық шағының біраз уақытын ­Алматыда өткізген мәскеулік ­Александра Шевелеваның әдеби мәтіндерді аудару мен редакциялаудағы тәжірибесі он бес жылдан асады
Бүгінде Испанияда тұратын талантты аудармашы қазақ ақындарының стилі мен сөз саптауының ерекшеліктеріне тоқталды.
– Қазақ поэзиясы испан әдебиетімен салыстырғанда метафораларға бай, фольклорлық бояуы мол, астарлы мағынасы басым күрделі көрінді
Буын мен тармақ санынан да айтарлықтай айырмашылықты байқауға болады
Қазақ ақындарының стилі де, сөз саптауы мен ой жүйелеуі де өте ерекше екен
Талғампаз ақын Олжас Сүлейменов­тің терең толғамдары, Танакөз Толқынқызының өрнекті өлеңдері, Ақберен Елгезектің мистикалық, Бақытжан Қанапияновтың лирикалық поэзиясы бізді, аудармашылардың өзін, тілдік қана емес, эмоционалдық тұрғыдан сан түрлі сезімге бөледі
Бұл бір елдің поэзиясы үшін ғажап құбылыс, – деді А.Шевелева.
Айта кетейік, жоба ҚР Мәдениет және спорт министрлігінің тапсырысы бойынша «Ұлттық аударма бюросы» қоғамдық қорының үйлестіруімен жүзеге асуда
Қазіргі таңда ағылшын, француз, орыс және испан тілдеріндегі жолма-жол аударма жұмысы аяқталды
Қытай және араб тілдеріндегі жолма-жол аударма жұмысы жүріп жатыр.
Ақбота ҚУАТОВА
