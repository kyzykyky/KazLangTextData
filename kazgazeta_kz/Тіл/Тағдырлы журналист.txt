1985 жылы әскерден соң «Алмаатажилстрой» тресіне қарасты №11 құрылыс-монтаж басқармасында  үш жыл бұрын бастаған жұмысымды бетоншы, ағаш ұстасы мамандығы бойын­ша қайта жалғастырдым
Бір күні әдеттегідей қоймадан берілетін қызыл сары каска мен құ­рылыстың қап-қара жаңа киімін киіп, арамызға тағы бір жігіт қосылды
Колонна орнатылатын жердегі ригельдердің байланысқан жерін бетонға дайындауға көмектесіп жатыр екен
Мен жақындап барып атын сұрағанда өзін «Құттыбек» деп таныстырды
Көп ашылып ақтарыла бермейтін салмақты жігіт сияқты
Мен тұратын «Нұрлан» жатақханасынан орын алыпты. 
Келер жылы журфактың күндізгі бөлімінің 2-курсына ауыстым
Бірақ небәрі екі ай ғана оқыған соң Желтоқсан көтерілісіне қатысты оқудан да, комсомолдан да шығарылып, жаңа бір сергелдеңге тап болдым
Ай бойы қаңғып арызданып жүріп, ілінген студент жатақханасына, небәрі бір ай да тұрғызбай, комендант пен студенттер кеңесі шырақ алып жүріп шығарып тынды
«Нұрлан» жатақханасына қайтып оралғанымда Желтоқсанға қатысты мұнда да жағдай мәз емес екен
Ішке кіргізбесе де сыртта жүрген таныс жігіттер – Кенже Отарбаев, Сәбит Исабеков, Қайрат Рахметов, Құттыбек Аймаханов және басқа да азаматтардың істі болып, бастарына қауіп төніп тұрғандығын айтты
Сол жолы аты аталған 4 жігітті де соттапты
Басыма іс түскеніне қарамай студенттер арасында да өз ауызыма ие бола алмаған менің құқық орындарының қадағалауындағы бұл жерде де тыныш жүруім неғайбыл
8-9 жатақханадан тұратын бұл құрылысшылар қалашығы – Желтоқсан алауын маздатқан қырандардың да ордасы еді
Бұл жерде стадион, клуб, кинотеатр, кітапхана сияқты уақытты текке өткізбейтін қажеттіліктің бәрі де бар
Әйтсе де, ақ таңнан күн батқанда жұмыстан қайтатын жастардың текке өткізетін уақыты да болмайтын
Бірақ уақыт тауып алаңға ең көп барған жұмысшылардың тобы – осы төңіректі мекендеген қыз-жігіттер болатын
Солардың ішінде жастығының жалынды сәттерін темір тордың ар жағында өткізген қайсар ұлдарымыздың бірі Құттыбек Аймаханов та бар еді
Өзі айтқандай, Желтоқсанда соққыдан мерт болған Савицкийдің өліміне қатысты бес адамды қамауға алса, соның бесіншісі болып бес жылға сотталып, бес аймақтың (Алматы, Маңғыстау, Жамбыл, Ақмола, Құсмұрын) түрмелерінде өткізген азапты жылдары – ұлт тарихындағы табандылықтың айғағы
Ал менің мақала жазуыма түрткі болған Құттыбектің «Тәуелсіздік Желтоқсаннан басталады» атты кітабында жеке басының тағдырынан гөрі жалпы тәуелсіздік тарихын көбірек баяндайды.
Кітапта Желтоқсан көтерілісін басу үшін Кеңес Одағының әр тұсынан жұмылдырылған әскерилер, ішкі істер қызметкерлері, арнайы техника мен үйретілген иттер әкелінгенін… тағы-тағыларды тілге тиек еткен
Желтоқсан құрбаны Қ.Рысқұлбеков, Чита түрмесінен қашып, елде қайтыс болған Құрманбай Қалмұратов сияқты тағдырластары мен Губченко сияқты тергеушілердің, басқа да құқық қызметкерлерінің өктемдігі мен әділетсіздігі жайлы тебірене әңгімелеген
Азаттықтың арғы-бергі жағындағы отаншылдық рухтағы әдебиет пен өнер жетістіктері де, жастар патриотизмінің бүгінгі деңгейі де шет қалмайды
Кітаптың келесі бөлімінде басшыны ауыстырып, оқиғаға түрткі болған Мәскеу шешімінен бастап, екі күн ішіндегі өр рухты, бір жағы қасіретті көріністі кинодағыдай көз алдынан өткізеді
Бұл тірі хрониканы «Өмірдегі ең ауыр күн» атты деректі әңгімесі де көркемдік жағынан қуаттандыра түскен
Оқиғаның басты кейіпкері – Мыңжасар автордың өзі болса керек
Бұл есім прототип болса да азаттық сардарларының мың жасайтындығын айғақтайды
Мыңжасардың оқиғаға ұласқан көңіл-күйіндегі құбылыс сол күндердегі табиғат райы мен саяси ахуалдағы ауа райының әсерімен одан бетер құбылып, сарсаңға түсірді
Өз сөзімен айтқанда, «дүрліккен дауыстан өз дауысын өзі әрең естіп», «қалың ойдың тұманына адасып» өзін өзі таба алмаған сәттері де аз емес
Қазақ қыздарын аяусыз соққыға жығып, өлімші халге жеткізген сол қатыгездік өзімен алаңға бірге келген Ақмарал құрбысын да сүйрелей жөнелді
Қыздарға ара түспек болған Мыңжасаровтың басына да соққы тиіп, қансырап құлап бара жатқанда ауызынан шыққан «Жауыздар-ай!» деген сөз оның маңдайынан шыққан қан арқылы тарихтың маңдайына да жазылып қала берді
Деректі әңгіме қысқа болса да хикаяттың жүгін көтерерлік.
Құттыбектің есінен кетпейтін ең ауыр күн – 5 жылға сот үкімінің шыққан күні
Шайқа­лақтаған түрме машинасымен бірге өзара бітіспей­тін өкініш пен оптимистік ұстаным оның жан дүниесін одан бетер шайқалақтатып, көлік терезесінен телмірген бұлыңғыр уақыт одан бетер бұлдырай түсті
Тірі болмысты тығырыққа сүйреп бара жатқан себеп те марқұм Қ.Рысқұлбековке тағылған кінәның бір ұшы болатын
Түрме ішіндегі қапырық КПЗ-ның тар камерасы тағдыр аясын одан бетер тарылтып, ақыры сол Қайраттың өзімен де қауыштырып, екеуін туыстай жақындастырды
Екеуіне ортақ ұлы мақсаттардың тұтасып кетуінен қорықты ма? Тағдыр екеуін екі жағаға қайта лақтырды да, қайта қауышудың жолы түспеді
Қайратпен қайта жүздесудің реті өңінде келмесе де, арада жылдар өткесін түсінде келіп, автордың «Мен сені іздеп жүрмін, Қайрат!» деген естелігіне ат ізін салған еді.
Кітаптың 3-бөлімі Отан, жер, тіл жайлы толғаныстарымен басталса, елді қорғайтын әскер жайы да сөз болады
Реті келгенде өз кө­зіммен көргенімді де айта кетейін
Жолдасым – «Алтын алқа» иегері Жанар ­Түрік­пен­баева екеуміз жұмыссыз жүргендіктен әскери комиссариаттың қоғамдық жұмысына да бірнеше мәрте жегіліп көрдік
Шақырту қағазын таратқанда бірде-бір жастың өз қалауымен әскерге құлшынып тұрған­­дығын көрген емеспін
Мұның басты себебі ұлттық-патриоттық тәрбиенің сын көтер­мейтін­дігінен
Екіншіден, әскердегі тәртіп мәселесі де өз деңгейінде емес
Бұдан әрі кітапта ана тіліне деген немқұрайлылық, балалар денсау­лы­ғын сақтау ісіндегі жауапсыздық, компьютер зама­нын­дағы психологиялық өзгерістер, жаһан­дануға қарсы төтеп бере алатын әрекеттер сөз болады.
Кітаптың соңғы бөлімінде ұлттың тарихы мен тағдырына қайта бір оралады
Соғыс пен нәубет жылдарының арғы-бергі жағында бір азайып, бір оңалған демографиялық жайымыз, жалпы мәдениеттегі, экономикадағы, саясаттағы әрбір кезеңдік ауытқулар мен бүгінгі жетістіктеріміз нақты көрсеткіштер арқылы сарапқа түседі.
Әрине, бұл кітапқа топтастырылған материал­дар аз уақытта жазылған дүниелер емес
Оның көпшілігі жылдар бойы жазылып, өзі қызмет ететін «Алматы ақшамы» сияқты басқа да ақпарат құралдарында жарық көрген Құттыбектің жан толғанысы
Ал автордың Желтоқсандағы өз тағдыры – өз алдына бір кітап.
Аманғазы Кәріпжанәулеті, 
ақын, сазгер
