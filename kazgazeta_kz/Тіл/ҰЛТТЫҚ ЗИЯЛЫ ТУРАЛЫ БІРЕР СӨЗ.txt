 Әбдіжәлел Бәкір,
саяси ғылым докторы,
профессор
Тәжтажалдың (коронавирус) жағдайынан апта сайын алып тұратын «Ана тілі» газетінің үш апталығы бір‑ақ келді
Әр санын аңсап отыратыным, келісімен тез көз жүгіртіп қарап қана шығып, алдымен нені оқып шығуды айқындадым
Мен өзіме керек деген мақалаларды түгел  оқимын
Соңғы жылдары бұл басылым  билеп алды.  Түгелге дерлік оқимын
Әсіресе, ана тілімізге байланысты кімдер не айтып жатыр екен деген үмітпен әр санды асыға күтемін
Бірінші соны қолға аламын
Өйткені қазағымыздың тағдыры өзінің ұлттық тіліне тікелей байланысты ғой
Бұл мәселе бізде өте күрделі болып тұр
Өз тілімізге өзіміздің жат болып бара жатқанымыз мені қатты қорқытады
Ұлттық тәрбиені, салт‑дәстүрді былай қояйық
Қазіргі қоғамымыздағы қазақ тіліне деген көзқарастың батыл жөнделмей отырғаны, халқымыз қарап отырған билік органдарындағы қаракөздеріміздің қазақша сөйлемеуі жеңіл‑желпі дүние емес.
Бұл ойларды 31 сәуір – 6 мамыр күндері шыққан газетте жарияланған, халқымызға кеңінен танымал, Мәжіліс депутаты Бекболат Тілеуханның басқалардан кешірім өтінгендей, «Мем­лекеттік тіл өгейдің күйін кеше ме?» деген сөзінің мәтіні тереңдете түсті
Он шақты депутаттық сауал салған қара­көздердің бірде‑біреуінің өз тілдерінде депутаттық сауал сала алмай, ­болмаса мемлекеттік мәртебесі бар тілде сөйлегісі келмей отырғанда қарапайым халыққа не айтуға болады? Бұл қоға­мымыздағы зиялы қауым санатына жатады деген, мемлекетіміздің тағдыры тапсырылған Парламент Мәжілісінің қазақ депутаттары қауымының тірлігі
Бекболат бауырымның «Сіздер айып етпеңіздер, құрметті әріптестер» деп кешірім сұрағанын, «Айтатын ­кезде айту керек, дұрыс» деген, бірақ ­ал­дындағы он шақты депутатқа ең болмаса мемлекеттік тілді ұмытпайық дей алмаған Мәжіліс төрағасын түсіне алмадым.
Міне, бұл бүгінгі зиялы деген қауы­мы­мыздың жағдайы
Іле‑шала Жанарбек Әшімжан бауырымның «Зиялылықтың жауапкершілігі» деген материалын, осымен байланысты басқа материалдарды оқыдым
Содан кейін бірер ойды мен де жазайын деп, қолыма қалам алдым.
Біз әлі «зиялы» деген ұғымға жеткілікті баға да, мән де бере бермейтін сияқтымыз
Сондықтан зиялы ­қауым­ды қоғамның алға жылжуының рухани қозғаушы күші деп түсінген, Түркістанның болашағын ойлаған Мұстафа Шоқайға жүгіне кеткен артық болмас
Энциклопедиялық білімдар бұл тақырыпқа бірнеше мақала ­жазып, жан‑жақты түсіндірген
«Ұлттық ­зиялы» атты мақаласын «Ұлт ­зиялысы деген кім?» деген сұрақтан бастап, бұған дұрыс жауап қайыру оңай емес екенін атап көрсетеді де, оқығанның барлығын олардың біліміне қарап, зиялы деуге болмайтыны сияқты, белгілі бір ұлттың өкілі болғанына қарап, оны сол ұлттың ­зиялысы деуге болмайды деп кесіп ­айтады
Сонан соң, белгілі бір ортақ идеяларды жете ұғынған және сонымен өзара байланысқа түскен білімділерді ­зиялы, ал саяси, қоғамдық немесе мәдени салалардың қайсысында болмасын өз халқына қызмет ету идеясын терең ұғынған зиялыны ұлттық деп санады
Егер осындай ұстанымда болсақ, бүгінгі ренжіп жүргендеріміздің көбі немесе мақтаныш етіп жүргендеріміздің біразы ұлтымыздың зиялысына жата қоймайды.
Жанарбек бауырым! Сіз мақалаңызда «Аға буынның ішінде мемлекеттің ертеңіне алаңдап, елдік мұрат ­жолында өзінің байсалды сөзін қоғамдық және ресми деңгейде айтып жүрген ­байыпты Тұлғалар жоқ емес, бірақ аз» депсіз
Орынды‑ақ
Мұның, меніңше, бірнеше себептері бар
Бірінші­ден, әрбір қоғамның мақтанышы ­саналатын оқыған, білімді, сауат­ты, ұлттық рухы жоғары зиялы қауым ондаған, тіпті жүздеген жылдардың ішінде қалыптасады
Сондықтан тәуелсіздік жылдары шынайы ­зиялы қауымның қа­лыптасуы күрделі жағдайда ­өту­де
Өйткені ғасырларға созылған патшалық Ресейдің отарлық саясаты ата‑баба дәстүрінің арқанын кесті
Ал соның саяси жалғасындай болған кеңестік кезең ұл­тымыздың бар ­зиялысын, сүт­тің қаймағын қалқып ­ал­ды, қуғын-сүргінге түсірді, айда­ды, атты
­Содан халқымыздың өркениетті ұлт ­болып қалыптасуына мүмкіндік берілмеді
Мемлекетіміздің жағдайы да солай ­болды
Екін­шіден, кешегі қайта құрудан дем алған ұлттық рух, азаттық күрес еліміз тәуелсіздікке қол жеткізгеннен соң басылып қалды
Бұл көңіл күйді ары қарай тиімді жалғастыра алмадық
Үшіншіден, осындай себептерден ­зиялы деген кісілеріміздің қоғамда кез­десіп жатқан қиыншылық­тар­дан шығар ­жолды сілтеп, билікке көмектесудің орнына, ретті‑ретсіз оның ал­дына түсіп алып, қайда бара жатқанын өзі түсінбей, жүрегін алып жүгірушілік бүгін дағдыға айналды.
Президентіміз неге «Заман көшіне ілесіп, ілгері жылжуы үшін біз сананың ашықтығын қамтамасыз етуіміз керек» дейді
Мұнда үлкен мағына бар
Бұл – бүгінгі шындығымыз да, аса қажетіміз де
Тәуелсіздіктің аса бір маңызды көрсеткіші – халқымыздың азат санасы екені белгілі
Осыны қалыптастыруда батыл қадамдар жасай алмай келеміз
Халық пікірін көп жағдайда ашық айта алмайды
Бізде қалыптасқан жағдай туралы бір мысал
Орталықтағы билік орындарынан лауазымды кісі келіп, жұртшылықпен кездесу өткізетін болса, жергілікті басшылар қатысатын адамдар тізімін жасап жанталасады, олардың сұрақтарына дейін қағазға түсіреді
Жеке дауыстыларды жолатпайды, хорға қосылатындарды ғана жинайды
Мұндай жиындарға жиі болмаса да, қатысып қалып жүрміз.
Халықтың саяси санасының бостандығына еркіндік беріп, оның өз ой‑пікірлерін тиісті билік орындары алдында қоя алуға үйретуіміз керек
Ашық пікір айтқандарды қудалауды қойған жөн
Бұл бағыттағы халықтың митингілерге, сөз сөйлеу құқықтарын шектеуді алу, билік пен халық арасында сындарлы диалог орнату бағытындағы қазіргі алғашқы қадамдарды қолдаймыз
Халықтың тәуелсіз елдің азаматы екенімен санасқан жөн
Әрбір азамат та мұның құнын түсінгені абзал.
Ал енді, Мұстафа Шоқайдың «оқы­ғандардың барлығы зиялы емес» дегеніне келейік
Өзің де ондай жағдайға айқын мысалдар келтіріпсің, тіпті «Екіжүзділер» атты мақала жазған көрінесің
Адам баласын екі бетті етіп жаратып, жағдайға байланысты бірде оң бетін, екіншіде сол бетін пайдалана алатындай мүмкіндік берген Аллаға рақмет! Қазір бұл дәстүрге айналды
Кешегі кеңестік кезеңде партия органдарының жақсы көретін сөздерінің бірі «Сөз бен істің алшақтығы» болатын
Бүгін сөз көп, іс аз
Алтын уақыт түрлі жиналыс­пен өтуде
Егер жиналыстарды жиі өткізуден әлемдік сыйлық жарияласа, біз ел бас бәйгені сөзсіз алар еді.
Бұрын‑соңды ұлтымызды ұйыстыруға ерен еңбек сіңірген ­зиялы қауымымыз қоғамда тиесілі бағасын алып жүр ме? Олардың істерін көретін көз, айтқандарын еститін құлақ бар ма? Мысалы, Астанамызда қазақ тарихында ұлтымыздың саяси‑әлеуметтік дамуына ерекше үлес қосқан, бүгінгі тәуелсіздігіміздің теориялық жағын да, практикалық мүмкіндіктерін жан‑жақты сипаттап берген Әлихан Бөкейхан бастаған Ахмет Байтұрсынұлы, Міржақып Дулатұлы, Мұстафа Шоқай сияқты ұлтымыздың шынайы ардақтыларын есте қалдыру, тіпті қаламыздың әдемі бір жерінен Алаш алаңын ұйымдастырып, тұлғалар ескерткіштерін өздерінің асыл сөздерімен жұрт назарына ұсынып ­жатса, аса бір орынды тірлік болар еді деген ұсыныстар болды
Айтылды, қалды
Алаш жетекшілері кейінгі ұрпаққа қарыз болмай, мол мұра қалдырды, ал біз әлі қарызымыздан құтыла қойған жоқпыз
Сондай‑ақ Қазақстанның партия жетекшісі мені қабырғаға қысты, сондықтан еліміздің солтүстік бес ­облысын Ресейге қосып алуына келісім бердім дегенде, бұдан кейін келісім бермеген, онда мұны Саяси бюрода қараймыз деген Н.С.Хрущевке «Жер – халықтың байлығы», оны қарай алмайсыз деп қасқиып қарсы тұрған Ж.Тәшеновтың 100 жылдығын бейресми жиналыспен ғана атап өтті
Ағайындар, қалай сезінер екенсіздер, бес облыс­тан айырылғанды сәл ғана ойланып, еске түсіріп көріңіздерші
Ең болмаса, қазіргі өз атындағы көшенің бір қолайлы жеріне бейбіт күннің нағыз хас ­батырына ескерткіш орнатып жатсақ, келер ұрпаққа қандай өнеге болар еді
Ұлттың зиялысы кім дегенді біліп қана қоймай, олардың еліне сіңірген ерен еңбегін ұрпақ ­жадында сақтай білуді ұйымдастырып жатсақ, ортақ ісіміз тек ұтар еді
Міне, Тәшенов сияқты ардақтылар – ұлтымыздың нағыз ­зиялысы.
Тағы бір мәселеге назар аудара кетейін
Кейінгі кезде атақ‑данққа ие болып жататындардың көбі адами һәм іскерлік қасиеттерімен емес, кешегі не қазіргі орынтағында отырғандары үшін алатын болды
Кеше облыстық не аудандық басшылықта болып, тіпті орындарынан босағандардың, шаруашылықтың бөлімшелерінің меңгерушілерінің аттары кешегі Екінші дүниежүзілік соғысына қатысты дегенмен, мектептерге, мәдениет үйлеріне беріліп, ғимараттар алдына жергілікті қаржыдан миллиондаған теңге бөлініп, ескерткіш орнатылуда
Бұл тірлікте жеке құлқындар да жоқ емес
Сөйтіп, бұл кісілер Шоқан Уәлиханов, Ыбырай Алтынсарин және хакім Абай деңгейлеріне көтерілді
Нарықтық заманда бәрі де бола береді екен ғой
Ал шындыққа жүгінсек, бұлардың көбі зиялылықтан аулақ жандар.
Жанарбек бауырым! Сені түсінемін
Көбіне салмақты зиялыларға салыпсың
Зиялы әке, ағаларыңды қайра­ғың, ширатқың келген шығар
Біз Ата Заңы­мызға «Қазақстан ­Республикасы өзін демократиялық, зайырлы, құқықтық және әлеуметтік ­мемлекет ретінде орнықтырады, оның ең қымбат қазынасы – адам және адамның өмірі, құқықтары мен бостандықтары» деп тайға таңба салғандай айқын ­жазып қойдық
Ал осылар қалай жүзеге асып жатыр? Демократия дегеніміз – халықтың билігі
Ал халық бүгін ащы шындықты айта алады ма? Қытайдағы қандастарымыздың жағдайын айтамыз деп тәуелсіз елдің азаматтарының алды он күн түрмеде отырып шықты
Сонда жергілікті әкімшіліктің өкілдері полицияға жүгірмей, жиналғандармен мәмілеге келе алмағаны ма? Неге біз әкімшіліктің лауазымды адамдарынан жауапкершілік сұрай алмаймыз? Олар ойларына не келсе, соны істей беруі керек пе? Сұрақ көп
Рас, егемендіктің алғашқы жылдары күшті басқару ­нысаны керек болған шығар
Ал қазір Тәуелсіздік алғанымызға отыз жыл ­болғанда билік бәрін иемденіп алуымен емес, өзі құрған жүйеге тиісті жұмыс істете алуымен күшті, мықты емес пе? Мұны да ойланатын уақыт келді ғой.
Қазіргі зиялы қауым ата‑бабамыз сан ғасыр күресіп қол жеткізген қастерлі «Тәуелсіздік» ұғымын толыққанды түсінбей отыр
Рас, Мәскеудің тікелей билігінен құтылдық
Кеше ­лауазымды кадрларымыз Орталық бекітпей, жұмысқа кірісе алмайтын
Өндірісіміздің тізгіні де түрлі жолдармен жоғарыда болды
Өз алдымызға жеке ­республика болдық дегенмен, Жоғарғы Кеңес депутаттары бөлек делегация құрып, шетелдің бірде‑біріне шыға алған жоқ… дегендей
Осы мағынада тәуелсіздікке жеттік ­деуге болады
Ал Тәуелсіздіктің ең басты көрсеткіші, ұлттық құндылықтың негізі – ана тілімізге өзіміз ие бола алдық па? Кеше Алаш көсемдері ұлт‑азаттық күрестің ең басты компоненті ана тіліміздің тәуелсіздігі деп еді
­Елбасымыз ­«Қа­зақстанның болашағы – қазақ тілінде», «Қазақ қазақпен қазақша сөйлессін» деді
Мұны қатаң сақтауға бет алып отырған алдымен мемлекеттік ұйымдар бар ма? Басшыларымыздың өзі көбіне орысша сөйлейді
Жоғарыда айтылған Мәжілістегі жағдай да сөзімізге толық дәлел
Ал бұл турасында халық өкілдерінің ой‑пікірлерін көзге ілгісі келмейді
Мысалы, бірнеше жыл балабақшадағы төрт‑бес жасар ұл‑қыздарымызға үш тілді үйретуге байланысты, «үш тұғырлы тіл» ­деген түбірінен қате пікірге қарсылық білдіргендер аз болған жоқ
Жазылмаған жер қалмады
Селт еткен ешкім болмады
Қасым‑Жомарт Тоқаев Президент болды да, алдымен қазақ тілін білейік дегеннен кейін ғана іс оңала бастады
Ал қазақ тілінің айдарынан жел ессін десек, міндетті түрде мемлекеттік тіл туралы заң керек екені баспасөзде аз жазылып жүр ме? Ал ресми органдар бұған теріс қарайды
Ешбір елде мемлекеттік бағдарламамен тіл мұраты жүзеге асты дегенді әзір ести қойған жоқпыз
Естігендер болса, айтсыншы, біз де білейік.
Жоғарыдағы кемшіліктің көбі қоғамымыздағы ұлттық рухтың жетім­сіздігінен болып отыр
Бұл – зиялы қауым үшін аса қажет қасиет
Осы орайда Мұстафа Шоқайдың: «Ұлттық рухсыз ұлт тәуелсіздігі болуы мүмкін бе? Тарих ондайды көрген жоқ та, білмейді де
Ұлт азаттығы – ұлттық рухтың нәтижесі
Ал ұлттық рухтың өзі ұлт азаттығы мен тәуелсіздігі аясында өсіп дамиды, жеміс береді» деген ұлы өсиетін еске түсіре кетсек, артық көрмеңіздер.
Қорыта айтқанда, қоғамда зиялы кісілердің ой-тұжырымдарымен санасатын демократиялық үрдістерді тереңдете түсіп, көшбастаушылар институтын қалыптастыру аса қажет дегіміз келеді
Мұның биліктің тиімді басқаруына да оң ықпалы мол болары сөзсіз.
