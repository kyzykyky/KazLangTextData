Өткен жұмада елордадағы Ұлттық академиялық кітапханада Сыртқы істер министрлігі мен Мәдениет министрлігінің Тіл комитеті бірлесіп ұйымдастырған «Сыртқы саясат саласындағы терминдер және оларды мемлекеттік тілде дұрыс қолдану нормалары» атты дөңгелек үстел тіл жанашырларын елең еткізген іс-шара болды десек, артық айтқандық емес
Туған тіліміздің талайлы тағдыры жайлы аз айтылып, аз жазылып жатқан жоқ
Бірақ бұл жолы ортаға салынған тақырып – тың тақырып деуге болады. Рас, біз шетелдік терминдерді кешегі кеңестік кезеңде де қолданып келдік
Бірақ халықаралық қа­тынастар саласындағы, дип­ломатия саласындағы терминдерді еліміз тәуелсіздік алып, шетелдермен тікелей байланыстар жасалып, ісқағаздары қазақ тілінде жүргізіле басталғалы бері кеңінен қолдана бастағанымыз анық
Қазіргі кезең – шетелдік терминдерді қолданудың жаңа кезеңі
Қазіргі қазақ терминологиясына қосылған тың сала
Сондықтан шешілмеген, ойланарлық мәселелер көп.
Дөңгелек үстелге жиналған тіл жанашырлары ана тіліміздің мемлекеттік мәртебесіне сай тұғыры нығайып, қанатын кеңге жаюы үшін елеулі үлес қосып жүрген белгілі ғалымдар, қоғам қайраткерлері, дипломаттардың сыртқы саясат саласындағы терминдер жөніндегі көкейге түйген келелі ойлары ортаға тоғысты.
Сыртқы істер министрінің орынбасары Қ.Ш.Сарыбай өз ойын былайша сабақтады:
– Қазақстан Республикасының Президенті Н.Ә.Назарбаев биылғы қаң­тар­дағы халыққа Жолдауында: «Біздің міндетіміз – 2017 жылға қарай мемлекеттік тілді білетін қазақстандықтар санын 80 пайызға дейін жеткізу
Ал 2020 жылға қарай олар кемінде 95 пайызды құрауы тиіс» деп атап көрсетті
Еліміздегі тіл саясатына қатысты айқын мақсат – Елбасы алға қойған міндеттерді пәрменді түрде іске асыру.
Осыған орай сыртқы саясат ведомствосы мемлекеттік тілдің халықаралық саладағы қолданысын арттыруға күш салуда
Шешімін таппай жатқан өзекті мәсе­лелердің қатарында бірқатар терминдер­дің, сөз тіркестері мен шет мемлекеттер атауларының әртүрлі қолданылуын, сонымен бірге халықаралық шарттардың, келісімдердің мемлекеттік тілдегі нұсқалары мен басқа тілдердегі нұсқалары мәтіндерінің ауттенттілігін қамтамасыз ету мәселелерін атауға болады
Халықаралық терминдерді сол күйінде немесе сәтті баламасы табылса, мемлекеттік тілде қолдануға болады
Алайда тіл мамандарының сүзгісінен өтпей, Терминологиялық комиссия бекітпей тұрып, терминдер мен атауларға өз пікірін таңу үрдісі тіл болашағына абырой әпермейді.
Қ.Сарыбай бұдан әрі Сыртқы істер министрлігінде мемлекеттік тіл саясатын жүзеге асыру барысында атқарылып жатқан істерге, бүгінгі халықаралық терминдерді қолдануда бірізділіктің сақталмау проблемасына, әсіресе, кейбір шет мемлекеттер мен олардың басты қалаларының атауларын дұрыс жазуда елеулі ала-құлалыққа жол беріліп отырғанына тоқтала келіп: «Қазақстанның Будапештегі Елшілігі Венгрия Республикасында қабылданған жаңа конституцияға сәйкес, елдің атауы 2012 жылдың 1 қаңтарынан бастап «Мадьярорсаг» ( Hungary-мадьяр елі) болатынын ескере отырып, оның қазақ тіліндегі лингвистикалық ерекшеліктеріне сәйкес Мажарстан атауын тіл мамандарының назарына ұсынып отыр.
Австрияны Аустрия түрінде жазу («Еуропа» сияқты) кейбір мекемелер «Катар» мемлекеті, «Ливия» деп қолданып жүрген ел атауларын Қатар мемлекеті, Либия (бұлар СIМ-де толық қалыптасқан) деп түзеу, Стамбұлды Ыстамбұл түрінде жазу (түрікшесі – Istanbul), көбінесе «Кишинев» деп жазылып жүрген Молдова астанасын молдаван және ағылшын тілдеріндегідей «Кишинеу» деп жазу жөнінде ұсыныс жасалатын болады
Сондай-ақ Таяу Шығыстағы және Солтүстік Африкадағы араб елдеріне қатысты «Шам», «Мысыр» сияқты ел атауларының ресми қолданысын бірлесіп ақылдасып шешу орынды», – деп атап көрсетті
Кейбір терминдердің қазақша баламасын таба алмай қиналар болсақ, неге көршілес түбі бір түркі тілдеріне үңілмейміз, қазақы қарасөздің қаймағын қалқыған М.Әуезовтің «Абай жолынан», Абай мен Шәкәрім шығармаларынан неге іздемейміз деген ой тастады.
Қайрат Шораұлының бірқатар жылдан бері жауапты мемлекеттік қызметтерде, шетелдерде Елшілік қызметтерде жүрсе де туған тілін бір сәт естен шығармай, оның арғы-бергісін жетік білуімен қатар, өзгеміз қағазға қараудан аса алмай тұрғанда бұл кісінің ауызша еркін көсіле, кесек-кесек ой айтуын ардақты ағаларымыз бастаған жиналған көпшіліктің ерекше ризашылықпен қабылдап, бір желпініп қалғанын да айта кету ләзім.
Сыртқы саясат саласындағы тер­миндерді, сөз тіркестерін, мемлекет атау­ларын бір ізге түсіруде бұл дөңгелек үстел жұмысы бағдарламалық сипатта болды десек, жиында сөз алған, осы алқалы отырыс­ты ашып, жүргізіп отырған белгілі ғалым-терминолог, А.Байтұрсынов атындағы Тіл білімі институтының директоры Шерубай Құрманбайұлы, белгілі жазушы-аудармашылар: Кеңес Юсупов, Мәди Айым­бетов, Жарылқап Бейсенбаев, Бақытжан Тобаяқов, салалық ведомстволардың білікті тіл мамандары, Қазақстан Республикасының Парламенті Мәжілісінің депутаты Розахун Қалмұрадовтың, тағы басқалардың түйінді пікірлері тақырыпты жан-жақты қырынан толықтырып, туған тіліміздің тиісті халықаралық деңгейге өресін биіктетіп, өрісін кеңейтудің жаңа көкжиектерін көз алдымызға әкелгендей болды.
Сыртқы саясат саласында біраз жыл еңбек етіп, осы салада біраз кітаптар тәржімелеп, сөздіктер әзірлегендіктен және қосымша баяндама маған жүктелгендіктен, осы жолдардың авторы маған да күнделікті өз тәжірибемнен түйген кейбір түйткілді ойларды ортаға салуға тура келген-ді
Енді солардың біразын ықшамдап, газет беті арқылы көпшілік қауым назарына ұсына кетуді орынды көріп отырмын.
Айта кетейік, сонау Ғ.Мұсабаевтың «Орысша-қазақша үлкен сөздігінен» бастап бүгінге дейін халықаралық терминдерді біздер тек орыс тілі арқылы алып пайдаланып келдік
Орыс ағайындар латын, ағылшын, француз немесе Шығыс халықтарынан ауысқан халықаралық терминдерді дәлме-дәл мағынасында, дұрыс аударып жүр ме, әлде өз ыңғайына қарап, бұрыс аударып жүр ме – ол жағына көз жібере алмай келдік
Ал қазір шетел тілдеріне тікелей араласып, оң-солымызды таныған тұста оларға этнолингвистикалық тұрғыдан зер салып, терең талдап қарасақ, елеулі олқылықтар бар екеніне көзіміз жетіп отыр.
Сондықтан біз терминжасам, терминология қалыптастыру кезінде бұрынғыдай орыс тілінің ықпалына ыға бермей, өз ұлттық ыңғайымызға қарап, сол терминнің этнолингвистикалық шығу тегіне, сол елдің өзінде қандай жағдайда қандай мағынада қолданылатынына баса көңіл аудару қажет деп білеміз
Терминком бекітуіне содан соң барып ұсынған жөн деп есептейміз.
Осы орайда бүкіл әлем жұрт­шылығы ортақ пайдаланып жүрген кейбір терминдерді оңды-солды қазақшалаймыз деп, кейде олардың мән-мағынасын бұрмалап, әлсіретіп алатынымыз байқалады.
Мысал ретінде айтайық, актіні – кесім деп, террорды – лаңкестік деп, регионды – өңір деп қазақшалаған кезде біз бұл терминдердің түпнұсқадағы мән-мағынасын біршама ауытқытып, әлсіретіп алған сияқтымыз
Бұлардың үшеуі де шетелдік терминдер, орыс сөздері емес, халықаралық қатынастарда ағылшын тілінде де осылай алынады.
Айталық, террор – саяси астары бар қанды қылмыс (лат
Terror – страх, ужас)
Лаңкестік оның жанында жіп есе алмайды, жай ғана лаң салу, дүрліктіру ғана
Яғни бұл сөз террордың дәл мағынасын беріп тұрған жоқ
Сондай-ақ «құқықтық-нормативтік кесім» деудің орнына «құқықтық-нормативтік акт» деу әлдеқайда қонымды, Халықаралық құжат – Алматы декларациясы қабылданған Алматы актісін – Алматы кесімі деп жазу ағаттық болар.
Сол сияқты, біздің ойымызша, процентті – пайыз, регионды – өңір деп алу да оңып тұрған жоқ
Бұрын регионды – аймақ деп алып келдік
Өңір – тар мағынада, киімнің өңірі, Орал өңірі дейміз
Ал аймақтың ауқымы кең, мысалы, аймақтық ұйым бірнеше облысты, тіпті басқа республикалардың да мекемелерін қамтиды
Регион терминін шетелдерде де осындай кең ауқымда қолданатынын көріп жүрміз
Мұның бәрі Мемлекеттік терминологиялық комиссияда бекітіліп кеткен терминдер келешекте мұқият болу үшін айтып отырмыз.
Дипломатия саласы – өзіндік спецификалық ерекшелігі, тіл қолдану стилі бар сала
Мәселен, “рабочая группа” сөз тіркесін кейбір басылымдар «жұмысшы тобы», «передовая группаны – озат топ» деп те алып жүр
Бұл қателік, әрине
Себебі «Рабочая группа – жұмыс тобы», яғни белгілі бір тапсырмамен жұмыс істейтін мамандар тобы
Айталық, Арал проблемасы жөнінде, болмаса белгілі бір жоба бойынша
Ал «передовая группамыз – алдыңғы топ», яғни мемлекет басшыларының сапары кезінде алдын ала барып дайындық жасайтын топ
Сондай-ақ Алматы актісінде бекітіліп кеткен Азиядағы ықпалдастық пен сенім шаралары жөніндегі кеңес деген атаудағы «ықпалдастық» сөзі «іс-қимыл» деп өзгертіліп алынып жүр
Бұл жерде бекіп кеткен халықаралық құжаттың сөзін ешбір өзгертуге болмайтынын да ескеру қажет.
Сондай-ақ аккредитование, аккредитацияны – тіркеу (регистрация) деп беру мүлт кеткендік болар еді
Бұл – дипломатиялық қолданыстағы термин, сондықтан Терминком «аккредиттеу», «ратификация – ратификация» деп, дер кезінде қайта бекітті.
Қазіргі қазақ терминологиясындағы басты проблеманың бірі – терминдерді қолдануда бірізділіктің сақталмауы екенін жоғарыда айттық.
Бүгінде, өкінішке қарай, бір терминді немесе сөз тіркесін әр сөздікте, әрбір мекемеде тіпті сол мекеменің ішінің өзінде әртүрлі атау кең етек алуда
Бұған ондаған мысал келтіруге болады
Мен өз басым таяуда бір сөздіктен: платина шақа, үлдірлеу, кежеуіл, зарарсыздандыру, пәруәй, аткезші… дегенді оқып, бұлардың «үлдірлеу, шақасы» не?» деп қайран қалдым
Сөйтсек, платиновая монета, …ламинирование, телехранитель (оққағар), обезвреживание забота, контрабанда… деген сөздерді қазақшалаған баламасы екен
Ал енді мен өз басым залалсыздандыру дегенді естіп едім, жаңағы зарарсыздандыру дегенді естіген емеспін, үлдірлеу, кежеуіл, шақа, пәруай, аткезші… дегенді де түсіну қиын
Ал бұлай жалғаса берсе, енді біраз жылда қазіргі іс құжаттарының аудармасын оқу үшін де бір аудармашы керек болатын шығар-ау деген күдікті ой келетіні де рас
Бірақ осы тұста қазақ терминологиясының білгірлерінің бірі Кеңес Юсупов ағамыздың «бір сөз болса да ене берсін» деген сөзі бүгінде қанатты сөзге айналып кеткенін де ұмытуға болмас
Демек, балама сөз ұсынады екенсің – дәлелде, қайдан келген сөз екенін түсіндір.Тек жұртшылық қабылдаса ғана қолдан.
Біз сыртқы саясатқа арнап, Сыртқы істер министрлігінде екі сөздік-анықта­малық, Тіл комитетімен бірлесіп, бір сөздік шығардық
Бірізділікті сақтау үшін Терминкомға ұсынбас бұрын бұл сөздіктерді бүгінде қазақ терминологиясының тізгінін ұстап отырған Ш.Құрманбайұлы, К.Юсупов сияқты тәжірибелі терминологтардың, Парламенттің, Үкіметтің мемлекеттік тіл мамандарының алдын ала сүзгісінен де өткізіп алған едік.
Бірақ жаңағы айтқан бірізділіктің сақталмауы салдарынан Сыртқы істер министрлігінде де қазір біршама қиындықтар байқалып отыр.
Мәселе мынада
Сыртқы істер министрлігінде әзірленген халықаралық құжаттар – келісімдер, шарттар Премьер-министр Кеңсесінің, Мәжілістің, содан соң Сенаттың сараптамасынан (соның ішінде, тілдік) өтеді
Бірізділіктің сақталмау қиындығы, міне, біз үшін дәл осы жерде басталады.
Терминдердің әр мекемеде қалай әртүрлі түзетуге ұшырайтынына бір ғана мысал
Бұған дейін «тарапы» деп алынып жүрген сөзді Мәжіліс пен Сенаттағылар тарабы деп түзеген
Ғалымдар әзірлеген орфографиялық сөздікте де тарапы деп жазылған
Ал Үкіметтегілер түземеген, сол біздің нұсқамызды қалдырған
Ал осы шағын Келісімдегі «имеет право» дегенді Сенат «құқылы» деп қате түзеген, тағы сол сияқты кете береді
Аталған осы екі сөз тіркесінің өзі бірнеше рет түзетілген
Осыдан келіп кейбір депутаттар – Сыртқы істер министрлігі екі жарым беттік бір Келісімнің өзінен 9 қате жіберген деп теледидар арқылы бүкіл республикаға жария еткенін көрдік
Әрине, мұның бәрі өз ішімізде болса жарасы жеңіл ғой
Бірақ халықаралық шарттар мен келісімдер шетелдерге жіберілетіні белгілі
Енгізілген жаңағыдай әрбір түзетулерден кейін дипломаттар мәтінді қайыра-қайыра нота арқылы жөнелтіп әуре-сарсаңға түседі, шарттар мен келісімдердің шет мемлекеттермен әуелде келісілген мерзімі сан мәрте өзгертіліп, еліміздің беделіне нұқсан келерлік фактілер орын алады.
Міне, осындай келеңсіз жағдайлар қайталана бермес үшін өткен жылы Ми­нистрлік Сенат және Әділет министрлігімен келісе отырып, Үкіметке хат жазып, халық­аралық келісімдерді, шарттарды тілдік сараптамадан өткізіп отыратын арнайы бір Лингвистикалық орталық ашылса деген ұсыныс та айтқан еді
Бұл мәселе де әлі шешімін тапқан жоқ.
Ал дипломатия саласында «дипломатический паспорт», «дипломатические ранги» – «дипломаттық паспорт», «дипломаттық дәрежелер» деп алынып жүр
Жеке басқа қатысты құжаттар болғандықтан осылай жазылуы, ал басқа жағдайда дипломатиялық болып жазылу қажеттігі жөніндегі біздің дәлелдемемізді Тіл комитеті де құптаған еді
Дипломатиялық қызмет туралы заңда да осылай жазылған, осыған қарамастан кейбір мекемелер әлі де «диломатиялық паспорт», «дипломатиялық дәреже» деп жазудан арыла алмай келеді.
Тұжырымдап айтсақ, Қазақстан Үкіметі жанындағы Мемлекеттік Терминологиялық комиссия талапты күшейтіп, Терминком бекітпеген бірде-бір термин, сөз тіркесі сөздіктерге, ағымдағы айналымға енгізілмеуге тиіс деп есептейміз.
Бүгінде елеулі проблемаға айналып отырған мәселе – шет мемлекеттердің атауларын бірізге түсіру, дұрыс жазу болып отыр
Бұл жөнінде аталған баяндамада да жан-жақты айтылды
Соңғы кезде көбірек дау тудырып жүрген кейбір мемлекеттер атауларына сәл тоқталайын.
Біз бірқатар шет мемлекеттер атауларын тіл мамандары, дипломаттар арасында талқылап, Терминкомға бекіттіріп, Сыртқы істер министрлігінде шығарылған сөздікке енгізген едік.
1.Әзербайжанды – Әз-е-рбайжан деп алғанбыз
Себебі өздерінде «ә» әрпі бола тұра олар «Азербайжан» деп жазады, Бұл сөздің шығу тегін хазарлармен байланыстырады
Ал қазір Әз-і-р байжан деп аяқастынан өзгертіліп жазылып жүр
Бұл дұрыс па, бұрыс па – бұл да ойланатын мәселе.
2
Түрікменстанды өздері Түркменстан деп жазады, өз бланкілерінде солай
Біз дыбыс үйлестігіне қарай Түр-і-кменстан деп жазу орынды деп санадық
Мамандар осылай ұйғарды («Түрікпен төрін бермейді» деген мақал бар емес пе)
Алайда бұл атау да әртүрлі жазылып жүр.
3
«Пәкістан» да солай… урду тіліндегі түпнұсқасымен салыстыра отырып, Шығыс халықтарының дыбыс үйлестігіне қарай «к»-ден кейін «і» ғаріпін қосып, Пәкістан деп жазу дұрыс деп шешілді.
4
Ал енді түріктер өздері Турция деп айтпайды, Түркия Республикасы деп жазатыны мәлім.
Қазір енді мына мәселе: «Грузин Республикасы ма, жоқ әлде, Грузия Республикасы деген дұрыс па? Латыш Республикасы ма, Латвия Республикасы ма, Болгария Республикасы ма, әлде Болгар Республикасы деп жазған дұрыс па?» деген пікірталас етек алып тұр.
Мамандар бұл жерде: сол елдердің өздері – Республика Армения, Республика Болгария, Федаративная Республика Германия, Южная Корея деп мемлекеттің негізгі атауын сақтап жазатындықтын, осыны негізге ала отырып, Армения Республикасы, Оңтүстік Корея, Болгария Республикасы деп алған нормаға сай деп есептейді
Сондай-ақ мемлекет атауы сақталмай айтылатын тұста, мысалы, Чешская Рес­публика – Чех Республикасы, Корейская Народно-Демократическая Республика – Корей Халық-Демократиялық Республикасы деп алу нормасын ұстанған дұрыс деген ұстанымды қуаттайды.
Осындай даулы мәселені бірізге түсіру мақсатында бүгінде Сыртқы істер министірлігінде бірсыпыра жүйелі жұмыстар жүргізілу үстінде
Дөңгелек үстелге дайындық барысында Министрлік басшылығының арнайы тапсырмасымен барлық Қазақстан Республикасы шетелдердегі мекемелеріне хат жазылып, олар орналасқан мемлекеттің және оның басты қалаларының атаулары сол елдің өзінде қалай жазылатыны, ағылшын және басқа тілдерде қалай алынып жүр­гені жөнінде сұратқан едік
Енді сол ма­териалдарға сүйене отырып, салыс­тырып, сараланып, бірқатар мемлекеттер атаулары Мемлекеттік терминологияның қарап, бекітуіне жіберіледі деген ойдамыз.
Тіл мамандары мен сыртқы саясат саласы қызметкерлері бірлесе өткізген бұл дөңгелек үстел жұмысы аса тиімді бол­ғаны анық, сондай-ақ бұрынғыдай көп көпірме сөзден бірте-бірте арылып, мем­лекеттік тілді өркендетуде нақты іске көше бас­тағанымызды пайымдатқан қадам болды.
Болат Жәмкенов,
ҚР Сыртқы істер министрлігінің кеңесшісі, журналист, аудармашы,
ҚР Мәдениет қайраткері,
ҚР Президентінің БАҚ саласындағы
сыйлығының иегері
