Өз заманында асқан ақыл-парасатымен, өткір де ойлы сөзімен, әділ билігімен, жаужүрек батырлығымен, ат үстінен алдырмайтын шабандоздығымен, көздегенін мүлт жібермейтін мергендігімен аты шығып, артында асыл сөзден ескерткіш орнатып кеткен қазақтың көрнекті би-шешені Бөлтірік Әлменұлының (1771-1854) сөз ұққанға ой салар бірсыпыра сөздерін ұсынып отырмыз:
Үлкен алдында иіліп сөйле,
Кіші алдында сызылып сөйле.
Иіліп сөйлегеннен белің бүгілмейді,
Сызылып сөйлегеннен сөзің үзілмейді.
* * *
Екі ойлы болма,
Екіұшты сөйлеме.
Ұрының қасында жүрме.
Өтірікшінің қасында жүрме.
Өтірікшінің қасында тұрма.
Ежелгі доспен ұстаспа
Жаманмен кеңеспе,
Баламен егеспе.
* * *
Саңылауы жоқпен сабақтас болма,
Байлауы жоқпен санаттас болма.
Тілегі жаманмен қапаға түспе
Тегі жаманмен ортаға түспе.
* * *
Бай болмаған бай болса,
Жайламаған саз қоймас.
Би болмаған би болса,
Басын шалмаған сөз қоймас.
Сөз қадірін білмесе,
Байдан байлық көшеді.
Сөз қадірін білмесе,
Биден билік көшеді.
* * *
Ақылы жоқты аға тұтпа,
Қасиеті жоқты қадір тұтпа.
Ақылы жоқты аға тұтсаң,
Кішілігіңді кемшіліктей көрер,
Қасиеті жоқты қадір тұтсаң,
Кісілігіңді ерсіліктей көрер.
* * *
Тегі жаманды тең тұтпа,
Тілегі жаманды ес тұтпа.
Тегі жаманды ес тұтсаң
Төріңе шығар.
Тілегі жаманды ес тұтсаң,
Төбеңе шығар.
Әдебиет
1.Тарихи тұлғалар
Танымдық — көпшілік басылым

Мектеп жасындағы оқушылар мен көпшілікке арналған

Құрастырушы: Тоғысбаев Б
Сужикова А
– Алматы

“Алматыкітап”, 2009.
2
Даланың дара ділмарлары
– Алматы: 
ЖШС «Қазақстан», 2001
– 592 бет.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
