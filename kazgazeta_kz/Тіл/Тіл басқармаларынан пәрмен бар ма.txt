Елімізде мемлекеттік тіл саясатын жүзеге асырып отырған ресми мекеме ол Тілдерді дамыту басқармалары екені белгілі
Бүгінгі таңда басқармалардың атқарып отырған қызметі мемлекеттік тілді өз тұғырына қондырумен, қазақ тілінің қолданыс аясын кеңейтумен байланысты өрбіп отыр.
Тіл мәселелерін байыпты шешуде, маңызды жұмыстарды үйлестіре білуде басқармалар тарапынан ауқымды істер атқарылып, өрелі міндеттер жүзеге асырылып келеді
Демек, тіл басқармаларына жүктелер міндет қашанда зор әрі жауапты.
Әңгіме басқармалар жөнінде болып отырған соң еліміздің өңірлеріндегі мемлекеттік тілдің жағдайына аз-кем тоқталып өткен жөн болар
Өйткені бұл арқылы сол өңірлердегі Тілдерді дамыту басқармаларының жұмыстары тайға таңба басқандай айқын білінеді
Мәселен, Батыс Қазақстан облысындағы тілдік ахуалды саралаған кезде, ауыз толтырып айтарлық істердің орындалып жатқанын айтпай кетпеуге болмас
Аймақтағы мемлекеттік және бюджеттік мекемелердің 99,6 пайы­зы іс қағаздарын қазақ тілінде жүргізуге көшкен
Жер-су атауларына мораторий жарияланғанға дейін Орал қаласындағы 36 көше және облыс көлеміндегі 19 елді мекен Кеңес дәуіріндегі атауын өзгертіп, қазақ жерінің тарихи атауларына ие болған
Сонымен қатар Батыс Қазақстан облыстық Тілдерді дамыту басқармасының қолға алуы­мен аймақтағы тілдік ахуалды бақылайтын қоғамдық тіл инспекциясы құрылып, ол инспекция өңірдегі жекелеген серіктестіктер мен акционерлік қоғамдар және басқа да заңды тұлғалардың құжаттарын мемлекеттік тілге көшіру, азаматтарға қазақтың тілін үйрету сынды жұмыстарды атқарып, көрнекі ақпарат мәселесі бойынша тек өткен жылдың өзінде 650 нысанды тексеріп, ондағы жарнама қателерін түзеуге ықпал жасаған
Міне, басқарма жұмысын саралаған кезде осындай қарқынды, нәтижелі жұмысты көріп, марқайып қалады екенсің.
Еліміздегі халықтың орналасу тығыз­дығына байланысты алып қарайтын болсақ, өзге аймақтарға қарағанда өзге ұлт өкілдерінің саны басымдау Солтүстік өңірлерде мемлекеттік тілдің ахуалын жақ­сарту бағытында әлі де көп жұмыстар жүзеге асыруды талап етіп отырғаны байқалады.
Солтүстік Қазақстан облысы халқының саны бүгінде 583 мың болса, соның 33 пайызы қазақ ұлтының еншісіне тиеді, ал Петропавл қаласы бойынша тұрғындар саны – 203 мыңға жуық адам, соның ішінде 25 пайызы қазақ тұрғындары
1990-1991 оқу жылында Солтүстік Қазақстан облысындағы қазақ балаларының небәрі 30 пайызы ғана өз ана тілінде білім алып келген болса, бүгінгі таңда бұл көрсеткіш 66 пайызға жеткен
2007-2008 оқу жылында 229 өзге ұлт оқушылары қазақ мектептерінде білім алған болса, 2011-2012 оқу жылында олардың саны 327-ге, ал 2012-2013 оқу жылында 344-ке жеткен
Дегенмен, бұл бағыттағы істер әлі де нәтижелі жұмыстарды қажет ететіні байқалады
Солтүстік өңірлерде ономастика мәселелері әлі де өзекті күйде сақталып отыр
Жергілікті өзге ұлт өкілдерінің, сондай-ақ ана тілін білмейтін қазақтардың мемлекеттік тілге деген ықыластарын оятып, талпыныстарын күшейту жолында кешенді шараларды жүзеге асыру қажет
Мұндай бағытта жұмыстар атқарылып жатқан жоқ демейміз, бірақ бұл аймақтағы тілдік ахуалдың қазіргіден де жетіле түсуі тиіс.
Павлодар облысына тоқталатын болсақ, облыс бойынша қызмет ететін 17 оқыту орталығы бүгінде мемлекеттік қызметшілер мен жеке азаматтарға қазақ және басқа тілдерді үйренуге жағдай жасап отырса, осы орталықтардың 11-і мемлекеттік тілді оқытып келеді
Басқарма басшылығы ұсынған деректер бойынша, мемлекеттік тілді үйренгендердің саны 2011 жылы – 13914 адам, 2012 жылы – 14415, 2013 жылы есеп бойынша – 14923 болған
Бұл мемлекеттік тілді үйренуге тілек білдірушілер үлесінің жылдан-жылға көбейіп келе жақтанын аңғартады.
Алайда басқарманың жолға қойылған жүйелі жұмысы облыстағы тілдік ахуалды жақсартуға септігін тигізсе құба-құп
Бірақ кей-кейде облыстағы мемлекеттік тілдің мәселесі басқарма тарапынан емес, Руза Бейсенбайтегі сияқты тілжанашырларының белсенді қызметінің нәтижесінде шешім тауып жатады
Демек, облыстық Тілдерді дамыту басқармасы ең алдымен қазақ тілінің қорғаушысы, шынайы жанашыры болуы керек
Бұл өмірге, қоғамға жақын болып, қызмет ету дегенді білдірсе керек
Әйтпесе, қоғаммен, жұртшылықпен етене байланысы жоқ басқармалардан не күтуге болады? Қазақ тілінің мүддесі аяққа тапталып, қазақтілді азаматтардың құқықтары бұзылып жатқанда, басқармалардың дауыс көтеріп, ортақ мәселеге үн қосқандары жөн емес пе? Сонымен қатар Павлодар облысында, Павлодар қаласының өзінде ономастика мәселесі Тіл басқармасының белсенді жұмыс істеуін талап етіп отырғаны сөзсіз.
Еліміздің шығыс өңірінде де мемлекеттік тіліміздің жағдайы жіті қимылды, іскерлікті қажет етеді
Өңірдегі мемлекеттің жағдайын, өзекті мәселелерін шешумен айналысатын құзырлы мекеме Шығыс Қазақстан облыстық Тілдерді дамыту басқармасы өз қызметінде көптеген игі істерге ұйытқы болып келеді
Мәселен, басқарманың атсалысуымен бүгінде облыс бойынша 8 аудан мен қалада мемлекеттік тілді оқытатын орта­лықтар ашылған
Мұндай оқыту орталықтарын ашу Семейде және облыстың Ұлан, Көкпекті аудандарында да жоспарланып отырған көрінеді
Жалпы көрсеткіштің нәтижесі көңілге қонымсыз емес
Алайда Елбасының «2025 жылға қарай қазақстандықтардың 95 пайызы қазақ тілін білуі тиіс» деген міндетін жүзеге асыруда мұндай көрсеткіштер аздық ететіні анық қой.
Ерекше назар аударып, зер салатын аймағымыз ол Қостанай облысы болып отыр
Қостанай облысындағы мемлекеттік тілдің ахуалы баяу дамып келе жатқандай әсер қалдырады
Дегенмен, қолда бар мәліметтерге сүйенсек, қуантарлықтай нәтижелер де көзге түседі
Мәселен, Қостанай облысында тілдерді дамыту бағдарламасын жүзеге асыруға бөлінетін қаражат көлемі өткен жылдармен салыстырғанда едәуір өскендігі байқалады
Тек соңғы 6 жылда облыста қазіргі заманғы материалдық-техникалық базамен жабдықталған және білікті мамандар жұмыс істейтін 14 қазақ мектебі ашылғаны облыстағы мемлекеттік тілдің ахуалын жақсартуға едәуір септігін тигізеді деп ойлаймыз
Сонымен қатар мемлекеттік тілде білім алуға ниет білдіруші өзге ұлттардың қатары да көбейген
Демек, Қостанай облыстық Тілдерді дамыту басқармасының атқарып отырған істерінде өзіндік нәтиже бар сияқты
Бірақ мұнда да мемлекеттік тілдің жаппай қолданыс аясының артуына жете мән беру қажет
Облыстағы ономастикалық ахуалдың да қазақша реңк, ұлттық сипатқа ие бола алмай отырғаны белсенді іс-қимылдың жоқтығын аңғартады.
Біз бұл мақаламызда еліміздің өзге өңірлерінде орналасқан Тілдерді дамыту басқармаларының жұмыстарына жете тоқталып жатуды жөн көрмедік, өйткені ол өңірлердегі қазақ тілінің мәселесі Солтүстік облыстармен салыстырғанда біршама ілгері, өйткені бұл жергілікті халық – қазақтар санының басымдау болуымен байланыс­ты шығар
Алайда бұл аймақтарда Тіл басқармалары араласатын, білек сыбана жұмыс істейтін істер аз емес
Олай дейтін себебіміз, бүгінде қай аймақты алып қарасақ та, мемлекеттік тілдің мәселесі пәрменді жұмыс атқаруды талап етіп отыр
Бұған, әсіресе, өңірлердегі Тілдерді дамыту басқармаларының қосатын үлестері аз емес
Істің мән-жайына терең үңілсек, Қарағанды, Ақтөбе, Атырау, Маңғыстау, Қызылорда, Жамбыл, Ақмола, Оңтүстік Қазақстан облыстарымен қатар Алматы, Астана қалаларындағы мемлекеттік тілдің мәселесінде шешімін күткен мәселелер жетерлік
Олар қазақ тілінің қолданыс аясын кеңейтуге, мемлекеттік тілді өз тұғырына қондыруға, тілдің қажеттілігін арттыруға, талапты күшейтуге, тілдік ахуалды үнемі назарда ұстауға, кемшіліктерді түзеуге, жетістіктерді толықтыруға, бір сөзбен айтқанда, мемлекеттік тілдің жағдайына мән беріп, келелі істерді орындаумен тығыз байланысты
Олай болса, біз жергілікті басқармалардан пәрменді іс күтеміз
Мемлекеттік тіл мәселесі тек тіл фестивальдарымен, байқаулар өткізумен, мемлекеттік қызметкерлерді оқытумен шешілмейтіні анық
Ең бастысы жергілікті Тілдерді дамыту басқармалары өзге тілдерден бұрын, ең алдымен мемлекеттік тілдің мүддесіне қызмет еткендері дұрыс
Барлық ұлт өкілдерін мемлекеттік тіл аясының төңірегіне топтас­тыра біліп, ортақ мақсатқа ұйыстыра білу басқармаларға тиесілі дүние
Бүгінгі таңда арқаны кеңге салып, тіл тағдырын уақыт еншісіне тапсыру жарамас
Биыл Тәуелсіздік алғанымызға 23 жыл толады, ал қазақ тілінің мемлекеттік мәртебеге ие болғанына 25 жыл
Демек, ендігі кезекте уақыт бізге емес, біз уақытқа көмекші болмасақ, мемлекеттік тіл мәселесінде әлі де талай жылдарды босқа жіберіп алуымыз ықтимал
Бұдан былай мемлекеттік тіл мәселесінде талапты күшейтпесек болмайды
Бұған Тілдерді дамыту басқармалары алдыңғы сапта тұрып атсалысып, ұтырлы еңбек ете білгендері жөн
Өйткені Елбасы айтқандай: «Қазақстанның болашағы – қазақ тілінде»
Қазақ тілінсіз Қазақстанның болашағын елестету мүмкін емес
Еліміздегі Тілдерді дамыту басқармаларының қызметі тек мемлекеттік тілді дамытуға көбірек ойысып, бүгінгі істері осыған жұмылдырылуы керек
Әйтпесе, елімізде дамытуды аса қажет етпейтін орыс тілі, одан кейін ағылшын тіліне де кең назар аударылуда
Бұл «Үш тұғырлы тіл» саясатының негізінде жүзеге асырылып жатса да, бүгінгі таңда мемлекеттік тіліміздің жағдайы көбірек қамқорлықты қажет етіп отырғаны кім-кімге де аян.
Дәуіржан Төлебаев
