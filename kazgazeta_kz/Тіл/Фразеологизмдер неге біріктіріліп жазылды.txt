Байынқол ҚАЛИҰЛЫ,
филология ғылымының докторы, 
профессор, Мемлекеттік 
сыйлықтың лауреаты
Менің алдымда «Орфографиялық сөздік» деген жұпыны ғана аты бар қазақ тілі орфографиялық сөздігінің 6-шы және 7-ші басылымдары жатыр (Алматы, 2007, 2013)
Онда ақжүрек, ақкөңіл, ақниет, алауыз, алаяқ, ашықауыз, әпербақан, басбұзар, безбүйрек, бозөкпе, ержүрек, желаяқ, желөкпе, көкезу, қарабет, қумүйіз, өркөкірек, сужұқпас, сужүрек, тасбауыр, түлкібұлаң, тісқаққан, шуаяқ, ұркеппе, т.б
деген сияқты 160-170-тей есімді фразеологизмдер біріктіріліп жазылып берілген
Орфографиялық сөздікте біріктіріліп жазылғаннан кейін бұл фразеологизмдер 15 томдық «Қазақ әдеби тілінің сөздігінде»  де біріктіріліп жазылып, фразеологизм емес, біріккен сөздер ретінде алынған
Неге?
Бұл мақалада біз тек есім мәнді «фразеологиялық тұтастықтар» (яғни идиомалар) туралы ғана сөз етіп отырмыз
Басқа да Орфографиялық сөздікте біріктіріліп жазылған жандайшап, желтақым, көзкөрім, көкаяз, көкшулан, көріпкел, күлдібадам, күнкөріс, күнсоқты, қаратаяқ, қозыкөш, қолғанат, қолсозым, қутабан, сойылсоғар, шүйкебас және т.б
«фразеологиялық бірліктер» мен «фразеологиялық тізбектер» де көптеп ұшырасатындығы мәлім
Осы жерде айтылатын мәселелердің бұған да қатысы бар екендігін ескерте кеткіміз келеді.
Фразеологизм дегеніміз не? Фразеологизм дегеніміз – екі немесе одан да көп сөздердің тұрақты түрде тіркесуі арқылы жасалып, ауыспалы, бейнелі мағынаны білдіретін сөз тіркестері
Ғылыми еңбектерде фразеологизмдерге үш түрлі белгі тән екендігі айтылған
Олар: 1) тір­кес тұрақтылығы; 2) мағына тұтастығы; 3) қолдану тиянақтылығы
Фразеологизмдер қолдануда (сөйлеуде, жазуда) бұрыннан қалыптасқан даяр күйінде жұмсалынады
Тіркес құрамындағы сөздер бір-бірімен тұтасып, жымдасып кетеді де, фразеологиялық мағына сол сөздердің жалпы жиынтығынан келіп шығады
Сөйтеді де бір ғана мағынаны білдіреді
Қайталап айтайық, фразеологиялық мағына әр уақыт ауыспалы мағынада жұмсалып, бейнелі, образды және экспрессивті, эмоционалды мән тудырады
Фразеологияның құрамындағы сөздер басқа сөзбен алмастырылмайды, ондағы сөздердің орын тәртібін өзгертуге болмайды (Қазақ тілі
Энциклопедия, 1998, 437-б).
Осы айтылған қағидалар тұрғысынан қарағанда жоғарыда көрсетілгендерді біріккен сөздер деп емес, фразеология­лық тұрақты тіркестер деп ұғу (тану, түсіну) онша қиынға соқпайды
Олай болса, мұндай тұрақты тіркестерді (фразеологизмдерді) біз неге біріктіріп жазуға тиістіміз?!
Фразеологизмдерді біріктіріп жазу орфографиялық сөздіктің осы 6-шы, 7-ші басылымдарынан ғана басталған жоқ
Оның басы сонау 1968 жылы шыққан орфографиялық сөздіктің 1-ші басылымынан-ақ бастау алып, онда ақкөңіл, ақсүйек (шонжар), алаөкпе, атүсті, баукеспе, бірбет, жаужүрек, қызылкеңірдек деген сияқты біраз фразеологизмдер біріктіріліп жазылып берілген
Он жылдан кейін (1978 ж.) шыққан Қазақ тілі орфографиялық сөздігінің 2-ші басылымында біріктіріліп жазылған фразеологизмдердің саны бұдан да арта түсті
Мысалы, алыпсатар, ауызбастырық, ауызбірлік, ашықауыз, әпербақан, басараз, жұлынқұрт, сужүрек, үйкүшік, шөпжелке, т.б.
1984 жылғы жазылған «Қазақ тілінің орфографиялық сөздігі туралы» деген мақаламызда біз бұл мәселелер туралы толығырақ жазғанбыз (ҚазССР ҒА-ның Хабарлары
Тіл, әдебиет сериясы
1984, №2, 36-42 б.).
1988 жылы Қазақ тілі орфографиялық сөздігінің 3-ші басылымы басылып шықты
Бұл сөздікте көк долы, көк езу, көк мылжың тәрізді бір топ фразеологизмдер бөлек жазылған күйінде берілген еді
Ал 2005 жылғы 5-ші басылымда көк долы сөзі бөлек жазылған күйі қалыпты да, көкезу, көкмылжың дегендер біріктіріліп жазылыпты
Бұларды да айтып мақала жаздық
Бірақ бұл пікірлерге көңіл аударып, «ойлану керек екен-ау» деген әріптестерімнің сол кезде де, кейін де ешқайсысын кездестірмедім.
Сол себепті 2007 жылы шыққан ор­фо­графиялық сөздіктің 6-шы басы­лы­мындағы біріктіріліп жазылған фразеологизмдерге байланысты тағы да арнайы мақала жазып, оларды да санап тұрып көрсеттім
Олар: ақжарқын, ақжүрек, ақкөз («батыр» деген мағына), ақниет, ақпейіл, ақсаусақ, алауыз, алақол, арамтамақ, басбұзар, баукеспе, босбелбеу, бозөкпе, жандайшап, желаяқ, желөкпе, жүрекжұтқан, жылыжүзді, көгайыл, қараниет, қызылшеке, қырғи­қабақ, сойылсоғар, сужұқпас, тасжүрек, тоңмойын, түлкібұлаң, тікбақай, үркеппе, т.б
(Қараңыз: Тілтаным, 2008, №2, 139-142 б.).
Бұлардың бәрі академик І.Кеңесбаев­тың «Қазақ тілінің фразеологиялық сөздігінде (1988 ж.) бөлек жазылып, тұрақты тіркес (фразеологизм) ретінде алынған.
Сонда қалай?! Академик І.Кеңес­баевтың пікірі дұрыс па? Қазақ тілінің орфографиялық сөздігін толықтыру, басып шығару міндеттері жүктелген Тіл білімі институтының Тіл мәдениеті бөлімі қызметкерлерінің пікірі дұрыс па? Қайсыларына сенеміз?
Біздің ойымызша, академик С.К.Кеңес­баевтың пікірі дұрыс
Өйткені ол кан­ди­даттық диссертациясын да, докторлық диссертациясын да қазақ тіліндегі фразеологизмдерден қорғаған ғалым
Аталған фразеологиялық сөздік сол кісінің көп жылғы тынымсыз зерттеуінің жемісі.
Оның үстіне жоғарыда көрсетілген фразеологизмдерді ғылыми тұрғыдан біріктіріп жазуға мүлдем болмайды
Өйткені олар бейнелі, образды (ауыспалы мағынада) қолданылатын тұрақты тіркестер
Егер «фразеологизмдер бір сөз ретінде қолданылады» деген сылтаумен (барлық фразеологизмдер бір сөз ретінде және синтаксистік сөз тіркестерінің бір сыңары ретінде қолданылады – Б.Қ.) жоғарғылар тәрізді идиомалардың бәрін біріктіріп жазатын болсақ, онда кез келген тілде молынан ұшырасатын тұрақты тіркестер (фразеологизмдер) деп аталатын тілдік бірліктерді, олар туралы қалыптасқан тұрақты ғылыми ұғымдарды жоққа шығарғанымыз болады.
Мен орфографиялық сөздікті құ­рас­тырушылардың бірі Н.Уәлиден «Фразеологизмдерді неге біріктіріп жаздыңыздар?» деп сұрадым
«Өйткені олар бір сөз ретінде қолданылады және олардан туынды сөздер жасалынады» деді ол.
Фразеологизмдердің бір сөз ретінде қолданылатындығы және олардан туынды сөздер («сөздер емес-ау, туынды фразеологизмдер – Б.Қ.) жасалынатындығы рас
Мәселен, аш көз деген фразеологизмнен аш көзден, аш көзді, аш көздік деген сияқты туынды фразеологизмдер пайда болады
Бірақ бұл туындылардан фразеологизмдерге тән «тіркес тұрақтылығы», «мағына тұтастығы», «қолдану тиянақтылығы» сияқты қасиеттер жоғалып кеткен жоқ қой
Туынды фразеологизмдерде де сол баяғы тұрақты тіркестерге тән белгілер, оларға тән ауыспалы, бейнелі, образды мағыналар сақталып тұр.
«Туынды сөздер жасалатын» болған соң, біраз фразеологизмдер орфогра­фиялық сөздікте біріктіріліп жазылды делік
Ал «туынды сөздер жасалынбаған, жасалынбайтын» ақтабан, алаөкпе, бозөкпе, жатыпішер, желауыз, желбақай, желбуаз, желбұйда, желғабыз, желқуық, желтабан, желікбас, жұлынқұрт, көкбақа, қандыауыз, қандықол, қол­жаулық, т.б
70-80 фразеологизм неге сөз­діктерде біріктіріліп жазылып жүр?! (Орфографиялық сөздік пен 15 томдық Қазақ әдеби тілінің сөздігіне қараңыз).
Бұған жауап жоқ
Қазақ тілі фра­зеоло­гизм­деріне қатысты айтылатын мә­селелер мұнымен ғана шектелмейді
Олардың (фразеологизмдердің) бір-біріне қайшы қолданылуы (кейде – біріккен сөз, кейде – тұрақты тіркес), әртүрлі сөздіктерде әрқилы жазылуы (толық нұсқа немесе қысқарған нұсқа), сөздіктерде қамтылу-қамтылмауы (бір сөздіктерде — бар, екінші сөздіктерде – жоқ) деген сияқты түйткілді мәселелерге байланысты ойласатын тұстар әлі де баршылық.
Мәселен, біраз фразеологизмдер орфографиялық сөздікте біріктіріліп жазылған, ал 15 томдық Қазақ әдеби тілінің сөздігінде олар бөлек жазылып берілген
Яғни, Ахмет Байтұрсынұлы атындағы Тіл білімі институтының ғылыми қызметкерлері өздері құрастырған орфографиялық сөздікті негізге алмаған
Мысалы, жылыжүзді ~ жылы жүзді, жылымқұрт ~ жылым құрт, қандыауыз ~ қанды ауыз, көзбояу ~ көз бояу, қуаяқ ~ қу аяқ, қужақ ~ қу жақ, қырғиқабақ ~ қырғи қабақ, қырықпышақ ~ қырық пышақ, сазбет ~ саз бет, салпыауыз ~ салпы ауыз, салпыетек ~ салпы етек, түлкібұлаң ~ түлкі бұлаң, тікмінез ~ тік мінез, шықбермес ~ шық бермес, т.б.
Кейде керісінше: орфографиялық сөздікте бөлек жазылған фразеологизмдер 15 томдық Қазақ әдеби тілінің сөздігінде біріктіріліп жазылып, біріккен сөз ретінде алынған
Мысалы: көк бармақ ~ көкбармақ, көк бет ~ көкбет, т.б.
Фразеологизмдердің тағы бір тобы 15 томдық сөздікте бірде – бірге, бірде – бөлек жазылып, екі рет алыныпты
Мысалы: қаражүрек (9т.319б.) ~ қара жүрек (6т.617б.), қаражүзді (9т.319б.) ~ қара жүз (9т.284б.), қумүйіз (10т.202б.) ~ қу мүйіз (10т.169б.), т.б.
Әрине, мұндайларды келешекте біріздендірген дұрыс
Біз сөз етіп отырған фразеологизмдердің кейбіреулерін жоғарыда айттық
Әртүрлі сөздіктерде әрқилы жазылып жүргендері де жоқ емес
Мысалы, алаөкпе, сарысүйек (құда) дегендер орфографиялық сөздікте осы жерде көрсетілгендей толық түрінде жазылыпты
Ал осы сөздер 15 томдық Қазақ әдеби тілінің сөздігінде алөкпе, сарсүйек түрінде кіріктіріліп алынған
Орфографиялық сөздіктің 6-шы басылымында ұрда-жық сөзі 15 томдықта ұр да жық деп, тіркес ретінде жазылыпты
Дұрысы – осы соңғы жазылғандары.
Бұл айтылғандарға қарап фразеологизмдер әр уақыт осылай шатастырылып жазылып жүр екен деген ой тумауы керек
Өз табиғатына сай фразеологизмдердің дұрыс жазылып, сөздіктерге дұрыс алынғандары да бар
Мәселен, бал бармақ, бір езу, бітеу жара, көк долы, көк ми, көр соқыр, қанды балақ, қара сирақ, қолы ашық, қоян жүрек, қу бас, қу борбай, қу сирақ, қызыл көз, ши борбай деген фразео­логизмдер орфографиялық сөздікте де, 15 томдық ҚӘТС-те де бөлек жазылып, фразеологизм ретінде берілген
Біз, міне, осы ұстанымды жақтаймыз.
Менің осы тәріздес сыни мақалала­рымды оқыған кейбір әріптестерім «осы ойыңызды сөздік баспадан басылып шыққанға дейін неге айтпадыңыз?» деген сұрақ қояды
Орфографиялық сөздіктің алғашқы басылымдықтарын құрастырушылардың бірі ретінде және оның редакция алқасының мүшесі ретінде сөздіктің 6-шы басылымын (2007) баспаға берер алдында мен үш нәрсеге, атап айтқанда, 1) фразеологизмдерді біріктіріп жазуға, 2) аспан денелерінің атауларын (Темірқазық, Шолпан, т.б.) бас әріппен жазуға, 3) біріктіріліп жазылуға тиісті күрделі сөздердің бөлек жазылуына қарсы екенімді айтып, ойымды дәлелдеуге талай рет тырысып бақтым
Қанша айтсам да, қалай айтсам да, «Байынқол бекерден-бекер шырылдап отырмаған болар, келіңдер ойласайық» деген ғалымдарды көрген жоқпын
Сөйтіп, орфографиялық сөздіктің 6-шы басылымы 2007 жылы ешбір өзгеріссіз, түзетусіз басылып шықты.
Енді, міне, оның 7-ші басылымы да жарық көріп отыр (Неге екенін қайдам, соңғы, яғни 2013 жылғы басылымына 6-шы басылым деп қате жазылыпты – Қ.Б.)
Бұл мақаладағы әңгіме осы соңғы (7-шы) басылымдағы біріктіріліп жазылған фразеологизмдер жайында да болып отыр.
Тоқ етерін айтқанда, тілге, тілдік бірліктерге (фразеологизмдер сол тілдік бірліктердің біреуі), олар туралы қалыптасқан тілдік заңдылықтарға ұқыпты болайық
Әсіресе, тілші ғалымдарға тілге қалай болса солай қарау, қалай ұққың келсе, солай ұғу, қалай қабылдағың келсе, солай қабылдау және оларға солай талдау жасау жараспайды
Ол ғылымға да, ғалымға да тән қасиет емес
Бізді басқа жұрт «тіл мамандары», «ғалымдар» деп біледі
Біздің айтқандарымызға олар сенеді
Сенеді екен деп оқырмандарды алдауға, адастыруға болмайды.
