Алматыдағы Ғылым ордасында Ахмет Байтұрсынұлы атындағы Тіл білімі институтының ұйымдастыруымен «Қазақстандағы көптілді білім беру жүйесі: ғылыми негіздері мен тәжірибесі» атты дөңгелек үстел өтті
Қазақстан Республикасы Тәуелсіздігінің 25 жылдығына орай өткізіліп отырған басқосуды Ахмет Байтұрсынұлы атындағы Тіл білімі институты директорының орынбасары Анар Фазылжанова жүргізіп отырды.
Дөңгелек үстелде «Назарбаев Зият­керлік мектептері» ДББҰ Білім беру бағдарламалары орталығы фи­лиалының бөлім бастығы Жаңабай Әбуов «Назарбаев Зияткерлік мек­тептерінің үш тілде білім беру тә­жірибесі» тақырыбында баяндама жасап, үштілді білім берудің өзін­дік ерекшеліктерін таныстырды
«Қазақстан тарихы, география, қазіргі әлемдегі Қазақстан секілді пән­дерді қазақ тілінде оқытамыз
Орыс сыныбының баласына бұл пәндер ауыр келуі мүмкін
Бірақ біз CLIL әдісін, яғни пән мен тілді кіріктіріп оқытуды қолданып келеміз
Бұл жерде арада жіпсіз байланыс бар
Мәселен, климат тақырыбын географияда 7-сыныпта өтетін болса, бірінші тоқсанның ортасында қазақ тілі пәнінде климат және климаттық өзгерістер тақырыбын өтеміз
Яғни оқушы бұл тақырыппен таныс, белгілі деңгейде сөздік қоры да жеткілікті болады» деп Ж.Әбуов бірнеше тілде оқыту сол тілдерді жетік меңгеруге септігін тигізетінін баса айтты.
Алайда басқосуда пікір білдірген Көптілді білім беру институтының директоры, филология ғылымының докторы, профессор Таңат Аяпова бұл әдісті жаппай орта білім беретін мектепке енгізу қаншалықты тиімді екенін зерделеу қажеттігін жасырмады
«Қазақ зиялылары Ахмет Байтұрсынов, белгілі психолог-ғалымдар Мағжан Жұмабаев, Мәжит Мұқанов, Темірбек Абдулла, Л.Выготский сынды ғалымдардың еңбектеріне сүйенсек, «бала өз әлемін ана тілінде тануы керек, ұлттық сананы қалыптастыруы керек» деген тұжырымға келеміз» деп Т.Аяпова бала сауатын ана тілінде ашып, ағылшын тілін 3-сыныптан меңгергені әлемдік тәжірибе негізінде дұрыс екеніне тоқталды
«Заман ағымына орай үш тілді де жетік меңгеріп, әлемде бәсекеге қабілетті елдер қатарында көш бастауға ұмтылу дұрыс
Дегенмен, ағылшын тілін мақсатты оқыту қай жастан бас­талуы керек екенін анықтау қажет» деп тілші-ғалым математиканы, физиканы, химияны, биологияны ағылшын тілінде беру негізсіз екенін айтты
Оның айтуынша, әр ғылымның қазақ тілінде қалыптасқан терминдері бар, ал бұл үрдіс арқылы біз ғылым тілін жоямыз.
Бұл пікірде негіз бар
Расында, аталған пәндерді ағылшын тілінде оқыту, тәуелсіздік алғаннан бергі қа­лып­тасқан, әлі де қалыптасып келе жатқан терминдерімізді ығыстырып, қазақ тілінің ғылым тілі ретінде дамуына кедергі келтіретіні сөзсіз
Елбасы­мыз өзінің кезекті Жолдауында «Қазақ тілі – ғылым мен білімнің, интернеттің тіліне айналды» дей келе, ұлттық терминологияның дамуына баса назар аудару керектігі жайлы айтқаны ел есінде
Ал осы тұрғыдан келсек, мәселен, біз қалыптасқан химия мектебін жоятынымыз анық
Сондықтан бұл мәселе әлі де жіті талқылап-қадағалауды қажет етеді.
А.Байтұрсынұлы атындағы Тіл білімі институның бас ғылыми қызметкері, филология ғылымының докторы, профессор Нұркелді Уәли «Тіл – дүниені танып-білу құралы» екені тұрғысынан тоқталып, өз ойын білдірді
Ғалым тіл ұлттық сана-сезімді, қоғамдық сананы қалыптастырушы құрал екенін ерекше атап өтіп, баланы ерте жастан үш тілде сөйлету қаншалықты пайдалы, ұлттық дүниетанымды жоғалтып алу қаупі жоқ па деген сынды мәселелерді ойлау қажеттігін алға тартты.
Ал Философия,саясаттану және дінтану институтының бас ғылыми қызметкері, саяси ғылым докторы, профессор Рүстем Қадыржановтың пікірі өзгеше болды
Ол тілдік үрдістердің дамуында империализмнің әсері зор болғанын айта келе, әлемдік саясаттан мысалдар келтірді
«Біз қазір жаһандану заманында өмір сүреміз
Сондықтан үш тілді жетік білген артық етпес
Мәселен, Қашағанда өзіміздің қаракөздеріміз емес, сырттан келген филиппиндіктер жұмыс істейді
Себебі олар кезінде АҚШ-тың колониясында болып, ағылшын тілін жетік меңгерген
Ал Қашағандағы трансұлттық компанияларға қарапайым жұмысшы болу үшін ағылшын тілін білу қажет» дей келе, филиппиндіктердің мысалында ағылшын тілін жетік білудің халыққа осындай қажеттілігін атап өтті
Әрине, ағылшын тілін жетік білген кез келген азамат үшін артық етпесі анық
Алайда өзіміздің елімізде тұрып, мемлекеттік тіліміз – қазақ тілі болып тұрғанда қарапайым жұмысшы болу үшін ағылшын тілін білудің қажеттілігі қанша деген сұрақ мазалайды
Неге мемлекеттік тіл – қазақ тілі екенін заң жүзінде алға тартып, керісінше трансұлттық компанияларда қызмет ететін шетелдік азаматтардан мемлекеттік тілді білуді талап етпеске?!
С.Демирел университетінің «Тіл, мә­­дениет және коммуникация» ғы­­лыми-зерттеу зертханасының мең­ге­рушісі, филология ғылымының докторы, профессор Зәуреш Ахметжанова ең бірінші баланың ана тіліндегі ойлау жүйесі дұрыс қалыптасу қажеттігін, 9-10 жасқа дейін ана тілінде ойын дұрыс әрі анық жеткізе білуіне үлкен мән беру керектігін айтты
«Балабақшадан бастап бала ана тілінде сөйлеу қажет
Ал егер үш тілді қатар меңгерсе, түптің түбінде грамматикалық құрылымдарын шатастырып, не қазақша, не орысша, ағылшынша өз ойын анық білдіре алмай қалуы ғажап емес
Қазірдің өзінде ата-аналардан 6-7 жастағы баласы қай әріп қай тілдікі екенін, сөйлемдер қалай құрылатынын шатастырып жатқанын естіп жатырмыз» деген ол жоғары сыныптарда математика, химия, биология сынды пәндерді ағылшынша оқыту қазақ тілінің өрісін тарылтып, мемлекеттік тілге деген қажеттілікті одан бетер азайтпас па екен деген ойын білдірді.
Жиынды жүргізіп отырған А.Фазыл­­жанова көптілділік жайлы бы­лай деді: «Елбасының Мәңгілік Елдің мәңгілік тілі болуы керек деген сөзін басшылыққа алсақ, тілімізді Мәңгілік Елге қызмет ететін тілге айналдыруымыз керек
Үштілділік те осы мүддеге қызмет ету қажет
Көп тілді білу кез келген ортада жаһанияттың адамы ретінде өзін қолайлы сезіну үшін қажет пе, әлде қазақ ұлтының мәңгі болуы үшін, мемлекетті дамыту үшін бе? Міне, осы жерден нені мақсат тұтатынымызды анықтаған жөн
Сонда үштілділік жайлы бір идея тұрғысынан қарастыра аламыз»
Тілші-ғалым Батыс елдерін мысалға келтіріп, ондағы көптілділік сол елдің мүддесіне қызмет ететінін басты назарға алды
Мәселен, КСРО-дағы көптілділік орыс тілінің, орыс мәдениетінің дамуына қызмет етті
Ғалым бүгін әлемде жаһандану үрдісімен қатар ұлттану үрдісі де қатар дамып келе жатқанын тілге тиек етті
Осы тұрғыда еліміздегі көптілділік қандай мұратқа жетелейтінін аңғару қажеттігін айтты
«Қазақ тілі мемле­кеттік тіл болғандықтан, оны базалық деңгейде ғана емес, кәсіби деңгейде Қазақстанның кез келген азаматы білуі тиіс
Мемлекет барлық аза­мат­тарға орыс және ағылшын тілін базалық деңгейде үйретуі жеткілікті
Ал егер сіз орыс және ағылшын тілін кәсіби деңгейде оқығыңыз келсе, бұл мемлекеттік бюджет қаражатынан болмауы тиіс
Мұнда мен мектептік деңгейде айтып отырмын» деді.
Басқосуда айтылған пікірлер легінің бірі көптілділік қазақ тілін, ұлтын, дүниетанымын жояды дегенге сайса, тағы бірі керісінше – ағылшын тілі болашаққа жол ашатынына сенім білдірді
Бұл пікірлерден бөлек ағылшын тілінде оқытатын сауатты маман даяр­лау, мектептерде ағылшын тілінің оқу бағдарламасы қаншалықты тиімді екендігі жиналған ұстаздар қауымы тарапынан талқыланды
Ауыл мен қала баласының білім арасындағы алшақтықты жақындатуда пәндерді ағылшын тілінде оқытудың маңызы жайлы пікір пікірталас туғызды.
«Назарбаев Зияткерлік мектеп­тері» ДББҰ Білім беру бағдарламалары орталығы филиалының бөлім бас­ты­ғы, тарих ғылымының кандидаты Әсет Жанисов тәуелсіздік алғанымызға 25 жыл өтсе де, өзге ұлт өкілдерін мем­лекеттік тілде сөйлете алмауымызға қын­жылысын білдірді
Сондықтан қазақ тілін оқу отбасынан бастау ала­тынын назарға алды
Ә.Жанисов ағылшын тілін білу бұл ауыл балаларына үлкен мүмкіндік беретінін баса айтты
Мәселен, ҚМЭБИ, ҚБТУ, ­Назарбаев университетіне оқуға түсуге өз септігін тигізетінін де мысалға алды
Десе де, бұл пікір қаншалықты орынды деген сауал төтесінен қойылды
Бұл тұрғыда ҚазМемҚызПу Қазақ тіл білімі кафедрасының меңгерушісі, филология ғылымының докторы Қаламқас Қалыбаева өз ойын білдірді
Оның пікірінше, ауыл мектептерінде пәндерді ағылшынша тұрмақ, қазақша оқытатын мамандар тапшы
Ал ауыл баласына үлкен мүмкіндіктер ашылады деу бос қиял екенін жасырмады
Жапон елі ағылшын тілінде бір пәнді оқыту үшін он жылға жуық эксперимент жүргізгенін алға тартты
Сондықтан зерделеуді, қайта қарауды қажет ететін мәселелер өте көп екенін назарға алды.
Ал Ж.Әбуов осы орайда қазақ мекте­біндегі қазақ тілі мен орыс мектебіндегі қазақ тілін оқыту жайы жер мен көктей екенін, бұл орайда кемшіліктер бар екеніне жұртшылық назарын аударды.
Сонымен бірге филология ғылымының докторы, профессор Жанат Дәулетбекова, филология ғылымының докторы, профессор Көбей Хұсайын, филология ғылымының докторы, профессор Әлімхан Жүнісбек, Райгүл Рахметова сынды ғалымдар өз пікірлерін білдірді.
Ақбота ИСЛӘМБЕК
