Күнделікті көгілдір экраннан көріп жүрген қазақша мәтіннен кеткен  қателіктерді «Ана тілі» газетімен бөлісуді жөн санадым
Жақында үйде отыр едім, «аталап»  төргі бөлмеден жүгіре шыққан немерем: «Теледидар қала аттарын қате жазып жатыр, жүріңізші, көріңізші, ата! Апай бізге бас әріп пен жай әріптің қай уақытта жазылатыны туралы айтып берген
 Ал теледидар болса, бәрін бірдей кіші әріппен жазып қойыпты», – деп қолымнан сүйрелей жөнелді.Бастауыш сыныпта оқитын немерем мені осылай қоярда-қоймай, қолымнан жетектеген күйі теледидардың алдына алып келді
Ол «Хабар» арнасынан беріліп жатқан ауа райы туралы мәліметтегі Ақтөбе, Ақтау деген сияқты қала аттарының шетінен кіші «а» әрпімен жазып жатқан нұсқасын саусағымен түртіп көрсетіп: «Бұл деген үлкен «А» әрпімен жазылуы керек емес пе, ата?» – деп шыр-пыр етеді.
Дұрыс-ақ! Оны біз күнде көріп жүрміз
Бірақ, амал қанша, бұл сияқты олқылықтардың сол теледидарда отырған журналистер, не болмаса, тиісті мамандардың жауапсыздығы салдарынан кетіп жатқан қателерге ондағы басшылардың мән бермеуінен туындап отырған жағдай екені рас
Немеремнің шырылы бекер емес, өйткені оны мектепте оқытқанда «сөйлем жаңа жолдан басталғанда, одан бөлек, жалқы есімдердің барлығы – қала, тау, жер, су мен адам аттары бас әріппен жазылады» деп құлақтарына құйғаны рас
Ал үйге келіп теледидар көргенде қайсысы дұрыс, қайсысы бұрыс екенін ажырата алмай дал болады.
Осы тұста мені «біз бәріміз бірдей ортақ мектептен сабақ алып, сауат ашып шықтық, бәріміз бірдей қазақ тілін оқыдық, жазу емлесін үйрендік, олай болса, енді жоғары білім алып, бір-бір қызметтің тізгінін ұстаған шақта неге қате жазуға жол беруіміз керек» деген ой мазалайды.
Осындай олқылықтардан газет-журналда­ры­мыз да кенде емес
Мысалы, кейбір баспасөз беттерінде «және» деген сөзді сөйлемнің басына қойғанымен тұрмай, оны тағы да бадырайтып бас әріппен жазып қоятынды шығарып жүр.
«Әлемдегі бай тілдердің бірі – қазақ тілі» деп, өзге ұлттың өкілдері көкке көтермелеп жүрген тұста өз тіліміздің қадіріне өзіміз нұқсан келті­ре­тін халге жеттік
«Баруымыз керекпіз», «айту керекпіз», «біз айтып отырық», «жүзеге асырып жатырық» деген сияқты түрпі тіркестерді тілдік қорымызға ойланбай ендіре салатын болдық
Бұл сияқты сүреңсіз сөйлемге жол болсын? Тілдің тиегін ағытып кеп жібергенде небір шұрайлы да құнарлы сөздердің майын сығып, мәйегін алатын қазақ емес пе едік?
Қысқасы, үлкенді-кішілі бұқаралық ақпарат құралдарының құлағында отырған журналистер мен ондағы тіл мамандары өздерінің әрбір сөз саптауы мен сөйлем құрау тәсілі арқылы қалың оқырман қауымға үлкен бағыт-бағдар беріп отыратынын және сонымен бірге өз кезегінде сол басылымнан өзгелердің де жан-жақты сабақ алып отыратынын да естен шығармағаны жөн
Баспасөз қаншалықты сауатты әрі тілі көркем, терең мағыналы болып келсе, одан өзге жұрттың үлгі-өнеге алатыны анық.
Серікбай ТҰРЖАН
Бәйдібек ауданы
Оңтүстік Қазақстан облысы
