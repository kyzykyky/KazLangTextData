Асылы ОСМАН, 
филология ғылымының кандидаты, Қазақстанның еңбек сіңірген қайраткері,
«Мемлекеттік тілге – құрмет» бірлестігінің төрайымы, Қазақстан халқы Ассамблеясының мүшесі
Филология ғылымының докторы, профессор, Мемлекеттік сыйлықтың лауреаты Байынқол Қалиұлы Қалиевтің «Түсіндірме сөздік жасаудың теориясы мен практикасы» деген монографиясы (2015 ж.) баспадан басылып шығып, қолымызға тигеніне біраз уақыт болды
Кітаптың аңдатпасында: «Бұл монографияда 15 томдық «Қазақ әдеби тілінің сөздігінің» (ҚӘТС-тің) жетістіктері мен кемшіліктері сөз етіліп, оған ғылыми тұрғыдан тілдік талдау жасалынады» деп жазылыпты

Өзім де бір кездері 10 томдық «Қазақ тілінің түсіндірме сөздігін» (әрі қарай ҚӘТС) (1974-1986 жж.) жасауға қатысқан едім
Сөздік жасаудан хабардар болғандықтан Б.Қалиұлының бұл кітабын бір емес, екі қайтара оқып шықтым
Бірден ­айтайын, монография өте сауатты жазылған
Автор қандай мәселені алға тартса да, 15 томдықтан алынған материалдарды келтіре отырып сабақтайды
Сондықтан болар монографияда айтылған ой-пікірлердің ешқайсысы дәлелсіз емес.
Ғалым түсіндірме сөздік жасаудың теориясы мен практикасына тоқталып, оларды бір-бірімен ұштастыра қарастырған
Онда түсіндірме сөздік жасаудың теориясы қандай еді, ол 15 томдық ҚӘТС-ті жасауда қалай жүзеге асқан деген мәселелерге назар аударған
Рас, Б.Қалиұлы 15 томдық­тың жетістіктерінен гөрі оның кемшіліктеріне көбірек тоқталады
Мо­но­графияның қорытынды бөлімінде ол: «Мен 15 томдық ҚӘТС-тің жетісті­кте­рінен гөрі оның олқы тұстары мен кемшіліктеріне көбірек тоқталдым
Бұл 15 томдықта жетістіктер жоқ деген сөз емес
Онда жетістіктер, сөз жоқ, бар
Мен оларды көрмей отырған жоқпын
Бар жетістікті ешкім тартып алмайды
Жетістік жетістік күйінде қала береді» дейді.
Жөн-ақ, алайда, «бұрынғы 10 томдықтың негізінде оған жаңа сөздерді қосып, 15 томдық сөздік шығарамыз» деген жиында айтылған ойларды тыңдай келе, «10 томдық түсіндірме сөздікті енді бізден ешкім алмайды
Сондықтан 10 томдыққа қосымша ретінде жинаққа енбей қалған сөздер мен жаңа сөздерді қамтып, 5 томдық етіп жеке шығару жөн болар» деген ұсыныс айтып, пікір білдіргенмін
Бұған ешкім мән бермей, 10 томдық жинақты құрастырушылардың еңбегін елеместен және есімдерін атамастан, 15 том етіп шығарды
Оның қаншалықты кәдеге асырылып жатқаны белгісіз.
15 томдық ҚӘТС-тің соңғы беттерінің бірінде: «15 томдықта 92300 сөз бен 57856 сөз тіркесі қамтылды» деп жазылған (Бірақ Б.Қалиұлы бұл цифрдың дәлдігіне күдік келтіреді – А.О.)
Егер көрсетілген цифрлар шын болса, мұны 15 томдықтың жетістігі деп неге айтпасқа?!
Мен 15 томдықта бұдан басқа да жетістіктер бар екендігін жоққа шығара алмаймын
Мұндай еңбекті атқару өз басымнан да өткен соң, 15 томдықты жасаушылардың бұл сөздікке көп тер төккендіктерін сезіп, біліп отырмын
Алайда жасалған еңбек қанша тер төккендікпен емес, қандай нәтижеге қол жеткендігімен бағаланады емес пе?! Осы тұрғыдан алғанда Б.Қалиұлының «15 томдықта жетістіктерден гөрі кемшіліктері көп» деген пікіріне қосыламын
Өйткені бұл пікірді дәлелдейтін фактілер ҚӘТС-те жетіп артылады.
Б.Қалиұлы 15 томдықтағы кемшілік­тердің негізінен үш түріне көбірек көңіл аударған
Олар: 1) Сөздіктің атына заты сай емес (Аты – әдеби тілдің сөздігі, заты – тезаурус сөздік); 2) Сөздіктің көлемін 15 томға жеткізу үшін оған керекті-керексіз, талғамсыз сөздерді қоса берудің қаншалықты қажеті бар? 3) Сөздер, сөз мағыналары, фразеологизмдер көп жағдайда дұрыс сараланбаған (Бәрі де Б.Қалиұлының өз сөздері – А.О.).
Б.Қалиұлының бұл кітабы жазылмай тұрғанда-ақ 15 томдық ҚӘТС туралы мен де дәл осындай пікірде болғанмын
Жоғарыда айтқанымдай, оған негіз де жоқ емес
Ол «негіздердің» бәрін тізіп жатпай-ақ қояйын
Өйткені олар ғалымның еңбегінде түгелге жуық көрсетілген.
Монография авторы: «15 томдық сөздік 10 томдық түсіндірме сөздіктің толықтырылған 2-басылымы
Ендеше, 15 томдықтың алғашқы бетінде неге 10 томдықты құрастырушылардың, яғни, сөздікшілердің аты-жөндері аталмай, оған 5 томдық материалдар қосқан адамдардың ғана аты-жөндері аталады?!» деп реніш білдіреді (9-10 беттерге қараңыз)
10 томдықтың басынан аяғына дейін қатысқан ғылыми қызметкерлердің бірі ретінде менің білетінім: 10 томдықты жасаушылар өздерінің уақытын, денсаулықтарын, көзмайларын тауыса отырып, көп томды түсіндірме сөздіктің алғашқы нұсқасын жасап шығарды
Атау сөздердің қайсысы алынады, қайсысы алынбайды? Оларға қандай грамматикалық, этимологиялық, стильдік белгілер қойылады? Анықтамалар қалай беріледі? Әр мағынаға, әр тіркеске қандай және қанша мысалдар келтіріледі деген мәселелердің бәрін қамтып, ережесін де берген
Айқындап қана қоймай, оларды жүзеге асырған
Ал 15 томдықты жасаушылар бұл тұжырымдарға не қосты? Еш нәрсе қосқан жоқ
Жалғыз-ақ қосқандары: атау сөздер мен вариант сөздерді, керекті-керексіз омонимдер мен фразеологизмдерді, артық сөз мағыналары мен артық мысалдарды көбейткендіктері ғана
15 томдықтың санын асырып, сапасын төмендетіп, көлемін көбейтіп, 15 томға жеткізгендігі
Сөйте тұра, бәрін де бір өздері істегендей-ақ тек өздерінің ғана аты-жөндерін көрсетіп, 10 томдықты жасағандардың аттарын атамайды
Бұған ренжуге бола ма, болмай ма?
Ғылымда сабақтастық, жалғастық деген болады
Оны басқалар білмесе де, А.Байтұрсынұлы атындағы Тіл білімі институтының қызметкерлері білуге тиісті еді
Бірақ біз олардан мұны көріп отырған жоқпыз.
Б.Қалиұлының ең үлкен реніші бұл болса, ал менің ең үлкен ренішім – осы
Ренішімнің себебі қазақ халқының ұлы асыл мұрасы, ұлттың жаны, рухының үні, ең құнды дүниесінің құндысы, алтын қоймасы болып табылатын ҚӘТС-тегі сөздердің қадір-қасиет, мән-мағыналары, олардың қолданыстары жеткізіле өз мағынасында жазылмағаны болып тұр
Соның салдарынан көптеген сөздер сөздікке артық алынған, көптеген сөздер одан қалып қойған (Бұған тағы да Б.Қалиұлының «Қазақ тілінің түсіндірме сөздігі» (15 томдыққа қосымша) деген еңбегі дәлел – А.О.), біраз сөздердің анықтамасы дұрыс берілмей, фразеологизмдер мен синтаксистік сөз тіркестері дұрыс ажыратылмаған
Бұларға өз еңбегінде Б.Қалиұлы жеткілікті дәрежеде мысалдар келтірген
Солардың кейбіреулерін естеріңізге түсіре кетейін.
15 томдықты жасаушылар «қақпатас» сөзіне «қақпаға тас лақтырып ойнайтын ойын» деген анықтама беріпті
Анықтама қате
Бұл мысалдағы «қақпатас» сөзі «қақпақыл» ойынының екінші атауы
«Най» сөзінің 3-ші мағынасына «темекі тартатын түтік, мүштек» деген анықтама бере тұра, оған «Газеттің шетін жыртып жіберіп най орап тартты» деген мысал келтіреді
Нәтижесінде адам мүштекті газетке орап тартатын болып шыққан
15 томдықтың 1-ші томында андыз, андызда және аңдыз, аңдызда деген 4 сөз жеке-жеке алынып, оларға бір-біріне сәйкес келмейтін жеке-жеке анықтамалар берілген
Ұқыптап қараған кісі бұл сөздердің бір-бірінен тек «Н» және «Ң» дыбыстары арқылы ғана ерекшеленіп тұрғандығын байқай алады
Бұл бір
Екінші, «ң»-мен жазылатын аңдыз деген сөздің қолданыста болмағанын ескеріп, орфографиялық сөздіктен де таппадым
Сондай-ақ «Ақ қайың» деген сөзді біріктіріп жазған
Бұл сөз бөлек жазылады ғой
Оны тағы да қоймай екі мағынаға бөлген
Ақ қайың қайыңның қабығы ақ түсті түрі емес пе?
15 томдықты жасаушылар «жіңішке» сөзінен 10 мағына, «қас» сөзінен 10 омоним шығарады
Қалай дәлелдесең де, «жіңішке» сөзінен 10 мағына шықпайды
Ал қас сөзіне байланысты 10 омонимнің тең жартысы «Қазақ тілінің диалектологиялық сөздігінен» алынған
Сонда әдеби тілдің сөздігіне жергілікті сөздерді алуға болмайтынын 15 томдықты жасаушылардың білмегені ме?!
Мені өзге ұлт өкілі дерсіздер
Дегенмен, тілім қазақша шыққан
Қаймағы бұзылмаған қазақ арасында, оңтүстік өңірде туып-өстім
Тұтынушы тілім де – қазақ тілі
Тіл ғылымының дарабозы, белгілі ғалым Ахмеди Ысқақовтан тәлім алдым
Тілім – қазақ тілі, яғни мемлекеттің тілі
Тұғыры биік тау-шыңнан, ғұмыры нұрлы қазақ елінің мемлекеттік тілін қолданушы азаматымын.
Енді 15 томдық сөздікті оқу үстінде өзім байқаған 2-3 қана кемшілікті көрсете кетейін (Мұндай кемшіліктер 15 томдықта аз емес)
«Жоқта» сөзінің екі ғана мағынасы бар екендігі көпшілікке белгілі
Бірі – «біреуді немесе бір нәрсені іздеу, сұрау салу», екіншісі – «қайтыс болған адамды дауыс шығарып, аза тұту»
15 томдықты жасаушылар «жоқта» сөзінен жасанды түрде 5 мағына шығарыпты
Бірақ ол мағыналардың бір-бірінен айырмашылықтары көрініп тұрған жоқ
Түсіндірме сөздік атаулының ең басты міндеті – сөз мағыналарын саралау ғой
Сондықтан да ол «түсіндірме сөздік» деп аталынады
«Құрту, жоқ ету» деген бір мағыналы «жой» сөзіне 15 томдықты жасаушылар 9 түрлі тұрақты тіркес көрсетіпті
Солардың ішіндегі «көзін жойды» дегеннен басқасының бәрі тұрақты сөз тіркесі емес.
Фразеологизмдердің ережесі бойынша, тұрақты сөз тіркесінің құрамындағы сөздерді бөлшектеуге, өзге сөзбен алмастыруға болмайды
Мәселен, көзін жойды деген фразеологизммен бірге «басын жойды» деген тіркес қосылған
Бұл «құлағын жойды, аяғын жойды» дегендей мәнсіз нәрсе.
Өздеріңіз сөздікке көз жүгіртіп көріңіздерші: Атын жойды, кемшілікті жойды, күлкінің ізін жойды, күшін жойды, қадірін жойды, сенімін жойды, т.б
деп берілген
Дұрысы – қадірді жоймайды, қадірі кетеді, сенімді жоймайды, сенімнен айырылады
Бұлар – фразеологизмдер емес, синтаксистік сөз тіркестері
«Жолаушы» сөзіне франц
(француз) деген этимологиялық белгі қойылыпты
Бұл белгі ол сөзге не үшін қойылды? «Жолаушы» сөзіне бұл этимологиялық белгінің қандай қатысы бар? Мүмкін, 15 томдықты жасаушылар «жолаушы» сөзі қазақ тіліне француз тілінен ауысып келді дегенді айтқысы келген шығар? Жоқ, әлде, жолаушы сөзінің французша баламасын көрсеткісі келді ме екен? Түсініксіз
Осы тұрғыдан алғанда, монография иесі Б.Қалиұлының «15 томдық ҚӘТС-те кемшіліктер көп» деген пікіріне сенбеске әддің қалмайды.
15 томдық сөздіктің жоғарыдағыдай кемшіліктерін көрсеткені үшін кейбіреулердің Б.Қалиұлын күстәналап жүргенін ара-тұра естіп қалып жүрміз
Мұны әділетсіздік деп білемін
Ұға білген, түсіне білген кісі үшін Б.Қалиұлының бұл еңбегін ҚӘТС-ке жанашырлық деп бағалаған жөн
Автордың өзі айтып кеткендей, оның мақсаты – 15 томдық ҚӘТС-ті сынау емес, «қазақ тілінің түсіндірме сөздігін қайтсек жақсартамыз, қайтсек оның сапасын арттырамыз, қайтсек атына сай етіп сөздік түземіз?!» дегенге көңіл аударту ғана
Шындыққа жүгінсек, Б.Қалиұлы 15 томдықта кеткен кемшіліктерді сынап отырған жоқ, ол ҚӘТТС-тің келесі басылымында мұндай кемшіліктер болмасын деп, 15 томдық сөздікті редакциялап беріп отыр
Бұл еңбегі үшін оған реніш емес, өкпе емес, керісінше, рақмет айтуымыз керек.
Ойымызды түйіндер болсақ, Б.Қалиұлының «Түсіндірме сөздік жасаудың теориясы мен практикасы» деп аталатын монографиясы келешек түсіндірме сөздік жасаушыларға үлкен көмек әрі өнегелі үлкен сабақ
Бүкіл бір халықтың түсіндірме сөздігі қолдың ұшымен, жеңіл-желпі жасалатын нәрсе емес
Оны жасау үшін бір ғана ынта-жігер, ықылас жеткіліксіз
Оған үлкен даярлық, теориялық, практикалық білім, қажымас қажырлы еңбек, адал ниет қажет
Бай тілді баянды етіп, киелі тілдің қадіріне жете білейік, ағайын!
АЛМАТЫ
