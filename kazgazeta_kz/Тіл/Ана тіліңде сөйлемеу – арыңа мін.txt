Меніңше, бағдарламаға қарап қалмай, әрбір қазақ өз шаңырағымызда қазақ тілінің туын көтере алсақ, бұл тіл баяғыда-ақ өз тұғырына қонған болар еді
Мен бұған бір мысал келтірейін, не мемлекеті, не туы жоқ, не мектебі жоқ сығандардың өздерін қойып, балалары ана тілінде сайрап тұр
Ал еврей халқы 2000 жыл бұрын өлген тілін 50 жылда тірілтіп, ел болып отыр
Олармен салыстырғанда біздің тіліміз тамыры терең, дамыған тіл емес пе?! Оның өрісін кеңейтудің бір-ақ жолы бар
Ол – жаңа буын ұрпағымызға қазақ тілін әр отбасында үйрете білу
Бірақ бұл да оңай дүние емес
Мысалы, мен қаламыздағы әскери институттың қарсы бетінде жаңадан салынған үйдің бірінде тұрамын.
Таңертең сол үйлерден шыққан қаракөз жастарды көргенде жаның жадырап, қуаныш пайда болады
Сол жас­тар кішкентай бүлдіршіндерін жетектеп аялдамаға келгенде төбеңе тас түскендей мең-зең болып қаласың
Өйткені анасы мен баласы міз бақпастан орысша сөйлесіп тұрады
Ақыл айту әр қарттың парызы деп есептеймін де, кешірім сұрап, кемістіктерін айтамын, көбісі ақылыңды қабыл алғандай қызарып, ыңғайсызданады, кейбіреулерінің беттері сыздап, «не десең о де» дегендей үнсіз қалады
Сондағы менің түйгенім, осындай жас келіншектерді ата-анасы дұрыс тәрбиелемеген.
Қазақ пен қазақ не үшін орысша сөйлесуі керек? Тіпті болмаса, заңға жүгінейік
Заң бәріне ортақ
Елбасының өзі: «Қазақ тілі – ғажап тіл… Қазақ тілі үш тілдің біріншісі, негізгісі, бастысы, маңыздысы бола береді
Қазақ тілі – Қазақстан Республикасының мемлекеттік тілі
Оған көңіл де, қаржы да солай бөлінеді
Қазақ тілі – өзіміздің ана тіліміз», – деп айтты емес пе? Бізге содан артық не керек
Бәріміз бір жағадан бас, бір жеңнен қол шығарып, заңды орындауға атсалысуымыз – парыз.
Бірде Төле бидің әкесі Әлібекке ел ағалары үш сұрақ қойыпты
«Жүрегіңді кімге бересің?» дегенде, «Мен жүрегімді, қаласа, халқыма берем» деген екен
«Жаныңды кімге бересің?» дегенде, «Алам десе, Құдайға берем»; «Ал енді арыңды кімге бересің?» дегенде: «Арым – ана тілім
Арымды ешкімге бермеймін, өлсем – өзіммен бірге көрге кетеді», – депті.
Иә, аталарымыз арына балап кеткен сол тілді бүгінгі ұрпағы қалай қастерлеп отыр?! Ана тілдің соншалықты төменшіктеуіне не себеп? Айта берсе, әңгіме көп
Жалпы, бағдарламада ұлттың ұятын көтеретін нақты шаралар көрсетілсе, тіпті ең алдымен қазақтардың қазақ тілінде сөйлеуін нақты құжат арқылы бекітсе, нұр үстіне нұр болар еді?!
Әлемдік тәжірибеге сүйенсек, әрбір тәуелсіз елде тұрғылықты халықтың тілі мемлекеттік тіл ретінде қоғамдық өмірдің барлық салаларында қатаң түрде қолданылады
Мысалы, Иранда парсылар халықтың үштен бірінен сәл-ақ асатынына қарамастан, парсы тілі – мемлекеттік тіл.
Тағы бір айтайын дегенім, шетелде, халықаралық ресми басқосуларда өзге тілде сөйлеген мемлекеттік қызметкерлерге қатаң шара қолдану лазым
Мұны айтып отырғанымыз, қайбір жылы Түркияның Сыртқы істер министрі Жапонияға барған ресми сапары кезінде журналистермен болған кездесуінде өзіне қойылған сұраққа ағылшынша жауап бергені үшін «Түркияның беделіне нұқсан келтірді, тіл туралы заңды бұзды» деген айып тағылып, ісі сотқа берілген еді
Еуроодақтың экономика мәселелері бойынша өткізген бір үлкен жиынында француздың бір кәсіпкері ағылшын тілінде сөйлегені үшін Францияның сол кездегі Президенті Жак Ширак та оған қарсылық ретінде жиынды тастап шығып кеткені бар
Мемлекеттік тіл заңын сақтаудың, тілді құрметтеудің нақты көрінісі осылар деуге болады.
Ту, Әнұран және Елтаңба сияқты мемлекеттік тіл де – біздің символымыз
Отан осындай рәміздерден басталады!
Рүстем Уәйісов,
Солтүстік Қазақстан облыстық
ардагерлер кеңесі төрағасының орынбасары
