Елбасы Нұрсұлтан Назарбаевтың Ұлытауда берген сұхбатында ұлт тағдырына қатысты күрделі мәселелер сөз болды
Нұрсұлтан Әбішұлы Жезқазғанның бүгіні мен ертеңі, қасиетті  Ұлытаудың исі қазақ үшін маңызы туралы толғана отырып, қазақ тілінің бірбүтіндігі, бірегейлігі туралы соны ой айтты.
Президент: «…Бар қазақ жан-жақтан келген соң киіз үй тігеді, ат шаптырып, той жасайды
Осы жерде қыз ұзатады, баласын үйлендіреді
Бір-бірімен құда болып тарасады
Мына елдің қызы былай кетеді, ана елдің жігіті мына жақтан қыз алады
Еліміз осылай араласады
Қазақтың кең даласында диалект сөздің жоқтығы содан деп ойлаймын»  деді
Тіпті бір жайлауда кездеспеген жағдайдың өзінде, қазақтың жеті атаға дейін қыз алыспайтын ғұрпы негізінде, бір елдің қызының екінші елдің жігітіне шығатыны, кейде тым шалғай жерге кететіні рас
Осылайша қарға тамырлы қазақ қауымында ұдайы қайталанып отыратын құдан­далдық, жегжаттық қатынастар тілдің бірегейлігіне жол ашады
Бұл, өз кезегінде, Президентіміз айт­қандай, тіліміздегі диалектілік айырмашылықтардың аз болуына мүмкіндік жасайды
Шынында да, бұл біздің ана тілімізді үнемі іштей реттеп отыратын, қазақ еліндегі тіл тазалығын сақтап отыратын табиғи қоғамдық құбылыстардың бірінен саналады.
Ана тілімізді мемлекеттік тіл ретінде құрметтеуіміздің қажеттігін баса айтқан Елбасы: «бақытсызбын» деген адам бақытсыз болады
«Бақыттымын» деп жүрсе, бақытты болады
«Тіліміз бар» деп жүрсе, тіліміз бар болады, «тіліміз жоқ» деп жүрсе, тіліміз жоқ болады ,– деп өзінің азаматтық базынасын да ақтарыла айтты
Расында да, қадірменді ағайын, азамат адам өз басына түскен сорды жеңіп, баққа айналдыра білуі керек
Бұл ойды бүкіл ұлтымызға да, ана тілімізге де қатысты айтуға болады
Бұл тұрғыдан өз тағдырымыз өзіміздің қолымызда
Алайда тіл сая­сатында сабырлылықтың қажеттігін әсте ұмытуға болмайды
Жер әлемді жайлап келе жатқан жаһандану үдерісінің оңды әсерімен бірге теріс жақтары болатынын айтпағанның өзінде, екі алып елдің ортасында орналасуымыз себепті, біздің геосаяси жағдайымыздың өзі қай мәселеде де сақ болуға мәжбүрлейді
Қазақ елі тарихи тұрғыдан ескіден келе жат­қан, бірбүтін ел болса да, АҚШ сияқты құрама, Ресей сияқты федератив­ті ел болмаса да, соңғы бір-екі ғасыр­да оның басына түскен жағдайды теріс пиғылда пайдалана отырып, мемлекетімізді автономияларға бөлшектегісі келетін, федерацияға ай­налдырғысы келетін күштер жоқ емес.
Президентіміз үштілділіктің қажеттілігі туралы бұрыннан айтып келеді
Осы жолы да өз ойын жан-жақты дәлелдеді
Әлемдік ғылым-білімнің, ақпараттың тіліне айналып отырған ағылшын тілінің қажеттілігі ешқандай дау тудырмайды
Кедендік одақтағы, Еуразиялық одақтағы серіктесіміздің мемлекеттік тілі ретіндегі орыс тілінің мән-маңызы еш кеміген жоқ
Оның үстіне, орыс тілінің ғылым-білім тілі екендігін XIX ғасырда ұлы Абай­дың өзі айтқан еді
Сол кезден бергі кезеңде де Ресей көштен қалған жоқ
Ресейдегі академиялық ғылым мен университеттік білімнің деңгейі өте жоғары
ЮНЕСКО тарапынан жасалған зерттемелер нәтижесінде ғылымның дамуы жағынан әлемдегі алғашқы орынды Ресейдің иеленетіні анықталып отыр
Демек, қай жағынан алып қарасақ та орыс тілінің қазіргі кезде де, болашақта да қажет болары сөзсіз
Ал енді аталған үш тілді мәртебе жағынан салыстыратын болсақ, Қазақстан аумағында, Қазақ­стан азаматтары үшін қазақ тілінің мемлекеттік тіл ретіндегі, Қазақстан халқын ұйыстырушы тіл ретіндегі мәртебесінің үстем болатыны айдан анық жайт.
Мырзаберген Малбақұлы,
А.Байтұрсынұлы атындағы 
Тіл білімі институтының            
директоры, филология ғылымдарының докторы, профессор
