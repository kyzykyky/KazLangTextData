Тарих тереңіне бойлай түссең, біздің халқымыздың ежелгі дәуірден-ақ тәуелсіздік үшін күрес рухына әбден суарылып, содан рухани бастау алғанын айқын аңғара түсесіз
Ғылымда прототүріктер делінетін, арғы түріктер, яғни біздердің байырғы бабаларымыз бұл мәселеде де біздерге үлгі бола алар еді
Әсіресе, бүкіл Орталық Азиядағы түркітілдес халықтарды бірнеше ғасыр бойы біріктіріп келген Ғұндардың суперэтностық бірлестігінің біздің заманымыздың ІІ-ІІІ ғасырларда күйреуі көктеп өсіп, қалыптасып келе жатқан түркілердің этно-саяси қауымдастығы үшін үлкен соққы болды. Ұзақ уақыт оңтүстіктегі қы­тай­тілдес және шығыстағы тұң­ғыс-манчьжур тілдес тайпалық бір­лес­тіктермен тәуелсіздік жолында жан алысып, жан берісіп, аянбай шайқасқан Ғұндарды жаулары, дәлірек айтар болсақ, қытайлық әулеттер әртүрлі айла-амалдармен алғаш екіге бөліп бөлшектеп, ақырында оңтүстік Ғұндарын өздеріне қаратып алып, оларды бауырларына, солтүстік Ғұн­дарына қарсы айдап салды
Бұл аз болғандай, қытайлықтардың мұндай арандатуларына, әсіресе, Сәнби бір­лестігіне кіретін тұңғыс-манчь­жур тіл­дес тайпалар қатты ілесті
Қы­сым­ның жойқындығы сондай, б.з
алғашқы ғасырларында-ақ бүгінгі Моңғолия аймағын жайлаған солтүс­тік Ғұндары батысқа, қазіргі Қазақстан аймағына қарай көптеп ойыса бастады.
Туған жерді қимай, көшпей қалған 200 мыңдай Ғұнның үстіне шығыстан 300 мыңдай манчьжур, яғни көне моңғол тілінде сөйлейтін тайпалар келіп орнықты
Осылайша еркіндік сүйгіш ежелгі түркілер мекені болған Моңғол үстіртінде әртүрлі этностардың тайпалық бірлестіктері қойындаса тығыз қоныстана бастады
Мұның өзі ежелгі түркілердің бабаларын өздерін-өздері қорғау инстинкті негізінде көптеген жаңа тайпалық бірлестіктер құруға итермеледі
Арман болған арайлы тәуелсіздікке енді ең болмаса тайпалық немесе тайпалық бірлестіктер негізінде қол жеткізуге болады деген шұғылалы үміт байырғы бабаларымызбен әрқашанда бірге жүрді
Ежелгі қазақ даласын көктеп өткен ғұндар, шын мәнінде, осы ұлан-ғайыр Еуроазия аймағында көпте­ген түркітілдес халықтарға (оның ішінде қазақтың түп-тұқияндағы бабалары да бар) бастау болатын жаңа қауымдастықтардың іргетасын қалауға үлкен үлес қосты.
Дегенмен де батысқа өздерінің беделді рулық-тайпалық көсемдеріне жан-тәнімен берілгендер ғана бірге кетті
Негізгі түркітілдес қауым қа­лың қаймағы бұзылмай, кіндік қаны тамған өз Отанында қалып, тәуел­сіздік жолындағы жойқын күресті жалғастыра берді
Негізгі қарсы­лас­тары – қытайлықтар енді бұларды алғаш Теле деп атаса, кейінірек Тиек­тер немесе Телектер деп те атай­тын болды
Осы атау шығыстағы манчьжур тілдес тайпалар өлкесімен табиғи шекара болып есептелетін Үлкен Хинган жоталарынан батысқа қарай, Каспий теңізіне дейінгі ұлан-ғайыр аймақты мекендеген түркітілдестерге түгелдей таңылды
Зерттеушілер бұл тайпалардың ірілерінің сандарын 15-ке жеткізіп жүр
Алайда тайпалық мүдде үстемдік алған Телелер бір орталыққа бағынған біртұтас мемлекет құра алмады
Саяси жағынан ауызбірлігі болмаса да, осы түркітілдес ортада болашақ қыпшақтардың, оғыз­дардың, ұйғыр­лардың этносы біртін­деп бой көтеріп, қалыптаса бастады.
Дегенмен де бұл аймақ Ғұн­дар­дың мемлекеті күшейіп тұрған тұста, яғни б.з.д
ІІІ ғасырдан б.з
ІІІ ғасы­ры­на дейін өзара текетірес өмір кеш­кен бостандық сүйгіш түркітілдес мемлекеттер өлкесі ретінде Қытай тарапынан мойындалған еді
Бүкіл Жетісу­ды, алғаш шығыс Тәңіртаудан (Тянь-Шаньда) Дахотаға дейінгі ұлан-ғайыр аймақта билік жасаған, кейіннен Іле бойына ойысқан Үйсіндер мемлекеті жайлап жатса, Сырдарияның орта ағысынан солтүстіктегі Ұлытау аймағына дейінгі кең даланы қуатты Қаңлы мемлекеті бағындырып алған еді
Солтүстік Ғұндары батысқа қарай жылжығанда осы мемлекеттер кеңістігі арқылы көктей өтіп, олардың іргесін шайқалтып кетті
Тіптен Ғұндардан жолай-жолшыбай шашырап қалған рулар мен тайпалар жаңадан Йұрпан (Юебань) атты мемлекеттің негізін қалап, байырғы түркі мемлекеттерін бұрынғы саяси жүйеден алыстата түсті.
Ежелгі мемлекеттердегі тайпа­лық одақтардың іштен ірулері бас­талды
Шығыстағы тұңғыс-манчь­журларымен, оңтүстік-шығыста қы­­тай­лық әулеттермен және оңтүс­тікте ортаазиялық парсы тілдес соғ­дылардың бабаларымен жер үшін, ел үшін алыса жүріп, арғы түркілер сыртқы жау аз болғандай, енді өзара, ішкі саяси билікті бөлісе алмай, жанжалдасумен болды
Бұл шырғалаң екі ғасырға жуық уақытты (ІІІ ғасырдың ортасынан V ғасырдың алғашқы жартысына дейінгі мерзімді) алды.
Арғы бабаларымыз осындай ішкі бақталастық еңсерген саяси тартыс­та тәуелсіздігінен мүлде айырылып, басқаларға жем болып кетер ме еді, егерде тарих сахнасына Түркілер деп аталатын қуатты да әлеуетті бірлестік белсеніп шықпаса және бытырап жүрген Теле тайпалық одақтарын кейде күшпен, кейде басалқалы ақыл­мен, көңілге қонымды үгіт-насихатпен жаңа этно-саяси арнаға бағыттап, олардың «бір қазанға сыймай жүрген» басын түйістірмесе
Осындайда Жарат­қанның әділдігіне еріксіз бас иесің
Жауларына аса жауынгер, ержү­рек тайпалар ретінде мәлім бола тұрса да, дархан даланың кеңдігін, қайы­рымды да мейірімді пейілін бой­ларына сіңірген және азаттықты әрқа­шан ту етіп көтерген, бөрілі байрақ­ты көшпелілер тағы да толық тәуел­сіздікке жеткізетін этно-саяси үрдістер ықпалына түсті
Бұл күллі түркі­тілдестердің басын біріктіретін және олардың бүкіл Еуроазия аймағын тітіренткен және дүр сілкіндірген қуатты державасын – біртұтас Түрік қағанатын өмірге әкелетін ұлы жолдың берік бастауы еді.
Талас Омарбеков,
әл-Фараби атындағы Қазақ ұлттық университетінің қазақ халқының ежелгі және орта ғасырлардағы тарихы кафедрасының меңгерушісі, тарих ғылымдарының докторы, профессор
