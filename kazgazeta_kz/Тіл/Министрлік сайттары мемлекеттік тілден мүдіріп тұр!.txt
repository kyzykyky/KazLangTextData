Тіл туралы көп айтамыз
Кейде кей лауазымды тұлғалардың, соның ішінде министрлердің де мемлекеттік тілге келгенде мүдіретінін жиі сынға аламыз
Иә, олардың сөйлегенде қазақшасынан сүрінетінін көгілдір экраннан күнделікті көріп отырмыз
Ал енді олар басқарып отырған министрліктер қай тілде сауатты сөйлейді? Олардың электронды мекенжайларының қазақшасы қалай? Ол жағын ғаламторға көп ісі түсіп, кіре қоймайтын көпшілік білмеуі мүмкін
Ал олардың электронды мекенжайларына бас сұққан адам бас шайқап, таңырқауы мүмкін
«Министрліктердің сайттары қай тілде сайрайды? Мемлекеттік тілдегі мәтінінің мазмұны қандай екен?» деген сауал санамыздан саңылау тауып, біраз шолмақ ниетте біз де интернетке жүгіндік
Қазақстан Республикасы Үкіметінің сайтына кірсек, Орталық атқарушы және өзге де мемлекеттiк органдар сақадай-сай сарбаз кейпінде сап түзепті
Алдымен көзіміздің түскені Қазақ Республикасының Спорт және туризм министрлігі болды
Сайтқа кірер-кірместен көзімізге түскені мынау…Біздің көзімізге бірден маңдай­ша­сындағы «Спорт және туризм министЕрлігі» деген атау түсті
«Министерлігі несі?» дедік ішімізден
Сайттың алғашқы бетінің сол жақ қапталында түрлі мәліметтер топтастырылған бөлімдердің атаулары орналасыпты
Солардың ішінде «Министрдің бөлігі», «Мемлекеттік қызметтінің» деген бөлімдердің атауын мүлде түсіне алмасақ, «Дорожная карта», «Е-лицензирование», «Борьба с коррупцией» деген бөлімдердің атауы мүлде аударылмаған қалпы жүр
Әбден бажайлап, түсінбеген соң орысша нұсқасымен салыстыра отырып көрсек, «министрдің бөлігінің» орысшасы «Страница министра» екен
Ал «мемлекеттік қызметтінің» түп-төркіні – аяқталмай қалған «Мемлекеттік қызметшілердің қызмет этикасы» деген тіркес екен
Өкініштісі, ішінде де «мемлекеттік қызметтінің этикасы» қалпында жүр.
Ал «Дорожная карта», «Е-лицен­зи­рование», «Борьба с коррупцией» деген бөлімдердің атын аударуға кімнің қазақшасы жетпей қалғанын түсінбедік (Бұл сөздер басқа министрліктердің сайттарында қазақша тіліндегі аудармасымен сақталынған).
Сол бөлімдер атаулары тізілген жерде «ҚР Президенттің жолдауы» атты бөлім бар
Дұрысы – «ҚР Президентінің жолдауы» болуы керек еді
Өйткені алдында айқындауыш сөз тұр
Одан кейін «Мемлекеттік рәміздері» деген бөлім атауы бар
Ал бұл жай ғана «мемлекеттік рәміздер» болуы керек еді немесе алдына «Қазақстан Республикасы» деген тіркес қосылса, «і» тәуелдік жалғауы сонда ғана жалғануы тиіс болатын.
Хош делік
Бұл құзырлы органмен қалай байланысуға болатынын көрмек ниетте «Байланыс» бөліміне кірдік
Осы мемлекеттік органдағы қызметкерлердің байланыс телефондары мен кабинеттерінің нөмірі жазылған бағанның жоғарғы жағындағы жазуға көз жүгіртіңіз:
«Қазақстан Республикасы Туризм және спорт министрлігі қызметкерлердің телефон тізімі»
Дұрысы – «Қазақстан Республикасы Туризм және спорт министрлігі қызметкерлерінің телефон тізімі» болуы керек еді ғой
Әрі қарай шолсаңыз, мынадай қателіктерге ұшырасасыз
Білдей департамент, басқарма атаулары да қате жазылыпты:
1.Экономика және қаржа де­пар­таменті
2.Құқықтық қамтамасыз ету және әкімішілік басқармасы
3
Имиджді қалыптастыру және турис­тік қызметі алға жылжыту басқармасы
4
Құқықтық қамтамасыз ету және лицензиялай басқармасы
Қателіктерді көзге шұқымасақ та көріп отырсыз
Бұл жерде де «Спорт комитеті қызметкерлердің телефон тізімі», «Туризм индустриясы комитеті қызметкерлердің телефон тізімі» деген секілді де сөздерді айтып отырғанымыз жоқ
Одан қалды, тіпті кей мәтіндердің ішінде «қабылдау бөлмесі», «төраға орынбасары» деген қазақша тіркестер мүлде ұмытылып, ол жерлерге «приемная», «зам.председателя» деп орыс сөздері орын теуіпті.
Әрі қарай кеттік
Кезек – Қазақстан Республикасы Әділет министрлігінде
Әділет министрлігінің Спорт және туризм министрлігіне қарағанда қазақшасы әжептәуір екен
Бірақ мінсіз деуге келмейді
Оны «Комитттердің телефон анықтамалығы» деген жазулардан-ақ көруге болады
Өтініш бланктері үлгілерінің атаулары да орысшадан аударыла салған қалпында жүр
Мәселен, «Лицензия алуға арыздың түрі» деген тіркестен не ұғуға болады?
Барыс жылы басы даудан арылмаған Денсаулық сақтау министрлігінің сайтына өттік
Сайттың «саулығы» жаман емес, бірақ «БАҚ денсаулық сақтау саласы туралы», «талқылау үшін жобалар» деген бөлімдер атауынан-ақ бұл сөздер мазмұнының ана тілінде ақсап тұрғанын аңғардық
«ҚР Денсаулық сақтау министрінің блогы» деген жазу да қазақша шрифінен жаңылысып кеткен
Ал бөлімдерге кірсеңіз, бос бетті ғана көресіз, яғни қазақ тіліндегі мәтін жоқ.
Кезек – Қазақстан Республикасы Көлік және коммуникация министрлігінде
Бұл министрлік те мінсіз емес
«Мемлекеттік қызметттер», «Мемлекеттік қыз­метің имиджі» деген сынды әріп­тік қателерді айтпағанда, кей мәтіндер мүлде мемлекеттік тілге аударылмаған
Мысалы, кей коми­теттердің міндеттері мен функциялары орысша күйінде берілген.
Ал Қазақстан Республикасы Экономикалық даму және сауда министрлігінің сайтында «Бізбен байланыс» бөлімі сізге қазақша мүлде қызмет көрсете алмайды
«Бізбен байланыс» тетігін бассаңыз, дереу сайт орыс тіліндегі парақшасына автоматты түрде ауысады да, жолыңыздан жаңылысасыз
Ал «Жеке жјне заѕды тўлєалардыѕ ґтiнiштерiн ќарау тјртiбi туралы» деген мәтіннен не ұғасыз? Бұл жеке және заңды тұлғалардың өтініштерін қарау тәртібі туралы заңның атауы, ал оның сайтқа енгізілген мәтінімен танысу мүлде мүмкін емес
Қандай шрифте және нендей мақсатта бұлай жазылғанын түсіну де қиын.
Төтенше жағдайлар министрлігінің сайты көптен бері электронды баспасөз беттерінде сын садағына ілігіп-ақ келеді
Әсіресе, мамыр айының басындағы Алматыдағы жер сілкінісі кезінде әбігерге түскен халық еш жерден мәлімет таппай қиналған еді
Сонда ең бірінші бас сұққандары – осы Төтенше жағдайлар министрлігінің сайты болатын
Алайда бұл жерден де іздегенді табу мүмкін емес
Сол оқиғадан кейін де біраз уақыт өткенімен, құзырлы органның электронды мекенжайында өзгеріс те, ілгерілеу де жоқ
Тіпті Орал өңірінде орын алған апаттың салдарын жою жайында, Алматыда жер сілкінісінің болғандығы туралы да қазақ тілінде «тіске басарлық» хабар таппайсыз
Есесіне «Қызылорда облысының өрт сөндіру қызметкерлері құтқару опера­цияларына белсенді қатысқаны үшін кеуде белгілерімен марапатталды», «Астана қаласы ТЖ департаменті мемлекеттік қызметкерлер арасындағы жарысында жалпы командалық бірінші орынға ие болды» деген сынды ақпараттар жүр
Оның өзінің қазақша мазмұны қате әрі қазақша шрифтері ауысып кеткен.
Кезек Қазақстан Республика­сының Еңбек және халықты әлеуметтік қорғау министрлігіне тиді
Бұл министрлік те Туризм және спорт министрлігі секілді аты-жөнін дұрыс жаза алмайды екен
Оны маңдайшасындағы менмұндалап тұрған «Қазақстан Республикасының Еңбек және халықты әлеуметтік қорғау министІрлігі» деген атаудан көрдік
Ол аздай, сайт бетіне сауалнама орналас­тырыпты
Сұрақтарына көз жүгіртіңіз: «Мемлекеттік қызмет көрсетуді Сіз электронды түрде жиі қолданасызба?», «Электронды мемлекеттік қызмет көр­сету туралы ақпараттың толық және қолжетімді екеніне Сіз қанғатансызба?» деген сауалдан не ұғып, нендей жа­уап бересіз? Егер жауаптарының өзі – «Қанағаттанбаймын», «Жартылай қа­нағаттанғанда», «Толықтай қана­ғат­танғанамын» деген сипатта болса.
Сауатты болуға бармақтайынан бастап баулитын білім ордалары бағынышты Қазақстан Республикасының Білім және ғылым министрлігін алалық
Алайда оның да сайты мемлекеттік тілді мүлтіксіз меңгерген деп айтуға келмейді
«Мемлекеттік рәміздері» деген тіркес­тің алдына айқындауыш «Қазақстан Республикасының» деген сөз жалғанбаған
Қала берді, «интервьюлер», «дайджесты», «новости регионов» деген мәліметтер мүлде аударылмаған қалпы жүр.
Ал Сыртқы істер министрлігінің сайты, керісінше, жұрнақ, жалғау дегенге көп мән бермейді екен
«Қазақстан Республикасының мемлекеттік рәміздер» деген тіркесте «і» жалғауы мүлде түсіп қалса, «мемлекеттік қызметкердік имиджі» деген сөзді түсіну қиын…
Түйін:
Біз бүгін бірқатар министрліктердің ресми сайттарына көз жүгіртіп шықтық
Көргеніміз – осы
Ішіне кеулей еніп, әріптік һәм мазмұндық қателіктерінің бәрін жіпке тізгеніміз жоқ
Тек үстіртін қарап, ішінара көзіміз шалғанын баяндадық
Қала берді, біз басқа құзырлы органдар – түрлі агенттіктер мен комитеттердің сайттарына бас сұққанымыз да жоқ
Олардың қазақшасының қандай күйде екені бір Құдайға аян
Ендеше, бұған құзырлы органдар не дейді екен?! Естіген құлақта ғана емес, көрген көзде де жазық жоқ шығар…
Динара ІЗТІЛЕУ
