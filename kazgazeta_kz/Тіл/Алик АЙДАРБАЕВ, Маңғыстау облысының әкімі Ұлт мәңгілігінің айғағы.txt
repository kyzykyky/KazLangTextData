Облыс әкіміне үш сауал:
1
Елбасы Н.Ә.Назарбаевтың «Қазақстан-2050» Стратегиясы – қалыптасқан мемлекеттің жаңа саяси бағыты» атты Қазақстан халқына арнаған Жолдауында атап көрсетілгендей, 2025 жылға қарай қазақстандықтардың 95 пайызы қазақ тілін білуге тиіс
Осы талапты орындауда Сіз басшылық жасайтын министрлік құрылымдарында қандай шаралар қолға алынды?
2
Елбасының биылғы Жолдауындағы қазақ тілін жоғарыда атап өтілген мерзім ішінде білуге байланысты қазақстандықтар алдына қойып отырған жауапты міндетті жүзеге асырудың басты тетігі саналатын «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын» іске асыруда нақты қандай жұмыстар атқарылуда?
3
Мемлекеттік тілдің қолданыс аясын кеңейтуде не кедергі болып отыр деп ойлайсыз?
Адам өзі өмір сүрген қоғамның барлық материалдық және рухани байлығын жасаушысы екендігі белгілі
Бұл жасампаздық ұдайы жүретін үдеріс болғандықтан, жалпы адамзат қоғамы да толассыз дамып, жетілу үстінде болады
Осы өзгерістердің бәрі тіл арқылы көрініс табатыны және айдай әлемге сол тіл арқылы паш етілетіні белгілі
Тіл – ұлттың рухани байлығын ұрпақтан-ұрпаққа жеткізуші қасиетті құралы
Сондықтан да ұлттың ұлт ретінде өмір сүруінің басты шарты – сол ұлттың ана тілі.
Бүгінгі күн еліміз тыныштық пен бірлікте, ынтымақта, татулықта өмір сүріп жатыр
Егемен еліміз көк байрағын желбіретіп, тәуелсіздік алды
«Тіл туралы» Заң қабылдап, қазақ тілі мемлекеттік тіл ретінде жарияланды
Мемлекетіміздің соңғы «Тіл туралы» Заңы қабылданғанына да 20 жылдан асты
Қазақстан Республикасының Конституциясымен бекітілген және «Қазақстан Республикасындағы Тіл туралы» Заңында көрініс тапқан, республикада лингвистикалық өрісті қалыптастырудың функционалдық қағидаттарына сәйкес сараланған айқындама негізінде тіл құрылысын үш бағытта: мемлекеттік тілдің әлеуметтік- коммуникативтік қызметін кеңейту мен нығайту; орыс тілінің жалпы мәдени қызметін сақтау; Қазақстан халықтарының басқа да тілдерін дамыту бойынша жүзеге асыру болып отыр.
Қазіргі таңда елде тілдер қолданы­сының дамуын табысты іске асырудың құқықтық негіздері қалыптасты
Мемлекеттік тілді қолдану үрдістері қоғамда түсіністікпен қолдау тауып отыр.
Соңғы жылдарда мемлекеттік тілге қатысты көптеген мәселелер де оң шешімін табуда
Яғни мемлекеттік рәміздердің біріндей саналатын – мемлекеттік тіл мәселесін шешу, оның мәртебесін биіктетуге атсалысу елімізде оң жолға қойылған.
«Елім деген ер болмаса, ерім деген ел болмас» дегендей, тәуелсіз Қазақ елінің тұңғыш Президентінен бастап Үкімет мүшелері, жергілікті жерлердегі әкімдердің бәрі де атсалысуда.
Елбасымыздың жүргізіп отырған сындарлы саясатының бірі «Тілдерді қолдану мен дамытудың 2011-2020 жылдарға арналған мемлекеттік бағдарламасын» жүзеге асыру қазіргі таңда өз жемісін беруде.
Осының нәтижесінде Маңғыстау облысының аумағында қоғамдық өмірдің барлық негізгі салаларында мемлекеттік тілдің қолдану аясын одан әрі кеңейту мен тереңдетуі үшін нақты шаралар қабылданды
Бұл мемлекеттік органдар, ұйымдар мен тұтас қоғамның үйлестірген мақсатты күш-жігерінің нәтижесі арқасында жеткен жетістік болды.
Елбасы Н.Ә.Назарбаевтың «Қа­зақ­стан – 2050» Стратегиясы – қалып­тасқан мемлекеттің жаңа саяси бағыты» атты Қазақстан халқына арнаған Жол­дауындағы атап көрсетілген 2025 жылға қарай қазақстандықтардың 95 пайызы қазақ тілін білуге тиіс деген талабын орындау барысында облыс аумағында көптеген нақты шаралар атқарылып келеді
Облыстық тілдерді дамыту жөніндегі басқарма тарапынан Маңғыстау облысында мемлекеттік тілдің әлеуметтік-коммуникативтік тиімді функциялары бар төзімді тілдік орта құру бағытында 2011-2015 жылдарға ар­налған Стратегиялық, «Қазақстан Республикасында тілдерді дамыту мен қолданудың 2011-2020 жылдарға ар­налған мемлекеттік бағдарламасын» іске асыру бойынша «Маңғыстау облысында тілдерді қолдану мен дамытудың 2011-2013 жылдарға арналған іс-шаралар» жос­парлары жасақталып, бекітілді.
Жолдауда белгіленген міндеттер мен 2011-2015 жылдарға арналған стра­тегиялық жоспарды іске асыру үшін:
– мемлекеттік тілді меңгерген об­лыстағы ересектердің үлесін 2017 жылы 93 пайызға, 2020жылы 95 пайызға;
– орыс тілін меңгерген облыстағы ересектер үлесін 2017 жылы 91 пайызға, 2020 жылы 92 пайызға;
– ағылшын тілін меңгерген ересек­тер үлесін 2017жылы 20 пайызға, 2020жылы 30 пайызға;
– мемлекеттік тілді меңгерген мектеп түлектерінің үлесін 2017 жылы 100 пайызға жеткізудің келесідей мақсатты индикаторлары белгіленді.
Аталған индикаторларға қол жеткізу мақсатында келесі іс-шараларды орындау және қамтамасыз ету жоспарланды:
қоғамдық өмірдің негізгі салаларында мемлекеттік тілге деген сұранысты арттыру;
мемлекеттік тілдің қолданыс аясын кеңейту, оны салаға енгі­зуде атқарылып жатқан жұмыс­тар­ға бірінші басшы тарапынан қадағалау күшейтіліп, әрбір қыз­меткерден іс қағаздарын мем­лекеттік тілде жүргізуді талап ету;
облыстағы мемлекеттік орган­дар­дағы тіл саясатының іске асырылу мониторин­гін ай сайын тұрақты түрде жүргізу;
мемлекеттік және мемлекеттік емес барлық ұйымдарда іс қа­ғаз­дарын мемлекеттік тілде жүр­гізудің шын мәнінде іске асырылуын, оның сауат­­тылығын ба­қылауды, қадаға­лауды күшейту;
азаматтардың Консти­туциялық тіл құқықтарын сақтау, олардың тіл саясаты саласындағы бұ­зы­­луы фактілерін анықтау мен жою;
мемлекеттік тілдің рөлін тү­сін­діру, насихаттау және Қа­зақстан хал­қының өзге де тіл­дерін дамыту жөнінде мәдени- көпшілік, қо­ғамдық-саяси іс- шараларын өткізу;
Қазақстан Республикасының «Қазақстан Республикасындағы Тіл туралы» Заңын деректемелер мен көрнекі ақпараттар бө­лігінде орындалуын бақылау, «қала, аудан келбеті» айдарымен рейдтік шаралар ұйым­дастыру.
Тілдік ортаны қалыптастырудың маңыз­ды құралы – білім беру жүйесі
Елі­міздің ертеңі деп сенім артатын өскелең ұрпақтың мемлекеттік тілді игеруіне көп көңіл бөлінеді
Облысымыздағы 183 мектепке дейінгі білім беру мекемелерінің 145-індегі бүлдіршіндер қазақ тілінде тәр­биеленуде
Биылғы оқу жылында облыста 126 жалпы білім беретін орта мектеп болса, солардың 106-сы қазақ мектептері
28 аралас және 10 орыс тілінде (жекеменшік) мектептерде қазақ тіліне арнайы сағаттар бөлінген
Балаларын қазақ балабақшаларына беруге тілек білдіруші өзге ұлт ата-аналар саны жыл сайын артуда.
Өзге ұлт өкілдері арасында өткізі­летін байқаулардың тиімділігі жыл сайын артып, өз жемісін көрсетуде
Мысалы, облыстағы мектеп жасына дейінгі және мектеп жасындағы балалар арасында «Балғын шақ», сондай-ақ «Абай оқулары», «Тіл – халық жанын танудың кілті», т.б
байқауларын өткізу барысында қазақ тілін жетік білетін жастардың саны молайып, сапалық деңгейі өскенін көріп отырмыз.
Ақтау, Жаңаөзен қалалық, облыстық «Қазақ тілі» қоғамдары жұртшылық арасында тіл саясаты туралы дұрыс ой-пікір қалыптастыруда
Мемлекеттік тілге деген қажеттілікті күшейтудегі насихат жұмыстарын жүргізуде, байқаулардың жоғары деңгейде, мүмкіндігінше оның ауқы­мының, қатысушыларының са­нының артуына, мемлекеттік емес мекемелер мен ұйымдарда іс қағаздарының мемлекеттік тілде жүргізілуіне атсалысып, көшелердегі көрнекі ақ­парат және жарнама құралдарын заңға сәйкестендіру, әлеуметтік-қоғамдық қатынастардағы мемлекеттік тілдің қолданылуын кеңейту сияқты жұмыстар уақыт өткен сайын оң нәтиже беріп келе жатқаны анық
Биылғы жылы облысымызда мемлекеттік тіл саясатын насихаттауға үлес қосып жүрген тіл жанашырлары (Б.Төлеуғалиев, Ж.Нығмет) республикалық ақпараттық-сараптамалық «Тіл» журналы мен «Тіл жанашыры» қоғамдық бірлестігінің «Қазақ тілінің жанашыры – 2013» Құрмет белгісімен марапатталды.
Басқа ұлт өкілдерінің мемлекеттік тілге деген қызығушылығын арттыру мақсатында Ақтау қаласының «Қазақ тілі» қоғамдық бірлестігі елеулі жұмыс атқарып отырғанын айтқан абзал.Бірлестікке биылғы жылы мемлекеттік тапсырыс арқылы 2500,0 млн
теңге бөлініп, нәтижесінде 2000 дана «Салт-дәстүр және қазақ тілін оқыту» оқу-әдістемелік құралы жарық көріп, қазақ батырлары М.Өтемісұлы мен Ш.Назарұлының өмірлері мен ерліктері жайында шығарма сайысы және облыстық аудармашылар байқауы ұйымдастырылып, өткізілген.
Бүгінгі таңда «Халық келісімі» қоғам­дық бірлестігінің мүшелері – облыстағы 21 этно-мәдени орта­лықтар жанынан ашыл­ған жексенбілік мектептер жұмыс­тарын жалғастыруда
Жексенбілік мектептерде әр ұлт өз ана тілін оқумен қатар мемлекеттік қазақ тілінен де дәріс алуда.
Облысымыздағы әр ұлт өкілдерінің қажеттіліктерін өтейтін, тілдік, демо­графиялық, саяси ахуалдың ерек­шеліктерін ескеретін тіл саясатының талаптарына сәйкес, мемлекеттік тілдің әлеуметтік-коммуникативтік қызметін нығайту және кеңейту, мемлекеттік тіл саясатын түсіндіру және насихаттау мақсатында жыл сайын бірқатар жұмыстар атқарылады, мәдени-көпшілік шаралар ұйымдастырылып, тілдік ахуалды, этникалық қарым-қатынасты зерттеу мақсатында әлеуметтік зерттеулер жүргізіледі.Қазақтың салт-дәстүрін, өнерін, мақал-мәтелдерін қазақтан кем білмейтін әртүрлі ұлт өкілдерінің жастары мақтауға тұрарлық
Жыл сайын өзге ұлт өкілдері арасында «Мемлекеттік тілді білу – парызың», «Мемлекеттік тіл – менің тілім», «Абай оқулары», «Тіл – халық жанын танудың кілті», «Тіл дарын», т.б
сайыстар өткізу, Қазақстан халқының бірлігі күні қарсаңында облыстық байқау жеңімпаздары – мемлекеттік тілді меңгерген өзге ұлт жастарының облыс әкімімен кездесулерін ұйымдастыру дәстүрге айналды
Жыл сайынғы облыстық байқаулардың республикалық кезеңдерінде аймағы­мыздың өзге ұлт өкілдері облыс намысын қорғап, жүлделі орындарға ие болып жүргенін мақтанышпен айтуға болады.
Алдағы уақытта тілдік жобалардың спектрін кеңейту мақсатында және жүйелілік пен сабақтастықты енгізе отырып, қазақ тілін оқуға өзге ұлттың балалары мен жастарын қатыстыру көзделіп отыр
Балалар мен жастарға арналған тіл алаңы және семинар-тренингтер мен шеберлік кластар ұйымдастырылады.
Мемлекеттік тілді насихаттап, қазақ тілін жетік меңгерген өзге ұлт өкілдерін жұртшылыққа кеңірек таныстыру ісіне облыстағы бұқаралық ақпарат құралдары атсалысуда.Облыс бойынша барлық 33 бұқаралық ақпарат құралының 8-і қазақ, 7-еуі орыс, 17-сі қазақ және орыс тілдерінде жарық көреді
2013 жылы облыстық теледидардағы мемлекеттік тілде жүретін хабарлардың үлесі 85 пайызға жетіп отыр.
Маңғыстау облысы шығыс құжат­тарындағы мемлекеттік тілдің үлесі мо­ниторингі бойынша республикадағы жоғары көрсеткіш көрсеткен облыс­тар­дың қатарында: 2011жылы – 89 пайыз, 2012 жылы–96,5 пайыз, 2013 жылы – 99 пайызды құрап отыр.
Облыс бойынша қазіргі таңда республикалық «Электрондық үкімет» бағдарламасының шеңберінде «Мекенжай тіркелімі» ақпараттық жүйесі жұмыс жасауда
«Мекенжай тіркелімі» ақпараттық жүйесі мемлекеттік билік органдары мен жергілікті басқару органдарын Қазақстан Республикасы аумағындағы әкімшілік-аумақтық бірліктер, олардың бөліністері жөніндегі ақпаратпен, тіркелген жылжымайтын мүлік нысандарының орналасқан орындары жөніндегі ақпаратпен қамтамасыз етуге арналған
Қалалық, аудандық әкімдіктер арнайы «Мекенжай тіркелімі» ақпараттық жүйесінің техникалық құрал-жабдықтарымен, интернет желісімен қамтамасыз етілген
Қазақстан Рес­публикасы Мәдениет және ақпарат министрлігі Тіл комитеті тарапынан Қазақстан Республикасындағы тілдің ахуалына талдау жүргізетін автоматтандырылған «Тілдік ахуал» жүйесі енгізілді.
Маңғыстау облысы әкімдігінің интер­неттегі веб-сайтының жұмысы қазақ, орыс және ағылшын тілдерінде жүзеге асы­рылуда
Облыс әкімінің аппаратында «Маңғыстау облысының жергілікті атқарушы органдарының қызметіндегі заңдылық», «Маңғыстау облысының нормативтік-құқықтық актілерінің заң­дылығы» электрондық деректер банкі, «Кодификатор» облыс әкімінің және әкімдігінің, облыс әкімі аппараты басшы­сының нормативтік-құқықтық және құқықтық актілерін есепке алудың электрондық жүйесі мемлекеттік және орыс тілдерінде құрылған.
Біз қандай жағдайда да, қай кезде де өзге тілдердің дамуына еш нұқсан келтірмей, оларға деген мемлекеттік қолдау, қамқорлық аясын тіпті де тарылтпай, қалай дегенде де Қазақстан Республикасы мемлекетінің негізін құраушы, ел-жер иесі қазақ халқының ұлттық тілі – қазақ тілінің, мемлекеттік тілдің мүд­десін мейлінше кең көздеуге маңыз беретініміз белгілі
Бұл бір-бірімізден бөліп-жарып міндет бөлісетін шаруа емес, ол «Отаным» деген барша қазақ­стан­дықтардың парызы.
Жыл сайын облыстағы мекемелер арасында ақпараттандыру, байланыс, көлік және коммуникация, сауда, денсаулық сақтау, тұрмыстық қызмет көрсету, анықтамалық-ақпараттық қызмет салаларында мемлекеттік тілдің қолданылу аясын кеңейту мақсатында «Үздік мекеме» байқауы өткізіліп келеді.
2007 жылы республикамызда алғаш­қылардың бірі болып Маңғыстау облы­сының әкімдігі, Маңғыстау облыстық «Қазақ тілі» қоғамы мен шетел инвес­ти­циясының қатысуы бар компаниялар арасында мемлекеттік тілді кеңінен қолдану жөніндегі Келісімге қол қойылды
Аталған Келісімге сәйкес Компанияларда іс жүргізуді мемлекеттік тілге кезең-кезеңмен іске асыру жөніндегі жоспарлар негізінде жұмыстар атқарылып, облыс әкімдігіне жылына екі рет есеп беріліп отырады
Компаниялардың іс жүргізу, кадр, техникалық қауіпсіздік жұмыстары үш тілде (қазақ, орыс, ағылшын) іске асырылуда
Ақпараттық құралдар (ішкі газет, бюллетеньдер) үш тілде басылып шығады
Бүгінгі таңда компаниялар қызметкерлері тілді оқыту курстары арқылы мемлекеттік тілді меңгеруді жалғастыруда
2011 жылы «Қазақ тілі» курсында 240 адам оқытылса, 2012-2013 жылдары олардың саны 460-қа жеткен.
Тілдерді оқыту мемлекеттік қыз­метшілердің біліктілігін арттыру және қайта даярлау өңірлік орталығы МКК-да, Ш.Есенов атындағы Каспий технологиялар және инжиниринг университетінің біліктілігін арттыру институтында және жекеменшік «InterClass»орталығында облыстың ересек тұрғындарына, мемлекеттік қызметшілерге, шетелдік компания-лар қызметкерлеріне қазақ, орыс, ағылшын тілдері оқытылуда
Курстарда ғылыми атағы бар, жоғары санатты 33 педагог дәріс береді.
Қоғамдық көліктерде, аялдамаларда екі тілде хабарлап отыру, қаладағы сондай-ақ қалааралық байланыс жүйе­сінде екі тілде анықтама беру енгізілген.
Мемлекеттік тілдің қолданылу аясын кеңейтуде «Қазақстан Республи­ка­сындағы Тіл туралы» Заңының деректер мен көрнекі ақпарат тілі жөніндегі талаптарының орындалуы елеулі рөл атқарады
Осы бағытта елді мекендердегі көрнекі ақпарат және жарнама құралдарын тілдік заңнама талаптарына сәйкестендіру бойынша шаралар алынды
Облыс көлемінде барлығы 883 ірі көрнекі ақпарат және жарнама құралдары бар
Оның 814-і (92,2 пайызы) қазақ тілінде.
Қазір облыстық, аудандық және қалалық мекемелердің бәрінде қазақ қарпімен, арнайы бағдарламалармен қамтамасыз етілген компьютерлер бар
Олардың барлығына «Қазақ тілін үй­ренейік», «Қазақ тілі» электронды сөздігі, «Қазақша-орысша, Орысша-қа­зақша сөздік», «Ресми іс қағаздары» және т.б
компьютерлік бағдарламалар қойылған.
Жұмыс жоспарына сәйкес жылда тексеру жұмыстары да іске асырылып келеді
Соңғы үш жылда тексеру кес­тесіне сәйкес, облыстағы барлығы 420 мемлекеттік және мемлекеттік емес мекемелерде Қазақстан Рес­пуб­ли­касының «Қазақстан Республи­ка­сын­дағы Тіл туралы» Заңы талаптарының орындалуын қадағалау мақсатында прокуратура органдарымен бірлескен тексеру жұмыстары жүргізілді
Мемлекеттік тілге қатысты анықталған заңбұзушылықтарды жою мақсатында мекемелер басшыларына тапсырмалар беріліп, нақты шаралар қабылданды.
Тіл саясатында елді мекендердің дұрыс аталуына, бұл мәселеде тарихи әділеттілікті қалпына келтіруге көп көңіл бөлінеді, өйткені халық қойған әрбір жер атауы – сол жердің тарихи төлқұжаты
Ел тарихын тіл тарихынан, жер тарихынан бөле-жара қарау мүмкін емес.
Ағымдағы жылдың басында Қазақ­стан Республикасының кейбір заңна­малық актілеріне ономастика мәселелері бойынша өзгерістер мен толықтырулар енгізу туралы заңы қабылданды
Осыдан екі жыл бұрын жалпы республика бойынша ономастика комиссияларының жұмыстарына мораторий жарияланған болатын
Жаңа заңның негізінде «Қазақстан Республикасындағы Тіл туралы», «Қазақстан Республикасының әкімшілік-аумақтық құрылысы туралы» Заңдарына және «Қазақстан Республикасының Әкімшілік құқық бұзушылық туралы» кодексіне өзге­рістер мен толықтырулар енгізілді
Осыған орай біздің облысымызда да облыстық ономастика комиссиясының жаңа құрамы бекітіліп, қазіргі таңда бұрыннан қордаланып қалған мәсе­лелерді шешу жұмыстарына кірісуде.
Мемлекеттік тіліміз барлық ұлт өкілдерін бір шаңырақ астына бірік­тіретін, ынтымақ дарытатын тілге айналып келеді десек, артық айтқандық емес, өйткені қазақ тілінің тағдырына Отанын сүйетін әрбір қазақстандық жауапты
Елбасы Н.Ә.Назарбаев айтқандай: «Қазақ тілін білу азаматтық парызды ғана емес, ұлтқа деген құрметті де білдіреді».
Қазақстан Республикасының «Тіл туралы» Заңындағы «Үкімет, өзге де мемлекеттік, жергілікті өкілді және атқарушы органдар Қазақ­стан Республикасының барша аза­мат­тарының мемлекеттік тілді еркін және тегін меңгеруіне қажетті барлық ұйым­дастырушылық, материалдық-техникалық жағдайларды жасауға міндетті» деген талапты орындау об­лысымыздағы мемлекеттік орган басшыларының назарынан тыс қалып жүрген жоқ
Мемлекеттік тілді оқып-үйренемін деп ниет қойған адамға барлық жағдай жасалып отыр.
Алдымызда тұрған ендігі мәселе түрлі тарихи кезеңдерден аман-есен өтіп, қалыптасқан қазақ тілін ендігі кезекте мемлекеттік тіл ретінде тұтас Қазақстан халқының қолдануына қол жеткізу
Бұл бағытта облыстағы қазақ тілін оқыту курстарымен орталықтарының және жалпы білім беру мекемелерінің алдында ұшан-теңіз жұмыс тұр
Қазақ тілінің мемлекеттік тіл ретіндегі мәртебесін көтеру мен іс қағаздарындағы үлесін арттыруда тіл оқыту ісі ең маңызды рөл атқарады.
Жалпы, қазақ тілін дамытуға үлес қосу Қазақстанда өмір сүріп жатқан әрбір саналы азаматтың асыл борышы, мемлекетіміздің мәңгі мәселесі
Қазақтың біртуар ұлдарының бірегейі Ғабит Мүсіреповтің сөзімен айтқанда: «Ана тілі дегеніміз – сол тілді жа­саған, жасап келе жатқан халықтың мәң­гілігінің мәңгілік мәселесі».
Мемлекеттік тіл – көп ұлтты елі­міздің халқын тас түйін тұтастыққа, бірлікке ұйымдастырудың басты факторы болса, қазақ тілін басқа ұлт өкілдерінің игеруі ұлтаралық татулықты ұлықтаудың басты айғағы деп білеміз.
