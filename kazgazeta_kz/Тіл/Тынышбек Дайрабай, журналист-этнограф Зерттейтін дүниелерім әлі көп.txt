Журналистика саласында өзінің ерекше қолтаңбасын қалыптастыра білген алдыңғы толқын ағаларымыз аз емес
Солардың бірі де бірегейі – білікті журналист-этнограф, шежіретанушы, Қазақстан Жазушылар одағының мүшесі Тынышбек Дайрабай деп нық сеніммен айта аламыз.Қарымды қаламгердің баспасөз беттерінде жарық көрген мақалаларынан бөлек, зерттеу еңбектері аз емес
«Сыр перзенттері», «Т.Жүргенов туралы», «Түркістан фотоальбомы», «Билер сөзі – киелі», «Сыр елінің ескерткіштері» тәрізді зерттеулерін атасақ та жеткілікті болар
Ағамызбен баспасөз күні мерекесі қарсаңында жолығып, әңгімелесудің сәті түскен еді. 
– Тынышбек аға, журналистика саласына қалай келіп едіңіз? Сол бір арман жылдарды еске ала отырсақ.
– Менің журналистика саласына деген қызығушылығым бала кезден басталған болуы керек, мектеп қабырғасында оқып жүрген шағымда аудандық газетке шағын хабарлар жазып жүрдім
Әлі есімде, 1959 жылы Қызылорда облыстық «Ленин жолы» газетіне 50 жолдық хабарым шығып, төбем көкке жеткендей қуандым
Содан жазуға деген ықыласым артып, қаламды серік еттім
Жас­тайымнан ауылдағы үлкен қариялардың, данагөй ақсақалдардың шежіре-әңгімелерін құлағыма құйып өстім
Бағзыдан жеткен хикаялар, әртүрлі тарихи кезеңдерде Сыр өңірінде ғұмыр кешкен ақын-жыраулар, батырлар мен би-шешендер, абыз адамдар, ел бастаған көсемдер, еліне елеулі болған көрнекті тұлғалардың өмірі мен шығармашылық жолына деген қызығушылығымның оянуы да өскен ортамның әсерінен деп ойлаймын
Ауылымызда талай құймақұлақ, кеуделері қазынаға толы, зерделі қариялар болды
Әкеміз Дайрабай, оның замандастары Төлеген Тәуіпбаев, Нұржан Жұдырықов тәрізді ақсақалдардың тағылымы мен тәлімін көріп, ғибраты мен өне­гесін бойымызға жиып ержеттік
Бәрі де үйлері іргелес, қойлары қоралас, қатар қоныс теп­кен дос-жарандар, замандас, тұрғыластар еді.
Бала болсақ та, зиялы сөзге, зерделі ойға, тұшымды әңгімеге елтіп өстік
Оныншы сыныпты тамамдағаннан кейін ауыз әдебиетінің небір үлгілерін, елдің арасындағы тарихи әңгімелерді жинауға ден қойдым
Бұл менің кейін өмір бойы айналысатын шығармашылық жолымның бастауы іспетті болды десем артық айтпағаным
Киномеханик оқуын бітіріп, бір жылдай жұмыс істедім
Содан әскерге аттандым
Әскери борышымды Украинаның Днепродзержинск қаласында өтедім
Журналист болсам деген арман әскерде жүрсем де көкейімнен шықпай, ҚазМУ-ға өтініш-арызымды жолдадым
Әскери міндетімнің мерзімі аяқталған соң Алматыға жол тартып, журналистика факультетіне келіп, қабылдау емтихандарын тапсырдым
Оқудан қол үзіп қалғаным бар
Десек те, тарих пәнінен бес алдым
Қазақ тілі мен әдебиетті төрт деген бағаға тапсырып, сәтін салып оқуға түсіп кеттім.
– Университет қабырғасында жүріп те, балалық шағыңыздан қалыптасқан ізденістеріңізді жалғастырған боларсыз.
– Әдебиетке, тарихқа, өлкетануға қызы­ғуым жалғаса түсті
Сөйтіп, журналистика ма­мандығын 1969 жылы бітіріп шықтым
Дип­ломдық жұмысымды мемлекет және қоғам қай­раткері Темірбек Жүргеновтің өмірі мен шығармашылығын зерттеуге арнадым
Ол кезде Темірбек Жүргенов толық ақталмаған болатын
Зерттеуім сәтті шыққан болуы керек, кафедра меңгерушісі Қайыржан Бекхожин мұны кітап етіп шығаруға болатындығын айтты
Әдебиет және өнер институтына жұмысқа жолдама да алдым
Бірақ диплом алған соң ауылға оралдым
Үйде қарт шешеміз бар
Осылайша маман ретіндегі еңбек жолымды туған жерімде бастадым
Аудандық газетте бөлім меңгерушісі болып 3-4 жыл жұмыс жасадым
Жауапты хатшы болдым
Партиялық қызметке де араластым
Аудандық, облыстық партия комитетінің байқауына қатысып, Алматыдағы жоғарғы партия мектебінде оқуға жолдама алдым
Бітіріп келген соң совхозда партия ұйымының хатшысы болып еңбек еттім
Бірқатар еңбек сатыларынан өтіп, кейіннен Тереңөзек аудандық партия комитетінің бірінші орынбасары қызметін атқардым.
– Жауапты қызметтерді атқара жүріп жазудан қол үзіп қалған жоқсыз ба?
– Партиядағы идеологиялық жұмыстарды атқарып жүргендіктен шығармашылықтан сәл-пәл алыстап қол үзіп қалғандай болдым
Десек те, мүм­кіндік болғанша өзімнің сүйікті тақырыптарым бойынша ізденуді, қажетті материалдарды, тарихи деректерді жинауға ден қойып жүрдім
Қолымда бар дүниелерді жеке кітап етіп шығарсам деген ой да болды
1991 жылы еліміз тәуелсіздігін жариялағанда, сол жылдың соңында екі кітабым жарық көрді
Біреуі Тоғанас батырға, екіншісі Дүр Оңғарға арналды
Жалпы Тәуелсіздік деген құдірет қой
Тәуелсіздіктің арқасында көптеген құндылықтарымыз, қазыналарымыз орала бастады
Ел еңсе тіктеп, рухымыз көтерілді
Сол кездің өзінде рухани дүниелерді қолға алдық
Облыс орталығында аудандық көрмелер өткізілетін
Сонда Тереңөзек ауданының атынан ұйымдастырған көрмеміз бірінші орынды иеленіп жүрді
1991 жылы 9 қазанда батырлар мен билердің атына берілген үйлер тіктірдім
Тоғанас батырдың үйі, Бұқарбай батырдың үйі, Мырқының үйі (Құнанбаймен қажылық сапарға бірге барған кісі) деген сияқты жазып қоямыз
Әр үйдің ішін қазақтың қолөнер бұйымдарымен толтырып, әшекейлеп, өрнектейміз
Осындай еңбегіміз бағаланып, жүлделі орындарға ие болып жүрдік
Әрине, мәселе, жеңіске жетуде емес, осындай шараларға белсене қатысу арқылы, ұлттық салт-санамызды, әдет-ғұрпымызды жаңғырту, жоғалтқанымызды табу.
1995 жылы «Кете Шөмекей» атты кітабым «Ана тілі» баспасынан жарық көрді
Мен өз зерттеулеріме, кітаптарым мен жинақтарыма Сыр өлкесінің тарихын, осы елден шыққан тарихи тұлғаларды мұрағаттық деректерге сүйене отырып, зерттей отырып арқау етіп келемін
Есте жоқ ескі замандарда өмір сүрген ақындар мен жыраулардың, шайырлардың өлеңдерін, ондағы айтылған оқиғаларды, кейіпкерлердің өмірлерін зерттеймін
Архивтік деректермен жұмыс істеу тәжірибем болғандықтан өзіме қажетті мәліметтерді табуға көп уақытым кетпейді
Осылайша, тірнектеп жинап, көздің қарашығындай бағалы дүниелерді халықпен қауыштыруға асығамын
Менің кітаптарымның тез тарап кететіні сондықтан болу керек
Жазған мақалаларым да сонысымен құнды шығар деп ойлаймын.
– Сіздің ізденісіңіздің бір қомақты нәтижесі ол атақты «Түркістан фотоальбомын» елге алдыруыңыз деп айтсақ болатын шығар
Осы жөнінде тарқатып айтып берсеңіз
Бұл оқиға қалай болып еді? Тарихи альбомды қайдан, қалай таптыңыз?
– «Түркістан фотоальбомы» туралы алғаш рет академик Әлкей Марғұланның кітабынан оқыдым
Сол кітапта Қорқыттың алғашқы бейітінің суреті Түркістан альбомында бар екені айтылған
Сол суретті іздеуге кірістім
Ал «Түркістан альбомы» туралы мәлімет 1870 жылы жарық көрген «Түркестанские ведомсти» деген газетте бар екен
Осы аталған газеттің барлық нөмірлерін парақтап шығып, альбом жайында жазылған мақаланы таптым
«Түркістан альбомы» генерал-губернатор Кауфманның тапсырамасымен жасалған ғой
Орта Азия елдеріне арналған альбомда халықтың тұрмыс-тіршілігін, тарихи ескерткіштерін, мәдениетін, осы аймақтар мекен етіп жатқан ұлт өкілдеріне қатысты көптеген фото-шежірелер жинақталған
Оның ішінде қазақ даласына, қазақ еліне байланысты түсірілген фотосуреттер қамтылған
Альбомды қазіргі Санкт-Петербург қаласынан қаражатын төлеп тапсырыспен алдырдым
Әрине, барлық нұсқалары емес
Өйткені жартысы Ташкенттің мұрағаттарында сақтаулы
Құнды мұраның ішінде 1300-дей сурет бар
Жалпы альбомның өзі 1872 жылы 6 дана болып шыққан
Бір нұсқасы Париж қаласындағы көрмеге қойылған
Сол жерден қолды болып кеткен
Қалған 5 кітабы Мәскеуде.
– Сіздің бойыңыздағы ізденгіштік қасиетіңіз, еңбекқорлығыңыз көпшілікке үлгі деп ойлаймын
Әлі де тынымсыз жұмыс істеп, оқырмандарға қажетті дүниелерді жазып келесіз
Мұның барлығы, қарап тұрсақ, оңай емес.
– Осындай жұмыстармен шұғылдану – менің өмір бойы айналысып келе жатқан сүйікті ісім, хоббиім десем болады
Дүр Оңғар, Кете Жүсіп, Қаңлы Жүсіп, Таубайдың Жүсібі, Мұзырап, Шегебай, Әлібек ақындар, Қуаныш Баймағамбетов, Алтын Сейітжанов, Телеу Жорықбайұлы және өзге де біртуар тұлғаларды зерттеп, жарыққа шығарып келемін
Әрбір кітапқа демеуші табу, баспа жұмыстарын ұйымдастыру қажыр-қайратты талап етеді
Мұндағы мақсат – пайда табу емес, ұлылардың есімдерін жаңғырту, өлке тарихын байытуға перзенттік үлесімді қосу
Сол мақсатты мықтап ұстанғаннан кейін өз қалтаңнан шыққан шы­ғынға да қарай бермейсің
Кейбіреулер ата-бабалары, шыққан тегі туралы мәлімет іздеп маған келеді
Себебі менде мұрағаттардан жинаған материалдарым көп
Қолымнан келсе, қажетті ақпарат тауып беріп, ата-тегінен қандай азаматтар шыққанын айтып беруге, көмектесуге тырысамын.
– Осыншалықты атқарған еңбектеріңіз қалай бағаланып жүр?
– Құдайға шүкір, еткен еңбек бағаланып жүр
КСРО кезінде «Еңбек ардагері» төсбелгісіне ие болдым
«Түркістан» газетінде еңбек етіп жүргенде мемлекеттің «Құрмет» ордені берілді
Қорқыт ата атындағы мемлекеттік универси­­теттің Құрметті профессорымын
Қызылорда облысының Жалағаш, Сырдария, Қармақшы аудандарының, Қызылорда қала­сының Құрметті азаматы атандым
Әлеумет­тік-ғылымдар академиясының академигі деген атақ берілді
Диссертация қорғап, ғалым атанбасам да, осындай сый-құрметке бөленіп келемін
Мұның барлығы елге жасаған еңбегімнің арқасында деп білемін.
– Алдағы уақытта қандай дүниелерді зерттеу ойыңызда бар?
– Өзіңіз жақсы білесіз, қазір елімізде рухани жаңғыруға ерекше мән беріліп жатыр
Бұл – халқымызға ауадай қажет деп ойлаймын
Әлемге танымал жүз оқулық аударылу үстінде
Мұндай дүниелер бұрын болмаған
Зерттейтін мәселелер әлі де көп
Тарихы, атқарған өнегелі істері айтылмай жатқан қаншама тұғырлы тұлғаларымыз бар
Солардың бәрін кітап жазып, ескерткіштер орнатып, көше, елді мекен атауларын беріп жаңғыртуымыз керек.
– Әңгімеңізге рақмет!
Әңгімелескен 
Дәуіржан Төлебаев
