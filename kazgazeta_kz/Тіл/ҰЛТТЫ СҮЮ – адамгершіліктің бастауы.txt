Мырзан КЕНЖЕБАЙ,
ақын
Тарихқа жүгінсек, 1893 жылға дейін Қазақстанда қазақ пен азғантай ғана орыстан басқа ұлт болмаған
Кеңес өкіметінің өзге ұлттарды репрессиялап, Қазақстанға төгіп жібергеніне қазақ кінәлі ме? Ресей – көпұлтты ел
Патшалы Ресей кезінде оларды жаулап алған, бірақ қазақтарға ұқсап біз көпұлтты елміз демейді
Олай десе, орыстар да сол көпұлттың бірі болып қалар еді
Жириновскийдің «Ресейде орыстан басқа ұлт жоқ» дегенін бұл елдің атқамінерлері рақаттанып отырып тыңдайды
Қазақстанда тұратын өзбек, әзербайжан, ұйғыр, татар, түрік, дұңған, чешен түгел қазақша сөйлей де, жаза да алады
Ол аз болса, Қазақстан халқының 67 пайызы қазақтар.
Ендеше, біз неге көпұлтты елміз дейміз
Бұны айтатындардың өз ішкі есебі бар
Олардың балалары, немерелері қазақша білмейді
Өздері кешегі коммунистердің орысша оқып, орысша тәрбиеленген балалары
Енді балалары билікте отыруы керек
Сондықтан қазақ тіліне жол бермеудің барлық қитұрқы әрекеттері жасалған
«Қостілділік», «қос тілің – қос қанатың» дегенді де ойлап тапқан осылар еді
Енді «Үш тілділік», «үш тұғырлы тіл» деген де қазақ тілінің адымын аштырмау үшін, солардың балалары үшін, әрі солтүстіктегі көршінің көңіліне қарап ойлап тапқан әрекет.
Қазақты алдарқату әуелі былай бас­талды: 1991 жылы қазақшаға бірден көшуге болмайды, оған 4-5 жыл керек дедік
Арада сол 4-5 жыл өтті
Содан 2000 жылы қазақшаға көшеміз, сөйлейміз дедік
2000 жылы 2010-ға, 2010 жылы 2020-ға сілтедік
Ақыры 2025 жылы халықтың 95%-ы қазақша сөйлейді дегенге тоқтаппыз
Қалай? 35 жыл қазақша сөйлемеген ел 2025 жылы 31-желтоқсанның сақылдаған сары аязында түнгі сағат 00-ден бастап қазақша сайрап шыға келе ме? 2025 жылы 95% қазақша сөйлеу үшін қазірден бастап жиналыс, баяндамалар, іс қағаздары қазақша сөйлей бастауы керек емес пе?! Тілді бір күнде емес, біртіндеп үйренбей ме?! Астанада бірде-бір жиналыстың қазақша өткенін әлі күнге көрген емеспіз
Тіпті, оқиын десеңіз қазақша басылым таппайсыз
Қазір билік басындағылар бұрынғыдай пәленінші жылы іс қағаздары қазақшаға көшіріледі дегенді айтпайтын болды
Оның орнына пәленінші жылы пәленбай пайызы қазақша сөйлейтін болады дегенді шығарды
Аңқау қазақ соған мәз!
2012 жылдың желтоқсанында Үкімет «енді отырысты тек қазақ тілінде өткіземіз» деп қаулы алған еді
Он күннен кейін өткен Үкіметтің екінші отырысында Премьер-министр Серік Ахметов теледидарда тек орысша сайрап отырды
Міне, біздің Үкімет қаулысының «күші» осындай боп келеді
Өз қаулысын өзі орындамайды
Өзгеден де талап етпейді.
Әлде білместікпен айта ма, әлде жетесінің жеткен жері сол ма қайдам біреулер бізде идеология жоқ деп ренжиді
Нағыз идеология бізде
Қазақстанда 20-ға тарта телеарнаны ашып қалсаң, орысша гулеп тұр, қала түгіл, ауылдарда қардай бораған Ресей газеттері
Сізге осыдан артық не идеология керек? Олар қазақтың ауылдарының, тілінің, салт-дәстүрінің мәселелері туралы аузын ашпайды
Оның есесіне Ресейдің ыңғайына орайлас саясатын жүргізеді
Біз Ресейдің алдындағы құлмінезімізді білдірмеу үшін жұртты Қытай басып алады деп қорқытамыз
Қытай онсыз да жер-жаһанға жайылып кеткен ұлт
Бірақ Қытайға айналып кеткен ешкім жоқ
Ал Ресейдің құрамында қаншама республика бар, орыстар Сібір халықтарынан бастап солардың бәріне орыстандыру саясатын жүргізіп келеді
Бәрін тілінен айырды
Ал Қытайда тұратын қазақтар сөйлескенде бірауыз қытай сөзін қоспай сөйлейді
Қазақстан қазақтарының үш ауыз сөзінің екеуі орысша
Ол аз болғандай, енді бір-біріне «брат», «сестренка», «батя», «племянник» дейтін болды
Бұл – ұлт ретінде жойылып кетудің басы емес, қақ ортасынан ауып кеткеніміздің белгісі!
Кейбір аудандарда көзі тірі орыс көрмейсің
Бірақ орыс мектептері жұмыс істеп тұр
Соларда таза қазақ балалары оқиды
Осы мектептердің директорлары халық арасына мұғалімдерін жіберіп: «Қазақ тілінің келешегі жоқ, балаларыңды орыс мектебіне беріңдер» деп үгіт жүргізеді екен
Заңы орындалатын елдерде мұндайларды жауапқа тартып, жаза тағайындайды.
«Іштен шыққан жыланның жорға­лағаны да сүйкімді» дегендей,
Орыстілді қазақтар да өз қазағымыз
– өз қанымыз ғой
Оларды әу бастан өзімізге тартып нағыз қазақ қып алуға болатын еді
Біз олай етпедік
Алпыс екі тамыры қазағым деп бүлкілдеп тұрған қалың қазақ тұрғанда, билікті орыстілділерге беріп, бүп-бүтін қазақты әдейі екіге бөлдік
Биліктегі орыстілді қазақтар қазақтілділерді маңына жолатпады
Яғни қолдан жасалған шалақазақ деген ұлт туды да, таза қазақпыз дейтіндердің жұлдызы оларға қарсы болды.
Патшалы Ресейдің де империясында ең қатты орыстанып кеткен екі ел болды
Ол Украина мен Қазақстан
Украина бізден де жаман орыстанып кетіп еді
45 миллион халықтың 12 миллионы орыс болса, ал орыстанған украиндар да 12 миллиондай болатын
Сол ел бірден украин тіліне көшті
Бір газетті, тіпті бір бет қағазды да орысша шығартпады
Неге? Украиндар сонша ұлтшыл шовинист пе? Жоқ
Егер газет-журналдар, радио орысша сөйлесе, бұлар тілінен, елдігінен айырылатыны, бүйте берсе жойылып кетерін білді
Амал жоқ ел болып қалу үшін орысша сөйлетпейді.
«Баланың миын ашытпа»
деген сөз бар
Ендеше, балабақшадағы, бірінші сыныптағы миы үлбіреп тұрған қазақ сәбилеріне бас салып үш тіл оқытудың не қажеті бар
Бұл бала денсаулығына зор зиян келтіретіні түсінікті ғой
Ресей, Қытай, Жапония ғылымы бізден әлдеқайда жоғары елдер
Үштілділік жақсы болса, олар неге үш тілде оқытпайды? Өзіңіз ойлана беріңіз
Сөйтіп, жоғарыдағы шенеуніктер екі сөзінің бірінде біз көп тіл білуіміз керек дегенді шығарды
Бірақ олар көп тіл білгеннен не пайда барын айтпайды
Жақсы, көп тіл білейік
Баламыз он тіл білсін
Олар содан ұшақ не атом кемесін басқарып, не ғарышкер болып кете ме? Әлде қазақ орысша, ағылшынша білмесе, құрылыс салып, мал бағып, егін егуді ұмытып қала ма? Жоқ! Бұл қазақтың әрі саяси жағымпаздығы, әрі желөкпелігі, әрі мақтаншақтығы ғана!
Жер бетіндегі әркім өз ұлтын сүйеді
Әуелі өз ұлтын сүю адамгершіліктің, азаматтықтың ең бірінші бастауы
Жапондар мен ағылшындар өз тілін білмейтін адамды адам деп есептемейді
Ана тілінде тәрбие алмаған адам басқа ұлттың адал азаматы бола алмайды
Ең әуелі өз ұлтын сүйе алмайтын адамнан қандай жамандықты да күтуге болады
Ол – көңілі, көзқарасы күмәнді дүбәра, мәңгүрт адам
Ұлтсыз адам қанша жерден орысша не ағылшынша сөйлесе де, сол ұлт үшін өз бет-бейнесі жоқ құнсыз адам
Интернационализм дегеніңіз КСРО басшыларының өзге ұлттарды Ресейге қосып алу үшін ойлап тапқан айласы еді ғой
Қазақ боламын демек түгіл, қазақты жай сыйлайтын болса, орыс ең әуелі қазақтың тілін сыйлап, «нан», «тұз», «су» деген үш-ақ әріптен тұратын сөздерді үйренер еді ғой! Баспасөзге сенсек, қазір Қазақстанда мыңнан астам адам асарын асап, шетелге қашып кеткен
Солардың бәрі орыс мектебінде оқыған, яғни орыстілді қазақтар
Қазақтілді қазақ елден қашпайды
Олардың Отаны – Қазақстан.
Барлық елде «Мемлекеттік тіл туралы» Заң бар
Қазақтың мемлекеттік тіл туралы заң шығаруын сұрағаны қашан? Ондай заңды шығарса қазақтың рухы көтеріліп кетеді
Ал шонжарлардың көбіне қазақтың рухы төмен болғаны пайдалы
Үкімет жыл сайын тілді «өркендетуге» ақша бөледі
Бірақ ана тілімізге деген қажеттілікті тудырмаса, оның тек ақшамен өркендемейтініне көзіміз жеткен тәрізді
Парламентте қазақ тілінің жоғын жоқтап шырылдайтын жалғыз өзбек Р.Халмұрадов қана
Алланың нұры жауғыр осы өзбек ағамыз қазақ тілінің біз айтқан жоғарыдағы жағдайын айтып шыр-пыр болып жүр.
