Алматыда осыдан жиырма жыл бұрын кемерінен асқан қуаныштың белгісі боп соғылған шапалақ жаңғырығы әлі естеріңізде шығар
Қазақтың есіктегі басын төрге сүйрегендей сол бір шақ тарих қойнауына кетті
Жай кетпеді
«Тілім», «дінім», «елім» деп маздаған, мәңгі сөнбейтін үміт отын жағып кетті
Сол тарихи сәттен бері дәуірге пара-пар 20 жыл өтті.
«Тіл туралы» заңы 1989 жылы қыркүйектің 22-сінде бекітілді
Сол жылы бір айдан кейін республикалық «Қазақ тілі» қоғам дүниеге келді
Қуанышта шек жоқ
 Оғ­ан қоса 1990 жылы                      20 мау­сымда  Мемлекеттік бағдарлама жұртшылықтың қолына тиді
Қазақ халқы­ның тарихында сирек кез­дес­етін бұл екі құжат халық қалаған «Қазақ тілі» қоғамының екі қанатындай болды
«Қазақ тілі» қоғамы өз жоспарына сүйеу болған сол екі қанатты қолдап, талдырмаудың амалын іздестірді
Өйткені оның негізгі міндеті осы болатын.
Қаншама жұрт қалауымен қабылдаған шаралар қағаз жүзінде қалмауы үшін тіл жанашырлары шыбын жандары шырқырай жүріп іске кіріс­ті
Осы абырой-атағынан гөрі аза­бы көп шаруаға жетелеп келген не? Ол не қылған күш? Ол – тіліміз­ге, Отанға деген сүйіспеншілік пен нық сенім болатын
Тіл жанашыр­ла­ры қаншама кедергілер мен кесірлі әрекеттер боларын біліп келді
Бірақ тілдің болашағына, елдің келешегіне, Елбасына сеніп келді
Сенім – ердің ұлы қаруы
Біздің істе көңіл тоят етер нышан болса, ол – ең алдымен, осы тілге деген сенімнің арқасы, халық алдындағы парыз, Тәуелсіз ел алдындағы қарызды ұмытпаудың салдары дер едім
«Қазақ тілі» қоғамдағы қолданылу аясы мейлінше тарылып, өрісі отбасы, ошақ қасынан ұзамай босағада қалған қазақ тілін мемлекеттік деңгейге көтеру мақсатында жай айқаймен емес, мемлекеттік көзқарас деңгейінде қарап, жүйелі жұмыс істеуде
Осы өткен мерзімде ана тілінің алдындағы азаматтың парызын, мемлекеттің алдындағы перзенттік борышын тұрақты еңбекақысы болмаса да, абыроймен атқарып келе жатқан азаматтар көбейе түсті
Осыдан 20 жыл бұрын халық пен ел Президентінің тікелей қолдауымен құрылған қоғам, уақыт еншісіне орай, халықаралық «Қазақ тілі» қоғамы дәрежесіне дейін өсті
Мемлекеттік тіліміздің мәртебесіне қызмет етіп, тәуелсіздік тәлкекке қамшы салдырмай келеді
Тәуелсіз­дік пен ел бірлігі жөніндегі шара­ларға араласпаған кезі жоқ
Ара­ла­с­қан істің бәрінде халық, Пре­зиденттің стратегиялық саясатына үнемі қолдау көрсетіп, мемлекет жүргізіп отырған шараларды елге дұрыс түсіндірумен шұғылданады
Барлығын айтып отырғаным, 1991 жылы ауданда қоғам құрып, 20 жыл тек бір салада, қоғамдық негізде қызмет атқарып, қуаныш пен көп­теген қиындықтарды көзбен көрген куәгер ретінде еске алып отырмын.
Тіпті «Ана тілі айбары» орденін алған Түркия президенті Демирел мырзадан кейін Қазақстан Республикасының Президенті Н.Ә.Назарбаевқа «Ана тілі айбары» орденін тапсыру рәсіміндегі қабылдауында болдық
Сонда Елбасы: «Мен сендерге сенемін, еліміз әлі буыны қатпаған жас мемлекет болып тұр», – деп сенім артқаны бізге рух, күш берді
Арада жиырма жыл өтті
Тәуелсіздіктің алғашқы жылдарында Көкшетау қаласында өткізілген халықаралық «Қазақ тілі» қоғамының құрылтайында көптеген мәселелер көтеріліп, келешекке сеніммен қайтқан едік
Осы құрылтайда мені халықаралық «Қазақ тілі» қоғамының вице-президенті, «Қазақстанның шығыс және солтүстік аймақтары бо­­й­ын­ша 8 облыстың кураторы» деп се­нім артқан соң, атағымыз – дардай, қаражаттан жұрдай болсақ та, елордамыз – Астанадан бастайық деп сапарға шығып кеттім
Астана қаласы Тілдерді дамыту басқарма­сының ұйымдастыруымен «Көр­некті ақпарат тіліндегі өзекті мәсел­елер» атты дөңгелек үстел өтті
Бұл бас­қосудың мақсаты – «Тіл туралы» заңның 19-20 баптарының орындалуын қамтамасыз ету
Ендігі жерде жансыз жарнамаларға журналистер қауымы, қоғамдық ұйым­дардың атсалысу керектігі сөз болды
Онда өз пікірлерімізді айтып, кейбір шараларды өзге облыс, қала­ларға үлгі ретінде тарату сөз болды
«Егемен Қазақстан» тілшісі Сүлеймен Мәметтің «Жарымаған жар­нама жақсара ма?» мақаласын оқыдыңыздар.
Астанада Түркітілдес елдер, ҚР Мәдениет министрлігі Тіл комитетінің ұйымдастыруымен халықаралық ғылыми-тәжірибелік конференция өткені белгілі
Сондағы тілді дамытудың жаңа инновация­лық-техникалық бағыт­тары туралы игі істерді қала, облыс деңгейлерінде насихаттап тараттық.
Осыдан кейін Шығыс Қазақ­стан облысындағы «Бір Отан, бір тіл – Тәуелсіз Қазақстан» атты мем­ле­кет­тік тілді меңгерген өзге ұлт жастарының облыстық форумын өткізуге қатыстық
Облыстық деңгейдегі шараға аймағымыз­ға қарасты барлық аудандардан 18-30 жас аралығындағы мемлекеттік тіл­ді меңгерген түрлі салада ең­бек ететін өзге ұлт жастары жи­нал­ды
Форумның ашылуына облыс әкімінің орынбасары Т.Түсіпбеков қатысып, құттықтау сөз сөйледі
Облыстық Тілдерді дамыту басқармасының төрағасы М.Мұхамеджановтың тікелей қолдауымен халықаралық «Қазақ тілі» қоғамының атынан мемлекет­тік тілді білетін өзге ұлт жастарын – Алексей Клименко (Шәкәрім атындағы Семей мемлекеттік университеті), Индира Бельская (Бородулиха ауданынан), Сергей Панкеев ( БТА банк қызметкері), тағы басқаларын халықаралық «Қазақ тілі» қоғамының мүшелігіне қабылдап, «Тіл жанашыры» атты лента тағып, қоғамның президенті, академик Өмірзақ Айтбаевтың арнайы мүшелік куәлігін тапсырдық
Халықаралық «Қазақ тілі» қоғамының жанынан «Жас қыран» жастар ұйымы құрылды
Төрағасы болып ақын Олжас Соғымбаев тағайындалды
Осы форумды өткізгеннен кейін құрылтай шешіміне орай қайта Астана қаласына арнайы келіп, сол жердегі халықаралық «Қазақ тілі» қоғамының заңды, нақты филиалын ашумен шұғылдандым
Өздеріңізге белгілі, Мәжіліс тарап, қаладағы, кейбір облыстардағы саяси жағдайларға байланысты, тіпті жиын өткізудің өзіне мекемелерге тыйым салынғандай, қорқақтап тұрған кез болатын
Ауа райының суықтығына қарамай, борандатып жаяу жүріп, елді жинап, жастар қолдап, «Қазақ тілі» қоғамының нақты заңды бөлімшесін құрдық
Осыған байланысты аталған қоғамның Астана қаласындағы бөлімшесінде және елордамыз болған­дықтан, халықаралық «Қазақ тілі» қоғамына бір кеңселік бөлме сұрап, облыстар және министрліктермен тікелей жұмыс істеу үшін «халыққа да ыңғайлы болсын» деп «НұрОтан» ХДП төр­а­ғасының бірінші орынбасары Нұр­лан Нығматуллинге «Қазақ тілі» қоғамының президентінің арнайы хаты жазылған еді
Алайда «Нұрлан Зейноллаұлы күнде жиалыста» деген соң арнайы кезіге алмадым
Егер бетпе-бет сөйлесіп, мән-жайды өз аузыммен түсіндіріп, хатты өз қолына тапсырғанымда бәрі шешілетін мәселе деп ойлаймын
Себебі ел тұтастығын сақтап, ұлт болашағын баянды ету жолындағы ортақ міндеттерді атқаруда идеялық ұстанымдар мен үндесетін тұстары жеткілікті
Мәселе – «сол хатты бас­тық­тың өзіне, тым болмаса, алдында отырған хатшы қызға бер­іңіз­дерші» деп жалынғандығымда
«Жоқ, сіз қалай түсінбейсіз, ол кісі саясатпен шұғылданады, сіздің хатыңызды басқалар қарайды», – деді
«Сол хаттың ішінде үлкен саясат жатыр ғой», – деп иландыра ал­ма­дым
Ақыры сол хатты ешкім түсініп оқымады ма, (выходящий №09-11/3289
01.12.2011 ж
Жүсіпов ХОЗУ) одан кейін тағы бір кісіге берді
Ертеңінде келсем, үшінші кісі: «Бұлтаевпен сөйлесіңіз
Телефоны – 707705», – деді
Бұлтаев көп бұлғақтатқан жоқ
«Бір бөлме айына 60000 теңге, ойланыңыздар», – деді
Содан бері әлі ойланып жүрмін
Қаражатымыз болса, ойланбас та едік, бұл жерде мен ешкімді кінәлайын деп отырған жоқпын
Міне, қағазбастылық пен адам құндылықтары ақшамен өлшеніп тұрғаны жанға батады
«Өз елінде, өз жерінде осындай түсінбеушілік болғандықтан, көмек берер жерден көміліп шығу тек біздің қазақтың маңдайына жазылған ба» деп ойланасың
Міне, «жаны ашымағанның қасында басың ауырмас» деген осы екен
Қазақша жазылған хатты ешкім оқымайды ғой деймін
Осы жағдайды бастығы да білмеген сияқты
Міне, «қасқырдың аузы жесе де – қан, жемесе де – қан» деген – осы
Өздеріңізге белгілі, құрылтайда көптеген мәселелер көтерілді
Сонда сөйлеген кезімде «ақша сұрасаң, тендерге қатысыңдар» дейді
«Осы жерде, бір қоғамда істегеніме 20 жыл болды, енді тендерге қатысып, тентіреп жүрер жайымыз жоқ
Себебі, онда да сыбайластық
Тіл деген қазына ғой
Бюджетте жоқ болса, неге «Самұрық-Қазына» қаржыландырмайды?»  – деп едім
Сөз тиді ме, көз тиді ме, «Самұрық» құстай ұшып, көмектесуге үлгер­меді
Енді «Самұрық-Қазынаға» Ө.Шөкеев келген екен, «шіркін-ай, қисынын тауып, көңілі қоғамға («Қазақ тілі» қоғамына – О.Ш) ауатын күн туар ма екен» деп армандап қоясың.
Кезінде «Бәрін айт та, бірін айт, колхоздың жырын айт» деуші еді, енді бүгін «Бәрін айт та, бірін айт, қоғамның сыры мен жырын айт» дейтін болдық
Аталған қоғамның алдағы міндеттері мыналар болуы керек:
1
Мемлекеттік бағдарламаны жүйелі түрде орындап, дамыту үшін бірлесіп жұмыс атқарып, бір-бірімізге әдістемелік көмек беру үшін әрбір министр­лік­пен, ұлттық компаниялармен мем­лекеттік тілді дамыту мақ­са­тында меморандумға қол жеткізу (себебі төменгі буынның бәрі дайын, енді жоғарыдан бастаған жөн шығар);
2
Мемлекеттік тілді білетін, білгісі келетін кез келген өзге ұлт өкілін қоғамға мүшелікке қабыл­дау­ды жалғастыру және қоғамдық жұмысқа тарту;
3
Ассамблея арқылы мемле­кет­тік тілді дамытуға, қазақстандық патриотизмге қамқоршы негіз болып, мемлекет саясатын жандандыру.
Оған қоса қазіргі «Қазақ тілі» қоғамының проблемалары бастан асады
«Қазақ тілі» қоғамы мен билік сөз жүзінде ғана бірге
Ал іс жүзінде атақты билер сияқты сөзінде тұратын бітімгершілік болмай тұр
Сондықтан ісіміз оңбай тұр, жоғарыдағылардың айтқан сөздерінің нәтижесіне көңіл толмай тұрғаны тағы бар
Қоғамның жұмысын жандандыру үшін тұрақты қаражат жоқ
Қаражат табуға шенеуніктердің ниет-пейілі тағы байқалмайды.
«Қазақ тілі» қоғамы тек қана ұлттың сақталуын ғана емес, еліміздің бағы баянды мемлекет болуы үшін қызмет атқарып жүрге­нін түсінетін кезең келді емес пе?! Бір депутаттың бір айлық еңбек­ақысына 600000 теңге бөлінсе, аты дардай халықаралық «Қазақ тілі» қоғамына 60000 теңге де бұйырмаған.
Әрбір құрылтай өткен сайын биліктегі белсенділер Елбасының құттықтауын оқып беріп, бізді мәз қылып, «бәрін шештік, бәрі жақсы» деп Елбасын да алдайды
Міне, қоғамның бюджетіне құрылтай өткеннен бері бес айдың ішінде бес тиын да түскен жоқ! Бірақ шегінер біз жоқ
Еліміздегі «Тіл бағдарламасы» орындалмайынша тынбаймыз.
«Тіл бірлігі – ел бірлігі» болмаса, тәуелсіз мемлекеттің бағы баянды болмайды
Осы жоғарыда айтылғандарға байланысты ойымызды қорытындылай келе, «Қазақ тілі» қоғамының о бастағы негізгі мақсаты – ең алдымен, ұлттық сана мен қоғамдық сананы ояту жұ­мыс­­тарын одан әрі жалғастыра отырып, мемлекеттік тілдің күрделі даму мәселелерін заңға негіздеп, бей­­бітшілік келісім арқылы дамыту
Бұл – Тәуел­сіздіктің талабы.
Қысқасы, «өсер елдің ұрпағы арман­шыл келеді, өшетін елдің ұрпа­ғы жанжалшыл келеді» демекші, біз өсер елдің ұрпағы болған­дықтан әлі арманымыз көп.
Орал ШӘРІПБАЕВ,
халықаралық «Қазақ тілі»
қоғамының вице-президенті
