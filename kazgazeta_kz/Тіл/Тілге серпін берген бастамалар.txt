Павлодар облысында мемлекеттік тіл бағытында қолға алынып, сәтті жүзеге асырылып келе жатқан жобалар аз емес
Солардың қатарында «Тілдік келісім» және «Болашаққа бағдар: рухани жаңғыру» жобаларын айтуға болады
Жуырда облыстық тілдерді дамыту жөніндегі басқармасының ұйымдастыруымен «Рухани жаңғыру» бағдарламасын іске асыру аясында жетім және ата-ана қамқорлығынсыз қалған балаларға арналған «Тілдік келісім» жобасының ашылу кезеңі өтті.
Аталмыш жобаға Павлодар қаласының, Кенжекөл ауылының және Тереңкөл ауданының отбасы үлгісіндегі балалар ауылының тәрбиеленушілері қатысты.
Ата-ана қамқорлығынсыз қалған 90 балаға 3 ай бойы оқыту курсы өтетін болады
Арнайы қазақ тілі курсының мақсаты – қазақ тілінің қолданыс аясының модельдерін қалыптастыру, жастардың бойына қазақ тілінің коммуникативті дағдыларын қалыптастыру.
Жоба барысында балаларға қазақ тілін үйрете отырып, жергілікті тарихты зерделеуге бейімделген өлкетану бойынша оқытудың жаңа форматы арқылы қолданылатын курстар өткізіледі
Қазақ халқының салт-дәстүрін дәріптеуде заманауи технологиялар қолданылып, курс барысында интерактивті таныстырылым, бейне материал­дар, тәжірибелік сабақтар, тренингтер, топпен жұмыс қызметтері және тыңдаушыларды қасиетті жерлерге, музей, театр, әлеуметтік маңызы бар шараларға апару қамтамасыз етіледі.
Ал «Болашаққа бағдар: рухани жаңғыру» жобасын іске асыру шеңберінде қазақ әліпбиін латын графикасына көшіруді насихаттау бойынша 2019 жылға арналған жұмыс жоспарына сәйкес қаладағы №35 жалпы орта білім беру мектебінің жоғары сынып оқушылары арасында «Латынша үйренейік» акциясын ұйымдастырды
Шара қоғамның жаңа талабына сай сауатты болудың маңыздылығына назар аударту, жаңа әліпбиге бейімделуді және латын әліпбиінде жазу сауаттылықтарын арттыру мақсатында ұйымдастырылды.
Акция барысында оқушылардан сұхбат алынып, ой-пікірлері мен ұсыныстары тыңдалды, сонымен қатар латын қарпімен жазылған парақшалар таратылды
Мектептердің ұстаздарына қажетті оқулық-әдістемелік көмек көрсетілді.
Айтуған Дәулет
