Өз тілім – өзегім, жүрегім,
Өз ділім – ұлттық тірегім.
Сыйланды ғаламда тіліммен
Иманды, меймандос ұлы елім.
*** 
Тәрбие – анамның тілінде, 
Әр жүйе – саналы білімде.
Адалдық – киелі дінімде, 
Адамдық – жүйелі ділімде.
***
От мінез – жалқымның киесі, 
Отты сөз, ащы тіл иесі – 
Сықақшы, шешен әр қазақтың 
«Тіс қақты» сөзінің жүйесі.
 *** 
Ананың тілінде ұлылық,
Баланың тілінде жылылық.
Сорланар өз тілін білмеген
Қор болар ойы да «былығып».
***
Қазақтың тілі де әуенді,
Ғажап тым үні де әуенді.
Көре біл шешен тіл қисынын,
Тере біл сөз шырын – мәуені.
***
Дін –тәлім, тәрбие құралды,
Діл- мәлім, ел рухын құрады.
Тілімнен елдігім көрініп, 
Дінімнен нұр тарап тұрады.
***
Көркем де, бай тілі қазақтың,
Өркенде, айтулы ғажапсың!
Берікпіз қорғауға сені біз, 
Еріксіз қорлаудан азатсың
***
Ақылмен қолданған сөз-ғылым, 
Ақыл-кен, өндіргіш — өз тілің.
Діліңді, ұлтыңды сақтаған 
Тіліңді сүймесең – ездігің

***
Адаспа, басшы бол білімді, 
Аласта мансапқор зұлымды.
Құдірет де ұлттық діліңді,
Құрметте анаңды – тіліңді

***
Шешендік – ананың тілінде,
Көсемдік – саналы білімде.
Қасиет – ұлттық ділімде,
Өсиет, өнеге – ілімде

***
Іздедім ғылымның пайдасын,
Іздедім тілімнің бай нәшін.
Тілімнің «сынынан» өтемін,
Ғылымның шыңына жетемін.
***
Сөз-мүсін, мүсіндер ой-зерек, 
Сөз үшін қисынды ой керек.
Тіл-жаттық, ой-терең адаммен 
«Тіл қатып» сөйлеуге ой көмек

***
Тілімді «арымдай» сақтаймын,
Ділімді тексіз боп шатпаймын,
Құқымның пәктегін дәлелдеп, 
Ұлтымның бай тілін жаттаймын.
***
Мол құнды, әуезді тіліміз, 
Толқынды әсем ән, жырымыз.
Туыстық достықта – діліміз,
Тыныштық әуені – үніміз

 
Әдібай ТАБЫЛДЫ
