Күні бүгінге дейін талай ұлт жанашырларының түн ұйқысын төрт бөлгізіп, «қалай болар екен» деген оймен жандарын жегідей жегізген «Тілдерді қолдану мен дамытудың 2011-2020 жылдарға арналған Мемлекеттік бағдарламасы»,  Алла бұйыртса, қазан айында Үкіметте қабылданып та қалар
Олай деуге себеп – өткен аптаның бел ортасында Елордада өткен ҚР Президенті жанындағы Жастар саясаты жөніндегі кеңесте Үкімет басшысы Кәрім Мәсімовтің берген тапсырмасы.«Бағдарламаның толық пісіп жетілуі үшін, ел ішінде әлі де болса талқылау мен түсін­діру жұмыстарын жүргізу қажет»
Жиын бары­сында Премьер-министр осы­лай деді
«Барлық ұсыныстар мен ескерт­пелерді Мәдениет министрлігіне жолдау­ларыңызды сұраймын!» – деген ол Мәдениет министрлігіне 2011-2020 жылдарға арналған мемлекеттік Тілдердің қызмет етуі және дамыту бағдарламасы жобасын биылғы жылғы 1 қазанға дейін пысықтап, Үкіметтің қарауына енгізуді тапсырды
 Жиында жастар саяса­ты аясындағы тіл мәселесі ең маңызды екенді­гін атай отырып,  әңгіме ауанын Білім және ғылым министрі Жансейіт Түймебаевқа қа­рата бұрған Кәрім Қажымқанұлы келесі аптада Үкіметтің арнайы отырысында білім беру саласына арналған мәжіліс өтетіндігін сөз етті
Білім беру саласындағы жастар саясаты мен мемлекетімізді дамытуға арналған  нақты бағдарлама өзекті екенін және қыркүйек айын­да мемлекеттік тіл бағдарламасы бойынша Үкіметтің арнайы мәжілісі өтетінін де тілге тиек етті.
Мәдениет министрлігі әзірлеп жатқан «Тілдерді қолдану мен дамытудың 2011-2020 жылдарға арналған мемлекеттік бағдар­лама­сының» жобасы жалпыхалықтық тал­қылауға түсіп, ой елегінен өткізіліп жатқанына да біраз уақыт болып қалды
Сондықтан да алғашқы болып сөз алған Мәдениет министрі Мұхтар Абрарұлы Құл-Мұхаммед бағдарламаның жобасымен жан-жақты таныстырды.
Ана тіліміздің келесі онжылдыққа бағыт­талған бағдарламасының жобасымен таныстырған Мәдениет министрі бұл бағдарлама еліміздің ертеңі – жастардың қолдауымен іске асатын шаруа  екенін атады.
– Себебі бұл – жастарға арналған бағдарлама
Атам қазақта «қанша тіл білдің, сонша өмір сүрдің» деген аталы сөз бар
Өзге мемлекеттің тілін үйрен
Ол сені өзгемен теңестіреді
Алайда ана тіліңді білуің қажет, – деп жастарды мемлекеттік тілді құрметтеуге шақырды
Одан кейін Мұхтар Құл-Мұхаммед әлі де болса мемлекеттік тілге мұрын шүйіре қарайтын қазақ жастарының бар екендігіне ашынды:
– Жер бетіндегі түркі тілдес халықтардың саны 200 миллионға жуықтады
Түркияның өзінде халық 70 миллионнан астам
Сол бүкіл түркі халықтары тілінің, әдеби тілінің нормасы Қазақстанда, қазақ тілінде сақталған
Өйткені біздің тіліміз таза түркілік табиғи қабілетін, қасиетін сақтап отыр
Менің бағамдауымша, қазақ тілін білетін адам жер бетіндегі 30-ға жуық түркі тілдерін, яғни Сібірдегі якут тілінен бастап, Алтайдағы тува тілін, Еуропадағы гагауз тілін, не болмаса Балтық маңындағы қарайым тілдерін жақсы түсіне алады.
Әлемдегі 6 тәуелсіз түркі мемлекетінің бәрінде мемлекеттік тіл – түркі тілі болып есептелінеді
Демек, сіздер қазақ тілін білетін болсаңыздар, 200 миллион тілде сөйлейтін халыққа кілт табасыздар
Екіншіден, бұл – сіздердің ана тілдеріңіз
Үшіншіден, қай ұлттың өкілі болсаңыз да, қазақ тілі – Қазақстанның мемлекеттік тілі! Ендеше, бұл тілге деген құрмет осы бағдарламаны оқып-үйренуден басталады! – деп Мәдениет министрі әр сөзін нықтап, жастардың санасына ой  салды.
Өз кезегінде білім беру саласындағы қол жеткен жетістіктер жайында Білім және ғылым министрі Жансейіт Түймебаев баяндама жасады
Министрдің мәліметіне сүйенсек, бүгінгі таңда мемлекеттік тілді оқытудың инфрақұрылымы айтарлықтай кеңейтілген
Қазақтілді балалар бақшаларының саны 940-қа жетіп, ол 2001 жылмен салыстырғанда 68% жоғары, 3811 мектепте мемлекеттік тілде оқып жатқан оқушылардың саны жарты миллионнан асады
Сонымен қатар қазақ тілін дамыту мәселелері еліміздің Білім саласын жетілдірудің 2011-2020 жылдарға арналған Мемлекеттік бағдарламасының жобасында көрініс тапқан
Білім министрінің айтуынша, барлық қазақстандық азаматтарға қазақ тілін толық меңгерту үшін мемлекеттік тілді оқытатын үздіксіз жүйе құрылатын болады: «ол тілдерді меңгерудің әлемдік стандарттары негізінде «Балалар бақшасы – мектеп, кәсіптік лицей, колледж – жоғары оқу орны» болады.
Еліміздің түпкір-түпкіріндегі жас бел­сен­ділердің басын қосқан алқалы жиында мемлекеттік тілге қатысты жастардың көкейінде жүрген бірнеше өзекті мәселені Парламент Мәжілісінің депутаты Бақыт Сыздықова атады
Сөзін орысша бастап, қазақша сөйлеуге тырысқан Сыздықова ханымның сөзінен ұққанымыз, қазақ тілін үйренетіндерге көмек беретін сапасы жоғары және заманауи компьютерлік бағдарламалар қажет
Мәтіндерді орыс тілінен қазақшаға электронды түрде аударатын жүйе болғанымен, қазақшадан орысшаға тәржімелейтін жүйе жоқ.
Ал Үкімет басшысы еліміз қай уақытта да жастар мәселесін ұмыт қалдырып көрмеген деген ойын жеткізді
«Еліміздің басым бағыттарының бірі – жастар мәселесі
Оның ішінде тіл мәселесі өте ерекше болуы тиіс
Сол себепті жастар арасында Тілдерді қолдану мен дамытудың 2011-2020 жылдарға арналған Мемлекеттік бағдарламасы жан-жақты талқылануы тиіс
Қазақстанның әрбір азаматы «мен дамыған алып елде тұрамын» деп мақтанышпен айта жүруі тиіс
Сонда ғана тілдік мәселеміз шешіледі», – деді Кәрім Мәсімов.
Б.ИСАЕВА
