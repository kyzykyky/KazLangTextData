«Ана тілі» газетінің биылғы №17 (25 сәуір – 2 мамыр) санында Қазақстан Республикасының халық артисі, профессор Базарбай Жұманиязовтың «Ахмет Жұбанов атындағы сыйлық тағайындалса екен» атты мақаласы шықты
Аталған мақалада елімізге ерекше еңбек сіңірген композиторларға, дирижерлерге, музыканттарға Қазақстанның Халық артисі, Қазақ КСР Мемлекеттік сыйлығының иегері, өнертану ғылымдарының докторы, профессор Ахмет Жұбанов атындағы мемлекеттік дәрежедегі сыйлық тағайындау туралы мәселе көтерілген болатын
Осы мәселеге қолдау білдіріп «Ана тілі» газетінің №31 (8-14 тамыз) санында КСРО және Қазақстанның Халық артисі, Еңбек Ері Бибігүл Төлегенованың «Ахаңның еңбегі қандай құрметке болса да лайық» атты мақаласы, сондай-ақ «Қолдау табады деген сенімдеміз» деген тақырыпта Қ.Қожанбаев, А.Исмагулов, Қ.Айтбаев сынды бір топ өнер адамдарының мақаласы жарық көрді.
Біз осы мақалаларды негізге ала отырып, Қазақстан Республикасы Мәдениет және ақпарат министрлігі Мәдениет комитетінің төрағасы Тілеуғали Қышқашбаевтың атына, сондай-ақ Қазақстан Республикасы Білім және ғылым министрі Аслан Сәрінжіповтің атына хат жолдаған едік
Жуырда редакциямызға аталған ведомстволардан жауап хаттар келді.
ҚР Мәдениет және ақпарат министрлігі Мәдениет комитетінен келген №119 жауап хатта былай делінген: «Мәдениет комитеті Қазақ КСР Халық артисі, Мемлекеттік сыйлықтың лауреаты, академик ­Ахмет Жұбановты ұлықтап, қызметіне лайықты баға беру мақсатында оның атындағы сыйлықты тағайын­дау жөніндегі ұсынысты қолдай­тын­дығын жеткізеді
Осыған орай, министрлік мәдениет және өнер саласындағы үздік ғылыми зерттеуі үшін А.Жұбанов атын­дағы сыйлықты тағайындау мақ­са­­тында ҚР Үкіметінің 2011 жылғы 19-шілдедегі №830 «Ғылым сала­­сындағы сыйлықтар мен мемлекеттік ғылыми стипендиялар туралы» қаулысына тиісті толықтыру енгізу туралы ұсыныс хатты жауапты мемлекеттік орган болып табылатын Білім және ғылым министрлігіне жолдады
Хаттың нәтижесі бойынша Білім және ғылым министрлігі ­жауап беретінін қаперіңізге саламыз»
Осы хаттан көріп отырғанымыздай, мәдениет және өнер саласындағы А.Жұбанов атындағы мемлекеттік дәрежедегі сыйлықты тағайындау туралы ұсыныс ҚР Білім және ғылым министрлігіне жолданғаны баяндалады
Көп ұзамай ҚР Білім және ғылым министрлігінен төмендегідей жауап алдық: «…Бү­гінгі күнде «Ғылым саласындағы сыйлықтар мен мемлекеттік ғылыми стипендиялар туралы» Қазақстан Республикасы Үкіметінің 2011 жылғы 19-шілдедегі №830 қаулысына (бұдан әрі – Қаулы) сәйкес мәдениет және өнер саласындағы үздік ғылыми зерттеу жұмыстарын қамтитын жыл сайынғы гуманитарлық ғылымдар саласындағы үздік ғылыми зерт­теуі үшін Ш.Ш.Уәлиханов атын­да­ғы, гуманитарлық ғылымдар сала­сындағы үздік жұмысы үшін жас ғалымдарға арналған М.О.Әуезов атындағы сыйлықтар тағайындалған
Аталған Қаулыға сәйкес, өткізілетін жыл сайынғы конкурстарға мәдениет және өнертану бағытында зерттеу жүргізетін ғалымдар қатысып, жоғарыда аталған сыйлықтарға ие болып отырғандықтан, қосымша сыйлық тағайындау қажеттілігі жоқ деп есептейміз».
Осы жауап хаттан байқағанымыз, Білім және ғылым министрлігінің өкілдері, біз жіберген хаттың байыбына толық бармағанға ұқсайды
«Ана тілі» газеті тарапынан аталған ведомствоға жіберілген хатта А.Жұбанов атын­дағы мемлекеттік дәрежедегі сыйлық гуманитарлық ғылымдар саласы бойын­ша емес, мәдениет және өнер саласы бойын­ша тағайындалса деген ұсыныс айтылған еді
Ахмет Жұбановтың ұлтымыздың музыка өнеріне сіңірген еңбегі өлшеусіз екені белгілі
Сол себепті Ахаңның қайталанбас өнеріне, ұлт мәдениеті жолындағы қызметіне лайықты баға беріліп, оның жарқын бейнесін ел жадында мәңгілік сақтау мақсатында мемлекеттік дәрежедегі сый­лық тағайындалғаны жөн деп білеміз
Осыған орай тиісті орындар бұл мәселеге қайта айналып соғып, оң шешім шығарады деген үміт бар.
Дәуіржан Төлебаев
