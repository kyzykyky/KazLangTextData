Алдағы уақытта қазақ тілінде қарым-қатынас жасап, ресми жиындар мен іс-шараларды өткізу, іскерлік кездесулерде түрлі келісімшарттар жасау барысында мемлекеттік тілдің қолданыс аясы кеңи түсері анық
Бұл ойымды егемен еліміздің іргетасын бекіту жолында, тәуелсіздігіміздің тұғырлы болуына ерекше мән беріле бастаған кезде Ұлт көшбасшысы Нұрсұлтан Назарбаевтың еліміздің келешегі, тірегі болатын білікті мамандар дайындау үшін арнайы «Болашақ» халықаралық бағдарламасын қабылдағаны және сол бағдарлама бойынша Ұлыбританиядағы Кембридж университетінде тағылымдамадан өткенде өзім қатысқан игі шаралар төңірегінде жалғастырғым келеді.
Кембридж университетіне Қазақ­стан­ның әртүрлі жоғары оқу орын­дарының оқытушылары жиналғандықтан, өзара тәжірибе алмасу шаралары өтті
Солардың ішінде Орталық Азия форумының қолдауымен Кембридж университетінің профессор-оқытушылар құрамына, қызметкерлері мен білім алушы­ларына арналған «Қазақ тілі» кур­сының ұйымдастырылуына арнайы тоқталғанымыз жөн
Курстың ашылу рәсіміне Қазақстан Республикасының Лондондағы Төтенше және Өкілетті елшісі Қайрат Қуатұлы Әбусейітов арнайы келіп, отандастары мен курс­қа қатысуға ниет білдірушілерді құттықтап, мұндай игі істі барынша қолдайтынын айтты
Аталмыш курсқа жазылған отыз жеті адам сегіз ай бойы қазақ тілі мамандарының дәрісін тыңдап, ана тіліміздің шығу тарихы, қолданыс аясы, өзіндік заңдылықтары, бай сөздік қоры мен құрамы жөнінде жан-жақты мағлұмат алды
Өзге ел өкілдері, әсіресе, қазақ халқының сандаған ғасырлық тарихы бар материалдық мәдениеті мен әдебиетіне, салт-дәстүрлері мен әдет-ғұрыптарына қызығушылық танытып, халық тілінің қайнар-бастауларымен танысты.
Мемлекеттік тіл саясатын жүзеге асырудың тиімділігін арттыру мақсатында Қазақстан Республикасы Президентінің жанындағы Мемлекеттік басқару академиясында біршама іс-шаралар жүргізілуде
Атап айтқанда, білім ордасында «Аударма және мемлекеттік тілді оқыту» орталығы құрылды
Онда мемлекеттік қызметшінің тілдік тұлғасын қалыптастыру мақсатында «Ресми қазақ тілі», «Іс қағаздарын мемлекеттік тілде жүргізу», «Көпшілік алдында сөйлеу мәдениеті» сияқты бағыттар бойынша арнайы семинар-тренингтер өткізіледі
Аталмыш шаралардың бағдарламалары әзірленіп, тиісті сатылардан өткізіліп жатыр
Орталық бірқатар ұйымдастыру шаралары аяқталғаннан кейін, жуырда өз қызметін бастамақ.
Бүгінгі күні Академия магистранттары, докторанттары және біліктілікті арттыру курстарының тыңдаушыларына мемлекеттік тіл халықаралық тәжірибеге негізделген алты (А1, A2, В1, В2, С1, С2) деңгейден тұратын әдістеме бойынша оқытылады
Магистранттардың, ең алдымен, қазақ тілін меңгеру деңгейін анықтайтын сынақ тапсырып, әрі қарай білім алуды өз деңгейіне сәйкес жалғастыруы жолға қойылған
Магистранттарға қазақ тілінің күнделікті тілдесімде қажет болатын фонетика-интонациялық, лексика-грамматикалық заңдылықтарын қамтитын тілдік материалмен қатар, іс қағаздарын қазақша жүргізу үлгілері ұсынылып, салалық терминдермен жұмыс істеу тәсілдері үйретіледі.
Мемлекеттік қызметшілерге қа­зақ тілін оқыту үдерісінде тілдік бі­лік­тілікті деңгейлер бойынша бөле отырып қалыптастырудың маңызы зор
Тілдік материал мен олардың ерек­шеліктерін жіктеп ұсыну, тіл үйретудің тиімділігін арттыра түсетінін тәжірибеде нақтыланып келеді.
Сөз соңында отандастарымызға айтарымыз, «мемлекеттік тілді қолдау мен қолдану да – ардың ісі», сондықтан ар алдында адал болу үшін, ана тілімізді ардақтау – әрбіріміздің қасиетті борышымыз екенін ұмытпайық, ағайын!
Құралай АЙТМҰХАМЕТОВА,
Қазақстан Республикасы Президентінің жанындағы 
Мемлекеттік басқару академиясы
мемлекеттік және шет тілдері 
кафедрасының доценті, 
филология ғылымдарының
 кандидаты
