ЖҮРЕКТЕГІ ЫРҒАҚТАР
Ақ көңілдің аты қашан арыған?
Аққа сірә, уызымда жарығам.
Мен дүниеге – жаралыппын әкемнің,
Һәм анамның ақ ұлпадай арынан.
Тағдыр мені сүріндірген,  тіктеген,
Намыс оты жігерімді жіктеген.
Жүрегімнің ырғағына бағынып,
Мақсатыма асығамын діттеген.
Жетем бәлкім,
биіктерге мен әлі,
Аталардың жолын сақтап кәделі.
Адалдықпен атым шықса – сол олжа,
Жандүнием соған іңкәр, дәмелі.
Жүрегімнің ырғағы бұл –жан сырым,
Мені алға жетелейді тағдырым.
Амандықпен қарсы алғанға не жетсін,
Арайланып атқан әрбір таң нұрын!
АЙ МЕН КҮНІМ АМАН ТҰРСА…
Жер жүзінде сан ұлыс бар,
сан халық бар қаптаған,
Ақ ниетпен әділдіктің жолын
әр кез жақтаған.
Бірақ,кейде зұлымдықтан
зардап шеккен ел көрсем,
Бомба болып жарылуға өзім де рас,
шақ қалам.
Құбылып тұр бұл дүние дүрбелеңі, дау тынбай,
Шындық үні шықпай жатыр дімкес жанның даусыңдай.
Бір жерде – оқ…
бір жерде – от…
Жарылыстар дүмпуі…
Соны көрген көңіл мұздап,
тағатым да таусылды-ай!
Сұм ібіліс – улы газдан жаһан жатыр тұншығып
Қай бір тұстан бой көтерер азалы үн, мұң шығып…
Жүрек – алаң,
Көңіл – алаң,
Өмір – алаң жатқан бір,
Ісіңе де алаңдайсың кірісе алмай құлшынып.
Не көрмеді жұмыр жер мен жұмыр басты пенделер,
Қайғы, жара, сызаттар көп,
жолы бар ма емделер?
Бұл дүние шын құлпырып,
құрар еді салтанат,
Қулық-сұмдық, зұлымдықтар құрып бітсе демде егер?
Ай мен Күнім аман тұрса мәңгілік бұл – бақыт-нұр,
Жұлдыз жауған түн көгінен төгіледі жақұт сыр.
О, Жаратқан, төрт құбыласы түгел болу үшін де,
Жер бетінің бар түкпірін
Тыныштыққа қарық қыл!
Басқа ештеңе сұрамаймын,
керегі сол – Тыныштық,
Тыныштықтың өзі ғажап,
бал сезім ғой тым ыстық!
Дүниеде торламасын соғыс өрті –қайғы-бұлт,
Дүниеде орнамасын жанарларға мұңлы шық!
КӨК ДӘПТЕР
Алыста қалды жылдарым,
Ағысқа қарсы жүзгенмін…
Ғашықтық сезім жырларың,
Дәптерге талай тізгенмін.
Япыр-ау, сол бір күндердің,
Белгісі жалғыз көк дәптер.
Қызығы айлы түндердің,–
Қай тұста қалды көп гәптер?
Жастықтың сонау жылдары,
Өткерді бастан гәптерді…
Көңілдің өшпес сырлары,–
Өртейін қалай дәптерді?!
ШЕР-АҒАНЫҢ ЛЕБІЗІ
Ортақ пікір…
Сыр-әңгіме қабысып,
Отырғанбыз екі-үш жігіт табысып.
Үстімізге келіп кірген тосыннан,
Шер-ағаңа сәлем бердік жарысып.
Құндыз тымақ…
Шапаны да келіскен,
Өн бойына ықшам етіп кең пішкен.
Көмейінен маржан сөздер ытқытып,
Шер-ағаң да шертті біраз шер іштен…
– Ең керегі – тыныштық ғой, тыныштық!
Шын жүректен айтылған сөз – тым ыстық!
Біздер қалдық…  бұл лебізге сүйсініп,
Шер-ағаңмен суретке де бір түсіп.
Беу , тыныштық,   құдіреттің ұлысы,
Бар ғажаптың сенде жатыр сыр ұшы.
Сен бар жерде абыз қартым   айтқандай,
Түп-түгел ғой дүниенің төрт бұрышы?!
АҒАЛАР-АЙ…
Тұрман Омаровқа
Ағалар-ай,
Өмір сырын көп көрген,
Ел алдында парыздары өтелген.
Ақыл-ойдың шамшырағы секілді,
Намыс туын биіктерге көтерген!
Айбын алған арлы ата антынан,
Айнымаған нәрлі бата, салтынан.
Ағалар-ай,
ақ пейілді ағалар,
Айналайын қарапайым қалпыңнан!
Тәубе деумен өтетұғын тек күні,
Ұрпағымен өркен жайған көп гүлі.
Ағалар-ай,
Асқар таудай ағалар,
Қайдан табам өздеріңдей тектіні?!
Көңілі –дария,
Сезілмейтін зіл, кегі,
Ағалардың алдын кесер кім тегі?!
Ағайынның татулығын ойлаған,
Сыйластықтың солар алтын діңгегі!
Жүздерінде күлкі ойнап,нұр жанған,
Іздерінде қанша жұмбақ, із қалған.
Ағалар-ай,  оның бәрі білсеңдер,
Мың атанның жүгі емес пе ырғалған!
Ұрпағымен мың жасаған, марқайған,
Шапағатты ғұмыр кешіп, қартайған.
Ағалар-ай,иман нұрлы ағалар,
Жүздеріңнен емес ешбір әр тайған!
Аға деген – бір әлем ғой сыр тұнған,
Барын, нарын аямайтын жұртынан.
Ағалар-ай,
Сендерге сый-шашуым,
Жырым осы – жүректегі бұлқынған!
ТЫНЫШТЫҚ
Жоқ-ау осы…
Жүрек пен миға тыным,
Қос бүйірден қоймайды қинайтының?
Мына жалған дүниенің кім біледі,
Табан асты не нәрсе сыйлайтынын?
Қайтіп, қашан…
Жамандық, қараң батқан?
Ақ пен қара арасын арандатқан.
Сенің қарау ойыңнан, пиғылыңнан,
Сұмдықтар көп жаһанға тарап жатқан…
Жер жаһанда зәредей тыным бар ма,
Тыным болса –соны айтып жыным бар ма?
Тітіркенер жүрегім, ми солқылдар,
Атом деген тасбауыр сұмың барда.
Кімге керек зілмауыр –сұрқай сұмың,
Көрсетпесін қу тағдыр тұрпайлығың.
Кейде зәрем қалмайды «Протоннан»,
Қақ төбемнен көргенде шырқайтының.
Жетегінде жүргенде жақсылықтың,
Жолы болмай жатады жақсы үміттің.
О,Құдайым, бермесін, көрсетпесін,
Әр жердегі жарылыс тақсіретін!
Халықпыз ғой теңіздей
толқын кешкен,
Тағдыр сынын жадына тоқып өскен.
Жер бетінде бір күні…
Сәт туар сол,
Зұлымдықтың ең соңғы оты өшкен!
Аққу-әнге бар әлем сірә, қанық,
Сиқырлы сәт…
Тыңдайсың тұра қалып.
О, Тыныштық-Құдірет, жаса мәңгі,
Жер-ананы ақ алтын нұрға малып!
САҒЫНЫШ
Сағыныш деген – бір нәзік сәуле жарқ еткен,
Сағыныш деген – бір нәзік бейне жалт еткен.
Сағыныш деген – атқақтап тұрған қос жүрек,
Сағыныш деген – бұзылмас сезім, ант екен.
Сағынбай жүру біреуді біреу, мүмкін бе?
Сағыныш тіпті сөйлейді кейде мұң-тілде..
Саралап көрсең…
Санасы тұман жандар бар,
Сағыныш жайлы ойлауды қойған
бұл күнде?!
Сағынбау сірә, мүмкін бе жастық шағыңды,
Сабатты көлді, ұлпа құм,
ыстық шағылды?
Сағымды жылдар…
Суретін көзге әкелген,
Сиқырлы қыздың күлкісі неткен жағымды?!
Сағынам мен де…
Сырнайлы Сырдың самалын,
Саз-мақамын, сарабдал салтын даламның,
Сағынам сырбаз әкемнің қоңыр дауысын,
Сағынам қаймақ, сар майын қайран анамның.
Сағыну үшін ақ жүрек мынау жаралған,
Сағыныш-сезім сәулесі от боп таралған.
Сағынып міне,
Сыр-ана, ұлың келіп тұр,
Сарқылмас терең ағыстарыңнан ңәр алған!
Сағыныш деген – жаныңның мөлдір әлемі,
Сағыныш деген – өмірді сүю дәлелі.
Сағыныш барда…
Сарқылмас мейір, шапағат,
Сағынышпенен дүниенің бәрі әдемі!
Сағыныш деген…
 ДӨҢГЕЛЕНГЕН ДҮНИЕ
Қызығына елеңдеп, дүрмегіңе ілестім,
Беу дүние, кезінде мен де біраз тірестім.
Жеңілген де кезім көп, жеңісіме сөзің жоқ,
Тағдыр-қайық ескегін өзіңменен бір естім.
Бергеніне тағдырдың еттім рас шүкірлік,
Бермегенге тағы да еткенім жоқ күпірлік.
Алты асу-белесім,
Демеп-жебеп келесің, –
Енді маған керегі бас амандық, бүтіндік!
Дөңгеленген дүние, тізгініңе кім ие,
Бірде жүрем ашық боп,
бірде бұлттай түйіле.
Сұмдығыңнан жерідім,
шаттығына ерідім,
Не жетсін-ау тірлікте қуанышты күйіме?!
Таң жаршысы бозторғай,
сен де шырыл қағасың,
Жел шайқалтқан ағаштың сырын кейде бағасың.
Уақыт күтіп тұрмайды,
Қызығыңды ұрлайды,
–Жалғаншы өмір осы деп,
кімге мұңды шағасың?!
Дөңгеленген дүние,
қайда кетіп барасың?!
НЕ ДЕСЕМ ЕКЕН?
Не десем екен?
Ей, көңілім, өзің шамала,
Үйіріп тұр қамшысын би опасыз замана.
Кереңге сөз айтқандай,жөн айтудан іркілдік,
Не айтасың жосықсыз дүние жайлы балаңа?
Сауап, ұят, иманның көне жолы өзгерген,
Сорақысы – парықсыз,
пайдасы жоқ сөзге ерген.
Абай айтқан гәп осы…
Өтірік, өсек, мақтаншақ,
Мейманасы тасыған пенделерді көз көрген.
Жеті басты айдаһар жемқорлар жүр әр маңда,
Үскірігі жер жарып, пайда іздеген қармана.
Жетім мен жесірдің, кемтарлардың үлесін,
Қылғытқандар қымсынбас сот алдына барғанда.
Телеарнаны ашқанда зәре-құтың қалмайды,
Қылмыс жайын айтудан диктор жағы талмайды.
Адамды адам өлтіру,    атыс-шабыс, дүрлігіс,
Көре тұра көңілің көп нәрсеге нанбайды.
Бүркемелеу мүмкін бе,
қоғамның бұл шындығын,
Жанайқайы жұртымның…
Шымырлайды мұңлы үн.
Мұқағали айтқандай,
қай дүние оңып тұр,
Кімнің айтып тауысам ұрлығы мен
сұмдығын?!
Қынжылдым да,құмығып іштей өксіп жыладым,
Қалай ғана ұмытам Жаңаөзеннің ылаңын?
Күл-қоқысқа сәбиін тастап кеткен бейбақтың,
Тағдырына болашақ көп-ау менің күмәнім.
Күмәнім да сейілмес…
Шетел асқан қашқынға,
Шомылып ол өтсе де гауһар, алтын астында.
Туған жерге неге оның жібімейді жүрегі,
Жібиді ғой жүрегі қатқан қара тастың да.
Ақын жүрек қорғайды…торғай екеш торғайды,
Әнші құс та ол дағы туған жер деп толғайды.
Өз Отанын сатқандар ойлана ма ол жайлы,
Жауабы жоқ сұрақ бұл, бәрінен де – сол қайғы.
ЕЙ, ӨМІР-АЙ…
Ей, өмір-ай,
Нендей сыр, жұмбағың бар?
Көңілдің түкпірінде тұнған мұң бар.
Опындырып кетесің кейде адамды,
Өкініштің сенде өткір тырнағы бар.
Ей, өмір,
нендей сиқыр құпияң бар?
Арман деген – бір асқар шың-қияң бар.
Сол қияға қырандар самғап шықса,
Өрмелейді жылан боп сұрқиялар…
Иә, өмір,
Көп-ау сенің сырың, сының,
Кім білген құпиясын бұрын мұның?
Бақ құсы адал жанды сан соқтырып,
Қолыңда ойнайды екен жырындының.
Кейде рас…
Өз-өзіңнен торығасың,
Пенделік ойларға көп жолығасың.
Адамның бәрі бірдей жаралған ғой,
Қулықтың неге бірақ, орны басым?
Байлығы асып, тасыған мейманасы,
Көкте ұшып жүр…
Адамның кей баласы.
Жерге қайта түсуге еріне ме,
Неткен биік десейші, ой-санасы?
Атақ, мансап тағы бар мазалаған,
Оған жеткен аз емес таза адам.
Бірақ, тағы…
Осы мен түсінбеймін,
Қу көбейді оңайды олжалаған.
Ей, өмір-ай…
Бұған да етім өлген,
Бір емес қой кезің бұл өкіндірген.
Бақталасым жоқ еді ешкіммен де,
Ақ-қарасын айыр деп,    өтінер ем!
Ей, өмір-ай…
