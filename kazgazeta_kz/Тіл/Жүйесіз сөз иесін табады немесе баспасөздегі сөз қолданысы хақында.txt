Коммунистік империялық саясаттың салдарынан жетпіс жылдың ішінде жетпіс ұрпақ орыстілді болып шыққаны ана тіліміздің аясын тарылтып, қолдану қабілетінен айырып жіберуге шақ қалғаны бәрімізге белгілі
Сол жетпіс ұрпақтың балалары қазірге дейін орыс тілінен айрылар емес
Сол қасіретті жойып, ана тілімізді қалпына келтіру үшін күресіп жатқан ісіміз әлі мықтап өріс ала алмай жатқаны аздай, енді сол әуезді, әдемі әрі өте бай тілімізді бүлдіріп, нағыз қазақы таза сөзімізді бұрмалаған тілбұзарлықтың өршіп, дендеп бара жатқаны жаныңа батады
Қазақ сөзінің мән-мағынасын білмей, тіпті білгісі де келмей, қисық сөздерді жазып жүрген көбіне-көп журналистер
Бұлардың қатарына тіпті кейбір жазушыларды, ақындарды, ғалымдарды да жатқызуға болады.
