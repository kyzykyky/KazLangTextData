Кеше Мәдениет және ақпарат министрлігі Тіл комитетінің ұйытқы болуымен «ҚР мемлекеттік қызметшісінің тілдік портфелі» жүйесінің тұсаукесері өтті
Оған республика аумағындағы тіл оқыту орталықтарының мамандары, тіл жанашырлары мен БАҚ өкілдері қатысты.Жүйенің алғашқы қаз-қаз басқан қадамына сәттілік тілеп тұсауын кескен Мәдениет және ақпарат министрлігінің жауапты хатшысы Жанна
Құрманғалиева «Бүгінгі шара еліміздің 2020 жылға дейінгі стратегиясын іске асыру бағытындағы кішкене ғана үлесіміз
Мемлекеттік тіл саясатының негізгі мақсаттарының бірі қазақ тілін толыққанды мемлекеттік тіл ету
Сондықтан Елбасы 2008 жылы министрлікке бүгінгі заманға сай инновациялық әдістемелер жасап енгізуді тапсырған еді
Сол тапсырмаға сәйкес, былтыр жыл бойына Ш.Шаяхметов атындағы ғылыми орталығы үлкен жұмыс тобын құрып еңбектенді
Бұл еңбек бұрын-соңды елімізде жасалмаған үлкен жүйелі және толыққанды, жан-жақты әдістемелік жүйе
Ендігі мақсат, жобаны қолданысқа енгізу жұмыстарын кешенді түрде, озық тәжірибе ретінде таратып, насихаттап отыру керек»,– деді.
Мемлекеттік қызметшінің бұл тілдік потфелі 19 оқу құралынан тұратын оқу-әдістемелік кешен ретінде әзірленген
Онда электронды аудио және бейне кітаптар, грамматикалық анықтамалықтар, оқу сөздіктері жинақталған
Құрамында тұжырымдама, стандарт, типтік бағдарлама, негізгі оқулық, негізгі оқулықтың электрондық нұсқасы, бейнесабақтар курсы бойынша оқу құралы, аудио оқу құралы, қазақ тілінен білімін бағалау және өзіндік бағалау жүйесінің электрондық нұсқасы, негізгі оқулығының жұмыс дәптері, грамматикалық кестелер жинағы, І, ІІ, ІІІ деңгейлер бойынша оқу сөздігі, мәтіндер жинағы, электронды тест жинағы секілді көптеген көмекші құралдары бар.
Жиынды жүргізген Тіл комитетінің төрағасы Ербол Шаймерден мырза «кешенді жүйе тілді меңгерудің еуропалық стандартына сай бірінші деңгейден алтыншы деңгейге дейін меңгеруді қамтамасыз етеді» дейді
Яғни тіл үйренуші алғашқы дәрістен бастап деңгей сайын өзінің білімін бағалау арқылы алтыншы деңгейге жеткенде тілді меңгерген тұлға болып шығады.
Дәл осыдан 10-15 жыл бұрын «Еуропалық тілдік портфель» дүниеге келген екен
Ал көрші елдерден Ресей ғалымдары бұл жобаны  былтыр әзірлеген
Қазақстан ТМД елдерінің ішінде осы жүйені Ресейден кейін жүзеге асырып отырған екінші мемлекет
Қазіргі аталған тілдік порфель 1000 данамен басып шығарылды
 Енді ол орталық және жергілікті мемлекеттік органдарға ақысыз таратылады.
Бейбітгүл ӘБДІҒАППАРҚЫЗЫ
