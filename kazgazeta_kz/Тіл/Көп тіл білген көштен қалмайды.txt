Серік ПІРӘЛИЕВ, 
Абай атындағы Қазақ ұлттық 
педагогикалық университетінің
ректоры, ҚР ҰҒА академигі, профессор
Жаһандану үдерісі ерекше қарқын алып отырған ХХІ ғасырда мемлекетшілдік рухы биік, ұлтжaнды ұрпaқ қaлыптacтыру қаншалықты маңызды болса, өзге елдердің өрендерімен иық теңестіре алатын, бәсекеге қабілетті, өзгермелі дүние жағдайына жылдам бейімделе алатын тұлға тәрбиелеу мәселесі өзекті
Бұдан ертеңгі ұлт болашағы үшін жас ұрпаққа көптілді білім беру талабы келіп туындайды
Бұл талап бізге, біздің халыққа жат емес
Оның айқын дәлелі – қай нәрсені де тереңнен толғап, тоқсан ауыз сөздің тобықтай түйінін айта білген ата-бабаларымыздың «Жеті жұрттың тілін біл, жеті түрлі ілім біл» деген өсиеті.
Осы бірауыз сөздің төркініне үңіле қараған адам бірнеше тілді білудің қажеттігін алдыңғы ұрпақтың қаншалықты терең ұғынғанын саралар еді
Шындығында да, тілсіз адам да, қоғам да, ұлт та, мемлекет те болмақ емес
Тілсіз тіршіліктің мәні де, сәні де жоқ
Тілсіз өркениет жоқ
Өркениетсіз адамзат баласының даму жолы баянсыз
Осы орайда Президент Н.Назарбаевтың өзара коммуникация мен интеграцияға бағыт алған бүгінгі әлемдік өркениет үдерістерінің шамасы мен бағытын дәл түсініп, қазақстандықтардың неғұрлым көп тіл білген сайын еліміздің бәсекеге қабілетті болатындығын тереңінен ойластырып айтқан пікірлері уақыт өткен сайын өзінің өміршеңдігін дәлелдеп келеді
Еурокомиссия Еуроодаққа мүше елдердің білім беру жүйелеріне «ана тілімен қоса екі шет тілін оқыту» қағидасының енгізілгенін жариялағаны белгілі
Сондықтан көптілді білім беру білім ошағындағы көпмәдениеттілік, ақпараттық және коммуникативтікпен қатар базалық құзыреттілік ретінде белгіленіп отыр.
ҚР «Білім туралы» Заңының 5-бабында: «Барлық оқу орындары мемлекеттік жалпы міндетті стандартқа сәйкес мемлекеттік тіл ретінде қазақ тілін білу мен дамытуды, орыс тілін және бір шетел тілін оқып үйренуді қамтамасыз етуге тиіс» екені жазылған
Елбасы тіл саясаты жөнінде сөйлеген бір сөзінде: «Қазақ тілі үш тілдің біреуі болып қалмайды
Үш тілдің біріншісі, негізгісі, маңыздысы бола береді
Қазақ тілі – Қазақстан Республикасының мемлекеттік тілі» деген болатын
Осы тұрғыдан келгенде, қазақ тілі, ең алдымен, осы жердің иесі– қазақ халқының ана тілі
Сондықтан Қазақстанда қазақ тілін әрі ұлттық тіл, әрі мемлекеттік тіл ретіндегі әлеуметтік мәртебесіне сай қолданылуына қажетті жағдай жасау талап етіледі
Баршамыз, алдымен, ең бірінші кезекте осыны есте тұтқанымыз абзал.
Әлемдік білім кеңістігінде өз орнын иемденуге ұмтылған тәуелсіз еліміздің білім жүйесінде қазақ, орыс, ағылшын тілдерін меңгертуді жаһандық жаңару үдерісімен өзара бірлікте қарастыру арқылы ғана тың өрістерге, соны ізденістерге жол ашылмақ
Әрине, әлемдік білім кеңістігіне қадам басу ағылшын тілін жан-жақты меңгеру мен оны ғылым және білім саласында кеңінен қолдануға қол жеткізуді де талап етеді
Шынында да, қазақ жастары білімді азаматқа айналып, ағылшын тілін де еркін меңгеріп, озық технологиялар мен ғылыми жетістіктерден жан-жақты хабардар болып, өз жаңашылдығын да ойлап тапса, қазақ елі де Жапония тәрізді әлемге мәшһүр болары сөзсіз
Жалпы, бүгінде ақпараттың, коммуникацияның, техниканың, ғылым мен білімнің кілті ағылшын тілінде екенін ұғынатын кез келді
Оны толық игермей бәсекеге қабілетті маман болып шығу қиын.
Елбасының бастамасымен респуб­лика бойынша үштұғырлы тіл саясатын жүзеге асыру үшін нақты шаралар қабылданды
Қазақстан Республикасында білім беруді дамытудың 2011-2020 жылдарға арналған Мемлекеттік бағдар­ламасында көптілділік Стратегиялық маңызды міндет екені атап көрсетілген
Президенттің 2016 жылғы 1 наурыздағы №205 Жарлығымен бекітілген «Қазақстан Республикасында білім беруді және ғылымды дамытудың 2016-2019 жылдарға арналған мемле­кеттік бағдарламасында» республика мектептерінде үш тілде білім беруге көшу жоспарланып отыр.
Алайда мектептердегі кейбір пәндерді ағылшынша оқыту мәселесі қоғамда үлкен дүрбелең туғызуда
Балаларымызды ағылшынша оқытамыз деп қазақылықтан кетіп қалатын болдық дейтіндер жоқ емес
Физика, химия, биология, информатика пәндерін қалайша ағылшын тілінде оқытамыз деген сауалдар туындап отыр
Жапонияда бастауыш мектеп тек қана жапон тілінде оқытылады, шет тіліне 5-сыныптан кейін ғана көшеді, бізде де солай болуы керек деген көзқарас та айтылып жүр.
ҚР Білім және ғылым министрлігінің Бағдарламасы бойынша 2017-2018 оқу жылында 5-сыныптан бастап үш тілде білім беруді кезең-кезеңімен енгізу бас­талады
Үш тілде оқытудың бірыңғай тілдік стандарттарына сәйкес тілдік пәндер бойынша отандық оқулықтар мен оқу-әдістемелік кешен, сондай-ақ жоғарғы сыныптар үшін информатика, физика, химия және биология пәндері бойынша шетелдік оқулықтар мен оқу-әдістемелік кешендер әзірленетін болады.
Министрліктің бағдарламасына сәйкес, жалпы білім беретін орта мектептердің 10-11 сыныптары ғана 2019 жылдың қыркүйегінен бастап физика, химия, биология және информатика пәндерін ағылшын тілінде оқи бастайды
Математика, қазақ тілі, қазақ әдебиеті, Қазақстан тарихы, география қазақ тілінде оқытылады
Бұлардың ішінде қазақша оқытылатын пәндерге бөлінетін сағат басым
Орыс тілі мен орыс әдебиеті, әлем тарихы орыс тілінде оқытылады.
Бұл ретте Білім және ғылым министрі Е.Сағадиев: «Мұның барлығы аяқ астынан жасалып жатқан жоқ
Соңғы үш жылда 52 мың оқытушы жаңа жүйе бойынша оқыту әдістемесінен біліктілік арттыру курстарынан өтті
Мұғалімдер әңгіме не туралы болып отырғанын біледі және олар бұған дайын
Осы жылдар бойы ауқымды дайындық жұмыстары жүрді… Президент тапсырмасы бойынша бұл реформа бұдан 15 жыл бұрын басталған» деген болатын.
Иә, үштілділік саясаты жаңа ғана көтеріліп отырған мәселе емес, оның құлаққа сіңісті болғалы қашан
Сондықтан үштілділікке көшеміз деп жылдар бойы әңгіме қозғағанша, оны нақты іс жүзіне асыратын кез келді.
Мұны бүгінгі өзгермелі өмір, зымыраған заман талап етіп отырғаны айтпаса да белгілі
Тағы да айтарымыз: үштілділік тұғырнамасы жас ұрпақтың жан-жақты дамуына жол ашады
Өз ана тілі мен орыс тілін жақсы білетін баланың ағылшын тілін меңгеріп кетуі қиынға соқпайды
Қазір ағылшын тілі ол ақпараттық технология мен техниканың, ғылымның тіліне айналып отыр
Өркениетті ел боламыз десек, біздің жастарымыз ғылыми-техникалық прогреске ұмтылып, техникасы дамыған елдермен иық тірестіруі тиіс
Сондай-ақ білім, ғылым, саясат саласында да ағылшын тілін жақсы меңгерген жастардың бәсекеге қабілеттілігі арта түседі
Сондықтан мектеп қабырғасынан бастап балаларға ағылшын тілін оқытудың маңызы зор
Халықаралық тілді жақсы меңгерген жастардың шетелдердегі беделді университеттерде оқып, әлемдік деңгейде білім алуына мүмкіндік мол
Сүйікті Отанымыз – Қазақстанды өркендететін де, әлемге танытатын да бүгінгі жас­тар
Бір күнімізді ойлап, олардың болашағына тосқауыл қоюға болмайды
«Жастайынан ағылшын, орыс тіліне бейімделген бала қазақылықтан, ұлттық менталитеттен айырылып қалады» деп байбалам салатын азаматтарға айтарым: баланың қазақы тәрбие алып, қазақ болып қалуы, әуелі, отбасындағы тәрбиеге байланысты, нәрестені тілі шығып келе жатқан кезден бастап қазақша сөйлетіп үйрету керек, егер өз үйінде отбасы мүшелері бір-бірімен орысша сөйлесіп жатса жаңа туған сәби қалайша ана тілін қанына сіңіріп өспек? Тілі орысша шыққан баланың қазақи менталитеті жүре-келе қалыптасады дегенге сену қиын
Сондай-ақ сәбиді көз ашқаннан қазақтың өлең-жырларымен, ертегілерімен, жұмбақ, жаңылтпаштарымен, ұлттық жоралғыларымен тәрбиелеп өсірсек ұтарымыз көп болмақ
Қысқасы, отбасында қалыптасқан тіл мен тәрбиеге ештеңе де теңесе алмайды.
Жасыратыны жоқ, бізде әлі күнге отбасы тәрбиесі ақсап келеді
Сондықтан біз, Абай атындағы Қазақ ұлттық педагогикалық университетінің ғалымдары, «Ұлттық тәрбие» тұжырымдамасын жасап, оқу бағдарламасын, оқулық, оқу-әдістемелік құралдарын дайындап, 2009-2010 оқу жылынан бастап студенттерге «Ұлттық тәрбие» пәнін оқытып келеміз
Мақсат – студенттің өзін ғана ұлттық құндылықтарға тәрбиелеп қана қоймай, бойына ата-бабасының ұлттық асыл қасиеттерін терең сіңірген болашақ педагог мамандар даярлау арқылы мектеп қабырғасындағы жас ұрпаққа ұлттық тәрбие нәрін сіңіру
Былайша айтқанда, біз студентке қалай тәрбие берсек, ертең олар өз шәкірттерін солай тәрбиелеуі керек
Енді осы ұлттық тәрбие бір ғана біздің университеттің қабырғасында қалып қоймай, бүкіл жоғары және орта арнаулы оқу орындарында оқытыла бастаса ұтарымыз мол болмақ
Біз бұл туралы, яғни, ұлттық тәрбие пәнін барлық Жоғары оқу орындарына енгізу туралы, көптен бері ұсыныс жасап келеміз
Меніңше, мектеп бағдарламасына да «Ұлттық тәрбие» пәнін енгізсек артық бола қоймас еді.
Абай атындағы Қазақ ұлттық педагогикалық университеті – респуб­ликадағы педагогикалық жоғары оқу орындарының көшбасшысы әрі әдістемелік орталығы болғандықтан, көптілді мамандар даярлаудың негізгі салмағы бізге түсетіні сөзсіз
Білім беруді дамытудың 2011-2020 жылдарға арналған мемлекеттік бағдарламасында еліміздің жоғары оқу орындарында көптілді педагог кадрлар даярлауды тездету, инновациялық, көптілділік моделі бойынша үш тілде білім беретін мектептердің санын 33-тен 700-ге дейін, соның ішінде «­Назарбаев зияткерлік мектептерін» 20-ға дейін жеткізу, бұл мектептерді көптілді білім беру моделін енгізудің базалық алаңына айналдыру қажеттігі атап көрсетілген
Оған қоса 2012 жылы Білім және ғылым министрлігі Көптілді білім беру тұжырымдамасын қабылдады
Осы құжаттарда белгіленген міндеттерді шешу үшін біз университетімізде Көптілді білім беру институтын ашып, оған білікті профессор-оқытушыларды шоғырландырдық
Қазір жекелеген мамандықтар бойынша түлектеріміздің қазақ тілімен қатар орыс және ағылшын тілдерін де белсенді меңгеруі үшін жағдай жасалған
Жыл сайын оның өрісі кеңейіп келеді
Әрине, бұл – университетіміз үшін үлкен абырой әрі биік жауапкершілік.
Университет бойынша кәсіби әлеуеті жоғары 50-ден аса оқытушы-профессор көп тілде маман дайындауға қызмет етіп жүр
Мысалы, Көптілді білім беру институтындағы педагог-мамандар университет студенттеріне «Шетел тілі В1», «Шетел тілі В2» және «Көптілді білім беру» (қазақ, орыс, ағылшын) пәндері бойынша практикалық сабақтарын өткізеді
Соңғы төрт жылдың мәліметі бойынша университетте көптілділік бағытында білім алып жатқан топтар саны мен студенттер көрсеткіші мынадай: 2012-2013 оқу жылында – 13 топ (139 студент); 2013-2014 оқу жылында – 51 топ (656 студент); 2014-2015 оқу жылында – 48 топ (585 студент); 2015-2016 оқу жылында – 41 топ (511 студент).
Университетте бірнеше мамандық­тардан кейбір пәндер ағылшын тілінде жүргізіледі
Атап айтқанда: 5В030100 Құқықтану мамандығында – 5 пән; 5В011400 Тарих мамандығында – 2; 5В011600 География маман­дығында – 3; 5В010300 Педагогика және психология мамандығында – 3; 5В020200 Халықаралық қатынастар маман­дығында – 19; 5В030200 Ха­лықара­лық құқық – 4; 5В011000 Физика – 2; 5В011100 Информатика – 3; 5В010900 Математика – 2 пән бойынша ағылшын тілінде оқытылады
Ағылшын тілінде жүргізілетін пәндер: бакалавриат бойынша – 59; магистратура бойынша – 8
Болашақта докторантурада да бұл бағыттағы жұмыстарды кеңейту жоспарлануда.
Бұған қоса өзекті мәселені шешудің ең ұтымды жолы – университеттің сыртқы ынтымақтастық байланыстарын тиімді пайдалану деп білеміз
Айталық, біздің қарашаңырақ жоғары оқу орнымыз 100-ден астам шетелдік университеттермен тығыз ынтымақтастық байланыс орнатқан
Үш тілді меңгерген мамандар әзірлеуде осылардың да ғылыми-педагогикалық әлеуетін пайдалануға әбден болады.
Осы жерде атап айтатын бір жайт – университет студенттері қазір акаде­миялық ұтқырлық аясында қосдип­ломдық бағдарламамен алыс шетелдерге барып дәріс алып, білімін шыңдап келіп жүр
Педагогикалық тәжірибеден респуб­лика мектептерінде, оның ішінде «Назарбаев интеллектуалды мектептерінде» өтеді
Мұның бәрі – кәсіби мамандар тарапынан студенттеріміздің тілдік білім деңгейі оң бағаланып отырғанын, көптілді оқыту жүйесінде орын алған аз уақыт ішіндегі жетістіктерімізді байқатады.
Арнайы бөлімде оқитын білімгерлер мен профессор-оқытушылар үшін қолайлы жағдай жасалған: оқу үдерісі техникалық, әдістемелік тұрғыдан толық қамтамасыз етілген
Ағылшын тілінде жүргізілетін пәндерге арналған 4 аудитория заманауи сандық аудио-видео техника, интернет желісіне қосылған компьютерлер, интерактивті тақта және т.б
бар
Университетте көптілді білім беруге қажетті оқу әдебиеттеріне назар аударылады.
Профессор-оқытушылар құрамына, магистранттар мен студенттерге арналған ағылшын тілін тегін оқыту курстары ұйымдастырылып отыр.
Әрине, бүгінгі жағдайда ауыл мектептерінде ағылшын тілінде білім беру үшін тиісті мұғалім-мамандар тапшы екені рас
Бұл – бір
Екіншіден, үш тілді маман даярлау жұмысын «ұзын арқау, кең тұсауға» салуға және болмайды
Онда уақыттан ұтыламыз
Сондықтан мұны оңтайлы шешудің бірден-бір жолы – осы кезден жаратылыстану пәндерінен сабақ беретін, ағылшын тіліне икемі бар ұстаздарды Қазақстан жоғары оқу орындары базасында, сондай-ақ шетелдерде биылдан бастап тілдік кәсіби біліктілікті арттыру курстарынан қайта даярлықтан өткізуді ойластырғанымыз жөн
Мұны министрлік бүгінде кезек күттірмес мәселе ретінде күн тәртібіне қойып отыр.
Ал қазақ тілі – мемлекеттігіміздің кепілі, ұлттығымыздың ұйытқысы, тәуелсіздігіміздің тұғыры болуы үшін университетіміз тарапынан нақтылы шаралар жүзеге асырылуда
Абай атындағы ҚазҰПУ-дің Филология институтының бір топ оқытушы-ғалымдары ҚР Білім және ғылым министрлігінің тікелей тапсырмасымен еліміздің үздіксіз білім беру жүйесінде мемлекеттік тіл – қазақ тілін деңгейлік оқытудың Тұжырымдамасын, «Тіл стандартын» әзірледі
Қазақ тілін деңгейлік оқытудың Тұжырымдамасы 2014 жылдың 26 мамырында Премьер-министр Кәрім Мәсімовтің басшылығымен өткен ҚР Үкіметі отырысында талқыланды
Ал «Тіл стандартын» 2014 жылы 17 қарашада ҚР Білім және ғылым министрлігі бекітті
Осы базалық құжаттардың негізінде оқу бағдарламалары жетілдіріліп, сол бағдарлама бойынша қазақ тілінен басқа тілде оқытатын мектептердің 1-11-сыныптарына арналған «Қазақ тілінің» 67 аталымнан тұратын инновациялық бағыттағы деңгейлік оқулықтары мен оқу-әдістемелік кешендері әзірленді
2015-2016 оқу жылынан бастап бұл оқулықтар мен оқу-әдістемелік кешендер республиканың 41 мектебінде сынақтан өткізіліп жатыр
Ендігі кезекте қазақ мектептеріндегі қазақ тілінің жетекші пән ретіндегі әлеуетін арттыратын ғылыми-әдістемелік мәселелерді шешу күн тәртібінде тұр
Бұл бағытта негізін ұлы ағартушы А.Байтұрсынұлы салған қазақ тілін оқыту жүйесін заман талабына сай жаңғыртып, оны ұлттық құндылықтардың басты өлшемі ретінде меңгерту жолдарын саралау қажет деп санаймыз
Сонымен бірге біз «үштұғырлы тіл» саясаты бойынша көптеген ғылыми практикалық және онлайн конференциялар өткіздік, басқа да пайдалы іс-шаралар ұйымдастырып келеміз.
Қорыта келе айтарымыз, бүгінгі ұрпаққа көп тіл үйрету жөніндегі мемлекет саясатын жан-жақты қолдап, жастарымыздың әлем өркениетіне қол жеткізуі үшін оған тиісті жағдай жасап отырғанымыз абзал
«Жеті жұрттың тілін біл, жеті түрлі ілім біл» деген бабалар өсиетін ұмытпағанымыз жөн
Мұның бәрі де ел мен жердің, келешек ұрпақтың қамы болмақ.
