Көңілге демеу болатын нәрсе, соңғы уақытта осы бағытта оң өзгеріс бай­қалатындай
Өткен бейсенбіде Сенат­тың кезекті отырысы өтті
Онда басқа мәселелермен қатар «Қазақстан Үкіметі мен Испания Корольдігінің Үкіметі арасындағы Ауғанстан Ислам республикасын тұрақтандыру мен қалпына келтіру жөніндегі халықаралық іс-қимылдарға Испания Корольдігінің қатысуына байланысты Қазақстан аумағы арқылы әскери мүлік пен персоналдың транзитін қамтамасыз ету туралы» Келісім жайы да қаралған еді
Бар болғаны бір жарым ғана парақтан тұратын осы құжатқа әлденеше рет түзетулер енгізілген
Құжаттың келі­сіл­геніне қарамастан, төрт мәрте нота алмасуға тура келіпті
Себеп не сонда? Қазақ тіліндегі мәтінде қателіктер жібе­ріл­ген
Мұны осы жиынға қатысып отыр­ған Сыртқы істер министрінің орын­ба­сары Қ.Омаров та мойындады
Ұят-ақ нәрсе
Мемлекеттік тілге деген көзқара­сымыздың қандай екендігін сырт көзге де осылай паш еттік.
Бар кілтипан құжаттардың орыс тілін­де дайындалатынында болып тұр
Қазақша талаптағыдай аударылмайды
Мұны Сенат төрағасы Қайрат Мәми де аңғартты
Министрлік өзінше аударады
Үкімет келеді де өзінше өзгертеді
Одан Мәжілістің, Сенаттың аудармашылары бар… Қазіргі күні мәлім болып отырғанындай, енді заңдық құжаттардың қазақша мәтіндеріндегі терминдерді түзейтін арнайы топ құрылмақ. Жоғарыдағы жайт сабақ болса керек, еліміздің Сыртқы істер министрлігі шет мемлекеттермен арадағы екіжақты келісімдердің бұдан бұлай тек қана мемлекеттік тілде жазылатындығына уәде беріп отыр
Бұл –  құптарлық игі қадам.
Осы жиында пікір білдірген депутат Ғани Қасымовтың сөзі де назар аударарлық
Расында да қазақстандық-испандық келісімнің үш тілде – қазақша, испанша және орысша дайындалуының қандай қажеттілігі бар? Бұл жерде орыс тілі ретсіз қыстырылған
Келісім Қазақстан мен Испан арасында болғаннан кейін қазақ және испан тілдерінде әзірленсе де болады ғой.
Келесі күні Парламент алдында есеп берген Әділет министрі Берік Имашев та орысшадан қазақшаға аудару мәселесіндегі олқылықты орынды атап өтті
Оның айтуынша, кейбір шенеуніктер мәтіннің қазақшаға аударылуына атүсті қарап, компьютерлік бағдарламаның тү­сініксіз тәржімасын ұсынады екен
«Биыл­дан бастап осындай жағдайлар анықталса, Әділет министрлігі жобаны дайындаушы органның басшыларын және қызметкерлерін тәртіптік жауапкершілікке тарту мәселесін көтеретін болады» деп, тоқ етерін айтты Б.Имашев.
Айналып келгенде, кемшіліктердің орын алуы заң жобаларының мемлекеттік тілде әзірленбеуінен
Осылай ету заң талабы болса да оны жүзеге асыра алмай отырғанымыз мемлекетке сын.
Нұрперзент Домбай
