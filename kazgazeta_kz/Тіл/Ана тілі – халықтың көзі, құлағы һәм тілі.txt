Қазақстан Республикасының Президенті Н.Ә.Назарбаевтың тіл туралы сөздері
Қазақстанның болашағы – қазақ тілінде!
Қазақ тілі жаппай қолданыс тіліне айналып, шын мәніндегі мемлекеттік тіл мәртебесіне көтерілгенде, біз елімізді Қазақ Мемлекеті деп атайтын боламыз!
Ана тілінен артық қазақ үшін бұл дүниеде қымбат не бар екен!
Мемлекеттік тіл – қазақ тілі елімізде тұрып жатқан барлық қазақстандықтарды біріктіретін күш!
Әлем әдебиетіндегі әйгілі жүз кітапты емін-еркін бар бояуымен төгілтіп түсіретін тіл – қуатты тіл, қазақ тілі – сондай тіл!

Жұмабек КЕНЖАЛИН,
«Қазақ газеттері» ЖШС-ның
Бас директоры – 
Редакторлар кеңесінің төрағасы
Осыдан тура 25 жыл бұрын шыр етіп дүниеге жаңа газет келді
Қазақ журналистері алақан ысысып, қуанып қалды: «Елге сөзіміз өтетін бір мінбер келді-ау!» деп
Ол мінберіміз «Ана тілі» еді.
О заман аласапыран кез болатын
Демократия мен жариялылық деп бөркін бір аспанға атқан қазақтың бір ермегі газет шығару еді
Екі-үш адам бірлесіп келіп газет шығаратын
Пәленбай данамен басылған газетті үй-үйге дедектеп жүріп тарататын
Бір ай, екі ай осылайша жан далбасалайтын
Сосын, діңкелеп шаршайтын
Ол шаршау аз ба?! Оның ар жағында газет шығардың екен –‒ баспаханаға берешегің бой көрсетеді, қылтиып
Тасымалға, басқа да орындарға шаш етектен қарыз қазакемнің берешегі жоқ жер болмайтын.
Сөйтіп, азар да безер болып жүріп бөркін аспанға лақтырып ашқан газетін ақыры жауып тынатын.
«Ана тілі» сол дүрмектің ішінен, аласапыранның айқай-шуынан аман қалып, бүгінде апта сайын әр қазақтың шаңырағына сәлем беріп тұратын газеттің бірі
Бастапқыда республикалық «Қазақ тілі» қоғамының үнжариясы болған, ол кейіннен мемлекетіміз тікелей қаржыландыратын басылымдардың біріне айналды
Себебі сол қазақ тілі мемлекеттік мәртебе алды да, ал оның газеті қоғамдық ұйымның үні болып қала беруі жараспайтын шаруа еді
Сөйтіп, көзі ашық, көкірегі ояу кісілер мұны дер кезінде аңғарып, «Ана тіліміз» мемлекеттік басылымдар санатына қосылды
Ал бірақ қазынадан қаржыландырылғанмен «Ана тілі» о бастағы антына адал болды, сертіне сергектік танытты
Газет халықшыл болды
Елдің мұңын мұңдап, жоғын жоқтады
Сол үшін де ол көпшіліктің көзайымына айналды.
Газет бедел алды
Абыройы өсті
Онымен бірге қаламгерлердің де құлшынысына қанат бітті
Бұрын ел ішінде көп журналистердің бірі болып жүрген Жұматай Сабыржановтың, Марат Қабанбаевтың, Сабыржан Шүкіровтердің қаламгерлік қабілеті жарқырай көрініп, шын таланты осы газетте анық байқалды
Бұл ағаларымыздың бәрі-дағы бүгінде ортамызда жоқ
Олардың рухы пейіште шалқысын, аруағы разы болсын айтамыз.
Газет тізгінін ұстаған көрнекті көсемсөзші, қаламгер эстет Жарылқап Бейсенбаевтың, газет өндірісін ұйымдастырудың үлкен білгірі, талантты көсемсөзші Мереке Құлкеновтің, талдамалық дүниелер жазудың хас шебері Мақсат Тәж-Мұраттың, бүгінде газет тізгінін ұстап отырған баспасөз ісінің шебер ұйымдастырушысы, жазушы-журналист Самат Ибраимның шын редакторлық таланты оқырмандар тарапынан лайықты бағасын ала білді.
Бұл мен ашып отырған жаңалық емес, бұған ширек ғасырға жуық уақыт бойына жинақталған газет тігінділері куә
Сол тігінділердің бума-бумасы қазақ баспасөзінің қатпарлы тарихына айналған.
Сол тігінділерді парақтап отыр­саңыз, газеттің мемлекетттік маңызы бар шаруаларға араласпай қалған кезі болмапты
Жекешелендіру жой­қынынан кейін қаңырап қалған қазақ ауылдарының жай-күйі, көрінгеннің қанжығасында кеткен ел дәулеті, қаптаған ұры-қарының жеміне ай­налған аңқау қазақтың зары, қазақты өзіне-өзін жау қылған кірмелердің кісәпірлығы, елім-жерім деп келген бауырларымыздың тоналуы, тағы басқа тақырыптар газеттің нөмір сайынғы айтар әңгімесінің өзегіне айналған
Бұл тақырыптардан «Ана тілі» айналып өте алмаған
Өйткені көзжұмбайлыққа салынып, жауырды жаба тоқуға журналистердің ары жібермеген!
Сол үшін де «Ана тілі» ұлт газеті болды
Ел сүйіп оқитын, оның жансерігіне айналды.
Қазір, заман басқаша, сонау 90-жылдардағы жойқын жанталас бір сәт саябыр тапқан, ел өз дамуының қалыпты арнасына түскендей
Ал бұған қарап «қой үстінде бозторғай жұмырт­қалаған заман» келе қалды екен деп жайбарақат отыруға тағы болмайды.
Әлем әлме-әл мың құбылып, сан-саққа өзгеріп тұр
Ғаламдық қауымдастықтан өзіне лайық орын алсам деген Қазақ елінің ұмтылысы біреуді сүйсінтеді, ал біреудің ішінен пышақ айналмайтындай жағдайда отыр.
Рас, бізде мемлекеттік тілді кешенді түрде дамытудың жоба-жоспарларының ауқымды іс-шаралары жеткілікті-ақ
Ал бірақ оның бәрі өзінен-өзі атқарыла салмайды ғой
Жергілікті жерлерде еліміздің өркенін өсіретін бағдарламалық жұмыстарға жүрдім-бардым қарайтын ақ жағалылар әлі де бар
«Ана тілі» газетінің үлкен бір ауқымды шаруасы жергілікті жерлердегі, ірі өндіріс орындарындағы ана тіліміздің әлі де теперіш көріп отырғанын жалғанның жарығына шығарып, жария ету!
Бізге еліміздің іргесінің бүтіндігі қымбат
Көршілермен жасасқан мәңгілік достық туралы шартымыздың баянды болғаны қымбат
Ал, міне, осы бағытта қазақ рухани әлемінің шоқжұлдыздарының бірі «Ана тілі» газетінің де атқарар ісі, түгендейтін жоғы шаш етектен
Тарыдай шашылған қазақтың мұңы мен өз еліміздегі отандастарымыздың ауызбірілігі бәрінен қымбат
Осы бағытта «Ана тілі» газеті түрлі бастамалар мен акциялардың тұтқасынан ұстай білді
Әнебір жылдары Алтай жеріндегі, Моңғолия еліндегі қандастарымыздың қам-қарекеті журналист қаламына іліксе, көршілес Ресей жеріндегі Омбы қазақтарының тұрмыс-тіршілігі де тіл газеті қызметкерлерінің назарынан тыс қалмады
Осы экспе­дициялық сапарнамаларға байланысты еліміздің түкпір-түкпірінен үн қатысу көптеп түсті.
«Ана тілі» – «Қазақ газеттері» жауап­кер­шілігі шектеулі серіктесті­гіндегі бас басылым саналады
Сондықтан да, ол жас журналистердің шеберлігін шыңдайтын ұстахана деп те аталады
«Ана тілінің» мектебі мың сан бояулы рухани әлемімізді, әдет-ғұрып, салт-дәстүрімізді қадірлеу-қастерлеу мектебі
Қазір Елбасымыздың тікелей бастамасымен Мәңгілік Ел ұғымының мән-мағынасын, пәлсафалық қырларын игеру, оқу, оның мұратына жету жолындағы қат-қабат ізденістер жүріп жатыр
Осынау сүре соқпақта «Ана тілінің» де өзіндік үні, тарихқа айтар сөзі аз болмаса керек!
Ел ішінде не жаман? Дәлелсіз, дәйексіз айтылған қаңқу сөз жаман
Өткен ғасырдың 90-жылдарының топалаңынан аман қалып, ұлт атауымен аталатын «Қазақ газеттері» жабық акционерлік қоғамына кіріп, бірнеше мыңдаған оқырманның жүрегіне сәуле түсіріп отырған газетіміз жекешелендірудің жұмырында жұтылып кетіп қалмас па екен деген әңгіме де жоқ емес, бар қазір…
Бұл былтырдан бері құлақты сарсытып, тыныштық бермей, жүйкені жұқартып жүрген шаруа
«Қазақ газеттерін» ашқан да, енді оны жабатын да жекешелендіру маңайындағы шенеуніктер емес
«Қазақ газеттерін» құрған да, оның болашақ тағдыры да тікелей Елбасының қолындағы шаруа
Президент Н.Ә.Назарбаев кезінде ел руханиятына айрықша еңбек сіңірген, ұрпақтар сабақтастығына дәнекер бола білген, алайда нарықты экономиканың қылбырауына шатылған республикалық бірнеше газеттер мен журналдарды жойдасыз шырғалаңнан құтқарып қалған болатын
Сөйтіп, Елбасының 1999 жылғы 11-наурыздағы №583 кос өкімімен «Қазақ газеттері» жабық акционерлік қоғамы дүниеге келген еді.
Ел ертеңіне қызмет етіп отырған ұйымшыл ұжымның былтырғы жылдың сәуірмен биылғы жыл аралығында жарғақ құлақтары не естімеді дейсіз?! Сыпсыңдаған сөз бен мысық тілеу­лілердің өсек-аяңы, үйтеді екен де бүй­теді екен деген қаңқу Алматының желді күнгі электр бағанасындай ызыңдады да тұрды.
Міне, осының бәріне «Қазақ газеттері» серіктестігінің құрамындағы «Ана тілінің» еңбекқор ұжымы төзіп те келеді
Өсек-аяң өршіген сайын өршеленіп, өкірте жұмыс істеп те келеді!
Біздің білетініміз, мемлекет құраушы ұлттың тілі – мемлекеттік болғаннан соң оның үні «Ана тілінің» де мәртебесі мемлекеттік болуы тиіс!
Дүние әлемді нұрға шомылдырған Наурыз мерекесімен бірге ширек ғасырлық тойын атап өткелі отырған «Ана тілінің» ақмылтық журналистеріне жазар көбейсін дегім келеді!
Ақ жол болсын!

жұмыс сәті

Қазақ тіліне қатысты мемлекет саясатын қалың жұртшылыққа кеңінен түсіндіріп, бұл жолда қалтқысыз қызмет етіп келе жатқан басылымдардың бірегейі – «Ана тілі» газеті

Тілге қатысты мақалалар газет бетінде «Тіл тұғыры – ұлт ғұмыры», «Тілі мықтының – елі мықты», «Тілге көзқарас – елге көзқарас», «Тілбұзарға – тосқауыл», «Толғауы тоқсан туған тіл», «Тілін білген түбін біледі», «Тіл мен тұлға» секілді айдарлармен үзбей жарық көріп келеді

Ономастика мәселесі – өзекті мәселе
Осыған орай «Жеріңнің аты – бабаңның хаты» айдарымен мақалалар ұсынылуда
«Ұлы дала атау­лары» айдарымен беріліп жатқан материалдардың маңызы ерекше
Бұл дүниелер арқылы оқырман еліміздегі жер-су атауларының қойылу тарихына, сөз сырына қанығуда.
Оқырмандарды көбірек толғандыратын тақырып – термин жайы
Бұл мәселе «Терминология және уақыт» айдарымен берілген мақалаларда көтеріліп жүр
Жұртшылықты халқымыздың бай тілдік мұраларымен танымдық, тағылымдық, этимологиялық, тіл мәдениеті тұрғысынан таныстыру мақсатында «Сөзтаным» беті жыл басынан ай сайын ұсынылып келеді
«Атадан жеткен асыл сөз», «Даналық мәйегі» айдарларымен берілетін жырлардың, қанатты сөздердің де сөз құдіретін тануда көмегі мол.
«Алты Алаштың ардағы», «Тұғырлы тұлға» айдарларымен мақалалар берудегі мақсат – оқырман қауымды елге танымал тұлғалардың ел үшін тындырған жарқын істерімен хабардар ету, олардың тұлғалық қасиеттерін ашу
Білім мен ғылым да газет назарындағы маңызды мәселелер
Бұл тақырыптағы мақалалар «Ұлт болам десең, ұрпағыңды ойла», «Білім көкжиегі», «Талшыбық» айдарлары арқылы орын алады.
Тіл мәселесін өзгелерден бөлек, жеке-дара қарай алмайтынымыз белгілі
Тіл барлық салаға қатысты
Міне, сол себепті де газетімізде тіл тақырыбынан басқа тарих, мәдениет, әдебиет мәселелері, озық салт- дәстүрлеріміз бен әдет-ғұрыптарымызды дәріптеу, жас ұрпаққа тәлім-тәрбие беру жайы да сөз етіледі
Отбасы өміріне арналып, ай сайын берілетін «Шаңырақ» бетінде отбасындағы өнеге боларлық ізгі қасиеттермен қатар, түйткілді жайттар да көтеріліп келеді.
Әдебиетке қатысты «Өлең – сөздің патшасы», «Жыр жолдарынан», «Проза» айдарлары оқырмандарға кеңінен танымал
Бұл айдарлармен талантты ақындарымыз бен жазушыларымыздың шығармалары ұсынылады
«Сирек кітаптар сериясы» айдарымен ескі жырлар, дастандар оқырмандармен қауышып жатса, «Жыл құсы» арнаулы бетінен жастар шығармашылығымен танысуға мүмкіндік бар.
Ұлт басылымы – «Ана тілі» газетінің жарық көргеніне де ширек ғасыр уақыт болыпты
Бәрі кеше ғана сияқты еді
Басылым оп-оңай дүниеге келе салған жоқ
Газеттің жарық көруі «Қазақ тілі» қоғамымен тығыз байланысты
Қоғам құрылғаннан кейін газет шығару керек деген мақсат болды
Реті келгенде айта кетейік, газеттің өмірге келуінде сол кездегі «Қазақ тілі» қоғамының төрағасы, академик Әбекеңнің – Әбдуәли Қайдардың еңбегі зор.

Ол кез компартияның бар уақыты
Орталық Комитет қолдамаса газет шығару қиын
Өзекеңе – Өзбекәлі Жәнібеков ағамызға мың алғыс
Ұсынысымызды қолдады.
Біз «Қазақ тілі» қоғамы құрылмас бұрын академияда «Қазақ тілі» журналын ашу жөнінде жұмыстар жүргізгенбіз
Ал қоғам өмірге келгеннен кейін «Ана тілі» газетін ашқымыз келетіні жөнінде Үкіметке өтініш жасадық
Осы екі басылымды жоғарыдағылар шатастырыпты
«Қуанышты хабар айтамын
«Қазақ тілі» журналы ашылатын болды» дейді Өзекең
Содан біз журнал емес, газет шығарғымыз келетінін, бір түсінбестік болғанын айттық
Содан Өзекең ертеңіне бірінші басшысының алдына тағы барады
Журнал емес, «Ана тілі» газетін шығару жөніндегі шешімге қол қойдырады.
Газеттің аты туралы
1989 жылы 22-қазанда Алматыдағы Әуезов театрында «Қазақ тілі» қоғамының алғашқы құрылтайы болды
Сол кезде Орталық Комитет қоғамның атын «Ана тілі» деп атау жөнінде ұсыныс жасады
Осылай атайық деп сөйлегендер де болды
Алайда құрылтайға қатысушылардың дені «Қазақ тілі» атауына тоқталды
Сөйтіп, қоғам «Қазақ тілі» аталды
Ал «Ана тілі» атауын газет атына бердік.
«Ана тілі» бастапқы ұстанған бағытынан танбай келеді
Ұлт тіліне, руханиятқа қатысты көкейіміздегіні осы басылым арқылы жеткізіп отырмыз.
Жиырма бес жыл бойы газеттің әр санын назардан тыс қалдырған емеспін
Ұлттың, мемлекеттің өміріне қатысты көптеген өзекті мәселелер көтеріліп келеді
Газеттің алдағы уақытта да бүгінгі жеткен биігінен төмендемей, бедел-абыройы арта береріне сенім мол.
Сүйікті газетіміздің туған күнімен тұспа-тұс келіп жатқан Наурыз мерекесі құтты болсын
Баршаңызға жақсылық, мол жетістіктер тілеймін!
Өмірзақ Айтбайұлы, 
академик, халықаралық «Қазақ тілі» қоғамының президенті

Нағашыбек ҚАПАЛБЕКҰЛЫ,
Халықаралық «Алаш» сыйлығының, «Құрмет» орденінің иегері, ҚР Мәдениет қайраткері, жазушы, академик, профессор, Республикалық кітап музейі директорының кеңесшісі
«Ана тілі» газетінің тұрақты оқырманымын әрі авторымын
Бұл газеттің негізгі бағыты тілге негізделген
Газеттің атауының өзінен-ақ басылымда мемлекеттік тілге жанашырылық, бай қазақ тілінің артықшылығы мен өзекті мәселелері ғылыми ізденіске бай мақалалар жиі беріліп тұрады
Әсіресе, маған ғалымдар Р.Сыздық, Ө.Айтбайұлы, Н.Уәли жазған мақалалары ұнайды.
Мен өзім 30-дан астам кітаптың авторымын
Жазушы болғандықтан басылымдағы тіл қолданысына байланысты жазылған мақалалардан сабақ алып отырамын
Әрі журналист ретінде басылымда жарық көрген хабарларға дейін оқимын
Әсіресе, ақпараттардың қысқа да нұсқа, айтар ойдың нақты берілуі көңілімнен шығады
Журналистік материалдан басқа әңгімелердің берілуі, олардың мазмұны да ұнайды
Газетте шыққан көркем шығармалардың барлығын оқып жүремін
Танымдық, адамгершілікке тәрбиелейтін туындылардың талғаммен берілуі өте құптарлық.
Бұдан басқа газеттің безендірілуі, көркемделуі ерекше
Әрбір мақала, әрбір сурет өз орнында тұрады.
Шоқтығы биік, өз үні бар, мазмұнды, сапалы газеттің 25 жылдығымен басылымның барша қызметкерлері мен оқырмандарын шын жүректен құттықтаймын
Шығармашылық табыс тілеймін! Алдағы уақытта да газет қоғамдағы өзекті мәселелерді қопара көтеретініне, оқырмандарының көп болатынына сенімдімін.

Шерубай ҚҰРМАНБАЙҰЛЫ,
филология ғылымының докторы, профессор 
ҚР ҰҒА-ның корреспондент-мүшесі
Еліміздің рухани өмірі мен ақпараттық кеңістігінде өзіндік айрықша орны бар республикалық «Ана тілі» газетіне, міне, биыл 25 жыл толып отыр.
Бұл басылым ширек ғасыр бойы ұлт мүддесіне, мемлекеттік тілдің мерейін өсіруге қызмет етті
Газет кеңестік идеология мен тәлім-тәрбие әлсіретіп жіберген ұлттық сананың оянуына, тілдік сананың өсуіне қажымай қызмет ететін ұлт жаршысына, ана тіліміздің нағыз жоқшысына және тіл төңірегіндегі түрлі мәселелерді талқылау алаңына айналды.
Тәуелсіз елімізбен бірге жасап келе жатқан «Ана тілі» газеті өз міндетін абыроймен атқарып, іс жүзінде нағыз «Ұлт газеті» мәртебесіне лайық қызмет атқарып келеді
Бұл газет ұжымның кәсіби біліктілігі мен тынымсыз ізденісі, ерен еңбегі нәтижесінде қол жетіп отырған жетістік.
Республикамызда жарық көретін жүздеген басылымдардың арасында өз орнын тапқан, бет-бейнесі мен атқарар міндетін айқындап алған бұл басылым тек мемлекеттік тіл ғана емес, ұлтқа қатысты көптеген өзекті мәселелерді де үздіксіз көтеріп келеді
Газеттің «Тіл», «Руханият», «Мәдениет», «Әдебиет», «Білім және ғылым», «Тәрбие», «Саясат» сынды ұлттық құндылықтар мен танымдық тағылымдарға тұнып тұрған тұрақты айдарларынан қоғамның тыныс-тіршілігі мен ұлт өмірінің бүгінгі жай-күйін білеміз.
Тіл – ұлттың ұлы қазынасы, мерейі мен беделі
Ұлтқа, тілге қызмет етуден артық қандай мақсат, мүдде болуы мүмкін?! Сондықтан қазақ оқырмандардың ыстық ықыласына ие болып, ширек ғасыр белесіне үлкен абыроймен жеткен газеттің келешегі бұдан да зор, ғұмыры ұзақ болатынына, ұлттық апталықтың ұлтымен бірге жасап, тілімен бірге түлей беретініне кәміл сенеміз.
Редакция ұжымына шығарма­шылық табыстар тілей отырып, ана тіліміздің болашағы жарқын, мерейі үстем болып, қоғам өмірінің бар саласында мәртебесіне сай қызмет етіп, абыройы арта берсін демекпін!

Аманқос МЕКТЕПТЕГІ,
әл-Фараби атындағы Қазақ ұлттық университетінің доценті, филология ғылымының кандидаты
«Ана тілі» газеті 90-жылы дүниеге келді
Бұл кезде мен Ғылым академия­сының Тіл білімі институтында қызмет істейтінмін
Көп ұзамай Ғарифолла Әнес екеуміз басылымның қызметіне шақырту алдық
Бұл біз үшін үлкен қуаныш болатын
Содан газетке әрбір мақаланы шынайы ықыласпен, зор жауапкершілікпен жаздық.
Ол қиын кезең еді
Мемлекеттік тіл орыс тілі болып тұрған кезде ашылған басылым бірден қазақ тілінің мәселесін көтерді
Бірінші нөмірде «Ов-ев-тен» қашан арыламыз?» деген мақала жария­ланды
Осының өзі-ақ көп адамның санасына сілкініс туғызды
Ата-тегіміздің қазақшалануына атсалысты
Әрине қазір заңды тұрғыдан кез келген азамат тегін әрқалай өзгертуге құқығы бар
Орыстың «ов-ев» жалғауының өзі түркіден шыққан, кейін бұл орыс тіліне судай сіңіп кетті.
Алғашқы ашылған күннен бас­тап газеттің тұрақты оқырманымын
Маған, әсіресе газеттегі тілге қатысты жазылған мақалалар көңілімнен шығып жүр.
Тәуелсіздік алғанымызға жиыр­ма бес жылға жуық уақыт өтіпті
Қазір де қазақ тілі толық мәнінде салтанат құрып тұрған жоқ
Әйтсе де, Тәуелсіздікке дейінгі уақытпен салыстырғанда жер мен көктей айырмашылық бар
Ал қоғамда тілдік ахуалдың қалыптасуына «Ана тілі» газеті өзіндік үлес қосып келе жатқаны айдан анық
Тілді ұлттық дәстүрді дәріптеп жүрген басылымның атқарар игі істері әлі де алда деп ойлаймын.
 

Жанар ТАЛАСПАЕВА,
М.Қозыбаев атындағы Солтүстік Қазақстан мемлекеттік университеті 
Тіл және әдебиет институтының директоры,
 филология ғылымының кандидаты, профессор
Ана тілін қадірлеу – мемлекетіңді, ұлтыңды, өзіңді қадірлеу
Қазақ елі егемендігін баянды етіп, оны әлемдегі озық елдердің қатарына қосу үшін мемлекеттік тілдің жетекші рөл атқаратындығын жас ұрпақтың санасына сіңіріп, өз Отанының нағыз патриоты етіп тәрбиелеу – бәрімізге ортақ, қасиетті парыз
Сондықтан ана тілінің көсегесін көгерту жолында ұлттық руханиятымыздың жаршысына айналған «Ана тілі» газетінің алар орны бөлек.
Ел еңсесін көтеріп, тәуелсіздік алған алғашқы жылдары қалың жұртшылыққа ана тіліміздің қадір-қасиетін, ұлттық болмысымызды сақтап қалудың маңызын насихаттаған төл басылым «Ана тіліне», міне, биыл 25 жыл толып отыр
Ширек ғасыр ішінде ұлт басылымы мемлекеттік тілдің мәртебесін көтеру, ұлттық танымды жаңғырту хақында көп іс тындырып келеді
Әсіресе, ономастикалық мәселелерге байланысты үн қосып, Үкімет алдына мәселе қоюы көңілден шығып жүр.
Бүгіндері қазақ тілінің мәртебесін асқақтату өз қолымызда
Сондықтан тіл реформасында соңғы жылдары қолға алынған терминология саласындағы біріздендіруге «Ана тілі» басылымының ең бірінші болып атсалысуы қуантады.
«Ана тілі» – бұл ел газеті
Бү­гінгі алмағайып заманда ұлттық құнды­лықтарымызды дәріптеп, Қазақ елінің тәуелсіздігінің баянды болуына өзіндік үлесін қосып келе жатқан басылым
«Ана тілінің» беделі арта берсін!

Алматы
Республикалық «Ана тілі» ұлт газеті «Алматы-Болашақ» акционерлік қоғамының баспаханасында басылады
Бұл байырғы, іргелі кәсіпорындардың бірі
1947 жылдан бастап бертінге дейін №1 қалалық баспахана аталып келген
Ал 1996 жылы оның негізінде «Алатау» мемлекеттік баспа-полиграфиялық корпорациясы құрылса, Үкіметтің 2000 жылғы қаулысымен ол «Алматы-Болашақ» акционерлік қоғамына айналды.
«Алматы-Болашақты» белгілі журналист, жазушы, баспагер Ырым Кененбай басқарады
Қазіргі кезде нарықтық экономикаға нық қадам басқан кәсіпорында 200-ден астам адам еңбек етеді.
Бүгінде кәсіпорынның 5 қабатты жаңадан салынған әкімшілік ғимараты бар
Мекеме ең озық заманауи құралдармен қамтамасыз етілген
Жыл озған сайын өзінің техникалық базасын да жан-жақты жаңғыртып, жетілдіріп келеді.
***

Ақтөбе
Еліміздің батыс аймағында тұратын оқырмандарымыз көп ретте Ұлт газетінің Ақтөбеде басылып шығатынын біле бермеуі мүмкін.
Кешегі Кеңес Одағы дәуірінде жұмыс істеген облыстық баспахана негізінде бастапқыда «Отандастар – Полиграфия» болып, кейін атауы «А – Полиграфияға» өзгертілген жауапкершілігі шектеулі серіктестік жұмыс істейді
Мәскеу полиграфия институтының түлегі, осы салада отыз бесжылдық еңбек өтілі бар әмбебап маман Шәкизада Есенғұлова басқаратын ұжымның бес цехында 60 адам еңбек етеді.
Газеттің ширек ғасырлық тойы қарсаңында біз кәсіпорынның бұрыннан сыралғы жетекшісіне жолығып, әңгімелескенімізде қалыптасқан кішіпейіл қалпынан танбай таңдаулы адамдарын атай бастады
Бас инженер Сәндібек Қартов, газеттерді қабылдау пунктінде ЭВМ-нің аға операторы Жәрдемғали Жасжанов, өндіріс меңгерушісі Жұмабике Отарова, баспагерлер Алик Еламанов, Өмірбек Құлбалин, Шабай Өтешов, бас механик Ахмет Тәжімбет, газет цехының бригадирі Сағынбай Шәңгереев, компьютер участогінің бригадирі Жәнел Мәмедова, хатшы – іс жүргізуші Жібек Темьярова, түптеуші – кесуші Тамара Дүзбаева кәсіпке берілгендік пен міндетті тиянақты атқарып, жастарды баулуда
Қазіргі күнде олардың алдының еңбек өтілі отыз жылдан асқан.

Солдан оңға қарай: Байбота Серікбай (тілтану бөлімінің редакторы), Мақсат Тәж-Мұрат (тілші), Ертай Айғалиұлы (бас редактордың орынбасары), Жарылқап Бейсенбайұлы (бас редактор), Бақыт Сарбалаұлы(бас редактордың орынбасары), Төлеген Ильяшев (тілші), Ғарифолла Әнес
1993 жыл. 

Отырғандар (солдан оңға қарай): Гүлжан Бажылдақова (терімші), Айкен Маматаева (корректор), Берен Дүйсебекова (есепші), Мереке Құлкенов (бас редактор), Шәриза Тілеукенова (есепші), Бағдат Бәкірова (корректор)
Екінші қатар (солдан оңға қарай): Шәмшия Жұбатова, (танылмаған), Рая Сағиданқызы (хат бөлімі), Сабыржан Шүкірұлы (тілші), Ханша Сегізбаева (терімші), Бауыржан Бабажанұлы (тілші), Ертай Айғалиұлы(бас редактордың орынбасары), Манарбек Ермұханов (менеджер), Раушан Шұлғаубаева (хатшы-референт), Төлеген Ильяшев (тілші), Марат Қабанбай (бас редактордың орынбасары), Байбота Серікбай (тілтану бөлімінің редакторы), Раушан Төленқызы (тілші), Кенже Сегізбаева (терімші), Рая Ескендірова (тілші)
1998 жыл.

Суретте (солдан оңға қарай): Айман Бабиқызы, Салтанат Өтеуғалиева, Мақсат Тәж-Мұрат, Дағжан Белдеубайұлы, Рахима Қожағұлова.
Түрегеп тұрғандар (солдан оңға қарай): Әділбек Жапақ, Бағдагүл Балаубаева, Асылхан Мамашұлы, Динар Камилова, Мақпал Жұмабай, Марат Әзімхан, Эльмира Ерғазина, Нұржан Асанов, 2007 жыл.
Фотосуреттер Берсінбек Сәрсеновтің жеке мұрағатынан алынды
