Газет қашанда «халықтың көзі, құлағы һәм тілі» қызметін атқарған
Қай уақытта, қай қоғамда болмасын жұртты ақпаратпен сусындатқан басылымдар ел сұранысына ие болған
Мәселен, Жетісу жерінің басты үнпарағы «Жетісу» газеті осыдан тура бір ғасыр бұрын да елге қызмет еткен
Алғашында қазақ, өзбек, ұйғыр, татар, қырғыз тілдерінде хабар таратқан газет «Жетісу ісші халық мұхбыры» («Жетісу еңбекші халқының хабаршысы»)  деп аталды
Аталмыш басылым 1918 жылғы 21 маусымнан Алматыда шыға бастады. 
«Жетісу» газетінің ғасырға жуық дәуірінде халқымыздың небір қаймақ қайраткерлері кенен де кемел ой-пікірлерімен руханият шырағданын маздата жақты
Сол тұстағы газеттің сарғайған беттерінен саясаттың, әдебиет пен журналистиканың қара нарлары саналған Әлихан Бөкейханов, ­Ахмет Байтұрсынұлы, Ілияс Жансүгіров, Мұхтар Әуезов, Міржақып Дулатов, Сәкен ­Сейфуллин, Смағұл Сәдуақасов, ­Абдолла Розыбақиев, Қалыбек Сармолдаев, Жұбаныш Бәрібаев, Ыдырыс Көшкінов, ­Исмаил Тайыров және Мағазы Масанчи сынды арыстардың маңызды мақалалары әлі күнге дейін өзектілігін жойған емес.
Тарихи кезеңдер мен заман талабына орай басылымның атауы да өзгеріп, жаңғырып отырған
Нақты айтсақ, 1918 жылдың маусым-желтоқсан айларында «Жетісу ісші халық мұхбыры» («Жетісу еңбекші халқының хабаршысы»), 1918-1919 жылдары «Көмек», 1920 жылы «Ұшқын», 1921 жылы «Бұқара», 1921-1922 жылдары «Кедей еркі», 1922-1935 жылдары «Тілші», 1935-1954 жылдары «Сталин жолы», 1954-1963 жылдары «Коммунизм таңы» деп аталды
Ал 1963 жылғы сәуірде берілген «Жетісу» атауы бүгінге дейін тұрақты болып келеді.
Айтулы басылымда сол кездегі еліміздің бетке ұстар қаймақтары қызмет еткен
Сара Есова, Сәкен Сейфуллин, Ілияс Жансүгіров, Мұхтар Әуезов, Сәбит Мұқанов, Тоқаш ­Бокин, Ораз Жандосов сынды әдебиет пен журналис­тика алыптарының қолтаңбасы қалған.
Тәуелсіздік жолындағы ерекше оқиға­лардың бірі Желтоқсанның кезінде де басылымның басына біраз қара бұлт үйрілген еді
Ауыр күндер мен сын сағаттарда халыққа қызмет етуін жалғастыра берді
«Жетісу» газетінің тарихтан аманат боп бүгінге жетуіне еңбек еткен әр жылдардағы бас редакторлардың да еңбегі ерен екенін айта кеткен жөн
Мәселен, Сабыржан Шәкіржан, Сабыржан Ғаббасов, Қалдыбай Абдуллин, Исмайл Тайыров, Сара Есова, Жақан Сыздықов, Әбдуәлі Қарағұлов, Пернебек Бейсенов, Мамадияр Жақыпов, Баймолда Мусин, Жақыпжан Нұрғожаев, Нүсіпбай Әбдірахым сынды басшылардың өнегелі ісі әлі де жалғасып келеді
Бүгінгі таңда газетті халықаралық «Алаш» әдеби сыйлығының иегері Әміре Әрін басқарып отыр
«Жетісудан» түлеп ұшқан қалам иелері әлі күнге қызмет орнын мақтан етіп, былтырдан бері басылымның 100 жылдығына орай ағылған алғыс хаттар мен құттықтау лебіздері толастар емес.
Өткен жылы басылымның 500 миллионшы данасы жарыққа шыққан болатын
Бұл газеттің тарихтан бүгінге шындық жалауын желбіретіп жеткенінің белгісі болса керек
Осы мерейлі мерейтойға орай, газеттің тарихы, естеліктер мен қызмет еткен қаламгерлердің шығармашылығы топтастырылған «Ғасыр ғұмыр» атты кітап шығару, «100 жылға – 100 шара» айдарымен 100 игі шара ұйымдастыру жоспарланған.
Бүгінде ақпарат айдынында газеттен өзге, телевизия, радио, ақпараттық сайттар мен әлеуметтік желілер қарқынды дамып, конвергенттік журналистика дәуірі басталғанда өз құндылығы мен бағасын, болмысы мен маңызын жоғалтпай, оқырмандарының сұранысына ие болу әрбір басылымға бұйыра бермейтін бақ
Дәстүрлі журналистиканың тарихын бүгінге әкеліп, болашаққа бағдар ұстанған шежірелі басылым «Жетісу» газетін 100 жылдық мерейтойымен құттықтаймыз!
А.МҰСАБЕКҚЫЗЫ
