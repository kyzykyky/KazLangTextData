Сейдін Бизақов, 
филология ғылымының 
докторы, профессор
Еліміздің тіл саясатын анықтайтын «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасының» негізгі мақсаты ретінде мемлекеттік тілді оқып үйренуге ынталандыру, көпшіліктің кеңінен қолдануына қол жеткізу, сұранысты арттыру, қазақ тілінің лексикалық қорын толықтыру және т.б
маңызды мәселелер атап көрсетілген

Осы орайда мемлекеттік тіл мәртебесін биіктетуге байланысты шешімін табуы тиіс мәселелер аз емес
Мәселен, тәуелсіздік алған жылы өмірге келіп, қазір 24 жасқа толған қалалық жердегі жастардың ана тілінде сөйлеуге құлықсыз екені өкінішті-ақ
Барлық мәселе ниет пен құлықта жатқандықтан, тек ұмтылыс әрі талпыныс қажет деп жүрміз
Тілін үйренсе, қызметі өсетінін, беделі көтерілетінін білсе де, ана тілін үйренуге ықыласы мен құлқы болмай, сіресіп отырған өз қандастарымыздың қатарының сетінемей отырғаны ауыр ойға қалдырады.
Кез келген бөгде тілді оқып үйренудің екі түрлі тәсілі айтылады
Оның біріншісі – мәжбүрлеп үйрету болса, екіншісі – сол тілді құрмет тұтқызып үйрету
Осы аталған екі тәсілдің қайсысы тиімді
Мемлекеттік тіл мәртебесіне ие болған қазақ тілін үйренудің қажеттілігі әркімге де белгілі
Елімізде ширек ғасырға жуық уақытта қаншама қаулы-қарар, бағдарлама қабылдадық, қаражат бөлінді, үгіт-насихат және басқа іс-шаралар жүргізілді
Соған қарамастан қазақ тілін басқаларға мәжбүрлеп үйрету әлі күнге дейін ойдағыдай нәтиже бере қоймады
Ал тілді құрмет тұтқызып үйретудің анағұрлым нәтижелі болатынын қоғамдық ортадағы тұрмыс-тіршілік айғақтап отыр
Қазіргі таңда айтып жүргеніміздей, қазақ тілі – әлемдегі сөздік қоры өте бай, морфологиялық құрылымы икемді, оралымды да ойнақы, жан-жақты дамып жетілген, көркем де қуатты, шұрайлы да шырайлы, әдемі де әуезді, қыры мол, сыры терең, бедерлі де бейнелі, ұлттық бояуы мен қасиетін, табиғатын берік сақтаған, өміршең, кемелденген, тартымды біртұтас, сындарлы тіл
Оның өзінің мәнділігі мен мазмұндылығы, сыпайылығы мен сәнділігі жөнінен де көп тілден озық тұрғанын өзге ұлт өкілдерімен қоса орыстілді өз қандастарымыздың көзін жеткізіп, санасына сіңіру арқылы олардың ана тіліне деген қызығушылығы мен ықылас қоюына жағдай тудыру – алда тұрған үлкен де абыройлы міндеттің бірі.
Біздің тіл мәселесін қолға алғанымызға 25 жылдан асты
Осынша уақыт аралығында тіл саласында үлкен бір жетістікке жете алмадық
Тіл мәселесінің ұзақ уақыт түбегейлі жүзеге аспай, қазақ тілі жаппай қолданысқа енбей жатыр дегенде әлемдік тәжірибені ескеруіміздің керек екені белгілі
Мұны айтып отырған себебіміз көп ұлттылығымен, көп конфессиялығымен Қазақстанға ұқсас малазиялықтардың егемендікке қолы жеткеннен кейін өз тілінің келелі мәселесінің оң шешімін табуы арқасында бас-аяғы он жыл ішінде қолданылуы тым шектеулі малай тілін аяғынан тұрғызып, шын мәніндегі мемлекеттік әрі ұлтаралық тіл дәрежесіне көтере алуы – үлгі тұтарлық жайт
Өз республикасында малазиялықтар халықтың 48 пайызы ғана
Даяк, кадазан, меланау, тағы басқа туыс халықтарымен қоса есептегенде халықтың 53 пайызы, қалғандары қытайлар (37 пайыз) мен үндістандық тамилдер (10 пайыз)
Ал біздің елімізде қазақтар 67 пайызға жетіп, туыс тілді халықтармен қоса есептегенде халықтың төрттен үшін құрағанмен, ондай жетістіктен алыс қалып отырмыз
Малазияда 1957 жылы ағылшын отарлығы жойылғанда бұл елдің ұлттық элитасы негізінен ағылшын тілінде сөйлеген
Елде малай тілінде сабақ беретін бірде-бір жоғары оқу орны, тіпті малай тілінің түсіндірме сөздігі де жоқ еді
Соны ескеріп, алдағы он жылда ағылшын тілі де ресми тіл ретінде танылып, он жыл өтісімен мемлекеттік әрі ресми тіл малай тілі ғана болып жарияланды.
Мемлекеттік тіл болып жарияланған малай тілін тұғырына қондыру мақсатымен билік басындағылар малай тілінің морфологиялық құрылымын жетілдіріп, емлесін ұштай түсіп, орфографиясын тиянақтауды тіл мамандары ғалымдарға міндеттепті
Өйткені көптілді ортада тілдердің салыстырма бәсекесі – табиғи заңдылық
Егер малай тілі лексикалық байлығы, көркемділігі, әуезділігі, дамып жетілуі жағынан кемшін соғып жатса, оны басқа ұлт өкілдері түгілі ағылшынтілді малайлардың да оны құрмет тұтпайтыны айдан анық еді
Соның арқасында «небәрі 15 жылда малай тілі ұлтаралық қатынас тіліне айналыпты» дейді Малайзияда болып қайтқандар
Осылайша малай тілінің мемлекеттік мәртебесін жариялаған тұста бос ұраншылдық пен науқаншылыққа салынбай, орнықты да өрелі пайымдау негізінде билік орындарының мемлекеттік тілде сөйлеуіне баса назар аударып, сол тілдің іс жүргізу мен қызметтік қарым-қатынаста өз деңгейінде қолданылуын жүзеге асыратын тетікті анықтап алып, дер кезінде іске асырғаны, оны өмірдің барлық саласына енгізіп, қоғамның, күнделікті тіршіліктің ажырамас құралына, билік жүйесінің тіліне айналдырды
Дұрыс жолға қойылған тіл саясатының арқасында малайлар өзара бір-бірімен ғана емес, көп санды этнос құрайтын қытаймен де, тамилмен де тек малай тілінде сөйлесетін жағдай қалыптасқан
Сондай-ақ қытай мен тамилдер де бір-бірімен малайша сөйлеседі.
А.Байтұрсынұлы атындағы Тіл білімі институтының ұжымы өз ғылыми кеңесінде латын әліпбиіне көшер алдында қазақ тілінің емлесін ұштап, орфографиясын жетілдіруге қатысты туындап отырған дау-дамай мен талас пікірді ой елегінен өткізіп, бір тоқтамға, оңтайлы шешімге келу жолын қарастырды
Бұл таяуда ғалымдар мен оқытушылар, ақын-жазушылар мен журналистердің, басқа да тіл жанашыры қаламгерлердің қатысуымен өткізілетін дөңгелек үстелдің даярлығы болды.
«Ана тілі» газетінің 2016 жылғы 18 ақпанындағы нөмірінде Еркін Омардың «Шала қазақ тілі белең алып тұр» деген тақырыптағы мақаласы басылыпты
Мақала авторы қазақ тілінің маманы емес-ау деймін
Өйткені ол сөз тіркесі мен кіріккен сөздің ара жігін ажырата алмапты
Кей тұста сөз тіркесі мен біріккен сөздерді ажырата алмай шатастыратындар болған
Алайда елеулі түрде тұлғалық өзгеріске түсу барысында қалыптасқан кіріккен сөздерді ешкім де сөз тіркесімен шатастыра қоймайды
Автор баратыр, келатыр, істеватыр, деватыр, айтыватыр, ояқта, бұяқта, сояқты секілді ара жігін ажыратуға келмейтін кіріккен атауыш сөздерді сөз тіркесі түрінде жазыпты да, «сөздерді қысқартып, не әріптерін өзгертіп айтуға ешкімнің хақысы жоқ» деп, басқа да жалғамалы тілдердегідей қазақ тілінің де морфологиялық құрылымының дамып жетілу барысында оның сөздік құрамы да молығып, байып отыруының бір тәсіліне кіріккен, біріккен аталымдардың қалыптасуымен байланысты екенінен бейхабар екенін аңғартты
Автордың кіріккен сөздерді «не қазақша емес, не өзбекше емес, не орысша емес, түсініксіз сөздер» деуі мүлде қисынсыз
Сондай-ақ бұл сөздердің қалыптасуын «ана тіліміздің үндестік заңдылығын бұзып сөйлеуге» жатқызуы да білместік
Мұнда үндестік заңының ешқандай қатысы жоқ
Қазақ тілінің ғасырлар бойғы сөздік қорының молығып, дамып жетілу барысында кіріккен сөздер ұдайы қалыптасып отырды
Бүгін, биыл, былтыр, қарлығаш, түрегел, қарақат, біресе, бірдеме, келетін, баратын, жүретін, ағатын, білезік, қызғыш, жетпіс, сексен, тоқсан секілді сөз тіркестерінің ықшамдала түсіп, кіріккен атауыш сөзге айналғаны қазіргі таңда аңғарыла бермейді
Мұндай сөздер тілімізде өте көп
Өкінішке орай, автор кіріккен сөз тұлғаларын ана тілімізді кері кетіретін «шала қазақтардың» сөз саптауына жатқызып, сөздік құрамның жаңа аталыммен молығып, тіліміздің дамып көркейе түсуінің оңтайлы тәсілінен бейхабар екенін аңғартып отыр
Күнделікті басылымда мағыналық дербестігі жоқ сөздердің жиі қолданылуы қазақ тілін оқытып үйретуде қиындықпен қоса ыңғайсыздық тудырып, мұның өзі мемлекеттік тілді құрмет тұтуға кесе-көлденең болып жүргені баршаға аян
Соған орай тіліміздің фонетикалық, лексикалық, грамматикалық, стильдік құрылымының дамып жетілу, жүйелену ерекшелігін айғақтайтын ең оңды да тиімді түзілім болғандықтан, бұрындары сөйлеу тілі мен жергілікті ерекшелікке жатқызып келген кіріккен сөздердің ешбірін қалдырмай, түгелдей әдеби тілдің нормасына жатқызып, қолданысқа ендіруіміз керек деп жүргеніміз тегін емес
Мысалы, орыстілді оқырманның «ұйықтап жатыр» дегенді түсінуге болады, бірақ неге «келе жатыр», «бара жатыр» – жүріп келе ме, әлде жатыр ма деп сұрайтын кезі бар
Бұл сөздің сөйлеу тілінде бара жатыр/бараятыр/баратыр, келе жатыр/келеятыр/келатыр секілді нұсқалары айтылып жүр
Жарыспа тұлғалардың бірін орнықтырып қолданысқа енгізерде олардың изоглосына, демек, ең басым қолданатынын таңдаймыз
Бірақ кейбір сирек жағдайда олардың ең ыңғайлы, морфологиялық тұрғыда жетілген нұсқасын шағын өңірде ғана қолданғанына қарамастан, әдеби тілдің нормасына жатқызу тиімді
Кіріккен және тіркес түріндегі сөз нұсқаларының бірін ғана таңдау керек болғанда, міндетті түрде кіріккен атауыш сөзді әдеби тілдің нормасына жатқызамыз
Жоғарыда келтірген сөздің «келатыр», «баратыр» нұсқасын қолданысқа енгізсек аталған өзекті мәселе өз шешімін табар еді
Кіріккен сөздердің синтаксистік және басқадай сөз тіркесімен жарыса айтылатыны аз емес
Бұл олардың білдірер мағыналық реңкінің өзгешелеу екенімен түсінді­ріледі
Мысалы, қайтеді/қалай етеді, сөйтіп/солай етіп, сосын/сонан соң, өйткені/олай еткені, әкел/алып кел, апар/алып бар, өстіп/осылай етіп, т.б.
Тағы бір айтарымыз, сөз тіркесінің біріккен атауыш сөзге айналып, жаңа сөздің қалыптасуы, оларға қосымша жалғануы арқылы туынды тұлғалардың пайда болуы қазіргі әдеби тіліміздегі сөзжасамның өнімді тәсілінің бірінен саналады
Дей тұрсақ та, белгілі бір жүйені, реттілікті сақтап біріктіріп жазуға келетін сөздер тілімізде әлі де болса жеткілікті
Орыстілді оқырманның неге «қарсы», неге «алады» деп сұрайтындары болады
Егер бұл сөзді тіркес түрінде емес, «қарсалды» деп біріктіріп жазсақ, мәселе өз шешімін табар еді
Үйренівалды, тыңдавалды, күтівалды, жүрівалды, ұйықтавалды, жаттавалды, ұғывалды, көралмады, түсіналмады, бералмады деп қазақ тілін үйренушілерге ыңғайсыздық тудыратын тұсты жөнге келтіріп біріктіріп жазсақ, сөздік құрамды жаңа аталыммен молықтырып, ана тілімізді құрмет тұтуға септігі тиер еді.
Мағыналық дербестігі жоқ сөздердің ішіндегі тілімізде ең жиі айтылатын «жатыр» сөзі көршілес туыс халықтар тілінде кіріккен сөздің қосымшасына айналса, «алды» сөзі біріккен сөздің қосымшасы түрінде жазылады
Біз де осы екі сөздің емлесін оңтайлы етіп бір жүйеге келтірсек, тілімізде көркейте, жетілдіре түсуге қатысты өзекті мәселе өз шешімін табар еді.
Елбасы Н.Ә.Назарбаев: «Біз барша қазақстандықтарды біріктірудің бас­ты факторы болып табылатын қазақ тілінің одан әрі дамуы үшін барлық күш-жігерімізді салуымыз керек» деген еді
Қорыта айтқанда, қолда бар мүмкіндікті дұрыс пайдаланып, қазақ тілін ел өміріне батылырақ ендіріп, қазақ тілі шын мәніндегі мемлекеттік тілге айналатын кезді жақындату алдымен өз қолымызда екеніне жұртшылықтың көзі жеткендей
Тіл жанашырларының қазіргі таңда айтып жүргеніндей, өзіміз құрмет тұтпаған тілді ешкім сыйламайды
Халық өз тіліне өзі иелік етпесе, тіл мүддесі жолында жұдырықтай жұмылып, қалың қауым болып күресе алмаса, заңның да ана тілімізді кең өрісті етуге құдіреті жете бермейтінін өмір көрсетіп отыр
Орыстілді қандастарымызға мемлекеттік тілді құрмет тұтқызу арқылы ғана ана тілін үйренуге деген ынта-ықылас, талап-жігер, құлшыныс пен құлық, қызығушылық пен ұмтылыс, қажетсіну тудыра аламыз.
