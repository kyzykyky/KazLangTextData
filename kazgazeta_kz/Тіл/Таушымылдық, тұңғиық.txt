Күнделікті өмірімізде қыр төсінен немесе көше бойынан, болмаса гүлдер дүкенінен көріп жүрген гүлдеріміздің қазақша атауларын білеміз бе? Бүгінде әлемнің сан тарапынан әкелінетін экзотикалық гүлдерді айтпағанның өзінде, өз жерімізде өсетін немесе өсірілетін сұлулық нышандарын қалай атап жүрміз? Сұлулық сырын түсінген ата-бабаларымыздан қалған гүл атауларын ұмыт қалдырған жоқпыз ба? Осы және осы іспеттес сұрақтар төңірегінде ойлана жүріп, бірқатар қазақша гүл атауларын ұсынуды жөн көрдік. 
Бөртегүл
Тілдік қолданысымызда сирень атауымен белгілі гүл
Гүлдерінің түсі сия көктен бастап, алқызыл, сары, қызыл болып келеді
Өзіне тән жұпар исі бар бөртегүл мамыр айының басынан бастап гүлдейді де, күн қызғанша тұрады, қазіргі таңда оның жүзге жуық түрлері белгілі.
Раушан
Кей жерлерде райхан деп те аталатын гүл патшасы тілдік қолданысымызда роза атауымен белгілі
Ел аузында жұмақтан келген деп қастерленетін раушан гүлі ерекше хош исімен, орала біткен түрлі-түсті күлтежапырағымен ерекшеленеді
Рау­шан гүліне адамдардың құрметі де ерекше
Римде раушан гүлі нәзіктік пен махаббаттың символы деп саналып, «Раушан күні» мерекесі тойланатын болған
Бұл түсінік әлем халықтары арасында осы күнге дейін сақталған
Ақ раушан гүлі негізінен қалыңдыққа сыйланса, алқызыл, қызыл раушан гүлдері аруларға, аналарға сыйға тартылады.
Қалампыр
Еуропа елінен тараған, гүлдері ақ, қызғылт, күлгін болып келетін қалампыр гүлі, әдетте ерлік пен өрлік, қайсарлық пен жігерлілік нышаны ретінде көбіне ер-азаматтарға сыйланады
Олардың бірнеше жылдық түрлері болады
Қалампыр гүлінің аңқыған айрықша исі мен дәмдік қасиетіне орай оны шайға қосып ішіп, түрлі тағам дайын­дауда пайдаланады.
Көктем нұрымен бой көтеріп, қыр мен даланы шоқтай жанған сұлулыққа бөлейтін кәдімгі қызғалдақ (сарғалдақ деген де түрі бар)
Лалагүлділер тұқымдасына жататын көпжылдық қыр гүлін қала халқы ауызекі қолданыста тюльпан деп атап жүр
Оның бұлай аталуына түріктің бас киім деген ұғымды білдіретін «тюрбан» сөзі себеп болған көрінеді
Түріктерде осылай аталатын қызғалдаққа ұқсас бас киім бар екен
Осы күні голландиялықтардың әлемдік сауда нарығындағы көзайым бұйымына айналған қызғалдақтардың отаны – қазақ жері екенін бүгінде барша әлем мойындап отыр.
Нәркесгүл (нарцисс деген атаумен белгілі гүл) − өте кең таралған, хош иісті, ақ, сары түсті гүл ашатын, амариллис тұқымдасына жататын көпжылдық пиязшық өсімдік
Ерте көктемде гүлдейтін гүлдер тобындағы нәркестің табиғатта 20 шақты түрі бар
Алғашында бақша гүлі ретінде өсірілсе, кейін келе гүлінің әдемілігіне қызыққан бағбандар ерте гүлдету мақсатында оны үй жағдайында да өсіретін болған
Нау­рыз, сәуір айларында гүл ашады, гүлдеуі 20-25 күнге дейін созылады
Гүлдері жай күлтелі және гүлпарлы болып екіге бөлінеді
Нәркесгүл пиязшық гүлдердің ішінде ерте және ұзақ гүлдеуімен қатар, бір түбінен бірнеше гүл жаруымен ерекшеленеді
Антибактериалдық, емдік қасиеттерге ие
Нәркесгүлдің кейбір түрінен эфир майы өндіріледі
Парсылар гүлді «наргэс» деп атайтын көрінеді, мағынасы «әдемі көз» дегенді білдіреді екен
Бұған қарап, тіліміздегі нәркес сөз тіркесінің парсылардан ауысқанын білуге болады (1).
Таушымылдық
Кейде жаушымыл­дық деп те аталатын әсем гүл елімізде Алтай тауларының бөктерінде, жапы­рақты және аралас ормандарда, алаң­қайларда, шалғынды беткейлерде өседі
Көбінесе қалың шілік құрайды
Биіктігі 100 см болатын сабағы біртіндеп жуандайтын тамырға жалғасады
Гүлдерінің диаметрі 15-18 см-ге дейін жетеді
Мамыр-маусымда гүлдеп, тамызда жеміс салады
Тұқымы жылтыр, шар тәрізді келеді
Кейбір елдерде халықтық медицинада асқазан-ішек ауруларын, кейбір ісік түрлерін, өкпе ауруын, безгекті емдеуге пайдаланылады
Соңғы кездері тамыр тұнбаларын жүйке ауруларын емдеуде қолданады (2)
Бұл гүл туралы «Раушан гүлінен асып түсуді ойлаған таушымылдық одан хош исімен де, сұлулығымен де емес, қалқиған қалпағымен асып түсіпті» дейді ел аузындағы аңыз.
Су өсімдігі тұңғиық өсімталдығы­мен, ірілігімен және әдемілігімен ерек­шеленеді
Ол үш күн сайын жаңа жапырақ шығарады
Гүлі ақ, алқызыл, күлгін, көк, қанқызыл болып келеді
Қазақстанда аз мөлшерде Жайық өзені маңайында кездеседі.Сенім бойынша тұңғиық гүлі ерекше тылсым қасиеттерге ие саналады
Бәле-жаладан, қаскүнемдіктен қорғайтын бұл гүл жаман ойлы адамдарға жақсылық әкелмейтін көрінеді.
Гүлдер ханшайымы саналатын лалагүл
Қазақша баламасын білмейтіндер бұл гүлді лилия деп атайды
Лалагүл көптеген аңыздарға арқау болған
Бұл гүл орта ғасырларда қарапайым металдарды саф алтынға айналдыратын қасиетке ие деген сенім болған
Қазақстанда кездесетін жалғыз түрі − бұйра лалагүл
Алтай, Тарбағатай, Жетісу (Жоңғар) Алатауында кездеседі
Орманды, таулы, шалғынды жерлерде өседі
Гүлдері ірі, жеке немесе шашақ гүл шоғырына топталған
Жемісі – қауашақ, көп тұқымды болады
Маусым, шілде айларында гүлдейді.
Гүлбаршын (баршынгүл)
Қазақша баламасын білмейтіндер бұл гүлді гладиолус деп атайды
Құртқашаштар тұқымдасына жататын баршынгүл көпжылдық тамыртүйнекті пиязшықтан өсіп шығады
Сұңғақ бойлы, дара сабақты болып өсетін баршынгүлді елімізде Тобыл өзенінің жоғарғы сағасынан кездестіруге болады
«Gladiolus» сөзін латын тілінен аударғанда «семсер» деген мағына береді екен
Шынында, оның 50-80 см ұзындықтағы жұқа, көкшіл жасыл түсті сүйір жапырақтары семсердің пішініне ұқсас келеді
200-ден аса түрлері бар болса, оның он шақтысы еліміздің көгалдандыруында кеңінен қолданылады
Будандастыру, телу жұмыстары арқылы мамандар баршынгүлдің 5000-ға жуық түрін ойлап тапқан.
Өзі нәзік болса да, ерте көктемдегі қардың ызғары мен желдің өтінен қаймық­пайтын өте мықты гүл бәй­ше­шек­тің әлемде 17-ге тарта түрі бел­гілі
Олардың қатарында гректік, византиялық, еңлік гүлі секілді заңғар тауларда өсетін кавказдық бәйшешек түрлерін айтуға болады.Бәйшешектер түрлі-түсті, алуан пішінді болып келеді
Оның эльвис деп аталатын шар тәріздес түрі де бар
Түкті сұрыпты бәйшешектер өте әдемі келеді, олардың кейбіреулері жұпар исімен таңғалдырады.
Ал тілімізде бақытгүл деп аталатын әсем гүл күрделі гүлділер тұқымдасына жатады
Хризантема гүлінің қазақша атауы
Қазақстанда саябақтарда, гүл шаруашылықтарында қолдан өсіріледі
Әлемде оның 200-дей түрі белгілі
Биіктігі 0,5-1,5 м-ге дейін жетіп, көп сабақты бұта түрінде өседі
Жапырақтары күңгірт жасыл, шеті тегіс не тілімденіп келеді, сабақта кезектесе орналасады
Ақ, қызыл, күлгін түсті гүлдері ірі гүл себетіне топтасып, күрделі гүлшоғырын құрайды
Қазан-қараша айларында жаппай гүлдейді (3)
Хризантема Жапонияда сакура, бамбук, орхидея сияқты ерекше қастерлі гүлдердің қатарына жатады
Бақытгүл жайында шығыс аңызында былай делінеді: «Залым да қу ақ айдаһар тіс батырмақ болып көктегі Күнге ұмтылған екен
Ақ айдаһардың тісі мен тырнағы «жұлып түскен» күн сәулелері шашыраған жерде бақыт гүлдері өсіп шығыпты
«Өмір бақи бақытты болғың келсе, хризантема өсір» дейді екен қытай даналығы.
Көрген көзді қуантып, көңілге сұлу сезім сыйлап жүрген мұндай гүлдердің қатарында мамыргүл (акация), меруертгүл (ландыш), қырмызыгүл (календула), шегіргүл (фиалка), сарыгүл, жыланқияқ (ирис), қоңыраугүл (колокольчик), түймедақ (ромашка), т.б
сан алуан гүлдердің бар екені белгілі
Өзге де гүл атауларына алдағы уақытта тоқталармыз
Ал сіздер бүгінде ұмыт бола бастаған қазақша қандай гүл атауларын білесіздер?
Әдебиеттер:
1
«Гүлстан» республикалық ғылыми-танымдық көпшілік журналы
№4, 2010 ж.
2
Иващенко А
А
Қазақстан өсімдіктер әлемі
Алматыкітап баспасы, 2012.
3
«Қазақстан»: Ұлттық энциклопедия / Бас редактор Ә.Нысанбаев – Алматы «Қазақ энциклопедиясы» Бас редакциясы, 1998.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
