Сәмен ҚҰЛБАРАҚ,
филология ғылымының докторы,
М.Х.Дулати атындағы 
Тараз мемлекеттік университетінің 
профессоры
Ата-бабамыздың ғасырлар бойғы асыл арман-мұратына айналған азаттыққа қол жеткізіп, Тәуелсіз де іргелі ел болғанымызға, міне, 25 жыл
Тарих үшін қас-қағым сәт болғанымен, еліміз үшін толағай жетістіктерді еңсерген мерейлі кезең болды
Сөз жоқ, дос сүйініп, дұшпан күйінсе де, бұл жеңістің басында Елбасы Н.Ә.Назарбаевтың сарабдал саясаты, ақыл-парасаты тұрды.
Тәуелсіздік берекелі көктемдей тілімізге де өз әсер-ықпалын, жылы лебін ала келді
Тұп-тура біздің буын елімізде Тәуелсіздіктің қалай орнағанын, алғашқы кезеңде қандай қиындықтарды бастан өткергенін, оны еліміздің бірте-бірте қалай жеңіп шыққанын жақсы біледі
Өйткені олар Тәуелсіздіктің таңы атқанда, бойында жалын-жігері тасқындаған 35-те еді
Яғни бұл буын оған дейінгі Кеңестік дәуірдің тыныс-тірлігін де жақсы сезінді және қазіргі Тәуелсіздік кезеңмен де бірге жасасып келеді.
Алысқа бармай-ақ тіліміздің, діліміздің қандай жағдайда болғанына бірер мысал келтіріп өтелік
Елімізде, әсіресе қалаларда қазақ мектептері мен балабақшалары саусақпен са­нарлықтай болды
Елді мекендердің көпшілігі орысша атаулармен аталды
80-жылдардың соңында Алматыда «Ер Төстік» атты қазақ балабақшасы ашылғанда, Мәскеуден шығатын «Правда» газетінде үлкен әңгіме болғаны есте
Қазақ балабақшасын ашу дау-дамайы мол үлкен мәселе болатын.
Дегенмен, сол тоталитарлық кезеңдегі ел азаматтарының ұлт­жандылығы жоғары еді
«Ананың тілі – айбыным менің» деп өлең шығарған, оның мектепте асқақ рухпен ән болып орындалып, жас жүректі туған елін, тілін сүюге үндеген өлеңнің авторы, ақын, шоқ тілді Шона Смаханұлы қазақтың қайсар азаматы ретінде Алматыда қазақ мектептерінің ашылуына белсенді қатысты
Мұндай азаматтық ерлікпен пара-пар істер жер-жерде, оның ішінде Жамбыл облысында да атқарылып жатты.
90-жылдары, Тәуелсіздіктің елең-алаңында «Қазақ тілі» қоғамы қарқынды жұмыс істеді
Қоғамның жанында ұлтжанды азаматтар бірікті
«Тіл – ұлттың жаны» екені күн тәртібіне өткір қойылды.
Елбасы Н.Ә.Назарбаевтың басшы­лығымен экономикалық қиындықтарды бірте-бірте еңсерген халықтың рухы, болашаққа деген сенімі ол кезде жоғары болатын.
Ономастикаға қатысты бір мәселе: 1995 жылы желтоқсан айында Жамбыл облысы активінің жиналысында азаматтар Жамбыл облысына қарасты Свердлов ауданын Байзақ атына өзгерту туралы мәселе көтерді
Активке қатысқан Елбасы Н.Ә.Назарбаев халықтың орынды тілегін қабыл алып, бір аптаның ішінде Свердлов ауданын Байзақ атымен атау туралы Жарлыққа қол қойды
Бұл кешегі кеңестік кезеңде бірден орындала қоятын арман ба еді?! Бұл – бұрынғы ата-бабамыз армандаған, бүгінгі ұрпақ мұратына жеткен Тәуелсіздіктің арқасы болатын.
Ал ауданның азаттық үшін күрескен, сол жолда зеңбіріктің аузына байланып атылып кеткен Байзақ батырдың атымен аталуы жұртшылыққа не әкелді? Ең алдымен, халықтың ұлттық рухын шыңдады, өткен тарихқа деген құрметін оятып, көзқарасын өзгертті
Халық әділеттілікті сезінді.
Тәуелсіздіктің 25 жылында еліміз экономикада да, ғылым-білім және руханиятта да үлкен белестерді бағындырды
Тәуелсіз Қазақстан мемлекеті болып қалыптасты
Әлем мойындады.
Қазіргі уақытта тіліміз Ата Заңмен мемлекеттік тіл болып бекітіліп, дамып, жетіліп келеді
Рас, әлі де шешімін таппаған түйінді мәселелер бар
Мемлекеттік тіл өз мәртебесінде шаруашылықтың, қоғамның барлық саласын әлі түгел қамтып кете алған жоқ
Биліктің мемлекеттік тілге бірыңғай бетбұрыс жасай алмай отырғаны шындық
Оның объективті-субъективті себептері бар деп білеміз.
Елбасы Н.Ә.Назарбаевтың «Егемен Қазақстан» газетінде жарияланған «Ұлы даланың ұлағаттары» атты жаңа туындысында жазғанындай, билік басында отырған орыстілді қазақтардың үлес салмағы басым
Олардың мемлекеттік тіл талаптарынан шыға алмай отырғаны жөнінде Елбасы: «Абайлай жүріп, ақылға жүгінсек, оның да ыңғайы келіп, реті табылар
Жаңа, жас толқын келіп, тілдің мәртебесін бұдан да жоғары сатыға көтерер
Әрі солай болатынына күмән келтірмейміз» дейді
Бұл да уақыт өте келе өз шешімін табатынына сенеміз.
Осы еңбекте Елбасы тілге қатысты өз ойын және ұрпақ парызын айқын және әдемі жеткізді
«Тіл туралы сөз – ең жанды жеріміз
Алаш арысы Мұстафа Шоқайдың: «Ұлттық рухтың негізі – ұлттық тіл» дейтін сөзі бар
Арғы-бергі тарихты адақтап, әлемдегі мемлекеттердің тіл туралы тұжырымдарына зер салсақ, өзінің тілін «Ана тілі» деп дәріптейтін де, ардақ тұтып қадірлейтін де жұрттың бірі біздің халқымыз екен
Ата-бабаның ұлы дәстүрін, тарихы мен шежіресін, әні мен жырын туған тілінде тыңдап, жүрегінде ұялатып өскен ұрпақтың өкілі ретінде қазақ тілінің бүгіні мен болашағына ерекше мән беремін
Әрине, кешегі кеңестік кезеңде жолы тар, орны төменде болғанын бәріміз білеміз.
Отарлық құрсаудың темір қақпаны ана тіліміздің адымына шідер салып, дамуына кедергі келтірді
Тіл шұбарланды, онымен бірге діл тұманданып, сана күмәнданды
Сана сергітер саңлақ тіліміздің тұсалған кезі еді ол
Оны бүгінгі ұрпақ біз ұмытсақ, келер ұрпақ одан әрі жаңылып, жаза басуы мүмкін
Ұлттың ұлы қазынасы – Ана тілін жаңа ғасырдың биігіне абыроймен алып шығу – бүгінгі ұрпақтың парасатты парызы» деп толғана жазды.
Сол себепті де мемлекеттік тілдің тұғырлы болуы үшін бәріміз жауаптымыз
Тілді қадірлеу, сүю өзімізден бас­талуы қажет
Елбасы айтқандай, мемлекет билігіне келетін жаңа ұрпақ ана тілінің тұнығына қанып, қадір-қасиетін сезініп өсуі керек
Ол үшін, әрине, ең басты тірек – отбасы
Қазақы тілді отбасы – ана тіліміздің қайнар бастауы
Ана әлдиімен, ата батасымен ана тілінің нәрі жас өскіннің бойына кішкентайынан сіңуі тиіс
Бұл өзгенің емес, өзіміздің қолымыздағы шаруа
Тәуелсіздік және ұрпақ алдындағы үлкен парызымыз.
Мемлекеттік тіл дегенде, біз көбіне өзге ұлт өкілдерінің мемлекеттік тілде сөйлеуіне, үйренуіне мән беріп жатамыз
Бұл дұрыс та
Бұл бағытта көп жұмыстар атқарылды
Қазір өзге ұлт өкілдері мемлекеттік тілді біліп, жақсы меңгерсе, қандай қызметте болмасын жол ашық екенін, қажеттілікті жақсы сезінеді.
Бізді ойландыратын бір мәселе – қазіргі қазақ жастарының ана тілін білу жайы
Жасыратын несі бар, көпшілігінің ана тілінде сөйлеуі жұтаң, қара ­байыр, ­ауызекі тіл дәрежесінде ғана
Ал шындығына келгенде, қазақ тілі – сөздік қоры мол, әуезді тіл
Қазақ тілі – бұл Абайдың, Мағжанның, Мұхтар Әуезовтің тілі
Тіл байлығын, көркемдігін, әуен-сазын қазіргі қазақ жастары бойына сіңіре алып жүр ме? Ойланарлық мәселе
Бұл үшін жастарды кінәлауға болмайды
Біздіңше, оның объективті себептері бар.
Филолог ретінде айтарым, қазіргі уақытта мектепте әдебиет пәнінің оқытылуында түйткілді мәселелер бары байқалады
10-11 сыныпқа келген оқушының ойы тек ҰБТ-ны сәтті тапсырып, жоғары оқу орнының грантын иелену болады
Бұған ата-ана да, мектеп те мүдделі
Сөйтіп, оқушының күндіз-түні бар ойы, дайындығы ҰБТ пәндеріне ғана бағытталады, ал әдебиет пәні тасада қалып, оны оқуға оқушының уақыты да, мүмкіндігі де болмайды
Ал көркем шығарма оқымаған, оқуға дағдыланбаған шәкірт ана тілінің байлығын, көркемдігін қайдан, қалай игереді? Кейін көркем шығарманы өз бетінше оқып кетеді дегенге тағы сенгің келмейді
Сонымен, кітап оқымайтын ұрпақ қалыптасады
Кітап оқымайтын ұрпақ қалыптасып келетіні өкінішті-ақ.
Сондықтан Тәуелсіз еліміздің ұлтжанды, халқының тарихын, ғасырлық дүниетанымын, психологиясын, салт-дәстүрін жақсы білетін азаматын тәрбиелейміз десек, өзге пәндермен қатар әдебиеттің оқытылуына бүгінгі таңда аса мән берілуі қажет
Оқытуда бұрыннан қалыптасқан жақсы дәстүрді жоғалтып алмауымыз керек
Бұрын жоғары ­сыныпта тоқсанына кемі екі рет шығарма жазу жұмысы орындалатын
Онда белгілі бір танымал жазушының шығармасы тақырып етіп алынып, оны оқушының білуі қажеттілікке айналса, сонымен қатар шығарма жазу барысында оқушының ойын көркем де сауатты жеткізуі қалыптасатын
Әдебиеттің жанашыр мұғалімдері оқушы шығармасының астына қызыл сиямен резенция жазатын
Сөйтіп, мұғалім оқушының әдебиет пәнінен сауаттылығы қандай дәрежеде екенін анықтап, бағалап, бағыт беріп отыратын
Қазір қазақ әдебиетінің классик жазушыларының бірде-бір шығармасын оқымаған жастар, өкінішке орай, арамызда көптеп кездеседі
Сауатты өмірбаянын, арызын жаза алмайтын оқушылардың бар екені жасырын емес
Бұл үшін тағы да қайталап айтамын, оқушының қабілетіне, талабына кінә артуға болмайды
Бұл оқыту жүйесіндегі әдебиет пәні мұғалімінен де, мектептен де, ата-аналардан да тыс ортақ және күрделі мәселе
Мұның көрінісін тек Жамбыл облысынан ғана емес, Қазақстанның барлық жерінен кезіктіресіз.
Сақау жарнамалар мен түсініксіз атау­лар қазір көпшіліктің ренішін туғызуда
Ұлттық терминологияның қалыптасуында да, үш тұғырлы тіл саясатында да күрделі мәселелер бары айтылуда.
Дегенмен, Тәуелсіздік жылдары мемлекеттік тіліміз дамып, өркендеп келеді
Кейбір мәселелердің шешімін табуы уақыт еншісінде
Тіл мәселесін саясатқа айналдырудың қажеттілігі жоқ
Ол байыпты түрде шешуді қажет етеді
Ең бастысы, өз тарапымыздан ана тілімізге деген қадір-құрмет арта түсуі тиіс
Ал өзіңде қадір-құрмет, жанашырлық болмаса, өзгеден не күтесің
Жамбыл облысында мемлекеттік тілдің мәртебесін көтеруде көптеген жақсы шаралар атқарылуда
Оның бірсыпырасына қатысып, араласып та жүрміз
«Қазақстан-Тараз» телеарнасы мен облыс әкімдігінің тілдерді дамыту басқарамасының бірігіп өткізіп жатқан «Тіл сақшысы» бағдарламасы көп істерге қозғау салуда
Жергілікті баспасөздегі тіл сауаттылығы қазір арнайы мәжілістерде қаралып, жан-жақты талдау жұмыстары жүргізілуде.
Тіл – ұлттың жаны
Қасиетіміз, арда­ғымыз
Бұл әрқайсысымыздың жадымызда болса, құба-құп.
