Баршаға мәлім, 1989 жылы аса көрнекті филолог-ғалым, академик Ә.Қайдаровтың басшылығымен рес­публикамызда Халықаралық «Қазақ тілі» қоғамы құрылып, ЖОО-нда қазақ бөлімдері ашылды
Өз басым осы сәттен ұмытылып қалған қазақшамды қалпына келтіруге ден қойып, аса құштарлық сезіммен, жауапкершілікпен сөздік қор жасауға бет бұрдым
Басқаларды қайдам, мен үшін айтулы оқиға «Ана тілі» Ұлт газетінің жарыққа шығуы болды
Осы басылым арқылы көптеген тілші-филолог ғалымдардың еңбектерімен таныстым және газет менің сүйікті әрі қызғылықты оқу құралыма айналды десем де қателеспеймін.
 «Ана тілі» газетінде осы уақытқа дейін үш мақалам шықты
Бұл жазғандарым газеттегі «Терминология және уақыт» айдарымен жарық көрді.
Біздің БҚММУ-нде оқитын студенттер ішінде қазақ мектебін бітіргендер саны қазір 80%-ға жетіп отыр, ал орыс мектебін бітірген студенттер саны бірнеше есе аз және олардың көпшілігі қазақ жас­тары
Енді, оқытушы-педагогтарымызды алып қарасақ, керісінше, олардың басым көпшілігі орысша оқығандар (қазақ тілін толық білмейтіндер)
Осы жағдай тіл қолдану аясында бірсыпыра қиындықтар туғызып отырғаны айтпаса да түсінікті.
Медицина тілі негізінен латын-грек тілі
Бұл саланы Кеңес Одағы кезінде орта мектептің 8 класында «Адам анатомиясы және физиологиясы» пәні бойынша оқып едік
Сол уақыттан бастап «организм» деген анатомиялық термин сөзді басқаша аударып айтуға болмайтынын біліп өстік
Шындығында, сол кездегі қазақ тіліндегі мектеп оқулықтары қазіргімен салыстырғанда анағұрлым түсінікті және сапалы болатын.
Сонымен 2004 жылы мемтерминком мүшелерінің шешімімен «организм» термині «ағза» болып шыға келді, содан бері «табаны күректей» 12 жыл өтті, әлі күнге сол қалпында айтылады
Біздің студенттер, дәрігер-интерндер де: «3-сыныптағы «Дүниетану» оқулығынан солай жаттап алғанбыз, үйреніп кеттік» дейді.
Енді қараңыз, менің немерем 2012 жылы 3-сыныпқа көшті
1 қыркүйек қар­саң­ында кітаптарын сатып алып келгенде, бірден өзгертіліп басылған жаңа «Дүние­тану» кітабына үңіліп оқи бастадым: Қ.А.Аймағамбетова, Т.С.Идилова, Б.А.Хаджиева – Дүниетану, Алматы, 2012ж
(3-сыныбына арналған оқулық)
4-беті – Адам
Адам организмі
«Адам – тіршілік иесі (организм)
Адам организмі жеке бөліктерден – мүшелер мен ағзалардан тұрады
Көз, жүрек, асқазан, бауыр, өкпе, көз – көру мүшесі, жүрек-мүшелер – қан айналыс мүшесі, асқазан – ас қорыту мүшесі… қаңқа – дененің тірегі».
Осыған байланысты профессор-ғалым М.Ахметов «Медицина терминдерін аударуда ала-құлалық байқалады» атты мақаласында: («Ана тілі», №10, наурыз 2013 ж.) «орган» – мүше емес, ол «ағза», ал мүше – «член» дейді
Ол кісіні көрмесем де, көп жылдан бері медицина саласындағы еңбектері, әсіресе, аса құнды кітабы «Меди­ци­налық терминдер сөздігін» зейін қойып оқыдым, өзіме керекті мағлұмат алып жүргенім рас
Осы кітабында да «орган» – «ағза» болып аударылған, «орган зрения» – көру ағзасы, «орган обоняния» – иіс сезу ағзасы «орган полый» – қуыс ағза, «Орган выделительный» – шығару ағзасы» делінеді.
Биыл немерем 6-сыныпта оқиды
Ма­ған таныс және медицинаға тікелей қатысты «Биология» пәнінің алғаш­қы беттерін қарадым: Авторлары Ә.Әлімқұлова, Ә.Әмбетов, Ж.Қожантаева және басқалар – (Алматы, «Атамұра», 2016 ж).
«Өсімдік – тірі ағза» делінеді
Кітапта аяғына дейін бірде-бір «организм» сөзі кездеспейді.
Бүгінгі күні медициналық ЖОО-нда клиникалық пәндерден дәріс оқу, практикалық сабақ беру өте қиын
Өз басым сол берілген сағаттардың ­10-15%-ын бағдарлама тақырыбынан бастап, мәтіндегі «тайып жығылатын» өрескел қателерді түзетуге, олардың қазақша ұғым-түсінігін дұрыстауға жұмсаймын
Әйтпесе, оқытушы-ұстаз студенттің айтқанын (жазғанын) түсінбейді, ал студент оқытушыны ұқпайды! Осы жерде айта кетейін: орыс тілінен аударылған және әйгілі «Геотар-медиа» басылымынан жарық көрген оқулықтардың өзі – «сырты жылтырауық, іші қалтырауық» кітаптар.
Уақыт талабына сай үздіксіз жетіп жатқан инновация жаңалықтары, жаңбыр­дан кейінгі саңырауқұлақша қаптаған термин сөздер студенттердің ойлау жүйесін қинап жатыр емес пе? Әрдайым әріптестеріме медицина тілі көркем әдебиет емес, сөздерің шұбарланбасын, мән-мағынасы бұзылмасын, ұғымы барынша дәлме-дәл, нақты болсын деймін.
Ескі дәуірдің данышпан оқымыстысы Жүсіп Баласағұнның: «Көп ойлан, жақсы сөйле, нұсқа болсын, сұраса жауабың да қысқа болсын» деген өсиетін қайталап отырамын
Жазған мақалаларымдағы жалпы білім беру саласында жиі айтылатын терминдер мен сөздердің және сөз тіркестерінің дұрыстығы біршама анықталып жатқанын баспасөз бетінен көріп жүрмін.
Мысалы, «анамнез» – анамнез; «бронх» – қолқа, ол «кеңірдек тамыры немесе «ауа тамыр» емес; «активный» – активті, «белсенді» тек қана адамға қатысты айтылады, ал өзге жағдайда «активті» болады
«Диссеминация (рассеивание)» – шашырау, «диссеминированный туберкулез легких» – «шашыранды өкпе туберкулезі»…
Теледидардың жүгіртпе жолында түрлі мекеме-зауыттарға тәжірибелі мамандар, тәжірибелі мұғалімдер, дәрігерлер, медбикелер, аспазшылар, құрылысшылар қажет болып жатқаны жазылып жатады ғой, яғни «опытные специалисты, опытные повара, опытные медсестры…»
Соны практика сөзімен ауыстырып көріңізші
Құлаққа түрпідей естілер еді.
Өз заманының биік тұлғасы, қоғам және мемлекет қайраткері Н.Д.Оңдасынов «Парсыша-қазақша түсіндірме сөздік» кітабында (Алматы, 2003ж.): «Тіл» –қоғамның ең қажетті қатынас құралы
Қазіргі қазақ тілінің сөздік құрамын, даму жолын қарастырсақ, сонау араб, парсы тілдерінен енген қайсыбір сөздердің қазақ тіліне мүлдем сіңісіп, байырғы сөздік құрамына айналып кеткенін көреміз… Орыс тілі мейлінше бай тілдердің бірі
Ол нормаланған, қалыптасқан тіл
Сондықтан оның бір сөзін басқаша жазу, орынсыз пайдалану мүмкін емес
Бұл жағынан да орыс тілі басқа көп тілдерге үлгі бола алады
Ал қазақ тіліне келсек, дәл осындай бірізділік, тұрақтылық байқалмайды! Қазіргі шетелдермен қарым-қатынас барынша дамып, ғылым мен техниканың қарыштап өсу дәуірінде тілге сырттан сөз енбей тұрмайды
Тек осы сөздерді талғап, таңдап ала білуіміз керек» деп жазды.
Академик Дәулеткелді Қияшевтің «Фармацевтикалық термин­дердегі түйткілдер» деген мақаласы («Ана тілі» №37, 2013 ж.) өзіме қатты ұна­ды
Содан үзінді келтірейін: «қарапайым тұрмыстағы сөздерді нақты термин ретінде ғылымның барлық салаларында қолдану қажетті мәселеге айналды
Осыған байланысты терминологиялық сөздіктер әркімнің өз білгенінше жазылып, жарық көруде
Көп сөздіктер арасынан оқырманның көңілінен шықпайтын терминдер кездесіп қалады
Сондағы байқалатыны – терминнің өзгеріссіз алынуы немесе сәтсіз жасалған баламасы болады.
…Терминдік сөздердің біразы мазмұны мен сапасы жағынан сәтсіз жасалып, дұрыс дамуына кедергі болып отыр
Мақалада автор Unguentum (лат.) – орыс тілінде «мазьды» қазақша бір сөзбен «жағылма» деп аударады.
Ал оны екі сөзбен «жақпа май» деп аударса даулы мәселе туындайды» дейді
Академиктің пікірі бір жағынан өте дұрыс, өйткені бұл термин сөз, ол қағидасы бойын­ша бір мағыналы және бір ғана сөз болуы тиіс
Ал екінші жағынан «жағылма» сөзі деп аударғанда оның мағынасы бұзылып кетіп тұр – «жағылма» деген «мазь» емес, ол май емес, жағылатын бояу немесе тіпті «желім» секілді зат болып өзгереді.
Мақала соңында автор фармация бойынша шағын орысша-қазақша сөздік ұсынған екен
Бұны студенттеріме сөздік қорларыңа жазып алыңдар деп жүрмін
Тек қана бір сөз тіркесі – «глазные капли» – көземдік емес, ол «көз тамшылары» болып аударылуы тиіс
Осы мақаланы оқып отырып, есіме көрнекті ақын Қ.Жұмағалиевтің «Тәуіп» атты өлеңі түсті.
«Киікотыны» – бауырға (душица),
Бадананы – бүйрекке (луковица).
Ал көкпекті – жүйкеге (лебеда),
Шипалы деп үйреткен
Әкем бала кезімнен.
Жас андыздың сөлінің (девясил)
Көзге – үлкен себі бар,
Қызанақты ұмытпа (помидор) –
Демікпеге емі бар.
Мінекей, «сөзден – сөз шығады» деген­дей, ақынның осы өлең шумағындағы емдік өсімдіктердің орысшасын жақша ішіне алып (душица, луковица, лебеда, помидор) отырмын
Себебі орта мектеп бітірген, ЖОО-ндағы студент жастардың көбісі мұны біле бермейді.
Сөзжасам деп жерден жеті қоян тапқан­дай етіп енгізген сөздер көбейіп барады
Мысалы, «бейарнамалы», «бейспецификалық», «бейорганикалық», «бейсауат» секілді, қолдан жасалған, ұғым-түсінік бермейтін, кісіні адастыратын сөздерді тықпалап жатыр, бұл тек шеті ғана, үңіле берсең созыла береді
Бұны өз басым тілімізге жасап отырған қастандық деп ойлаймын
«Ауруда шаншу жаман, сөзде қаңқу жаман» дейді халық мәтелі.
Сайып келгенде, терминология ісіне – қазақ халқының өмір-тіршілігін жақсы білетін, өз саласында ой-санасы кемел, Отанымызға деген патриоттық сезімі зор өнегелі мамандар қатысуы тиіс
Тіліміздің тұғырын нығайтайық, ағайын!
Темірғали ҚОҢЫРҚҰЛЖАЕВ, 
медицина ғылымының кандидаты, 
Марат Оспанов атындағы Батыс Қазақстан мемлекеттік медициналық 
университетінің доценті
