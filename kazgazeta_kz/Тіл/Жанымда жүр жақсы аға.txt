Бұл жүрекжарды лебіз сексеннің сеңгіріне көтеріліп отырған  Х.Досмұхамедов атындағы Атырау мемлекеттік университетінің профес­соры, филология ғылымы­ның докторы, Әлеуметтік ғылымдар академиясының корреспон­дент-мүшесі, ҚР Педагогика ғылымының академигі, қазақ тілінің жанашыры Қадыр Өтегенұлы ЖҮСІПКЕ арналады.
Ардақты ұстаз, арынды аға,
Қайталанбас текті еріміз.
Құтты болсын, Қадыр аға,
Келіп жеткен сексеніңіз!
Еділ менен Жайығымның,
Маржан теріп тереңінен.
Жақсылардың өсиетін,
Шешендікпен өре білген.
Жұмекеннің жырын зерттеп,
Қайта араға алып келген.
Сол арқылы қаншама жас
Жыр саңлағын танып келген.
Дәріс оқып, ақыл айтып,
Студентке бағыт берген.
Сөз асылын ұғындырып
Ақындарға шабыт берген.
Түлектерің сан мыңдаған
Еңбегіңді анық көрген.
Атыраудай жыр елінде,
«Қазақ тілі» қоғамында
Төраға боп жүргеніңде.
Өз ұлтыңның қамын ойлап,
Өтті ұйқысыз күндерің де.
Сіздей жанға баға беру
Білесіз бе, қиын маған?
Мен тілеймін аман-есен,
Жүрсе екен деп жанымда ағам.
Қасиетің қайталанбас,
Өн бойыңды шиырлаған.
Дарқан мінез Тәңір берген
Кез келгенге бұйырмаған.
Ақын болып қалам тербеп,
Үндес болған наздыменен.
Сансыз ойлар санаңда өрлеп,
Шабытпенен жаздың өлең.
Жылы сөз де түсінгеннің
Санасына жетер еді-ау.
Қатты айтса деген бар ғой,
Сөз сүйектен өтер еді-ау.
Өзіңіздей ардақтылар,
Ақыл айтып жүрсе ортада.
Айналамыз нұрға толып
Жаздай жайнап кетер еді-ау.
Жылдарыма ұласуда,
Сіз бағыттап бастаған із.
Ғылым жолы ең биік жол
Шежірелі дастан-аңыз.
Осы жолда келесіз ғой
Баянды боп бастамаңыз.
Жасыңызға жас қосылсын,
Ел сыйлаған жақсы ағамыз.
Шәкіртіңіз
Фархат БАЛҒОЖИЕВ, 
Х.Досмұхамедов атындағы ­Атырау мемлекеттік университетінің оқытушысы
