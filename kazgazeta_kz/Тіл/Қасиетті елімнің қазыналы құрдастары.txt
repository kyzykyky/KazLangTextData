Адам баласының басы «Алланың добы» деген, Иранда туып, Түркияда тұрдық, талай жылдардан бері Еуропада – Мүнхен қаласында түтін түтетіп, қызмет істеп, бала-шаға өсіріп жатқан жайымыз бар
Тәуелсіздіктің шапағатын, қайырын бір адамдай көріп жүрген, әр таңда құдіреті күшті құдайға осы бергеніңнен айырма, ұзағынан болсын деп шүкіршілік айтып жүрген қарапайым қазақтың бірімін.
Қазақ демекші, көзімнің ағы мен қара­сындай қос ұлымның үлкеніне Алматының орта мектебін тәмамда­тып, әл-Фараби атындағы Қазақ ұлттық уни­верситетінде оқытқанымды әрдайым мақтан тұтамын
Соның арқасында, міне, елімнен, қазағымнан келін түсіріп, құда-жегжат болмақ арманыма да жетсем бе деп отырмын
Жылына бірнеше рет атажұртқа келіп-кетіп тұру бір басқа да, туған топырақты алшаңдай басып, кәусар ауасын мейірлене жұтып, қолыңнан келгенше Отаныңның бір кәдесіне жарағаныңның өзі бір бақыт емес пе?!.
Алман елінде тұрған маған қаншама қандас бауырларым арнайы ат басын тіреп келеді: біреудің баласы оқиды, біріне дәрігерге қаралу керек дегендей, әртістер, өнер адамдары сапарлап келеді, бұл өмірде әртүрлі жағдайлар болып жатады ғой
Қаншама жылдардан бері осылайша талай абзал жандармен таныс-біліс болып қана қоймай, ағайын-туыстан жақын араласып, дос болып кеттік
Ағайынның қадірін алыстағанда білесің, олар бірде Еуропа төсінде қазақ дастарқанынан дәм татып жатса, енді бірде менің туған жерге келгенімді біліп қалып, қиылып, өтініп, үйінен бір шай бермей қайтармайды.
Оның сыртында Қазақстанға келгісі келетін іскер, бизнесмендерді бірнеше рет алып келдім, екі елдің елшісі де қашанда қос тіл білетін көмекшіге зәру, қолдан келген іске көмектесуге біз де қашанда дайынбыз
Оның сыртында күллі Еуропада тұратын, қала берді Алманияның ондаған қаласында тұрып жатқан қазақ диаспорасының шаруалары да шаш етектен, ол туралы, сірә, кейінірек кеңінен тарқатып айтқаным дұрыс шығар.
Бүгін, міне, соңғы ширек ғасырда тапқан, табысқан, төс қағысқан, анттасқан достарымның басын қосып, Алматының төрінде ақ дастарқан жаймақпын
Басқасын былай қойғанда алпыс деген белес-асуға да жетіппіз, ал мен арты шолып, өз басымды сыйлаған қадірлі жандарға шын көңілден алғысымды айтпақпын.
Бұрын кітап жазған адамдарға таңғалушы едім
Кеудесі мейірім мен дос тілекке толған бақытты жан өз ­достары туралы жақсы сөздерді айтқысы келеді екен, қолы қаламға жүгіріп жазғысы келеді екен…
Дәп қазір сол риясыз достардың бірі туралы ғана бір ауыз ақ тілегімді айтпақпын
Өйткені бүгін жан құрдасымның да туған күні, менімен сыңарласып сол мерейлі белеске ол да шыққалы отыр.
Онымен танысып-біліскеніме де жарты ғасыр өтіпті
Өнемейін ала қағаз кемірген, қолы бір сәт босамайтын досымды көзінше шымшылап, қажасам да, сыртынан «Қазыналы құрдасым» деп мақтан тұтамын
Өйткені ол шынында кітап деген қазынаның үстінде отырған, білімге құныққан, сауық-сайранға сараңдау адам
Алғашқы көргеннен-ақ менің көзімді ашып, «таудан тас арқалама» деп, барлық жүгімді жолда қалдырып, ұшаққа қосымша бума-бума еуро төлеткізіп, кітапқа «тойдырып» жіберуден шаршаған емес
Соның арқасында менің төрімде 10 томдық «Қазақстан» энциклопедиясы, 100 томдық «Бабалар сөзі», «Қазақтың 1000 әні мен 1000 күйі», әрине, ­баспагер құрдасым көз майын тауысып дайындаған 15 томдық «Қазақ тілінің түсіндірме сөздігі» үйге бас сұққан барша қазақ пен немісті таңғалдырып, тізіліп тұр
Құрдасымның арқасында менің үйім қазақша энциклопедиялар мен сөздіктердің қоймасына айналды
Әл-Фарабиден бастап академик Салық Зимановтың томдары, Шәкәрімнің «Иманы», Махамбеттің 20 томы, «Сыр сүлейлері» сериясы, қайсы бірін айтасың, аспаннан шұға орнына кітап жауып, сөрелерім мелдектеп тұр
Менің кітапты қолыма сирек алатынымды білетін ол (бәріміз телефонға телмірген заман ғой): «Сен анау қазынаңды ақшаға қызығып сатып жіберме, балаң оқымаса, немерең оқиды» деп жекіп, оның үстіне «Өзім бір барып тексерем» деп нығыздап қоятыны бар.
Менің жан құрдасымды, бір туған досымды, құрметті оқырман, Сіздер де танып отырған шығарсыздар
Оның қазынасының бір пұшпағынан Сіздер де сусындаған шығарсыздар деген үмітім бар
Сонымен ол өздеріңізге бек таныс – Ғарифолла ӘНЕС.
Осы Ғарифолла құрдасқа білдірген ақ тілегімді баршаңа арнадым, құрметті достар
Баршаңды қатты қысып, сағына сүйдім.
Сүлеймен ШАДКАМ
Алмания 
Мүнхин қаласы
