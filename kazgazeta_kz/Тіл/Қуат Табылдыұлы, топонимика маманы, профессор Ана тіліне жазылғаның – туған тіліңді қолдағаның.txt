«Ана тілі» газетінің маңыздылығын бірнеше тұрғыдан атап көрсетуге болады
Мысалы, мемлекеттік тіл мәселесі
Ол қазір өз тұғырына қонып, өзіне ла­йықты мәртебеге қол жеткізуі үшін әлі де көп жұмыстар жасалуы керек
Ал бұл үшін ақпараттық-наси­хаттық іс-шаралар ауадай қажет
Міне, «Ана тілі» газеті мемлекеттік тілдің өзекті мәселелерін әрдайым көтеріп, қозғап келеді
Екіншіден, қазір біз еліміздегі жер-су атауларын қалпына келтіруіміз керек
Ата-ба­бадан мирас болып қалған жер-су атаулардың көбі ұмытылып барады
Оны қайтадан жаңғыртып, ұрпақ­тар санасына сіңіру мәселесіне көңіл бөлсек құба-құп.
Осы тұрғыдан алғанда «Ана тілі» газетінің ұлттық ономастика мен топонимикаға байланысты «Ұлы дала атаулары» айдарымен жариялап келе жатқан мақалаларын жоғары бағалаймын
Үшіншіден, қазіргі таңда жасыратыны жоқ қазақ тілінің тазалығына қатысты сауалдар аз емес
«Тілбұзарға – тосқауыл» айдарымен берілетін мақалалар сөзді дұрыс қолдануға, тіл заңдылығын сақтауға, жалпы тіл мәдениетін қалыптастыруға үйретеді әрі жауапкершілікпен қарауға үндейді.
Менің ойымша, өз баласына ұлттық тәрбие бергісі келетін әрбір ата-ана, өз елінің тарихы, салт-дәстүрін, әдет-ғұрпын, ұлы тұлғаларын танып-білгісі келетін оқырмандар, сондай-ақ тіл тағдырына бейжай қарай алмайтын азаматтар «Ана тіліне» жазылып, қолдау көрсеткендері абзал деп білемін
Газетке жазылуға атсалысайық!
