Мемлекеттік тіліміздің өркен жайып, өрісін кеңейтуі бүгінгі таңда ақпараттық-технологиялық салалардағы қолданыс аясының артуы­мен де байланысты болып отырғаны шындық
Асылы, тілдің іс жүзіндегі қолданысы, күнделікті хат-хабар алмасулардағы, қоғамдық қарым-қатынастар саласындағы оңтайлы қызметі де оның таңбалануына, сол таңбалардың ыңғайлылығына, компьютер кеңістігінде еркін пайдаланылуына да қатысты екені айтпасақ та түсінікті
Демек, қоғамда кеңінен талқыланып жатқан қазақ тілін латын әліпбиіне көшіру мәселесі осы тұрғыдан алғанда өзекті әрі күн тәртібінде тұрғаны анық. 
Жуырда Қазақстан Жазушылар одағында өткен латын әліпбиіне көшу және мемлекеттік тілдің бірыңғай стандартты әліпбиінің нұсқасын талқылауға арналған жиында да келелі әңгіме қозғалғанын айта кеткеніміз жөн
Аталған шараға Қазақстан Жазушылар одағы басқармасының төрағасы Нұрлан Оразалин, тілші-ғалым, академик Өмірзақ Айтбайұлы, филология ғылымының докторыЗейнеп ­Базарбаева және бірқатар ақын-жазушылар, БАҚ өкілдері қатысып, ой-пікірлерін ортаға салды.
Елбасының «Болашаққа бағдар: рухани жаңғыру» атты бағдарламалық мақаласында айтылғандай: «Қазақ тілін біртіндеп латын әліпбиіне көшіру жұмыстарын бастауымыз керек
Латыншаға көшудің терең логикасы бар
Бұл қазіргі заманғы технологиялық ортаның, коммуникацияның, сондай-ақ ХХІ ғасырдағы ғылыми және білім беру процесінің ерекшеліктеріне байланысты» деп атап көрсетуі ана тіліміздің келешегін жарқын етуге жасалған нақты қадамдардың бірі болып отыр.
Естеріңізде болса, Қазақстан Республикасы Парламенті Мәжілісінде латын әліпбиінің бірыңғай стандартын енгізу мәселесіне арналған парламенттік тыңдауда Тілдерді дамыту және қоғамдық-саяси жұмыс комитеті Ш.Шаяхметов атындағы тілдерді дамытудың республикалық үйлестіру-әдістемелік орталығының директоры Ербол Тілешов латын әліпбиінің нұсқасын таныстырған болатын
Жазушылар одағында өткен жиында да осы нұсқаға байланысты зиялы қауым өкілдері өз көзқарастарын білдіріп, өзге де жайттарға тоқталды.
Жиынды кіріспе сөзімен ашып, жүргізіп отырған Қазақстан Жазушылар одағы басқармасының төрағасы Нұрлан ­Оразалин сөз басында Президенттің «Болашаққа бағдар: рухани жаңғыру» атты тарихи еңбегі барша қоғамдық ортада қызу талқыланып, бүгінгі күннің өзекті тақырыбына айналып отырғанын тілге тиек етті
Қазақ тілін латын әліпбиіне көшіруге байланысты өзінің пайы­мын жеткізді
Латын әліпбиіне қатысты Парламент тыңдауында ұсынылған жобаға тоқталды.
Халықаралық «Қазақ тілі» қоғамының президенті Өмірзақ Айтбайұлы «Латын әліпбиіне көшу – тарихи таңдау» тақырыбында баяндама жасады.
Ол өз сөзінде бұл мәселе ұзақ уақыт бойы әбден талқыланғанын атап өтті
Әсіресе А.Байтұрсынұлы атындағы Тіл білімі институ­тының мамандары атқарған іс-шаралар ұшан-теңіз екеніне тоқталды.
– Ұлттық жазуымызды өз еркімізге сай, бүгінгі графикалық қажеттіліктеріміз бен болашақтағы мүмкіндіктерімізді ескере отырып жасақтап алу – зор тарихи мүмкіндік
Бұл мүмкіндіктен айырылып қалмауымыз керек
Осы уақыт аралығында латын графикасына негізделген жаңа қазақ әліпбиінің көптеген үлгілері мен нұсқалары әзірленді
Бұған түрлі сала мамандары қатысты
Бұл дұрыс та
Сол көптеген әліпби нұсқалары екшеле келгенде екі бағыттағы жобаның жіктелгені байқалады
Оларды шарты түрде тілшілер жобасы және бағдарламашылар нұсқасы деп бөлуге болатын секілді
Әлбетте, екі тараптың да айтар уәжі, келтірер дәлелі орынды, негізді
Сондықтан да бізге әліпбидің барша қырын, барша мүмкіндігін, артықшылықтары мен кемшіліктерін толық ескерген, кемінде алдағы 50-60 жылдай даму болашағымыз жайлы болжамдарды қамтитын, түрлі тараптың көңілге қонымды талап-тілектері мен ұсыныс-пікірлерін қаперге алған жобаны бекітіп, жедел іске асыруға кірісу қажеттігі сөзсіз
Ол үшін, ең алдымен, латын графикалы қазақ әліпбиін жасақтау тұжырымдамасын әзірлеп, мамандардың жан-жақты талқылауынан өткеннен кейін ресми жоғары деңгейде Елбасының жобасы ретінде бекіту қажет
Бұл тұжырымдама жобасында латын графикасына негізделген қазақ әліпбиін әзірлеуде басшылыққа алынатын басты қағидаттар тұжырымдалғаны жөн, – дей келе басты қағидаттарды атап өтті.
Негізгі баяндаманың бірін жасаған филология ғылымының докторы Зейнеп ­Базарбаева латын графикасы арқылы ақпараттық кеңіс­тікке еркін кіруге болатынын, латын графика­сына көшкенде жаһандану үдерісіне және озат тех­нологияға сәйкес қоғамымызға әлемдік ақпараттық кеңістікке кіруге мүмкіндік ашылатынын айтты.
– Қазақ тілін латын графикасына көшірудің ұтымды жақтары бәрімізге белгілі және біз латын графикасына жартылай өткен сияқтымыз
Қазір бәрі ұялы телефонды, ғаламторды, неше түрлі гаджеттерді пайдаланады
Күнде-күнде ла­тын графикасында бізге ақпарат келеді, біз оған жауап береміз
Латын графикасына кө­шуге өте қолайлы уақыт келді
Қазақстан қо­ға­мы латын графикасына көшуге дайын
Бұрын қарсы болғандар да өз пікірін өзгертті, – деді.
Тілші-ғалым соңғы кезде қазақ тілінің мәртебесі мемлекеттік тіл ретінде көтеріліп, оның ықпалы өзіміздің Отанымызда да, шетелдерде де өскенін атап өтті
Шетелдік қазақтар өздерінің Қазақстанда тұратын отандастарымен қатынасқанда, қазірдің өзінде латын жазуына негізделген ақпараттық жүйелерді қолданатынын, сондай-ақ оларға да қазақ тілін үйрену оңайырақ болатынын айтты
«Латын графикасына көшу мәселесін бірінші болып бірауыздан қолдаған ғалым-тілшілер, өздерінің мамандығына байланысты бұл идеяның қажеттілігін жақсы түсінеді
Қазақ тілінің мемлекеттік статусына лайық қолдануы, жаһандану процесі мен өмірдің цифровизациясы және ақпараттық технологиялары – осының бәрі латын графикасына көшу мәселесінің маңыздылығын арттырады» деді З.Базарбаева.
Ғалымның айтуы бойынша, әр тілдің әліпбиі дыбыстарды шартты түрде таңба­лайды
Оның жетіспеушіліктері мен кемшіліктері орфография қағидаларымен өтеледі
Латын графикасына негізделген қазақ әліпбиін жасағанда фонологиялық және орфографиялық заңдылықтарды ескеру керек.
Баяндамашы өз сөзінде латын әліпбиіне қатысты дайындалған жобалардың артық­шылықтары мен кемшін тұстары туралы көзқарасын білдірді
Парламент тыңдауында ұсынылған жобаны талқылау енді басталғанын айтты
Жастарға және шет тілін білетіндерге ұсынылған жоба қиыншылық тудырмайтыны, дегенмен, әлі уақыт бар екенін атап өтті.
Жиында қаралған мәселе бойынша ақын-жазушылар Бексұлтан Нұржеке, Иран-Ғайып Оразбаев, Молдахмет Қаназ, Эрнест Төрехан, Марал Ысқақбай, өзге де қаламгерлер ой-пікірлерін ортаға салды
Латын әліпбиіне көшудегі ескерілетін жайттар төңірегінде келелі әңгіме өрбітті
Талқылау мен пікір алмасу соңында қаламгерлер бір тоқтамға келіп, арнайы шешім қабылдады.
Дәуіржан Төлебаев
