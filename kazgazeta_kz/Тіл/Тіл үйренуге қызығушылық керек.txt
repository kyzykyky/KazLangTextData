Бүгінгі күні Елбасы ұсынған үштұғырлы тіл саясаты азаматтардың құқықтарын қорғау саласында да өзекті болып отыр
Қоғам тыныштығын күзету жолында аянбай тер төгіп келе жатқан жандар қатарында көп тіл меңгергендер аз емес
Біз сөз еткелі тұрған азамат – Ақтөбе облыстық ішкі істер департаментінің қызметкері, полиция майоры Ұран Бермағанбетов солардың бірі.
Ол балалық шағынан полицей формасына қызығып, осы салада қызмет етуді армандады
Игі мақсатына жетті де
Бүгінде Ішкі істер департаментінде кадр жұмысы басқармасының жеке құрам жөніндегі инспекциясының ерекше жағдайлар жөніндегі аға инспекторы болып қызмет атқаратын Ұран бастаған ісін соңына дейін сапалы атқаруға дағдыланған
Әкесі – Алматы теміржол көлігі институтының философия кафедрасының басшысы, анасы – балабақша тәрбиешісі
Олардың абзал қасиеттерін бойына сіңірген офицердің алға қойған мақсаты айқын әрі нақты
Мемлекеттік және ресми тілдегі құжаттарды еркін әзірлей алатын сауатты қызметкер Ұран Бермағанбетов ағылшын тілін де жетік меңгерген.
– Үш тілді меңгерген азамат болып қалыптасуыма мектептегі ұстаздарым көп еңбек сіңірді және Ұлыбритания елінің әдебиеті мен мәдениетіне, тарихы мен дәстүріне деген қызығушылығым үлкен әсер етті, – дейді кейіпкеріміз.
Ол қызмет бабымен түрлі қалаларға, өзге мемлекеттерге іссапарға шығып жүргенде ағылшын тілін жетік меңгергенінің айтарлықтай пайда тигізгенін айтады.
– 2004-2005 жылдары жол патрульдік полициясында қызмет атқарған кезімде бір қызық жайға кезіккенім бар
Шетелдің бір азаматы ағылшынша сөйлеп, «Эйша» қонақ үйінің мекенжайын сұрайды
Қасымдағы әріптесім түсінбей маған қарап қояды
Мен оған қонақүйді іздеп жүргенін айттым
«Эйша» сөзін ұмытып, есіме түсіре алмағандықтан жақын жерде орналасқан «Ақтөбе» қонақ үйіне алып бардым
Діттеген ниеті бұл емес екенін алға тартқан ­шетел азаматы қайталап айтқан соң барып «Эйша» сөзінің «Азия» екені есіме түсіп, сол қонақүйге жеткізіп салдық.
Ұранның еңбек жолы әуелде мүлде басқа арнада басталған
Жеке кәсіппен шұғылданған ол Отан алдындағы азаматтық борышын өтеген соң ғана полиция қызметіне келіпті
Алғашқы кезеңде қызметтік ісқағаздарын жүргізудің машақаты жетерлік болды, ал қазір мүлде басқа жүйе
Қағазбастылықтан арылдық, ғаламтор желісінің артықшылығы өз алдына, хат алмасу, керек десеңіз қылмыстар, орын алған оқиғалар ортақ базаға тіркеліп отырады, қажет мағлұматтарды қиналмай табасыз
Соның нәтижесінде қызметкерлердің кәсіби шеберлігі жетілді, қоғамдағы қолайсыз жағдайлар азая түсті
Ұран Бермағанбетов қызмет атқаратын инспекцияның негізгі бағыты – ішкі істер департаментінің жеке құрамы арасындағы заң бұзушылықтардың алдын алу, болдырмау, болған жағдайда тергеулер жүргізіп, жаза қолдану, департамент бастығының атынан бұйрықтар даярлау
Әріптестері оның жүктелген тапсырманы тез, сапалы орындайтындығына дән риза.
Тынымы жоқ жауапты қызметте жүрсе де майор Бермағанбетов отбасы мүддесін жадынан шығарған емес
Зайыбымен екеуі ұрпақ тәрбиесіне ұдайы көңіл бөліп келеді
«Бала алғаш көргенін есінде сақтайды, өзін соған қарап бейімдейді» дейді ол
Жұмыстан бос уақытында шахмат ойнағанды, гитара тартқанды ұнатады
Бұл қасиеттері баласына дарығанын қалайды
Несі бар, жақсы ниеттің жүзеге асқанын біз де тіледік.
Ақжүніс ЖӘЛЕНОВА,
Ақтөбе облысы ішкі істер департаменті 
мемлекеттік тіл және ақпарат бөлімінің маманы
