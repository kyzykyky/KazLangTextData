Аналар мерекесі қарсаңында мен де өз анамды еске алып, өзім білетін қайырымды істерін оқырмандарға жеткізуді жөн көріп отырмын

Айбарша анамыз 1917 жылы 20 наурызда Қызылорда облысы, Қазалы ауданының Арықбалық ауылында дүниеге келген
Өзінің айтуынша, шешесі Базар әжеміз, оқып білім алмаса да, өмірден көрген-түйгені мол, өте қайырымды жан болған екен
Әкесі ертерек өмірден қайтып, дүние-мүлікке анасы иелік етті.
Сонау 1928 жылдардағы аштық ке­зінде «кейіннен бір қайтарымы болар» деген оймен барлық ­мал­ын ағайын­дарына, таныстарына, көршілеріне таратып берген
Шынында да, кейіннен халықтың тұрмысы түзелген соң, осы игілікті ісінің қайтарымы болған.
Анамыз әкеміз Әбдімәжитке тұр­мыс­қа шығып, кең пейілді отбасына келін болып түседі
Дүниеге он бала әкеліп, соның алтауын аман-есен өсіріп, тәр­биелеген апамыздың түс жорығыш­тық қасиеттері де бар еді
Балаларының хал-жағдайын айтқызбай-ақ сезіп жүретін.
Өмірден қиыншылықты, аш­тықты, соғыс зардабын, жоқшы­лықты көп көргендігінен болар, шешем қолынан келсе барлық адамға көмектескісі келіп тұратын
Ауылда көрші әйелдер жиі-жиі біздің үйге жиналып, ортадағы үлкен сары самаурынмен шай ішіп, әңгіме-дүкен құрып отырушы еді
Жас­тау кезімде байқамаппын, есейе келе білгенім, ол аналар біздің үйге тектен-тек келмейді екен
Олар осы отырыс­тарында кімнің тұрмысы өте нашар, кімнің баласының киімі жұпыны, оларға қалай көмек көрсетуге болады деген мәселелерді араға салып, ақылдасатын
Сол кездегі біздің үйіміз «Аналар үйіне» ұқсаушы еді.
Шешемнің бастауымен ауылдың аналары бірігіп киіз басып, өрмек, алаша тоқитын
Осы сияқты қазақтың ұлттық өнерін жас келіндеріне де үйретіп отыратын.
Тағы бір байқағаным, олар өте тату болатын, бір-бірлерін күндемейтін, араларында өсек жүрмейтін, егер ренжісіп қалса «Жақсы адамның ашуы – шәйі орамал кепкенше» дегенді еске алып тез татуласатын.
Айбол БИТУҒАНОВ,
жоғары санаттағы ұстаз
