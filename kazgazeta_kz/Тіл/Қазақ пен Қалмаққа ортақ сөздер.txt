Еділ бойындағы қазақтар тілінде ерекшеленіп, Қазақстанның басқа өңірінен айрықша болып тұратын сөздердің бір тобы – қалмақ тілінен ауысқан сөздер
Мұндай лексикалық өзгешеліктердің молырақ кездесіп отыруы заңды да
Бұл, әсіресе, қалмақ жерін мекендейтін қазақтардың тілінде көбірек байқалады. 
Тарихи деректерге қарағанда, XVIII ғасырдың басынан бастап Кіші жүз қазақтары қалмақтармен қарым-қатынас жасап, көршілес өмір сүрген
Әрбір халықтың тілін оның тарихымен сабақтастыра отырып зерттеу – басты мәселе
Сондықтан ондағы тұрғын халықтың тіл ерекшеліктерін нысанаға алғанда, Еділ өңіріндегі қазақтардың басынан кешкен тарихи жағдайларға да көңіл аударғанымыз дұрыс
ХІХ ғасырдың аяғы мен ХХ ғасырдың бас кезінде қалмақтар Астрахан және Ставрополь губерниясының жерлерін мекендеді
Олардан басқа осында қоныс аударып келген орыстар, украиндықтар, сондай-ақ қалмақтармен аралас-құралас болып кеткен жегжат тума қазақтар да бар
Қалмақтардың шығу тегі біздің жыл санауымыздың алғашқы ғасырында тарихи аренаға шыққан ойраттармен тығыз байланысты екені мәлім.
Тарихта ХІІІ ғасырдың басында ойрат шонжарларының Шығыс Моңғол феодалдарымен жүргізген соғысы ойраттар үшін жемісті болып, олардың феодалдық дәуірлеуін нығайтқаны айтылады
Ойрат феодалдарының бір бөлігі өздеріне бағынған рулармен бірге осы күрестің барысында ХVII ғасырдың бас кезінде мекендеген жерлерін тас­тап, Қазақстанның солтүстік, кейінірек батыс аудандарына көшіп-қонып, Ресей шекарасына жақындады
Ойраттардың осы көшіп кеткен бөлігі орыс деректерінде «қалмақтар» деп аталады
1606-1608 жылдардың өзінде-ақ Сібірдің воеводалары қалмақтардың Ресей шекараларының алдыңғы шептеріне келіп, олармен болған алғашқы соқтығыстарын атап көрсеткен
Осы кезден бастап орыс-қалмақ қарым-қатынастары орнай бастаған
Ресей мен қалмақтардың арасындағы байланыстар экономикалық және саяси сипатта болғанын мұрағат деректері толығымен растайды
Осыдан бірнеше жыл өткеннен кейін қалмақтардың Жем мен Орал өзендері бойына келгенін көрсететін деректер бар
XVIII ғасырдың бірінші ширегінен бастап тікелей қазақ-қалмақ саяси байланыстары қалыптаса бастады
Халықтардың бір-бірімен араласуының нәтижесінде, сөз жоқ, олардың бірінің тілінен екіншісінің тіліне тілдік элементтер ауысты
Демек, қазіргі қалмақ жерінде тұратын қазақтардың тіліндегі диалектілік ерекшеліктер сол кезден бастап-ақ бой көрсете бастағанын жоққа шығара алмаймыз
Бұл өлкедегі қазақ тұрғындарының ішінде қалмақ тілінде жатық сөйлейтіндері көп
Мұндағы қазақтар тілінен әдет-ғұрыпқа, кәсіпке, егін және мал шаруашылығына, тағам, киім, ер-тұрман, құрал-жабдық атау­ларына байланысты едәуір сөздерді кездестіруге болады
Моңғол-түркі тілдерінде көптеген түбір сөздің ұқсас болып келуі заңды
Солай бола тұрса да осындай қазақ, қалмақ тілдерінде бірдей айтылып, ұқсас болып келетін сөздердің ішінен мынау қалмақ тілінен енген деп дөп басып, дәл айтып беретін элементтер де жоқ емес
Олардың бәрін тізіп жатпай, бірер мысал келтіріп өтейік.
Мұндағы ұқсас сөздердің бірқатары адам анатомиясы, дене мүшелерінің атауларына байланысты: қолқа (хол, 112); батыр (баатр, 47), бай (байн, 54), өң (өңг, 99), сұңғақ (сүһах, 103), сақ, сергек (caқ-cepiч, 42), түр (дүр, 74,), қолдың қары (һар, 498)
Киім аттарына байланысты: шұлғау (цугла, 412), көйлек (киилг, 537), жаға (зах, 84); туыстық атауларға байланысты: қазақ (хасық), әке (ака), әже (еджә), аға (ах, 58), бөле (бөл), нағашы ­(нах­цы­ха), қатын (хатн, 42); үй-тұрмысы бұйымы, құрал атауларына байланысты: сыпырғы (сәвур, 69), қанжар (хонжал, 206), балта (балт, 567), шалғы (шалһ, 220), саты (шат, 234); тағамдарға байланысты: бұрыш (бұрш – перец, 372), бал (бал, 245) т.б
Әсіресе, мал шаруашылығына байланысты, малдың аттарына, түр-түсіне, ер-тұрманға байланысты ұқсастық молырақ
Олар: түйе (темән, 69), іңген (ингн, 69), бота (ботхн, 69), айғыр (ажрһ, 147), мал (мал, 147), жорға (жора, 194), теке (теке, 211), серке (серн, 211), қаша (хаша, 347), арыс (арш, тәрте, 142), сары (шар, 147), көк (көк, 147), күрең (күрн, 219), қара (хар, 618).
Аң, құс аттарына байланысты ұқсас сөздер де кездеседі
Мысалы: барыс (барс, 41), бүркіт (бүргд, 48), қара қарға (хар, 116), торғай (торһо, 144), аю (аю, 245), бұғы (бүһ, 328), бұлғын (булһи, 531), сусар (суһср, 228), құр (хур, 513), көк құтан (көк хуты, 609), күшік (кичіг, 627), бөлтірік (белтрг, 627), қаршыға (харцг, 633).
Ұқсас бірдей айтылатын сөздердің ішінде жердің бедеріне, табиғат құбылысына, ауа райына, уақытқа байланысты: төбе (довн, 61), толқын (дольган, 82), балшық (бальчг, 119), ағын (экн, 197), арал (арл, 332), сала (сала, 442), оба (ова, 118); өсімдік атау­ларына байланысты: шешек (цецег, 610), жүзім (үзм, 192), қара бидай (хар буудя, 496), өрік (орг, 190), сөк, жарма (зарм, сөг, 464), жаңғақ (яңһч, 327); сондай-ақ: құдық (худг, 212), тиірмен (теермч, 247), мерген (мергн, 247), терезе (терз, 309), елші (елч, 415), алтын (алтн, 184), темір (төмір, 145), жыл (жил, 110), темекі (тәмкі), татна (тарту), т.б
сияқты көптеген сөздердің қалмақ, қазақ тілдерінде бірдей айтылып, берер мағынасы да ұқсас болып отыратынын көреміз
Бұл ұқсастықтың тарихи және т.б
себептерін ашып беру өз алдына жеке мәселе деп білеміз
Сондықтан бұл өлке қазақтарының тіліндегі жоғарыда келтірген ортақ сөздердің тарихына арнайы тоқталғанымыз жоқ
Мақалада дереккөз ретінде «Қазақ тілінің жергілікті ерекшеліктері» (авт
Ж.Досқараев, Ғ.Мұсабаев), «Қазақ диалектологиясы» (авт.Ғ.Қалиев, Ш.Сарыбаев) «Қазақ говорларындағы диалектілік сөз тудыру» (авт.Ғ.Қалиев) атты кітаптары пайдаланылды.
Асылбек ТАСЫМОВ,
 әл-Фараби атындағы
 ҚазҰУ-дың профессоры
