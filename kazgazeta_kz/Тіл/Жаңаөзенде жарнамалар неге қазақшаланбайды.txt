Елбасымыз Нұрсұлтан Назарбаевтың 2011 жылғы 29 маусымдағы №110 Жарлығымен бекітілген «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасында» «Бұқаралық мәдени спорт және басқада көпшілік шараларды өткізген кезде мемлекеттік тілді кеңінен қолдану сөзсіз қажеттілікке айналуға тиіс» делінген.
Бұл құжатта халықаралық кездесулер өткізіп, шарттарды, келісімдерді және өзге де халықаралық актілерді рәсімдеу кезінде мемлекеттік тіл негізгі тіл болуға тиіс» екендігі айтылған
Жалпы Жаңаөзен қаласында қалалық әкімдіктен бастап, жергілікті мәслихат және қаладағы көптеген мекемелердегі кез келген жиындар әуелден мемлекеттік тілде жүргізіледі
Іс қағаздары да мемлекеттік тілде, жоғарыдан ресми тілде жазылып келген ісқағаздары қазақшаға аударылып жазылады
Қағаз жүзіндегі жұмыстары бастан асатын ведомоства, министрліктердің Жаңаөзендегі мекемелерінде бірқатар мамандардың уақыттарының біраз бөлігі жоғарыдан келген ісқағаздарды қазақ тіліне аударуға кетеді
Мұндай жағдай қаладағы өндірістік мекемелерде көптеп кездеседі
Сонда ҚР Президентінің Жарлығы жоғарыдағыларға әсер етпейтін болғаны ма? Әйтпесе неге олар тапсырма, хат-хабар, ісқағаздарын мемлекеттік тілде жазып жібермейді? Тағы бір айта кететін жайт, оқта-текте «Өзенмұнайгаз» акционерлік қоғамына келіп Үкімет басшылары жиналыс жасайды
Сондайда Үкімет басшысына еріп келген ондаған министрдің біреуінің ұлты орыс болса немесе ұлты қазақ министр­лер сәлемдесу мен қоштасудан әрі түк білмейтін мелекеттік тілге шорқақ болса, шығып сөйлеушілердің бәрі ресми тілде сайрап кетеді
«Алдыңғы арба қалай жүрсе, соңғысы солай жүреді» дегендей оларға біздің жаңаөзендіктер де ілесіп кетеді
Ондайда бірінің аузына бірі түкіріп қойған ба дейсің
Мүмкін қарға қарғаның көзін шұқымайтын шығар
Анда-санда осылай Астанадан келген шенеуніктер қаламыздың рейтингін төмендетіп кеткені болмаса, Жаңаөзендегі жиналыстардың бәрі 100 пайыз мемлекеттік тілде жүргізіледі.
Ал халықпен тікелей жұмыс істейтін мекеме және мемлекеттік органдарда ісқағаздарын толтыру мен әртүрлі жиын­дарда мемлекеттік тілдің қолданыс аясының едәуір кеңейгендігін көруге болады
Солардың бірі – сот органдары
Қалалық сотқа әртүрлі ұлт өкілдері баруы заңды құбылыс
Мысалы, талапкер мен жауапкер екі ұлттың өкілі болуы мүмкін
Немесе екеуінің ұлты бір болғанымен тілдері басқа болуы ғажап емес
Сонда судья қандай күйде болады? Сот процесі қай тілде жүреді? Шыққан шешім қай тілде жазылады? Осы тақылеттес сұрақтарымызға жауап алу мақсатында Жаңаөзен қалалық сотының кеңсе меңгерушісі Тәнібике Тұнықбаеваға хабарласқанбыз.
– Сот ісін жүргізуде мемлекеттік тілді қолдануды үнемі басшылыққа алып отырамыз, – дейді Тәнібике Әжімағиқызы
– ҚР Жоғарғы Сотының «Азаматтық істерді соттың қарауына әзірлеу туралы» 2001 жылғы 13 желтоқсандағы №21 нормативтік қаулысының 3-тармағына сай ҚР АІЖК-нің 14-бабына сәйкес «Сотқа арыз қай тілде берілсе, сот өндірісі сол тілде жүргізіледі деп есептелетіндігі, егер талапкерден арыз берілген тілді өзгерту туралы өтініш келіп түссе, судья АІЖК-нің 14-бабының 2-бөлігіне сәйкес сот талқылауы жүргізілетін сот өндірісінің тілі туралы ұйғарым шығарумен өзгерте алады» деп көрсетілген
Соған байланысты қалалық сот өндірісіндегі 2012 жылы 22 іс, ал үстіміздегі жылдың 5-6 айында 7 азаматтық іс орыс тілінен мемлекеттік тілге ауыстыру тәртібімен қаралды
Қылмыстық істерді қараған кездері 2011 жылы 286 іс мемлекеттік тілде, 15 іс орыс тілінде жүргізілді
2012 жылы 187 іс мемлекеттік тілде, 10 іс орыс тілінде жүргізілсе, биылғы жылдың алғашқы жартысында 91 іс мемлекеттік тілде, 2 іс орыс тілінде жүргізілді
Азаматтық істер бойынша да осындай
Мысалы, 2011 жылы 2549 іс мемлекеттік тілде, 280 іс орыс тілінде жүргізілсе, 2012 жылы 1393 іс мемлекеттік тілде, 328 іс орыс тілінде жүргізілді
Ал биылғы жылдың 6 айы ішінде 1105 іс мемлекеттік тілде, 95 іс орыс тілінде жүргізілді
Кейде талапкердің әлде жауапкердің өтініші бойынша аудармашылардан да пайдаланылады
Аудармашы ретінде іс санатына қарай қаладағы колледж­дер мен мектептерден сауатты мамандар келіп қатысады
Соның нәтижесінде өткен жылы 22, ал биылғы 6 айда 7 азаматтық істі қарау барысында аудармашы қызметі пайдаланылды.
Сондай-ақ Тәнібике Тұнықбаева қалалық соттың жалпы кіріс хат-хабарларын тіркеу бойынша үстіміздегі жылдың алғашқы алты айында тіркелген 5238 құжаттың 4951-і мемлекеттік тілде, 287 құжат орыс тілінде түскендігін хабарлады
Соның ішінде мемлекеттік тілде жазылған құжаттың үлес салмағы 94,5 пайызды құрағанын тілге тиек етті
Ал ішкі құжаттар айналымына назар аударсақ, 197 құжат және 6832 шығыс хат-хабарлары мемлекеттік тілде тіркеліп, рәсімделген
Бұл 100 пайыз мемлекеттік тілдің деңгейін көрсетеді деген сөз
Жалпы қалалық сотта кіріс, шығыс және ішкі құжаттарды тіркеу бойынша өткен жылмен биылғы жылды салыстырғанда мемлекеттік тілдің қолданыс аясын кеңейтуде 7,4 алға ілгерілеушілік бар
Мүмкін бұған олардың «Қазақ тілі – мемлекеттік тіл», «Мақсатымыз – тіл мәртебесін көтеру», «Мемлекеттік тілдің мерейін үстем ететін құжат», «Тілім мақтанышым, тілім болашағым», «Сот істерін мемлекеттік тілде жүргізудің өзекті мәселелері», «Мемлекеттік тіл және сот жүйесі» деген секілді басқа да тақырыптарда жергілікті БАҚ-тарда жарияланған материалдары, сұхбаттары, «Дөңгелек үстел» төңірегінде айтылған әңгімелері ықпал еткен болар, бәлкім
Бұл Ахмет Байтұрсынұлының өткен ХХ ғасырдың басында айтқан «Сөзі жоғалған жұрттың өзі де жоғалады» деген қауіп-қатеріне осы ХХI ғасырдың басында Елбасымыз Нұрсұлтан Назарбаевтың 2011 жылғы 29 маусымдағы №110 Жарлығымен бекітілген «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын» басшылыққа алып, қайтарылған жауап деп бағалауға болады
Аталмыш бағдарлама бойынша мемлекеттік тілдің қолданыс аясын кеңейте отырып, 2020 жылға дейін кезең-кезеңмен әлі талай игілікті істер атқарылатыны күмәнсіз
Ол үшін тек табандылық, жауапкершілік, Отан сүйгіш патриоттық, елжандылық қажет.
Мұндай жақсы да жағымды жаңалықты бүгінгі таңда медицина саласынан да кездестіруге болады
Оның ішінде жаңадан оқу бітіріп келіп, еңбекке алғаш араласқан жас мамандардың мәдениеті, кішіпейілділігі, ұлттық салт-дәстүрге бейімділігі көпшіліктің көңілінен шығуда
Әсіресе медицина саласындағы атамзаманнан қалыптасқан, бұзылмастай қамалға айналған, қатып қалған стандарттан шығып, науқастарға жазылатын дәрі-дәрмектер тізімін (рецепт), аурудың тарихын, жұмысқа жарамсыздық парағы секілді оншалықты көзге көріне бермейтін елеусіздеу құжаттарды жас мамандардың қазақ тілінде жазғандарын жұртшылық аңызға бергісіз әңгіме ретінде айтып жүр
Бұл да жақсылықтың нышаны.
Дейтұрғанмен, қазақылығы қалып­тасқан, ұлттық салт-дәстүрі, әдет-ғұрпы мен дәстүрлі діні, өзіндік ділі мен үні, мемлекеттік тілі өзгелерге өрнек болатын бұл аймақта «бір қарын майды бір құмалақ шірітетін» жағдай да кездеседі
Әлемдік өркениеттің көшінен кейін қалғысы келмей ме, әлде ісім оңға басып, талабым тасып, қалтам доллар мен еуроға толсын дей ме, әйтеуір кәсіпкерлер арасында адам түсінбейтін маңдайшалар мен жарымжан жарнамаларға жаны құмарлар аз емес
Әсіресе ондайларды құрылыс компаниялары мен дүкен, дүңгіршік және базарлардағы қазіргі күннің кәсіпкерлері атанып жүрген саудагерлер арасынан көптеп кездестіруге болады.
Соңғы кездері Жаңаөзенде құрылыс жұмыстары қарқынды жүргізіліп жатыр
Оған Жаңаөзендегі жауапкершілігі шектеулі серіктестіктер мен тендерде ұтқан Ақтаудың құрылыс компаниялары да қатысуда
Жаңаөзендік құрылыс мекемелерінің атауы аталғанда құлаққа жағымды, жүрекке жылы тиетіні анық
Мысалы, құрылыс жұмыстарын жүргізетін жауапкершілігі шектеулі серіктестіктерден «Жер-Су», «Жақ-Жал» (Жақсылық-Жалғас), «Құрылыс монтаждау ЖК», «Өзен құрылыс», «Алғыс», «Өркен-1» деген сияқты атаулармен аталады
Ал Ақтаудан келіп құрылыс жұмыстарын жүргізетін кейбір жеке серіктестіктердің атынан ат үркеді
Шынын айтқанда, әлгі мекемелердің атын атауға жетекшілерінің де бірден тілі келмей қалатын шығар
Маңдайшадағы атын бірден оқып түсіну мүмкін емес
Ал мағынасының қалай екенін екінің бірі біле бермейді
Оған көз үйренбеген басқа қаріптермен бізге жат тілде жазылғандығы себеп болып отыр
Сондықтан ондай атаулар жалпы жұрттың есінде қала бермейді
Мысалы, «NEW dynamic sistem» ЖШС, «Caspian Dive Services» ЖШС, «Design School» деген ЖШС-лардың атауынан не түсінуге болады? Бұлардікі тек қана өзгелерге еліктеу сияқты
Әйтпесе бұл компаниялардың қожайындарына мекемеңнің атауын осылай ата деп ешкім зорлық жасамаған шығар.
Міне, «Қара орысты көргенде сары орыс әкеңдей болады» деп қазақтар осындай болатынын күнілгері болжап білгендіктен айтқан болар
Сондықтан қазіргі демократиялық қоғамда, зайырлы мемлекеттердің белгіленген ережелеріне сай азаматтардың құқығына қол салуға болмайды деп қарап отыра берсек, біз қайда барамыз? Қазақстанның әрбір азаматы үшін ел Президентінің тапсырмаларын орындау міндет
Орындамау заңға қайшы, құқық бұзушылық болып есептеледі
Мемлекеттік тіл туралы ҚР Заңын, Елбасы Жарлығымен бекітілген бағдарламада айтылғандарды, ҚР Үкіметінің Қаулысында көрсетілгендерді орындамау заң талаптарын аяқ асты етіп, мойындамағандықтың белгісі емес пе?! «Елбасы мен Үкіметтің Қаулылары мен тапсырмаларын неге орындамадың?» деген талап қою біреудің құқығына қол салғандық болып есептеле ме? Сондықтан құрылыс компаниялары мен кәсіпкерліктің басқа сала, нысандарындағы жоғарыдағыдай келеңсіздіктерді бір жүйеге түсіріп, ізгілендіретін уақыт жетті.
Осындай жағдай азық-түлік, киім-кешек, күнделікті тұрмысқа қажетті заттар сататын дүкен маңдайшаларында да көптеп кездеседі
Қаладағы «Бөкен» және «Жібек жолы» базарлары мен сол төңіректегі сауда орталықтарындағы сау­да нүктелерінен мұндай жарнамаларды іздемей-ақ табуға болады
Қазақша жазса сатып тұрған заттары өтпей, әлде бағасы кеміп қалатындай өзге тілде бәсекелесіп, жарыса жазып қойғандар бар
Көпшілігі мерзімі әлдеқашан өтіп кеткен көшірмелер
Олардың қоғамдық орындардың, яғни базарлардың сәнін кетіріп, ажарын қашырып тұрғаннан басқа түк пайдасы жоқ
Сол үшін базарлардың басшылары мен сауда орталықтарының жетекшілері майып маңдайшалар мен жарымжан жарнамаларды түзетіп, мемлекеттік тілдің қолданыс аясын кеңейтуге атсалысады деп сенеміз
Себебі «Кемедегінің жаны бір»
Жаңаөзенде атқарылып жатқан жақсы істерге нұқсан келтіргендерді тезге салуға құзырлы орындар батыл кіріскенін тұрғындар қалайтыны анық.
Елбасымыз Нұрсұлтан ­Назарбаев «Қазақстан – 2050» Стратегиясы – қалыптасқан мемлекеттің жаңа саяси бағыты» атты Қазақстан халқына Жолдауында мемлекеттік тілдің маңыздылығына тоқталып: «Біз алдағы уақытта да мемлекеттік тілді дамыту жөніндегі кешенді шараларды жүзеге асыруды табандылықпен жалғастыра береміз» деп атап көрсеткен болатын
Мемлекет басшысының тапсырмасын бұлжытпай орындау Қазақстан Республикасының әрбір азаматының міндеті
Сол үшін майып маңдайшалар мен жарымжан жарнамаларды болдырмауға қоғам белсенділері де атсалысқаны жөн.
Мұратбай ҰЛЫҚПАН,
Қазақстан Журналистер одағының мүшесі
Маңғыстау облысы
