1917 жылы ақпанда большевиктік партия жұмысшылардың бұқаралық ұйымы кеңестерге сүйеніп, патша өкіметін құлатты
Халықты қанаған биліктен құтылу қазақ даласын үлкен қуанышқа бөледі
 Алайда В.Ленин бастаған большевиктер партиясы 25 қазанда бір түнде төңкеріс ұйымдастырып, билікке күшпен келді және елді басқаруда жұмысшы-солдат депутаттарына сүйенетіндерін ашық айтты
Большевиктердің террористік жолмен үкіметті басып алған Қазан төңкерісін қазақтар қабылдай алмады
Сондықтан да Қазан төңкерісі олардың саяси санасына терең із қалдыра алған жоқ
Осындайда қазаққа дұрыс саяси жол көрсетуді өздерінің перзенттік міндетіне балаған Алаш қозғалысына қатысқан оқыған, көзі ашық қазақ азаматтары Қазақ еліне автономиялық саяси дербестік алып беру үшін күресті
Олар Ресейдің демократ-интеллигенциясының қолдауына сүйене отырып, Қазақстанда Парламенттік демократия үлгісіндегі мемлекеттік билікті орнықтыруға күш салды
 Сол тұста осы жолмен кеткенде Қазақстан ХХ ғасырдың алғашқы жартысында-ақ өсіп-өнген және әлем таныған демократиялық елге айналып үлгеретін еді.
Өкінішке қарай, Ә.Бөкейханов басқарған Алаш зиялыларының қазақ еліне Бүкілресейлік құрылтай жиналысына сайлану арқылы демократиялық автономия құқын алып беру әрекеті аяқасты болды
Большевиктер тыныш жатқан қазақ даласына да Азамат соғысын күшпен таңып, елдің сүйенішіне айналған Алаш зиялыларын қиын жағдайда қалдырып, оларды больше­виктерге қарсы күресуші күштермен бірігуге мәжбүрледі
Осыдан соң көп кешікпей-ақ, 5-13 желтоқсанда Орынборда шақырылған Жалпықазақтық екінші сьезде қазақ зия­лылары Қазақстанды басқаратын Алашорда үкіметін құрды
Оның төра­ғасы болып елге танылған саясаткер Ә.Бөкейханов сайланды
Парламенттік демократияны ұлттық демократиялық жолмен жүзеге асыруды көздеген және осылайша, Қазақстанға ұлттық автономия алып беруді көздеген мұндай қадам, большевиктер басшылары Ленин мен Сталиннің тарапынан қолдау таппады
Жергілікті халықпен және олардың зия­лы қауымымен санасып жатуды қажет деп таппаған большевиктік билік 1920 жылы 26 тамызда В.Радус-Зенкович деген біреу басқаратын кеңестік негіздегі Қазақстан автономиясын жоғарыдан орнықтырды
Осы мақсатпен большевиктер алғаш 1919 жылы 10 шілдеде Қырғыз (Қазақ) өлкесін басқару жөніндегі революциялық комитет дегенді құ­рып, оның басына Қазақстанға еш қатысы жоқ С.Пестковский дегенді тағайындады.
О бастан-ақ қазақтарды «қырғыз» деп қорлаған және алғашқы билік органдарына Қазақстанды мүлде білмейтін басқа ұлт өкілдерін басшы етіп тағайындаған большевиктердің іс-әрекеттерінен отаршыл, шовинистік пиғыл айқын аңғарылып тұрды
Енді демократиялық қоғам құруды аңсаған және осы мақсатпен Патша үкіметіне қарсы күрес жүргізген саналы да сауатты Алаш зиялылары биліктен аулақтатылды
Әрқашан сөзі мен ісі қайшы болып келетін большевиктік билік 1919 жылы 4 қарашада алашордашыларды ақтау туралы қаулы қабылдай тұрса да, шын мәнінде, олардың көз­дерін жоюмен жүйелі түрде айналыса бастады
1925 жылдан бастап оларды ашықтан-ашық «буржуазияшыл ұлтшылдар» ретінде қуғындау басталды
Қазақстандағы билік жұмысшы-шаруа депутаттары кеңестерінің, яғни халықтың қолында деп жариялана тұрса да шын мәнінде қоғамда коммунистік партияның деспоттық дара билігі орнықты
Бұл партия балама пікірлерді мүлде қабылдамайтындарды біріктірді
Сондықтан да автономия мәртебесіне ие болып, астаналары, аумақтық көлемі анықталғаны болмаса, Қазақстан саяси дербестікке қол жеткізе алмады
Соның нақты көрінісі – 1922 жылы 30 желтоқ­санда Кеңес Одағы құрылғанда оның құрамына енген төрт республиканың қатарында Қазақстанның болмауы, оның бұрынғыша Ресей қарауында басыбайлы да бағынышты болып қалып қоюы еді.
Қазақстан, шын мәнінде, Ресейдің шалғай аймағы ретінде қарастырылып, орталықтың шикізат көзі және «жөндеу шеберханалары» орналасқан аймағы ретінде ғана мойындалды
Осы мақсатты жүзеге асыру, яғни шикізат­ты және ауыл шаруашылығы өнімдерін орталық өнеркәсіп аймақтарына тасу үшін қазақ даласымен теміржол желілері тартылды
Қазақстанды шикізат көзіне айналдырудың шектен шыққан сорақылығы, оны, орталық қалаларды және Қызыл Армияны етпен жабдықтаушы аймаққа айналдыру саясатынан айқын байқалды
Мұның өзі қазақ халқының жартысына жуығы­ның жойылып кетуіне де алып келді
Осындай жағдайда Мәскеудегі кеңес­тік тота­литарлық жүйе қойнауы табиғи кен көздеріне аса бай, ауыл шаруашылығы өнімдерін дайындауда таптырмас қолайлы климаттық-географиялық ортада орналасқан Қазақстанның мемлекеттік статусын көтеру қа­жеттігін амалсыз мойындады және мұның өзі 1936 жылы 5 желтоқсанда Мәскеуде қабылданған Конституцияда Қазақстанды басқалармен қатар одақтас республика ретінде тануға алып келді
Алайда мұндай формальды шешім Қазақстанның са­яси жағдайына көп өзгерістер әкеле қойған жоқ
Ол бұрынғыша Мәскеуге басыбайлы, тәуелді бодан елдің күйін кешті
Сондықтан да оған қатысты аса маңызды шешімдердің бәрі орталықта қабылданды.
Солай бола тұрса да, екіжүзді коммунистік идеология қағидаларына имандай сеніп, Құ­раннан бас тартып, басқаның тілінде шүлдір­леп сөйлеуге әдеттеніп алған қазақ өзіне адал Алаш арыстарын «халық жаулары» ретінде айыптап, итжеккенге айдап, оларды жалған жаламен қаралап, жүгенсіздікпен атып жатса да, кеңестік жүйені қор­ғап-қол­паш­таудың және оған беріле қыз­мет етудің таң­ғаларлықтай үлгісін көрсетті
Осы айтыл­ғандар қазақтың ата-баба рухына, ерлік дәс­түрлерге бәрібір адал болып қалғандығы фа­шистік Германияға қарсы соғыста тағы да дәлелденді.
Алайда қасаң идеология жетегінде кеткен кеңестік тоталитарлық жүйе басшылары әлемде қайталанбас, бірақ өздерінің жүгенсіз саясатының салдарынан айтарлықтай азайып, халық ретінде жойылуға бағыт алған этникалық тұрғыдан ерекше қазақ деген халықты рухани тұрғыдан сақтап қалуды көздеген мәдени және әлеуметтік сапалы өзгерістер жасауға бара қоймады
Иә, дегенмен Қазақстанның байлығын игеру үшін Мәскеу Ғылым академиясын, жоғарғы оқу орындарын, көптеген мектептер ашты
Бірақ олардағы зерттеулер мен оқу үдерістері жергілікті халықтың емес, мәскеуліктердің тілінде жүргізі­луі тиіс болды
Қазақстанға басқа халықтарды депортациялау, тың жерді игеру үшін басқа ұлттарды қазақтар­дың үстіне көптеп қоныстандыру, ауыл ша­руашылығында негізін славян халықтары құраған совхоздарды көп­теп құру, шағын қазақ ауылдарын оларға апарып қосумен айналысқан ірілендіру және т.б
хрущевтік, брежневтік, андроповтық, черненколық реформалар мен науқандық төтенше шаралар қазақты мәңгүрттендіре, имансыздандыра және саяси-әлеуметтік тұрғыдан бүлдіре түсті.
Д.Қонаев бастаған қазақ зиялылары осындай қайшылықты ахуалда қазақтың рухын сақтап қалудың жолын қазақ әдебиеті мен өнерін өркендетуден іздестірді
Мұның өзі тоталитарлық жүйе тұсында коммунистік рухта қалыптасып келе жатқан ауыл қазақтарының жаңа ұрпағының жан дүниесінің қазақшыл пиғылын сақтап қалуға мүмкіндік берді
Солай бола тұрса да, ұлттық әдебиет пен өнердің тамаша тарландары дүниежүзілік өркениетке қазақша жазылған өздерінің шығармала­рын ті­­ке­лей таныта алмай, арқандау­лы ат­тай Қа­зақстан аясынан аса алмады
Орысша жазып, орысша ән салатындар­дың жұлдызы оңынан туды
Өйткені қа­зақ үшін әлемдік өркениетке баратын жол Мәскеу арқылы өтетін еді.
Бірақ әкімшіл-әміршіл басқаруға негіздел­ген экономиканы басқару әдісі, нарықтық механизмдерді назардан тыс қалдыру, көптеген қызыл­сөз ұрандарға қарамастан шаруашылық­тың экстенсивті дамуы, мемлекеттік меншіктің дара үстемдігі, Мәскеудің Қазақстан экономикасын билеп-төстеуі елді дағдарысты ахуалға алып келді.
Жариялылық, демократия туралы қызыл сөздермен елді желпіндірген горбачевтік науқандар да қазақтың коммунистік құрылыс аясында ұлттық мүдделерді шешуге деген жалған сенімін нығайта түсті
Осындай оймен бейбіт бас көтеруге шешім қабылдаған қазақ жастары 1986 жылғы желтоқсан­да қанға боялып, тоталитарлық жүйенің тас қамалының құрсауында қалды
Орталықтан Колбин деген Қазақстанға ешқандай қатысы жоқ, Ресейдің шет өңіріндегі белгісіз билеуді жіберген Мәскеу өзінің Қазақстанды дербес республикалық құрылым ретінде мүлде мойындамайтынын және мен­сін­бейтінін дәлелдеп ғана қоймай, бұл елге деген одақтық деңгейдегі орыс басшыларының көзқарасының Ленин­нің кезіндегіден көп өзгеріске ұшы­рай қоймағандығын тағы да айқын дәлел­деп берді
Желтоқсандағы жастар көте­­рі­лісінде демо­кратиялық бағытта­ғы тәтті сөздермен бүркемеленген кеңес­тік тоталитарлық басшылық өзі­нің шынайы жыртқыштық бейне­сін ашып көрсетуге мәжбүр болды
Тағы да жарты ғасыр бұрын бой көр­сеткен сталиндік «буржуазиялық ұлтшыл­дық­қа» айыптау науқаны белсенді көрініс берді, тағы да саяси қуғын-сүргін орын алды.
Талас Омарбеков,
әл-Фараби атындағы
ҚазҰУ-дың Қазақстан
тарихы кафедрасының меңгерушісі
