Иә, ана жайлы мақала жазу ә дегенде қиындық тудырмайтындай көрінеді
Өйткені бір қолымен бесікті, бір қолымен әлемді тербеген аяулы жандар жайлы айтылар ой мен жүректен шығар сыр жетіп артылады емес пе? Бірақ қолыма қалам алғанда кәдімгідей толқыдым, ойларым бір арнаға тоғыспай, әрбір сөздің басын бір шалдым
«Анамның келбетін аша алам ба, жақсылыққа жаны жақын аяулы жанды өзгелерге таныта алам ба?» деген сан сауал санамды шарлады
Өйткені, менің анам қарапайым жан емес, отыз жылдан астам еңбек өтілі бар ұстаз.
1-сыныпты үздік тәмамдап, соңғы қоңырау салтанатында «Мақтау қағазын» алғаным әлі есімде
­Сонда ­оқушылар: «Ұлғайша апайдың қызы ғой
Анасы мұғалім, беске оқымағанда ше?!» деген-ді
Сол сөз мені қамшылап, өмірлік ұстанымыма айналды
«Мұғалімнің қызы» деген атқа мектеп бітіргенше кір келтірмеуге тырыстым
Сабақтан тыс қоғамдық жұмыстарға да белсене атсалыстым
Қандай шара болмасын шет қалмай, көзге түсіп, алдында жүру керекпін деген түйін көңілде жатталып қалған
Сол атқа әлі күнге өзімді лайықты ұстауға тырысып келемін…
Сонау 80-жылдардың басында тұрмысқа шығып, Панфилов ауданының түкпіріндегі 9 жылдық мектебі бар (ол кезде солай еді) шағын ауылға қазақ тілі мен әдебиеті пәнінен мұғалім болып орналасқан анам қаланың қызы болса да ауыл тірлігіне етене араласып кеткен екен
Еңбек етемін деген адамға ауылдың күйкі тірлігі біткен бе, тәйірі
«Ерте тұрған әйелдің бір ісі артық» деген қағидамен таң атпай тұрып, сиырын сауып, өріске жіберіп, отын-суын даярлағанша уақыт деген зымырап өте шығады
Содан асығыс-үсігіс жинала сала, кейде тамақ ішуге де уақыты болмай мектепке қарай жүгіреді
Білім ошағының сабақ беру мен бала тәрбиесінен өзге де көзге көрінбейтін мехнат-машақаты жетіп артылады емес пе
Мектептен үйге келісімен тағы да тамақ әзірлеу, кір жуу сияқты үйдің қауырт жұмыстары күтіп тұрады
Оған қоса, атам ауылдың бас имамы болған, апам да бес уақытын қаза қылмаған иманды жан еді
Ол кісілердің талап-тілектерін орындау, бабын табу – біле білген жанға үлкен күш-жігерді қажет ететін іс
Ауылдағы кісі түсетін үйлердің бірі біздің шаңырақ болғандықтан келімді-кетімді қонақтарды күтіп алу, шығарып салу да анамның мойнындағы шаруа еді
Ел жатқанда ғана ертеңгі сабағына даярланады, дәптер тексереді.
Күйкі тірліктің қамымен жүрсе де біздің тәрбиемізге бей-жай қарамады
Оқу-білімге деген құштарлығымызды ерте оятты
Саналы азамат болып өсуімізге жағдай жасады
Мұғалім болғандықтан республикалық басылымдардың көбін жаздыртып алатын
Біздің бала кезімізде қазіргідей жарқырап тұрған жарық жоқ
Электр энергиясын үнемдеп ерте өшіріп тастайтын
Сонда да май шамның жарығымен «Ұлан» газетін, «Балдырған», «Ақ желкен», «Жұлдыз» журналдарын парақтап оқитынмын
Әдеби кітаптың көптігі сонша әкем: «Мына кітаптардан бір үй тұрғызуға болады» деп қалжыңдайтын
Кітапқа құмарлығымыз да сол анамыздың арқасында қалыптасты…
Мектеп бітіре сала мен де, інім де, сіңлім де оқу оқып, сыртқа кеттік
Кейде ойламын, бізге берген бар шапағатына лайықты жа­­у­­ап ­­­­­­­­­бере алмай жүрміз-ау деп
Жол шалғайлығына орай тек мереке күндері ғана 2-3 күнге апыл-ғұпыл барамыз да қайтамыз
Үй тірлігіне үлгергенімізше көмектесем
Десек те, ішімде бір қанағаттанбаушылық сезім тұрады
Өйткені әлі де көбірек көмектескім келеді
Ең бастысы, анам аман болсын, ендігі қамқорлықты бала-шағасынан тараған немерелерінен көруге жазсын.
Меруерт ДҮЙСЕНҒАЛИ
Алматы облысы
Талғар ауданы
