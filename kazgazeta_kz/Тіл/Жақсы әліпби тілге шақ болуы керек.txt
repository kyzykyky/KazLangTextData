Сүлеймен Демирел атындағы университетте Елбасының «Бола­шаққа бағдар: рухани жаңғыру» бағдарламалық мақаласы аясында «Жаңа әліпби – ұлттық сананы жаңғыртудың басты тетігі» атты дөңгелек үстел болып өтті

Жиынды ұйымдастырудағы негізгі мақсат – қазіргі қазақ қоғамында ұсынылып жүрген әліпбилерге жасалған тілтанымдық талдауларды қорыта отырып, қазақ әліпбиі мен емлесінің өзіндік принциптеріне қатысты пікір білдіру, ой қосу, көзқарастарды айқындау.
Жиында А.Байтұрсынұлы атын­дағы Тіл білімі институтының бір топ қызметкерлерін бастап келген аталған мекеме директорының орынбасары, филология ғылымының кандидаты Анар Фазылжанова, Тіл мәдениеті бөлімінің бас ғылыми қызметкері, профессор Бағдан Момынова, кіші ғылыми қызметкер Ермұхамбет Маралбек, Фонетика бөлімінің аға ғылыми қызметкері Жанар Жұмабаева және осы жолдардың авторы, аталған университеттің доценттері Нұрсәуле Рсалиева, Шынар Әуелбекова, PhD доктор, ІТ ­маманы Мейрамбек ­Жапаров баяндама жасап, зерттеулерін ортаға салды
Шараны Хафиза Ордабекова жүргізді.
Алдымен қатысушылар Ел­ба­сының латын графикасына ­ауысу туралы айтқан сөздеріне назар ­ау­дар­ды
2006 жылы Қазақстан халқы Ассамблеясында сөйлеген сөзінде Елбасы:«Қазақ әліпбиін латынға кө­шіру жөніндегі мәселеге қайта оралу керек
Бір кездері біз оны кейінге қалдырған едік
Әйтсе де латын қарпі коммуникациялық кеңістікте басымдыққа ие және көптеген елдер, соның ішінде посткеңестік елдердің латын қарпіне көшуі кездейсоқтық емес
Біз бұл жерде асығыстыққа бой алдырмай, оның плюстері мен минустарын зерделеп алуымыз керек» деген еді
Оның ішінде «посткеңестік елдердің латын қарпіне көшуі кездейсоқтық емес» деген пікірі тәуелсіздікті тіл мен елдікте ғана емес, Байтұрсынұлы сөзімен айтқанда «жазумен сөйлесу ауызша сөйлесуден артық дәрежеге жеткен заманда» әліпбиде де тәуелсіздік алуымыз керек деп түсінеміз.
Ал 2012 жылы Елбасы сөзінде мына мәселе айтылды: «Біз 2025 жылдан бастап әліпбиімізді латын қарпіне көшіруге кірісуіміз керек
Бұл – ұлт болып шешуге тиіс принципті мәселе
Бір кезде тарих бедерінде біз мұндай қадамды жасағанбыз
Балаларымыздың болашағы үшін осындай шешім қабылдауға тиіспіз және бұл әлеммен бірлесе түсуімізге, балаларымыздың ағылшын тілі мен интернет тілін жетік игеруіне, ең бастысы – қазақ тілін жаңғыртуға жағдай туғызады»
Мұндағы «ұлт болып шешуге тиіс принципті мәселе» және «қазақ тілін жаңғыртуға жағдай» дегенді басқа мүддеге пайдаланбауымыз керек
Қазақ тілін жаңғырту жүйесі бөлек тілдердің жазу принципін өз тілімізге таңу емес және табиғи, қоғамдық құбылыс болып табылатын тілді қолдан өзгерту, жасанды қазақ тілі мен әліпбиін жасау деген сөз емес делінді.
«Болашаққа бағдар: рухани жаңғыру» мақаласында Елбасы мұның бәрін ұлттық мақсатқа айналдырды: «Мен еліміз мықты, әрі жауапкершілігі жоғары Біртұтас Ұлт болу үшін болашаққа қалай қадам басатынымыз және бұқаралық сананы қалай өзгертетініміз туралы көзқарастарымды ортаға салуды жөн көрдім» дейді
Елбасының бұл сөздерінің барлығы – ұлттық, елдік мақсатты көздеп айтылған келелі ойлар
Біз осы мақсаттан танбауға тиіспіз.
Бірақ ұсынылған жобалар компьютер пернетақтасына ыңғайлы болуды көздеп, бұл мақсаттан алыстап бара жатқан сыңайлы
Біртұтас ұлт болатын елдің жазуында ұлттық бірегейлікті бекіттіретін рух болуы керек еді
Алғашқы боп сөз алған А.Фазылжанова қосар әріп туралы мына ойларын ортаға салды: «хронология бойынша қарайтын болсақ, латын қарпін қолданатындардың ішінде өте ертеде дәстүрлі әліпбиін бекітіп алғандар ғана диграфқа жүгінеді
Ал кейінгі латын негізді əліпбилер сол ­Еуропа елдерінің өзінде диграфтан қашып, ­диакритиканы, яғни əріпасты, əріпүсті элементтерге артықшылық берген
Ал жасы жағынан латыннан əлдеқайда жас əліпби жүйесіне жататын кирилл графикасында диакритика көп те, диграфтарды қолдану мүлде жоқ
Бұл диакритиканың диграфқа қарағанда жаңартпа тəсіл екенін көрсетеді
Жаңа латыннегізді жəне кирилнегізді графиканы қолданатын барлық тілдерде диграф таңба мүлде жоқ
Олар «бір дыбыс – бір әріп» принципін ұстанады
Демек, қазіргі заман үшін диграф ескілік»
Және ғалым «бізді ойландыратын мәселе бар» дей келе, жиналғандардың назарын мынаған аударды: «Президентіміз мақаласында латын графикасына көшкен кезде тіліміздің ұлттық ерекшелігін сақтау мақсатына ерекше мəн берді
Сол себепті де әліпби арқылы жазуымызды реформаламақпыз
Оны қалай сақтаймыз? Біз шет тілінен енген сөздерді жазуда төл айтылым-жазылым үлгімізге салып латын графикасы арқылы игеруді мақсат еткенбіз
Мысалы, осыған дейін кирилл графикасында орыс тілінен енген әріптер болды да, біз осы басты донор тіл арқылы көптеп енген сөздерді толық игере алмадық
Орыс тілінің орфоэпиясында қалай айтылса, солай айтып, орфографиясында қалай жазылса солай жазып жүрдік
Ал қазақ тілі қашанда – өміршең тіл болды
Сол өміршеңдік əлеуетінің күшімен ғана 70 жыл бойғы осы «орысша жаз» қасаң стереотипі салдарынан аман сақталып қалды
Мысалы, қазақ тілінде сақ дәуірінен келе жатқан көне парсы сөздері бар
Бірақ олар парсылық тұрпатынан айырылып, түркі сөздеріне ұқсап кеткен
Бізде моңғол тілінен енген сөздер де бар
Олар да қазақшаланып кеткен
Ертеректе орыс тілінен енген сөздер де сындырылған
Ал Кеңес үкіметі кезінде енген орыс сөздерінің дені игерілмеді
Бұл әлі де жалғасып келеді
Бұлай жалғаса беретін болса, тілдің сыртқы әсерді игеру механизмі тоқтайды
Тағы бір мәселе, осы 25 әріптен тұратын алфавитті алатын болсақ, онда ағылшын тіліндегі сияқты қазақ тілінде де диграфтар болады
Ендігі жерде орыс тілі емес ағылшынтілді қазақтардың саны көбейетіндіктен, ағылшын тілі біздің донор тіліміз болады
Ағылшын тілінен көптеген жаңа сөзді қабылдаймыз
Сол кезде осы әліпбимен оларды қазақша игеріп алу қиынға соғады
Қазақ тілінің ­орфографиясымен жазылатын сөздердің саны азайып кету қаупі бар
Міне, сол туралы ойлануымыз керек» деді.
А.Байтұрсынұлы атындағы Тіл білімі институтының аға ғылыми қызметкері Ж.Жұмабаева әліпби жасаудағы ­А.Байтұр­сын­ұлының мына қағидаттарын «Жақсы әліпби тілге шақ болуы керек»; «Жақсы әліпби жазуға жеңіл болуға тиіс»; «Әліпбидің әріп суреттері қиын болмау ­керек»; «Жазуды ұзақтатып, уақытты көп алмау керек»; «Жақсы әліпби үйренуге де қолайлы болуы тиіс» дегенін қадап айта отырып, «Осы тілдік нормалар басшылыққа алынбай, әліпби жасалатын болса, тілдің имундық жүйесіне, заңдылығына қауіп төнуі мүмкін
Мұндай қауіптер апострофқа негізделген әліпби жобасына сәйкес мәтіндерді теру барысында байқалды
Апостроф бір буынды, екі буынды сөздерді жазған кезде бүтін бір сөздің арасын үзеді
Мысалы, а) бір буынды сөздер: a’n, a’l, o’t, ma’n, a’p, da’n, do’n’ ; ә) екі буынды сөздер: dini’, a’у’е, bu’i’ir, a’y’p, mu’i’iz, da’y’ir, sa’y’ir, ko’n’il, jo’n’ky’; б) үш буынды сөздер және көп буынды сөздер: kos’bass’y, alabu’i’i, aqylgo’i’, an’g’arg’ys’, a’dei’i, a’lipbi’, a’ns’ei’in, a’y’li’e, ba’i’bis’e
Сонымен қатар апостроф сөз соңында келсе, түсіп қалуы мүмкін
Себебі дәйекше түсіп қалуға бейім қосымша таңба деп айтуға болады
Мысалы, /ң/ әрпі апострофқа негізделген жоба бойынша /n’/ графемасымен берілгені белгілі
Олай болса /ң/ әрпі сөз соңында келсе, оның дәйекшесі түсіп қалу қаупі бар
Осы ретте bu’ks’en’ сөзі bu’ks’en болып айтылып әрі жазылып кетуі мүмкін
Сонда дауысты және дауыссыз фонемаларға жаппай апостроф таңбасын қоюға болмайды.
Төте жазумен білім алған, ­А.Бай­тұр­сын­ұлы еңбектерін түпнұсқада оқитын жас зерттеуші Ермұхамед Маралбек жаңа әліпби құрамын айқындауда көтеріліп жүрген бір мәселе – кирилдегі дауысты и мен дауыссыз й және бірде дауысты, бірде дауыссыз таңбасы болатын у әрпінің жаңа тұрпаты қандай болады дегенге мынадай пікірін білдірді: «Й/и», «у» дыбыстарын А.Байтұрсынұлы 1912 шыққан «Оқу-құралы, қазақша әліппе» кітабында алғаш рет жарты дауысты деп береді
Тілдегі дыбыстар дауысты және дауыссыз деген екі түрліден артық өзге түрге жіктелмеу керек немесе қайткенде де тіл дыбыстарын дауысты және дауыссыз дыбыстар тобының біріне сыйдыру керек деген аксиома жоқ
Қазақ тілінің буын құрамын, дыбыс құрамын қалпына келтіреміз деп аталған дыбыстық тіркестерді жазу машығына енгізу жазудағы диграфтар сияқты дыбыстағы дифтонг болмақ
Мұнымен біз дыбыстардың санын толықтағанымызбен, шынайы практикада аса қолайсыздау тудыратыны анық» деді.
Сондай-ақ Сүлеймен Демирел университетінің «Academ club» студенттері зерттеу жұмыстарын ортаға салды
Қазақ филологиясы 2 курс студенттері Нұрлан ­Меруерт, Сандуғаш Аманқұл, Шразаддин Төлбасы Арман, Перизат Қасымғалиева, Алтынай Әсет және т.б
қосар әріппен жазғандағы қиындықтарды көрсетті.
Дөңгелек үстел қаулысында қазақ тілінің өзіне тән дыбыстарын әлемдік әліпби тәжірибесінде бар дауыстыларды умляутпен, дауыссыздарды жоласты диакритикасымен берудің артықшылығы болады деп көрсетілді.
Жаңа ұлттық әліпби 90-жылдары академик Әбдуәли Қайдар, профессорлар Нұргелді Уәли, Әлімхан Жүнісбек, Көбей Хұсайын ұсынған мына жоба негізінде болуы 1) 1 дыбысқа 1әріп принципіне сай келеді; 2) әріп диакритикасы, Анар Фазылжанованың айтуы бойынша, латын әліпбиінің хронологиялық жаңартылған графикасы болып табылған шығыс еуропа жазуларының тәжірибесінде қолданыс тапқан жаңа графика болып табылады; 3) ішінара болса да, өзге түркі әліпбилеріне сай келуі – түркі тілдерінің жазба коммуникациясын жеңілдетеді; 4) латын жазуына көше қоймаған қыпшақ топты түркі тілдерінің болашақ әліпбилеріне үлгі болады
Бұл жоба кезіндегі Н.Төреқұловтың әліпбиіне сәйкес екенін көреміз, бірақ онда 28 әріп, бір дәйекше болды, дәйекше жіңішке оқылатын сөздің алдынан қойылды: а <а>, е <е>, і <ы>, <і>, о <о>, <ө>, u <ұ>, <ү>, р <п>, в <б>, m <м>, f <ф>, w <у>, t <т>, ğ <ғ>, d <д>, s <с>, z <з>, c <ш>, j <ж>, n <н>, l <л>, r <р>, у <й>, k <к>, g <г>, q <қ>, х <х>, ћ <ћ>, ŋ <ң>, ә <ә>, ‘ (Из резолюции общего собрания студентов-казахстанцев г.Москвы по докладу о латинизации казахского алфавита // Культурное строительство в Казахстане
Алма-Ата, 1965-564 с.) 
Бұл жоба Е.Д.Поливанов еңбегінде “Аслат’а” деп аталған (Поливанов Е.Д
Проекты латинизации турецких письменностей СССР
К тюркологическому съезду ІІ-1926, Ташкент, 1926-16 с.).
Жаңа қазақ-латын әліпбиінің тілтанушылар ұсынып жүрген жобасында алдыңғы тілтанымдық жобалардан дауыс­ты и, қысқа й және дауысты да, дауыссыз да болып оқылатын у әрпі таңбасында айырмашылық бар
Кириллшеде бұл 4 дыбысқа 3 таңба берілсе, жаңа әліпби жобасында 2 әріп берілсе, біршама графикалық мәселелердің басы ашылатын сияқты
Бұл негізінен Ермұхамед Маралбек көрсеткен А.Байтұрсынұлы зерттеулеріне сүйенілді
и мен у – Байтұрсынұлыша, жарты дауыс­ты, Жұбановша, шала дауысты дауыстыдан кейін жазылса да, дауыссыздан кейін жазылса да бір таңбамен i, uәріптерімен беру ұсынылды
Мысалы, sai, ine, siyr, institutжәне su, sau, buyn, universitet
Мұнда кірме сөздердің халықаралық тұрпатын сақтау да көзделді
Ал алдыңғы тілтанымдық жобадағы ы дыбысын берген ноқатсыз ı таңбасы і дыбысын беруге ауыстырылды
Оның себебі ы мен ідыбысы қазақ сөздерінің синтагматикасында жиілігі жоғары әріптер болғандықтан диакритикасыз әріпті таңдау және осы кезге дейін, әсіресе жер-су аттарында жазылуы қалыптасқан, көзшалымға үйреншікті (мысалы, Almaty, Qaraghandy)болған орфограммалар шыққандықтан
Мысалы; ını, tırı, erık; qyryq, qazyq, ydys.Ал ұ мен ү дыбысын u әрпінің умляут және әріпүсті диакритикасымен бергеннен басқа амал жоқ
Бұның әдістемелік, психологиялық жағы ескерілді
U әрпі еріндік, үнді жуысыңқы дыбысты берсе, еріндік жуан дауысты мен жіңішке дауысты да осы әріптің диакритикасымен үйренуге жеңіл болады
Мысалы: ûn, bûl, ûtqyr, ün, kün, ükı, ümıt.
Ғалымдар ұсынылып отырған әліпби жобаларының кемшіліктері мен жетілдіру жолдарын, жетілген әліпби көрсеткіші уақытсыйымдылық пен қуатсыйымдылыққа сәйкес болуы керектігін, ағылшын графикасы мен орфографиясын үлгі ету – адастыратынын, әліпби жасауда тілші ғадымдар мен бағдарламашылар бас қосу қажеттігін, әліпби жобаларымен ЖОО-нда эксперимент жасалу қажеттілігін атап айтты.
Құралай КҮДЕРИНОВА, 
Сүлеймен Демирел атындағы
университет профессоры, 
филология ғылымының 
докторы
