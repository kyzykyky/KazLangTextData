«Абай – дана, Абай – Дара қазақта»
Осындай тақырыпта «Тілеп» қобыз сарайында қалалық байқау өткізіл­ді
Бұл шара елордада 22-қыркүйектен бері жүріп жатқан Қазақстан халқы тілдерінің 19-фестивалі аясында ұйымдастырылды.
Астана қалалық Тілдерді дамыту басқармасының бөлім меңгерушісі Нұрзила Қасқатаеваның айтуынша, байқаудың мақсаты – қазақ тілінің көркемдігін, бай мұрасын, Абай шығармаларын, сол арқылы ұрпақ тәрбиесіне негіз қалау, ­насихаттау
Оған алты мекеме мен ұйым іріктеліп алынған екен
Олар: Ұлттық қауіпсіздік комитеті ­шекара қызметінің, Ішкі істер депар­таментінің, №10 емха­наның, «Алау» мұз айдыны сарайы­ның, Еңбек және әлеуметтік қорғау, Дене­шы­нықтыру және спорт басқармалары қызметкерлерінің тобы
Ұлттық киім киген қыз-жігіттер Сарай ішінде сырнайлатып, күй тартып, мәнерлеп өлең оқып, өнерлерін ортаға салып жатты.
Үш кезеңнен тұратын байқау шарты бойынша олар кезегімен Абай өлеңдерін оқыды, Абайдың қара сөздерін нақышына келтіре орындады, Абай әндерін шырқады, Абай әлеміне қатысты сауалдарға жауап берді
Қатысушылардың бәрі де қал-қадірінше даярланған, шамасы келгенше әділ қазылар алқасы мен көрермендер көңілінен шығуға тырысты.
Қазылар алқасында отырғандар да мүйізі қарағайдай тіл жанашырлары һәм насихаттаушылары – қоғам қайраткері Оразкүл Асанғазы, айтыс ақыны Қонысбай Әбілов, сазгер, әнші Лена Әбдіхалықова және басқалар
Байқау барысында олармен тілдесудің сәті түсті
Сонда айтқандары бұл шара тек байқау ретінде ғана қалып қоймауы керек, қазақтың тілі мен дәстүрін қолға алуға мұрындық болуы тиіс дегенге саяды.
Лена Әбдіхалықова, сазгер, әнші: «Барша жұрт жақсы біледі, Ас­тананың тілі қазақшаның ауылынан алыстау
Дегенмен, бас қаладағы Тіл басқармасы қазақтың тілі мен дәстүрін, өнері мен мәдениетін насихаттауға байланысты шараларды үздіксіз өткізіп тұрады
Соның ішіндегі ең бір мерейлісі осы тіл мерекесі.
Бүгін елорда мекемелері мен ұжым­да­рындағы, ведомстволарындағы қызмет­керлердің қаншалықты ынта-ықылас таны­тып жатқанын көріп отырмыз
Оның үстіне байқаудың «Абай – дана, Абай – дара қазақта» деп қойылуының өзінде мән жатыр
Абайдың ойынан, Абайдың өлең­дерінен асырып айту қиын
Абайды Абай етіп әлемге таныстырған, ұрпаққа жет­кізген ұлы жазушы, ұлы күрескер, ұлы тұлға Мұхтар Әуезовтің 120 жылдығы, туған күні екен бүгін
Мұның да сәйкес келуі тегін емес, астарлы мәні бар болса керек».
Қонысбай Әбілов, айтыс ақыны: «Көп жылдан бері Абайтану сабақтары жүр­гізіліп, үйірмелер жұмыс істеп, осындай байқаулар өткізіліп келеді
Оның басы-қасында кезінде өзіміз де болдық.
Жыл сайын осы Тіл фестивалі аясында әртүрлі жаңа шаралар өткізіледі
Соның бірі – бүгінгі байқау
Оның мақсаты – Абайды таныту
Абайды танытқан кезде оның тек өлеңін жаттату емес, соны түсіну, түбіне үңілу
Абайдан қалған асыл мұраның ішіндегі негізгісі – қара сөздері
Қара сөздер бұған дейін аға буынға, орта буынға жақын болса, соңғы кездері балалардың өздері оны ұғынуға талпынып жүр.
Менің «Абайдың ғажап жырларын, Айнал­дырмайық тақпаққа» деп жазғаным бар
Сон­дықтан да Абай өлеңдерін зырылдатып оқып бермей, оны зерделеп, ұғынуға назар аудару керек.
Кейде «4-5 сынып оқушылары Абайдың жүз өлеңін, сексен өлеңін жатқа білемін» деп жатады
Әрине, оған қуанамыз, бірақ ол сол өлеңдердің мәнін түсінді ме, одан пайдалы не алды, бұл ойланатын мәселе
Бұл жерде тағы да үлкендер, мұғалімдер, әдеби орта жұмыс істеуі керек.
Абайды тану – қазақтың өзін-өзі тануы, елдігін тануы
Тәуелсіздік алған жаңа заманда біз Абайдың әр парағын жаңа көзқараспен, жаңа пікірмен аударып отыруымыз керек
Тіл фестивалін Абайдан бастау өте дұрыс, дәстүрлі дүние
Сондықтан Абай бабамызды қашанда алдымызда жол көрсететін шамшыраққа айналдыра беру керек
Оны ұрпақтан-ұрпаққа, ғасырдан-ғасырға жеткізетін жеткіншектер шыға берсін
Бүінгі байқаудың және Тіл фестивалінде өткізіліп жатқан шаралардың түп негізінде осындай мақсат жатыр,
Иә, қазақ халқының руханияты мен мәдениетінің символы ұлы Абайдың парасат биігі барша қазақ көз тігетін биік, үлгі ететін сана жолы
Ол бүгінгі өмірімізбен тығыз сабақтаса жалғасып жатыр, қуат-күшін жоғалтқан емес.
Байқау Абайға арналған арнаулы бейнатас­паны көрумен басталып, ары қарай әр топтың өнерімен жалғасып кетті
Қоры­тындысында Абай әлемімен қауыш­тырып, барын салған мемлекеттік мекемелер қызметкерлерінің талпыныстары жұртшылықты ризашылыққа бөледі
Жеңімпаздар арнаулы дипломдармен марапатталды
Тілдерді дамыту басқармасы тарапынан бірінші рет ұйымдастырылған байқау діттеген мақсатына жетті деуге болады.
Менің тілім – Ұлы Дала рухы
Қазақстан халқы тілдерінің ХIX фестива­лі аясында сол күні осындай кеш ұйым­дас­тырылды
Оның әсерлілігі соншалықты, Бейбітшілік және келісім сарайында ине шаншар орын болған жоқ
Үлкендер де, студенттер мен мектеп оқушылары да тартымды шараға ықыласпен жиналды.
Кешті «Серпер» аспаптық ансамблі төгілдіре күй шертіп бастап берді
Содан кейін талантты ақын Қалқаман Сарин мен әнші Айгүл ­Иманбаева тізгінге ие болды.
«Бабаларымыз бар тарихын көшіп жүріп өткізсе де, батпаққа батырмай, құмға шашпай, жұртына қалдырмай, шабындыға алдырмай, барлық жинаған сөз байлығын, күйі мен жырын бізге жеткізді»
«Олай болса, қазақ тілін жете білу арқылы біз өнер мен білімнің, мәдениет пен ғылымның биігіне жетіп, өз халқымыздың өткен-кеткенін зерделеп, оны әлемге таныта аламыз
Өз тілімізді құрметтеу арқылы басқа тілді де үйреніп, мәдениетін қадірлейміз» деп жүргізушілер кезек-кезек жалынды үндерімен жұртшылық жүрегіне жол тауып жатты
Сарайға жиналған өрімдей ұл-қыздар жанарлары мөлдіреп тыңдап отыр
Шіркін, осы жас өскін қазақтың тілі мен дәстүріне уызында жарыған қозыдай болса ғой деген ой еріксіз санаңа келеді.
Астана қаласы Тілдерді дамыту басқар­масының басшысы Тілеуғали Қыш­қаш­баевтың құттықтау сөзінен кейін тілімізге сіңірген еңбегі үшін бір топ азамат Астана қаласы әкімі Әсет Исекешовтың «Тіл тұғыры» құрмет марапатына ие болды.
Қазақстан Республикасының мемле­кеттік тілі, қазақ руханиятының алтын арқауы, ұлтты біріктіруші тұғыр – қазақ тілінің қолданыс аясын кеңейтуге және елдік мұраттарды насихаттауға қосқан үлесі үшін белгілі айтыскер ақын ­Аманжол Әлтай, Олимпиада чемпионы, боксшы Данияр Елеусінов, танымал сықақшы, «Әзіл әлемі» театрының жетекшісі Тұрсынбек Қабатов, қазақ күресінен Әлем және Азия чемпионы Айбек Нұғымаров осындай құрметке ие болды
Оларға Мырзатай Жолдасбеков, Оразкүл Асанғазы, Тілеуғали Қышқашбаев, Ғарифолла Есім сияқты танымал тұлғалар баталы сөздерін арнады.
Сабақтастық дәстүрі жалғасып жатқандай
Мәселен, мемлекет және қоғам қайраткері Мырзатай Жолдасбеков: «Тіл жайында біздің ұлы ұстазымыз Мұхтар Әуезовтен бастап, ары қарай талай даналар мен ғұламалар небір аталы сөздер қалдырған
Біздің бабаларымыз өз тарихын тасқа қашап жазып кеткен, ұрпағына өсиет етіп қалдырған
Бумын қаған, Күлтегін, Тоныкөк, Ертеліс қаған осылардың бәрі біздің бабаларымыз
Солардан қалған тастағы жазуларда біз түсінбейтін сөз жоқ…
Кешегі Мұқағали ақын үш бақытым бар, бірі – жерім, бірі – тілім деп тебіренді ғой
Бұдан артық қалай айтасың? Елбасының «Рухани жаңғыру» аясында биылғы Тіл фестивалі бұрынғылардан да мазмұнды, мәнді өтіп жатыр
Сондықтан Тілдерді дамыту басқармасына рақме­ті­мізді айтамыз
Тілге құрмет ету – елге құрмет ету деген сөз
Елге құрмет еткен адам өзінің ұлтына қызмет етеді» десе, Оразкүл Асанғазы жастарды қазақ тілін құрметтеп, төрге шығаруға шақырды.
«Ең бірінші рух керек
Ол рух, Елбасы айтқан ұлттық кодта, ал ол – ұлттық қасиет
Сондықтан да мен қазақпын деген әр азамат тілге құрмет көрсетіп, ана тілінде сөйлеуі керек
Тәуелсіздік алған жылдары бірқатар көрсеткіштер бойынша қазақ тілі әлемдегі екі мың тілдің ішінде 171 орында болса, қазір 44 орынға келдік
Ең бай тілдердің бірі ретінде тіліміз алғашқы ондыққа енуі керек
Соған жеткізу үшін әр қазақстандық жұмыс істеуі тиіс» деді ол.
Патриоттық әндер асқақтады, өлеңдер оқылды
Алтынай Жорабаева, Жасұлан Тәжиев, Маржан Арапбаева, ­Ибрагим ­Ескен­дір, Қуандық Рахым сияқты өнерпаздар әннен шашу шашты.
Бейбітшілік және келісім сарайын­да­ғы мерекеге халқымызға белгілі тағы бірқатар азаматтардың келгенін көрдік
Солардың бірі Астанадағы Мемлекеттік қызмет саласындағы Өңірлік хаб Басқа­рушы комитетінің төрағасы Әлихан Бәйменовты сөзге тартып едік
Әлекең өз ойын былайша бүкпесіз жеткізді:
«Тіл – тірі ағза, тірі жүйе
Оны тірілтіп жан беріп отыратын халық
Сондықтан да мемлекет тілді қамқорлыққа алғанда оның дамуына барынша жағдай жасап, сонымен қатар шама келгенше тіл жанашырлары мен тілге еңбек сіңіріп жүрген азаматтарға да көңіл бөліп қойғаны дұрыс
Аста­на­ның жөні бөлек, себебі елді мекендер елордаға қарап бой түзейді
Астананың көшелері қазақша сөйлеп тұрса, тұрғындары бір-бірімен қазақша тілдессе, мемлекеттік тілді ғылым, ілім, заманауи технология тіліне айналдыруға көмектессе қандай ғанибет.
Эстонияда 1,3 миллион халық бар
Соның бір миллионы ғана эстондық
Солар қасындағы 4,5 миллион халқы бар Финляндия сияқты жаңа терминдердің көпшілігін өз тілдеріне ­аударады екен
Жаңа технология, жаңа құбылыс, жаңа термин шықса болды, соның эстон тіліндегі баламасын табуға конкурс ­жариялайды екен
Кімнің нұсқасы көп дауыс алса, ел президентінің өзі сыйлық беріп, сол сөзді таңдап алады.
Міне, бұдан шығатын қорытынды – тілді дамыту тек Тілдер комитетінің, терминологиялық комиссияның ғана жұмысы емес, баршаның ісіне айналуы тиіс
Қазақ тілі дамуы керек, оған барлық жағдай бар
Оның үстіне латын әліп­биіне көшу азат ойлы қоғамның тілі болуға көмектеседі».
***
Астанада Тіл мерекесі осылай үлкен белсен­ді­лік жағдайында өтті
Ол тек кезекті шара болып қалмай, жауапты орындарда отырған, түрлі сала­дағы, түрлі буындағы басшы азаматтарға ой салса, жылда ойын-тойға баратындай даярла­нып, жаттанды, жасанды, жылтырақ көрсетулерден ада болып, нақты іске көшсе дейсің…
Ғазиз ҚҰРМАШҰЛЫ
