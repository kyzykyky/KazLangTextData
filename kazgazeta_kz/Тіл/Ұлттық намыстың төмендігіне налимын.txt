Біздің өзге ұлттардан бірден-бір ерекшелігіміз ата-бабаларымыздан бастап туған тілімізді «ана тілі» деп қастерлейміз
Меніңше, мұның да өзіндік себебі, мәні бар сияқты
Қазақтың тұрмыс-тіршілігінде ер-азамат түздің адамы, әйел-ана отбасы, ошақ қасының берекесі болған
Ал ел іргесіне жау тигенде ат жалын тартып мінген ер-азаматтың барлығы бес қаруын асынып, жауға қарсы жорыққа аттанған
Жорықтан жауды жеңіп елге оралам дегенше ұлдары ержетіп, қыздары бойжетіп кететін болған екен
Бұған мысалдар, әсіресе, қазақтың батырлар жырында молынан кездеседі
Мәселен, Алпамыс батыр сондай бір жорықтан оралғанда алдынан жігіт боп қалған ұлы шығады
Демек, бала сәби кезінде әкеден гөрі анасының жанында көбірек болады
Ана тәрбиесінен көбірек тәлім алады
Нәресте кезінде «Бесік жырын» да анасының өз аузынан естіп уанады
Сөйлеуді де анасынан үйренеді
Міне, менің ойымша, осы себепті де біз өз тілімізді «ана тілі» дейміз. Әр адамның жүрегінде өз тілінің шырағы жанып тұрады
Оны өшіріп алмау адамның өзіне байланысты
Ал сол шырақ өшер болса, онда өзінің де өшкені
Өйткені тілде өткен тарихымыз бен бабаларымыздың сартап іздері жатыр
Оған дәлел, V-VIII ғасырларда тасқа қашап түсірілген Талас, Орхон-Енисей жазуларындағы көптеген сөздер әлі күнге дейін біздің сөз қолданысымызда жүр
Демек, қазақ тілінің ондаған мың жылдық тарихы бар деуге негіз бар.
Өткен ғасырда отарлық езгінің қыспағында қалған қазақ тілі талай тар жол, тайғақ кешуді көрді
Жас ұрпақ өз ана тілінен жери бастады
Нақтырақ айтсақ, олардың өз тілінен безінуіне ықыласты жандардың әсері көп болды
Оны сол кезеңдерде Алматыда жалғыз-ақ қазақ мектебі болғанынан анық аңғаруға болады.
Ал ана тіліміздің бүгінгі жай-күйі қандай? Еліміз Тәуелсіздік алған соң қазақ тілі заң жүзінде мемлекеттік мәртебе алды
Қазақстан Республикасы Конституциясының жетінші бабында бұл туралы тайға таңба басқандай етіп, анық жазылған
 Осы жетінші бап негізінде жасалған «Тіл туралы» Заңда да тіліміздің конституциялық мәртебесі анық көрсетілген
Сондықтан тіліміздің болашағы зор болатынына да, мемлекеттік тілге деген қажеттіліктің күн санап арта түсетініне де сенім мол
Оның үстіне Қазақстанда қазақ ұлтының үлес салмағы жылдан-жылға артып келеді
Табиғи өсіммен бірге шетелден келетін қандастарымыз саны да күн санап көбейіп отыр
Соған байланысты рес­публика көлемінде қазақ мектептерінің саны көбейе түсуде
Оған мемлекетіміздің жуық жылдары салынып, пайдалануға беріліп жатқан «100 мектеп, 100 аурухана» мемлекеттік бағдарламасы дәлел.
Қазір тілге қатысты заң баптары бойын­ша ісқағаздарын қазақшалау кезең-кезеңімен біртіндеп іске асып келеді
Мысалы, мен туып-өскен Қызылорда облысы ісқағаздарын мемлекеттік тілге көшіруді толық аяқтады
Қазір барлық іс ана тілімізде жүргізіледі
Көшелердегі жарнамалардың барлығы қазақ тілінде жазылған
Тек ару Алматының жарнамалары әлі күнге ақсап тұр
Орыс тілімен қатар өзге тілдегі жарнамалардан аяқ алғысыз
Қазақша сөздерді ілуде бір көргенімізге мәз боламыз.
Елбасымыз Нұрсұлтан Әбішұлы Назарбаев қазақ тілінде өте сауатты әрі шешен сөйлейді
Ана тіліміздің мәйегі мақал-мәтелді де, қазыналы, бай тіліміздің әрбір сөзін еркін пайдаланады
Ұлт көшбасшысының шебер сөйлеуі барлық қазақ азаматына, мемлекеттік қызметкерлерге, шенеуніктерге үлгі болуы тиіс
Кейбір орталарда отырған бірлі-жарымды өзге ұлт өкілі отырған жерде орысша сөйлеп отыратын аға буын өкілдеріне қарап қынжыламын
Оларда ұлттық намыс пен отаншылдық сезімнің төмендігіне налимын
Сондықтан да мен достарымның арасында қазақша сөйлейік деп насихат жүргізіп жүремін
Менің күресім әзірге – осы
Осылай әрқайсысымыз ана тіліміз үшін күрес жүргізуіміз керек.
Әрине, мұндай келеңсіздік уақытша деп ойлаймын
Уақыт өте келе олардың орнын арынды, жүрегін ұлттық намыс кернеген ұрпақ басады
Сонда біздің ана тіліміз өз тұғырына қонады
Мен оған толық сенімдімін!
Ысқақ ГАЛАЖОВ,
№107 орта мектептің
11-сынып оқушысы
Қызылорда облысы,
Қармақшы ауданы
