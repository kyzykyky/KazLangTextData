Қазақта «Кереку» деген сөз ешуақытта болмаған
Ешбір сөздікте де мұндай атау жоқ
Тіпті кісі есімі де, тегі де кездеспейді
Сонда бұл атау қайдан шыққан? Кейбір авторлар «Кереку» сөзін «Керегажар» деген сөзден шыққан деп пікір айтып жүр
Бірақ бұл пікір де шындыққа сай келмейді.
Павлодар қаласына қатысты заманында шыққан еңбектер бар
Мысалы, Санкт-Петербургте 1897 жылы Ф.Брокгауз және И.Ефронның «Энциклопедический словарь» атты кітабында: «В прежнее время Павлодарская станица носившая название Корякова служила главным пунктом погрузки соли из озера Корякова в 20 верст от станицы» деген сөздерді көреміз
Сонымен қатар Мәскеуде жарық көрген «Энциклопедический словарь русского языка библиографического института Гранат» деп аталатын еңбекте «Павлодар был основан 1720 году под именем Коряковского поста, затем переименован в Коряковскую станицу, а в 1860 году в город Павлодар» делінген
Міне, тарихи кітаптарда, сол заманда шыққан әртүрлі дереккөздерінде осындай Коряковқа қатысты осындай мәліметтер аз ұшыраспайды
Павлодар маңында Коряковка деп аталатын ауыл және тұзды көл бар екенін көпшілігіміз білеміз
Алайда «Кереку» сөзіне байланысты деректер кездеспейді.
Топонимика саласын көп жылдан бері зерттеп жүрген маман болғандықтан, мына бір нәрсені ерекше атап өткім келеді
Топонимика ғылымында атауды бір тілден екінші тілге берудің екі жолы бар
Бірінші – транскрипция әдісі
Бұл әдіс бойынша халық атауды естуі бойынша қабылдап, тіліне икемді етіп қолданады
Осы әдіске салсақ, Коряков сөзі қазақ тіліне коряку-кереку болып өзгерген
Бұған дәлел ретінде мына бір мысалды да келтіруге болады
Қазақтың Уәли деген есімі орысша Вали деп айтылып жүр
Тиісінше Уәлихановты орыстар Валиханов дейді.
Бір тілдегі кез келген атауды екінші тілде қолдану әдісі – транслитерация деп аталады
Бұл әдіс бойынша, атаудың бір қарпі де өзгертілмей қолданылады
Мәселен, Коряков – Коряков деп айтылады.
Ал «кереку» сөзіне келетін болсақ, ол Коряков деген фамилияның қазақша қате транскрипцияланған нұсқасы
Демек, кереку сөзінің пайда болуы осындай әдіске негізделген
2003 және 2010 жылдары аралығында География институты Жер ресурстарын басқару агенттігінің «Ұлттық картографиялық-геодезиялық қоры» РМҚК-мен бірлесіп 32 томнан тұратын «Қазақстан Республикасының географиялық атауларының мемлекеттік каталогын» барлық облыстар бойынша қазақ және орыс тілдерінде әзірледі
Осы көптомдық еңбек жарыққа шыққан соң бірсыпыра атаулар қалпына келтіріп жазылды
Мысалы: «Ертіс Иртыш болса, орысша нұс­қаның дұрысы – Ертис, Есіл – Ишим деп жазылып келсе, Есиль деп өзгертіліп, кітапқа енді
Осындай жүздеген атауларды біз қазақша нұсқасынан онша алшақтатпай, орысша нұсқасын дайындадық
Ұсынылған атаулар каталогында орыс тілінде транслитерациясы бұрмаланған мыңдаған тарихи атау­лар түзетілді, көптеген нұсқалар қайтадан қалпына келтірілді
Бірақ соған қарамастан, бұл атаулар бұқаралық ақпарат құралдарында әлі күнге дейін бұрынғы нұсқамен беріліп жүр
Сондықтан ғылыми еңбектерге назар аударылса деймін
Жинақталған, жүйеленген атауларды халықтың назарына БАҚ арқылы ұсынып, кейін барлық өзгертілген нұсқаларды қалпына келтіруге болады деп санаймын.
С.Әбдірахманов,
География институтының аға
ғылыми қызметкері,  Топонимика-терминология тобының жетекшісі,
ҚР Үкіметі жанындағы
мемлекеттік ономастикалық комиссиясының мүшесі
