«Қазақ тілі еш уақытта өзімен көрші халықтардың тілдерінен сорлы болып, қатарынан қалмағанына, өз сыбағасын жібермегеніне мың жылдық тарих куә» дейді Бауыржан Момышұлы
Дегенмен, бүгін сол қасиетті де қастерлі, көркем де сұлу тіліміздің бағасына жете алмай жүргендейміз
Халқымыз бірде майын тамызып өрнектеп, бірде ұлы өзеннің ағысындай көсіле сілтеп, ағыл-тегіл ақтарылатын сөз өнері бүгінде саяз­данып, кедір-бұдыры мен бұралаңы көп тар арнаға түскендей күй кешуде

Бұдан бұрын жазғанымыздай, Қазақстан Республикасы Мәдениет және ақпарат министрлігі Тіл комитетінің ұйымдастыруымен өткен «Салааралық терминологиялық жұмыстарды реттеу мәселелері» тақырыбындағы семинар-кеңесте тура осы тіл тазалығы төңірегіндегі түйткілді мәселелерге қатысты келелі әңгіме өрбіді
Семинар-кеңесте қазақ қоғамында қордаланып қалған тіл, термин сөздерді біріздендіру мәселелері ортаға салынып, мамандар тарапынан сүбелі пікірлер айтылды
Төменде жиында айтылған ұтымды ойлар, салмақты көзқарастар ықшамдалып ұсынылып отыр.
Серік СӘЛЕМОВ, ҚР Мәдениет және ақпарат министрлігі Тіл комитеті нормативтік-лингвистика­лық жұмыстар басқармасының басшысы:
«Қазақстан–2050» Стратегиясы: қалыптасқан мемлекеттің жаңа саяси бағыты» атты Жолдауында Елбасы: «Қазақ тілінің осы заманның биік талабына сай, бай терминологиялық қорын жасаған соң оны рет-ретімен, кезең-кезеңімен қоғамдық өмірдің бар саласына батыл енгізуіміз керек» деп атап көрсеткен болатын.
Осы орайда барлық орталық мемлекеттік органдар жанынан сала мамандары тартылған терминологиялық жұмыс топтары құрылды
Салалық терминдер, әсіресе, аудармасы қиындық туғызатын терминдер, ғалымдар мен кәсіби мамандардың талқысынан өткізіліп, ғылыми лингвистикалық сараптама жасалғаннан кейін ғана Қазақстан Республикасы Үкіметінің жанындағы Республикалық терминология комиссиясына бекітуге ұсынылуда.
Терминдерді біріздендіру, терминқорды реттелген терминдермен толықтыру мақсатында 2000 жылы еліміздің тарихында әр томы 5-6 мың терминнен тұратын 31 томдық салалық терминологиялық сөздік алғаш рет жарық көрді
Бұл терминология саласындағы қоғам өмірінің барлық салаларын қамтитын бірінші кешенді еңбек болды.
Бүгінгі таңда бұл сөздіктерді қайта әзірлеу қолға алынып, әр томындағы терминдер саны 11-12 мыңға дейін толықтырылуда
30 томдық ретінде қайта өңделіп, толықтырылып жатқан бұл сөздіктердің 2012-2013 жылдары 20 томы, ал үстіміздегі жылы тағы 10 томы әзірленіп, сөздіктер толығымен осы жылы басылып ел игілігіне ұсынылатын болады.
2009-2011 жылдар аралығында «Қазақ әдеби тілінің түсіндірме сөздігі» 15 томдығы әзірленсе, ал 2013 жылы 154 мыңнан астам атау сөз бен сөз тіркесінен тұратын «Қазақ сөздігі» жарық көрді.
Өткен жылдың өзінде Тіл комитетінің тапсырысымен салалық біршама сөздіктер әзірленіп, барлық мемлекеттік органдарға тегін таратылды
Бүгінгі таңда ҚР Парламенті Сенаты әзірлеп, ұсынған «Заңнамада жиі қолданылатын сөздер мен сөз тіркестері» қолданушылар тарапынан қолдау тауып, үлкен сұранысқа ие болып отыр.
Жекелеген терминдердің бір салада ғана емес, іргелес басқа да салаларда қолданылатыны белгілі
Оларды нақтылап алмасақ, бекітілген терминнің іргелес салаларда келіспеушілік туғызып, тілге сіңбей қалу мүмкіндігі жоғары болмақ
Бұл құқық қорғау, экономика, инженерлік-техникалық және әлеуметтік салалар тарапынан ұсынылатын терминдерге қатысты
Сонымен бірге терминдерді біріздендіруді ғылыми тұрғыдан негіздейтін ол лингвистикалық сараптама жасау
Терминдерді барынша зерделеп, қарапайым тілде айтқанда «пісіріп барып» бекіту үшін өткен жылы Тіл комитетінің порталында «Талқыланатын терминдер» айдары ашылды
Терминологиялық комиссияның қарауына ұсынылған, аудармасы қиындық туғызып жүрген терминдер, алдымен, көпшіліктің талқысына ұсынылмақ.
Ахмет-Төре Мұхамбедия, Астана медицина университетінің профессоры:
Медициналық атаулардың жазылу ережесі, орфографиясы реттелмеген
Бұл өзекті мәселе
Мысалы, 100 мың данамен шыққан орфографиялық сөздікте «ит тіс», «азу тіс», «күрек тіс», «мойын омыртқа», «ауыз омыртқа», «тоқпан жілік», «кәрі жілік», «ортан жілік» деген сөздердің бәрі бөлек жазылған
Егер осылар «иттіс», «азутіс» деген үлгіде біріктіріліп жазылса, атау сөз шығар еді.
Бір сөздікте «челюсть» сөзін жақтың сүйегі деп аударыпты
Неге «жақсүйек» емес? Үш-төрт автор бірігіп жазған «Ресми іс қағаздары» деген кітапшаны қараңыз
Істің қағаздары бар екен
Дұрысы «Ресми ісқағаздар» емес пе? Орфографиялық сөздік солай деп тұр
Оны қарап жатқан ешкім жоқ.
БАҚ-та «термический» деген сөзді «термикалық» деп аудара береді
Дұрысы – «термиялық»
«Ревматический» дегенді «ревматикалық» деп жазады
Түбірі «ревматизм» емес пе? Түсінбеген соң «лық» жалғауын жалғаса қазақша болады деп ойлайды
«Амбулаторный» сөзін «амбулаториялық» деп жазу керек, ал біз «амбулаторлық» деп қате жазамыз
«Молекулярный» деген сөзді барлығы «молекулярлық» деп жазады
«Ляр» – қазақша емес
Егер сөздің түбірі «молекула» болса, неге «молекулалық» деп тікелей жазбаймыз? Мұндай мысалдарды көптеп келтіре беруге болады
Негізі 80 пайыз ақпарат көзі арқылы қабылданады
Сол тұрғыдан алып қарағанда, сөздіктер мен БАҚ беттерінде кеткен осындай толып жатқан қателерді адам сол қалпында қабылдайды.
Кеңес Юсуп, ҚР Үкіметі жанындағы Республикалық терминология комиссиясының мүшесі, жазушы, аудармашы:
Негізі осы тіл мәдениеті жөнінде үлкен бір жиын өткізу керек сияқты
Біздің көптеген журналистердің кінәсі қазақ тілінің заңдылығын сақтамай орыс тіліне қарай ойысып бара жатқандығында
Мысалы, терминкомда «идентификация», «толерантность» деген екі сөзді «тақылеттестік», «тағаттылық» деп бекіттік
Қарап отырсаңыз, соны БАҚ-та әрқилы жазып жүр
Тағаттылықты төзімділік дейді, ол келмейді
«Баруға тиіс» деген сөзді «баруы тиіс» деп жазады
Бұл қате, «баруы керек» болып жазылады.
Кезінде Ахмет Байтұрсынов бастап жел сөзбен күрескен екен
Сондықтан бұл мәселеге үлкен конференция арнап, оған тіл мамандарын, көптеген журналистерді шақыру қажет
Тілді қалыптастыратын да солар.
Мұхамедия мырза жаны ашып, ширығып сөйледі
Осы арада эмоция керек пе? Алдымен заңнамалық, әлеуметтік тілді аударуымыз керек
Ал медицина формальды тіл
Басқа ғылым тілдері де формальды тіл саналады
Сондықтан табиғи тілді түзетуге мән берілуге тиіс
Жаңадан еркіндік алып жатқан елдер бірінші кезекте осылай істейді
Табиғи, әдеби тілдерін жаңғыртуға өте қатты назар аударады
Формальды тілге сосын барып көңіл қояды
Біз пәленбай мыңдаған терминдерді, цифрларды қумайық
Тілді тазартуымыз керек…
Ербол ДӘУЛЕТОВ, Қазақстан Республикасы Ұлттық ғарыш агенттігі тілдерді дамыту және ақпарат басқармасының басшысы:
Тіліміз бай деп айту, меніңше, жеткіліксіз
Ауда­рыл­ған терминдер қысқа да нұсқа, сөзді дәл қамтуы тиіс
Бірақ бұл талаптар кейде сақтала бермейтінін мойындауымыз керек
Қазір көбінесе терминдер орыс тілінен аударылу арқылы енгізіледі
Бүгінде заман басқа, ағылшын тілін үйренуге күш салынуда
Сондықтан терминдерді ағылшын, неміс, француз тілдерінен тікелей аударуға көңіл бөлу керек сияқты.
«Адрес» деген сөзді мекенжай деп алып жүрміз
Бұл орыс тілінен аударылған сөз
Ал ағылшын тілінде бұл сөз екі мағына береді
Соның біреуі – «жолдау»
Сөздің ыңғайына қарай өздері ажыратып алады
Міне, осындай өзгешеліктен қорықпау керек.
Мүмкін «Қазақ тіліндегі терминдердің түсіндірме сөздігін» шығару керек шығар
Сонда бұл былай емес пе, мынадай мағына бермей ме деп сөздің түбін қуып кетушілік болмас еді.
Терминологияны жоғары ғылыми тұрғыда қарастырамыз, бірақ қоғамдық пікірмен санаса бермейміз
Бірізділік керек дейміз, заңдарды алып қарасаңыз, бәрібір әртүрлі аударыла береді
Осыны бір жақты ету керек шығар.
Кеңесбек ДЕМЕШ, ҚР Парламенті Сенаты аппаратының редакциялық баспа бөлімінің меңгерушісі:
Сөздіктер терминкомнан өтті деген сөз – біршама бір ізге түсті деген сөз
Сондықтан да аударма саласында пайдаланатын әдебиеттер жеткілікті деп ойлаймын
Әрине, әлі де қолға алатын, бір ізге түсіретін дүниелер көп.
Сөздіктерді алдымен көпшіліктің талқысына салып барып, содан кейін министрліктерге ұсынған жөн болады
Онысыз проблемаларды өзіміз жасаймыз
Терминкомның сараптамасынан өтпеген кітаптарда «әттеген-айлар» шығып жатады
Осыдан келіп бірізділік бұзылады.
«Ветеринарлық сөздік» деген шығыпты
Ол енді «Ветеринария сөздігі» ғой
Осындай кітаптарға не дейсің? Комиссияда салалық ғалымдар отыр
Солардың сүзгісінен өтсе, мұндай кемшіліктер болмас еді
Әр жылдары терминком бекіткен терминдер жинағы шығады
Мұның жұмысымызға үлкен көмегі бар
Дегенмен, осындай бекітілген терминдерді де заман ағымына қарай қайтадан айқындай түсу керек шығар
Қайта толықтырылып, қайта өңделіп, қайта бекітілген терминдер жинағы ретінде шығып жатса, бұл бірізділікті қалыптастыруға септігін тигізетін мәселенің бірі болады деп ойлаймын.
Көп қағаздың бастауы, мемлекеттік іс қағазда­рының бірізді болуы осы терминкомнан басталады
Пайдалы бас қосуда қай-қайсымыз да өз ойымызды, өз пікірімізді айтып жатырмыз
«Келісіп пішкен тон келте болмас» дегендей, кемшілікті бірлесе түзеп, терминология саласын жөнге келтіру кезек күттірмес маңызды шаруа деп ойлаймын.
Семинарда бағалы ой да, толымды пікір де, мәнді ұсыныс та айтылды
Терминком атқарған, болашақта атқаруға тиісті істер ауқымы сөз болды
Бұдан әрі баяндама жасаған А.Байтұрсынұлы атындағы Тіл білімі институты терминология бөлімінің меңгерушісі Бауыржан Жонкешов салалық терминдерді реттеудің теориялық және әдістемелік қағидаттары жөнінде, «ҚазТрансОйл» АҚ-ның кеңсесінің мемлекеттік тілді дамыту жөніндегі бас менеджері Ақайдар Ысымұлы мұнай-газ саласындағы техникалық терминжасам мәселелеріне, ҚР Көлік және коммуникация министрлігі Құжаттамалық қамтамасыз ету және мемлекеттік тілді дамыту департаменті Мемлекеттік тілді дамыту басқармасының басшысы Саян Досаров осы саладағы терминологияны біріздендіруге, ҚР Қоршаған орта және су ресурстары министрлігі Әкімшілік-кадрлық жұмыс департаментінің бас сарапшысы Серік Уәлиев экология саласында қолданылатын терминдерді қалыптастыруға байланысты өз ойларын ортаға салды

Семинар қорытындысында тиісті шешім қабылданып, ол салалық топтарға терминологиялық жұмыстарды тиімді ұйымдастыру үшін ұсынылмақ.
Ғазиз Құрмашұлы
