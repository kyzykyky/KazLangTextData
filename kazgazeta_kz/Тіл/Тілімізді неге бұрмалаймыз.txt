Ана тіліміз, оның мемлекеттік деңгейде қолданылуы жайында кейінгі жылдары талай мақалалар жазылып, түрлі ойлар мен ұсыныстар айтылды
Бірақ әлі де болса тіліміз біз ойлағандай дәрежеге көтеріле қойған жоқ
Неге?
Меніңше, бұған алдымен өзіміз кінәліміз
Арамызда ана тілін менсінбейтін немесе оған мұрын шүйіре қарайтын қаракөздеріміз әлі де көп
Ақиқатын айтқанда, тілімізге деген сүйіспеншілік пен құрмет әрбір қазақтың жүрегінен орын алмаса қанша жерден заң шығарып, қанша жерден қаулы-қарар қабылданғанмен көп нәтиже шықпайды.
Амал не, туған тілімізді шұбарлап, аралас сөйлейтіндерді жиі кездестіреміз
Басқа халықты айтпағанда, өз ішіміздегі шала қазақтарды таза қазақ қылатын кез баяғыда-ақ жетті
Туған тілінен безінген азаматтарды көргенде К.Паустовскийдің «Туған тіліне жаны ашымаған адам жәндік» деп ашына айтқаны ойға оралады
Елінің болашағын ойлаған әр азамат ана тілінің болашағына алаңдап, қолынан келген көмегін аямауы тиіс деп ойлаймын
Өкінішке орай, соңғы кезде көптеген қазақ жастары өз ана тілін бұрмалап сөйлеуді әдетке айналдырды
Көшеде бір қателіктер көрсек оған үйреншікті нәрседей қарап, бейқам жүре береміз
Кейбір мекемелерге барсаң орыс тілінде сауатты жазылған сөз қазақ тілінде қате аударылған күйінде тұрады
Мұны көргендердің бірі езу тартып күліп, енді бірі оған мән бермейді де
Айта берсең мысал көп
Басқаларды былай қойғанда кейбір іс басындағы орыстілді шенеуніктердің ел алдына шығып алып, қазақша жазылған тілдей қағазды ежіктей оқып тұрғанын көргенде, әттең, ­Бауыржан Момышұлындай оларды тойтарып тастайтын бір батыл азаматтың табылмағаны-ай дейсің ішіңнен.
«Ана тілінде ата-баба сыры бар, Аудармадан түпнұсқадай кім ұғар
Өсе келе құстың тілін білсең де, Ана тілсіз оның қандай құны бар» деп белгілі ақын Оразақын Асқар жырлағандай, ұлы дүниелер тек ұлт тілінде жасалатынын ұмытпайық, ағайын!
Диана ХАЛЕЛ
