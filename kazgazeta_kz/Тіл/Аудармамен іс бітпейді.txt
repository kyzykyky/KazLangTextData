Мемлекеттік тілді барлық салада белсенді пайдалана отырып дамыту – бүгінгі күні тіл мамандарының ғана емес, жалпы қоғамның жедел шешуге тиіс міндеттерінің өзектісі
Ал оның Қазақстан халқының әл-ауқатын арттыруда маңызы зор қаржы және банк жүйесіндегі қолданыс аясын өрістету – үлкен жауапкершілік.
Осы тұрғыда Алматыда ҚР Мәдениет және спорт министрлігі мен Қазақстан Республикасы Ұлттық Банкінің бірлесіп ұйымдастыруымен «Қаржы, банк жүйесіндегі мемлекеттік тілдің қолданысы және терминологиядағы бірізділік мәселелері» атты дөңгелек үстел өтті.
Шараның негізгі мақсаты – қазақ­стандық­тарды біріктірудің негізгі факторы ретінде мем­лекеттік тілді жан-жақты дамыту, қоғамның барлық саласында қазақ тілінің мемлекеттік тіл ретіндегі мәртебесін нығайту және оның Қазақстан халқының әл-ауқатын арттыруда маңызды рөл атқаратын қаржы, банк жүйесіндегі қолданыс аясын кеңейту.
Қаржы және банк саласындағы мемле­кеттік тілдің қолданысы, тілдік ортаны қалып­тастыру, экономика, банк, қаржы саласындағы терминдерді біріздендіру мен жетілдірудің өзекті мәселелеріне арналған дөңгелек үстел екі күнге созылды.
Алғашқы күні Ұлттық Банк жүйесіндегі мемлекеттік тілдің өзекті мәселелері, яғни қазақ тілін оқыту, қазақ тіліндегі құжат айналым мәселелері қаралса, келесі күні салалық терминология, банк-қаржы терминдерін біріздендіру, банк жүйесіндегі аударма мәселелері талқыланды.
Аталған шараны кіріспе сөзбен ашқан ҚР Ұлттық Банк Ұйымдастыру жұмысы және бақылау департаменті директорының орынбасары, филология ғылымдарының докторы, профессор Шерубай Құрманбайұлы қаржы, банк жүйесіне мемлекеттік тілді кеңінен енгізудің өзектілігі жылдан-жылға артып келе жатқандығына тоқталып, мемлекеттік тілді осы салаға кеңінен қолданысқа енгізуге ба­ғытталған игі шаралар мен жүйелі жұ­мыс­тардың тиісті нәтиже беретіндігіне өз сенімін білдірді
Ал ҚР Мәдениет және спорт вице-министрі Марат Әзілхановтың сөзін Қазақстан Республикасының Мәдениет және спорт министрлігі Тілдерді дамыту және қоғамдық-саяси жұмыс комитетінің лингвистикалық-нормативтік жұмыстар басқармасының басшысы Айдос Байбосын жеткізді.
Өз кезегінде баяндама жасаған ҚР Ұлттық Банк Ұйымдастыру жұмысы және бақылау департаменті директорының орынбасары, филология ғылымдарының докторы, профессор Шерубай Құрманбайұлы Ұлттық Банк жүйесінде мемлекеттік тілдің қолданысы жайына кеңінен тоқталды.
Қазіргі уақытта Қазақстан Республи­касы Ұлттық Банкінде мемлекеттік тілді дамыту жөніндегі жұмыс «Қазақстан Респуб­ликасында тілдерді дамыту мен қолданудың 2011-2020 жылдарға арналған мемлекеттік бағдарламасын іске асыру жөніндегі Қазақстан Республикасы Ұлттық Банкінің 2014-2016 жылдарға арналған іс-шаралар жоспарына» сәйкес жүзеге асырылып жатқанын атап өтті.
Аталған жоспарға сәйкес мемлекеттік тілде іс жүргізу; мемлекеттік тілді оқыту; құжат­тар­дың мемлекеттік тілдегі үлгі нысандарын әзірлеу және қолданысқа енгізу; мемлекеттік тілдегі салалық терминдерді жетілдіру және біріз­дендіру; мемлекеттік тілді ендіру, дамыту және тағы басқа бағыттар бойынша жұ­мыстар жүргізіліп жатқандығы көңіл қуантты.
Біздің де көзіміз жетіп жүргеніндей, бүгінгі күнге дейін Банкте мемлекеттік тілдің қолданыс аясын кеңейтіп, оны банк жүйесіне ендіру мәселесі мемлекеттік тілді оқыту курстарын және мемлекеттік тілдегі үлгі құжаттарын дайындау жөніндегі тұрақты жұмыс істейтін комиссиясының жұмысын, мемлекеттік тілді білуге арналған байқаулар өткізуді ұйымдастыру арқылы жүзеге асырылып отыр
Баяндамашының өзі атап көрсеткендей, Банкте мемлекеттік тілдегі құжат айналымы көбінесе аудармаға негізделіп келген
Аударма да қажет
Алайда тек аудармамен ғана мемлекеттік тілді банк жүйесіне ендіру, оның қолданы­сын қамтамасыз ету мүмкін емес
Ең маңыздысы – банк қызметкерлерінің мем­лекеттік тілді меңгеріп, іс жүргізе білуіне қол жеткізу.
Алматы қаласы Тілдерді дамыту, мұрағаттар және құжаттама басқармасының басшысы М.Ахетов қаладағы 201 мемлекеттік мек­тептің 62-сі қазақ тілінде білім беретін бол­са, 68-і аралас мектеп екендігін, осы аралас мек­­тептерді біртіндеп қазақ мектептеріне ауыс­тыру жөнінде жұмыс жасалып жатқандығына тоқталды
Бұдан өзге 7054 өзге ұлт өкілдерінің балалары қазақ мектептерінде оқиды
Ал 146 мың студенттің 52 пайызы қазақ тілінде білім алса, мекемелердің 78 пайызының іс қағаздары мемлекеттік тілде жүргізіледі
Жастар арасында жүргізілген сауалнама қорытындысы бойынша олардың 90 пайызы болашағын мемлекеттік тілмен байланыстырады екен
Сонымен қатар ол Кеден басқармасындағы тілдің жағдайына тексеріс жүргізілгендігін, енді қалалық Қаржы бақылау басқармасы жоспарда тұрғанын жеткізді.
«ҚР Ұлттық Банкінің Шығыс Қазақстан филиалындағы мемлекеттік тілдің ахуалы және оны оқыту мәселелері» жөнінде сөз қозғаған осы филиалдың жетекші маман-аудармашысы Динара Жүнісова шығып жатқан Заңдардың қазақ тіліне дұрыс аударылмайтындығын, Заңды толық түсіну үшін амалсыздан орысша нұсқасын қолға алатындарын айтып, Заң алдымен мемлекеттік тілде дайындалуы керектігін сөз етті
Сонымен қатар мемлекеттік тілді үйрету бағытында барлық жағдай жасалып отырғандығын, мәселе ықылас пен ниетте екендігіне көңіл бөлді.
Ал Назарбаев университетінің оқыту­шы­сы, ҚР Ұлттық Банкінің Орталық филиалы мемлекеттік тілді оқыту курсының оқы­тушысы Самал Әбжанованың айтуынша, оқу екі деңгейде жүргізіледі
Бастауышта 8, жалғастырушы кезеңде 16 тыңдаушысы бар Самал Бақбергенқызының пікірінше, оқу жос­пары бойынша қазақ тілінің грамматикасын, ұлттың салт-дәстүрін оқыту күрделі тиеді екен
Ауызекі сөйлеуді білмей тұрып, грамматиканы меңгеріп кету қиын тиетінін айтты.
Жиын барысында қаржы, банк са­ла­сындағы мемлекеттік тілдің қолданысын кеңейту, осы салада қазақтілді ортаны қалыптастыру, мемлекеттік тілдегі құжат айналымы, банк қызметкерлеріне мемлекеттік тілді оқыту, мемлекеттік тілді оқытуға арналған оқу бағдарламасы мен оқу-әдістемелік кешендерді біріздендіру мәселелері, банк-қаржы терминдері сөздіктерін құрастыру, қаржы саласындағы тілдескіштердің маңызы, экономика саласының қазақтілді мамандарын даярлау сияқты аса өзекті мәселелер көтеріліп, бірқатар тұжырымды баяндамалар жасалды
Сонымен бірге банк, қаржы саласындағы терминология мен оны біріздендіру және аударманың өзекті мәселелері талқыланды.
Қазақстан Республикасы Үкіметінің жанындағы Республикалық терминология комиссиясының мүшесі, жазушы, аудармашы К.Юсуп, ҚР Ұлттық Банкі Орталық филиалының жетекші маман-аудармашысы Б.Ахметова, Қазақстан менеджмент, экономика және болжау институтының кафедра меңгерушісі З.Ерназарова, ҚР Ұлттық Банк Мемлекеттік тілді дамыту басқармасының бастығы М.Мұқаметқали, Қазақша-орысша, орысша-қазақша банк терминдері сөздігінің авторы, аудармашы С.Тоқсанбай, ҚР Ұлттық Банкі Ұйымдастыру жұмысы және бақылау департаменті Аударма басқармасының бастығы С.Нәжімеденова, «Ана тілі» газеті бас редакторының бірінші орынбасары Н.Домбай, А.Байтұрсынұлы атындағы Тіл білімі институты терминология бөлімінің меңгерушісі Б.Жонкешов, «Бірыңғай жинақтаушы зей­нетақы қоры» АҚ аударма бөлімінің бастығы Ж.Демесінова, т.б
сөз сөйлеп, пікір алмасты.
Қаржы және банк жүйесіндегі мемлекеттік тіл­дің қолданысы мен осы саладағы аударма, тер­миндерді біріздендіру мәселелерінің республика деңгейінде арнайы қарастырылуы – бұл бағыттағы мақсатты, жүйелі іс-қимылдың жаңа деңгейге көтеріліп келе жатқандығының көрінісі
Бұл өз кезегінде еліміздің қаржы, банк саласында мемлекеттік тілдің дәрежесін арттыруға бағытталған игі бастама болары сөзсіз.
Дөңгелек үстелге ҚР Үкіметі жанындағы терминология комиссиясының мүшелері, Ұлттық Банктің барлық өңірлердегі филиал­дарының қызметкерлері, екінші деңгейлі жетекші банктер мен мемлекеттік басқару органдарының өкілдері, банк жүйесінде мемлекеттік тілді оқыту курстарын жүргізетін оқытушылар мен танымал тілші-ғалымдар және банк саласының мамандарын дайындайтын жоғары оқу орындарының профессор-оқытушылары, БАҚ өкілдері қатысты.
Бағдагүл Балаубаева
