«Алматытелеком» өңірлік телекоммуникация дирекциясында тіл айлығы аясында Қазақстан халқының тілдері күніне арнап «Қазақстан халқының тілдері фестивалі» атты халықтар достығының фестивалін өткізді.
Шараны аталмыш компанияның қызметкерлері Наталья Нұрғалиева мен Ринат Керімқұлов жүргізді
Ашылу салтанатында «Алматытелеком» ӨТД-ның Бас директоры Шерхан Раздықов тіл – халықтың жаны, мемлекеттік тілді әрбір қазақстандық білу керектігін атап өтті
«Қазақтелеком» АҚ инновациялық қызмет түрлерін ұсыну саласын тұрақты түрде кеңейтіп келеді әрі еліміздегі инфокоммуникация саласын дамытуға да елеулі үлес қосуда» деді
Ол өз сөзінде компания ұсынатын қызметтерді өтініш берген тілде ұсыну басым міндеттердің бірі болып табылатындығын тілге тиек етті.
– Тілдер күні, бұл – Қазақстанның барлық халқы үшін ортақ мереке
Мейрам негізінде керемет идея жатыр, әрбір тіл – барша адамзаттың рухани мұрасының бір бөлігі, ал мәдениет бұл әлемдік өркениетке баға жетпес үлес, – деді фестивальда сөз сөйлеген мекеме басшысы.
Биылғы фестиваль «ЭКСПО – 2017» халықаралық көрмесіне орай өткізіліп, тіл айлығының тамаша қорытындысына айналды
Шараға Алматы қаласы мен Алматы облысы құрылымдық бөлімшелерінің қызметкерлері қатысты
Филиал қызметкерлері 10 командаға бөлініп, байланыс пен телекоммуникация салалары бойынша «ЭКСПО – 2017» көрмесіне ұсынған тың жаңалықтарымен таныстырды
­Сонымен қатар қатысушылар 10 мемлекеттің ұлттық киімдерін киіп, олардың мәдениетінен, өнерінен, салт-дәстүрлерінен хабардар етіп, өз өнерлерін паш етті
Әділқазылар алқасы «Көрме», «Өнер», «Концерттік нөмір» аталымдары бойынша баға берді
Фестиваль қорытындысында қызметкерлерді марапаттау рәсімі өтті.
Жалпы мұндай шаралар «Алматытелеком» ӨТД-да тұрақты түрде өткізілсе, қызметкерлер арасында мемлекеттік тілді насихаттауға септігін тигізері сөзсіз.
Елімізде халыққа қызмет көрсету салаларының ішінде алғашқылардың бірі болып мемлекеттік тілде қызмет көрсетуді «Алматытелеком» қолға алған болатын
Мемлекеттік, яғни қазақ тілін оқыту сыныбының негізі 1994 жылы қаланды
Содан бері мекемеде жұмыс істейтін өзге ұлт өкілдері мемлекеттік тіл мен қазақ халқының салт-дәстүрлерін оқып-үйренуде
Бүгінде «Алматытелеком» бөлімшелерінде мемлекеттік тілде қызмет көрсету жолға қойылған.
Нұрлан ҚҰМАР
