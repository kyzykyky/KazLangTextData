Ұлтымыздың белгісі туған тіліміз туралы жанымызды ауыртпау, жарғақ құлағымыз жастыққа тимей, оның мұңын мұңдап, жоғын жоқтамау – әр қазақтың бойындағы ұлтжандылығына үлкен сын екенін ұмытпауымыз керек
Тіл туралы жазып отырып, «шіркін біздің жазғандарымызды  кейінгі жастар оқып, көңіліне тоқып отырса, мұратымызға жеткен болар едік-ау» деп ойлайсың.
Қазіргі кезде мемлекеттік тіліміз өзінің заң жүзіндегі мәртебесіне жете алмай келе жатқанымыз, оның халық арасындағы қадір-қасиетін төмендетпей, барынша биіктетіп, беделін бекем етіп келе жатқан жан­дар баршылық
Біздің тіліміз қандай ортада болсын, осындай сөз ше­берлерінің арқасында ерекшелігін сақтап өзіне тән сұлулығын, түпсіз тереңдігін, адам жанын тебірентетін тәрбиелік құрал екендігін дәлелдеп, тілдік құндылығын жоймай келеді.
Сондай аузы дуалы, сөзі өтімді, шешен де көсем ақсақалдарымыздың бірі – Ақтөбе облысы, Алға қаласы­ның тұрғыны, Алға ауданының Құр­мет­ті азаматы – Данияр Жұмашұлы Құрманалин.
Бір зер салар нәрсе – ол тіл маманы да, жазушы да, ақын да емес, бірақ тіліміздің тінін түгендеп, жігін жіктеп, ата-бабамыздан қалған на­қыл сөздерді, шешендік әңгі­мелерді тыңдаушысына жеткізіп келе жатқан тіл насихатшысы
Сонысымен ерекшеленетін тұлға.
Ол кезінде облысқа, ауданға танымал атақты хирург еді
Қазір зей­нет­керлікке шықса да, тілге жан­ашыр­лық қалпынан танған емес
Өзі­нің әңгімесінде былай дейді: «Мен 1939 жылы Ақтөбе облысы, Алға қаласында дүниеге келіп, осы аудан орталығындағы қазақ орта мектебін бітірдім
1958-1960 жылдары Алға қаласындағы С.М.Киров атындағы химия зауытының күкірт-қышқыл цехында еңбек жолымды бастадым
Ол кезде зауыттың дені орыс халқының өкілі болатын, солардан орысша үйрендік
1966 жылы Ақтөбе Мемлекеттік медицина институтының емдеу факультетін бітіріп келіп, өзімнің туған қалам Алғадағы аудандық ауруханаға хирург болып орналас­тым
Содан кейінгі жылдары білімін жетілдіру мақсатында – Алматы, Харьков, Тбилиси, Новокузнецк, Мәскеу, Павлодар қалаларындағы хирургиялық клиникаларда болып, көптеген тәжірибе жинақтадым
Осы ізденістеріме орай біліктілігім өсіп отырды
1971 жылы Алға аудандық ауруханасының хирургия бөлімінің меңгерушісі қызметін атқарып, содан зейнеткерлікке шықтым
Зейнеткерлікке шыққан соң да, УЗИ аппаратында отырып, науқастарға кеңес беру жолында біраз еңбек еттім».
Өзінің ұзақ жылғы дәрігерлік қызметінде түрлі атақтар мен абыройға ие болған хирург 1979 жылы КСРО Денсаулық сақтау министрлігінің «КСРО денсаулық сақтау ісінің үздігі» белгісімен марпатталады
1982 жылы Ақтөбе денсаулық сақтау бөлімінің аттестациялау комиссиясының шешімімен «Жоғары дәрежелі хирург» біліктілік санаты берілді
1994 жылы Қазақстан Республикасы денсаулық сақтау саласына еңбек сіңіргені үшін Қазақ ССР-і Денсаулық сақтау Ми­нистр­лігінің Құрмет грамотасымен ма­рапатталды
2003 жылы «Алға ауда­нының Құрметті азаматы» атағы берілді.
Ал тіл мәселесіне, тілді насихат­тау­дағы еңбегіне келетін болсақ, оның жөні басқа
Адамның бойында туа бітті таланты, оқумен-тоқумен келетін біліктілігі қатар жүретін болса, сол екі бірдей қасиетті қатар меңгерген ағамыздың қарапайым халық арасында қызыл тілдің ­майын тамызып, оның қадір-қасиетін ұлықтаудағы еңбегі орасан зор.
Осындай да біздің атқамінер шенеуніктеріміздің барлығы бірдей, тілі мен ділін, салт-дәстүрін осы кісідей мәпелеп, марапаттап, ұстай білетін болса, ана тіліміздің төрдегі орны мығым болар еді-ау.
Жалпы ана сүтімен бойымызға дарыған дара тілімізді өзіміздің қадірлей білмеуімізден, оның тәрбие мен талғамға тигізер пайдасын таразыламауымыздан, өз тілін өзі менсінбейтін ұрпақ пайда болды
Ал шенеуніктеріміз болса, қандай мінберге шықса да, қазақ тілінде сөйлеп бастайды да, ар жағын өзге тілде жалғастыра жөнеледі.
Сөз арасында көсемсөз шебері ағамыздан «Сіз орыс тілін жетік білесіз бе?» деп сұрауға тура келді
«Әрине, орыс тілін жетік білмесем, өмір бойы ота жасап, орыстардың арасында жүре алам ба, мен орыс тілін жетік білемін
Бірақ барша тілден өзімнің ана тілімді жоғары қоямын
Оның байлығына менің де тілім жетпейді
Меніңше, туған тілден сусындап өскен адам өзін бай да, бақытты сезінеді
Себебі ол туған халқымыздың төл байлығы, рухани қазынасы
Мен осы қазынадан құр-алақан қалмағандығым үшін өзімді аса бақытты сезінемін» дейді.
Әкем Жұмаш өте сөзге шешен адам еді
Бұл маған әкемнен қалған мұра.
Кез келген ­аудиторияда өз хал­қы­ның тілінің шырайын келтіріп, ата-бабамыздан қалған асыл мұ­ра­ларды көздің қарашығындай сақтауға үлес қосып келе жатқан, оны насихаттап қана қоймай, талай ортаға үлгі-өнеге болып жүрген зейнеткер ағамыз қазіргі кезде аудандық аурухана ұжымындағы «Қазақ тілі» қоғамының төрағасы.
Қазіргідей «кедей бай болсам, бай Құдай болсам» деп тұрған заманда, сөз құдіретін жете білетін көсемсөз иелері де саусақпен санарлықтай болып қалды
­Данияр Жұмашұлының бұрынғының шешендік сөздерін жатқа айтып, көпшілікті тамсандырып отырғанының талай куәсі болдық.
Ол кісі бірде :
Малайсары шешен:
– Ата тұрып, ұл сөйлегеннен без,
– Ана тұрып, қыз сөйлегеннен без, – депті.
Сонда Сырым би:
– Ата тұрып, ұл сөйлесе, ержеткені болар
Ана тұрып, қыз сөйлесе бойжеткені болар, – депті.
Малайсары сонда:
– Сен толған екенсің, мен тозған екенмін, – деп Сырымды қасына шақырған екен, – деп әңгімеледі.
Оның мұндай тәлім-тәрбиелік әңгімелерін тыңдағандар, тәнті болғандар арасында есеп жоқ десек те болады
Міне, «Үй сыртында төбең болса, Ерттеулі тұрған атың ғой
Ел ішінде қарияң болса, Жазулы тұрған хатың ғой» деген Төле бидің сөзі осындайда айтылса керек.
Көп ортасында сөз қазынасынан ой өрбітіп, қотарып, кейінгілерге үлгі-өнеге болып жүрген шешен де, көсем ақсақалдарымыз көбейе берсе, тіліміздің де мерейі үстем болмақ.
З.Телеуова,
Қазақстан Журналистер 
одағының мүшесі
Ақтөбе облысы
