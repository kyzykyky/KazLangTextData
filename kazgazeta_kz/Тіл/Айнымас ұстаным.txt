Халқымыздың атағы алысқа кеткен қыздары: Домалақ ана, Қарашаш, Айша бибі, Баян, Қыз Жібек, Айбарша, Дина, Сара, Айғаным, Әйгерім, Нәзипа, Күләш, Әлия, Мәншүк, Мәдина, Фариза, Зылиқа, Роза, Бибігүл, Кәмшат сынды есімдерімен танымал
Бұлардай ерекше тағдыр-талайлы һәм дара қасиеттерімен ел жадынан шықпай, кейінгі ұрпаққа, сіңлілеріне өнеге тұтылып келе жатқан ұлтымыздың қыздарының аты-жөнін толық айтпай да, өз аттарымен-ақ әр қазаққа бек танымал
Бұл тұлғалардың қайсысы туралы болсын, әңгіме бола қалса, атасының есімінсіз-ақ нақты кім жөнінде екенін жазбай танимыз
Бұлар өздері аттас есімдерден айқын дараланып, даналық, сұлулық, ғашықтық, батырлық, өнерпаздық, қайраткерлік, еңбеккерлік бейнелері көз алдыңа келе қалады
Мәселен, «Фариза, Фариза қыз» десек, Мұқағалидың өлеңі еске түсіп, сөз қайраткері, ақын Фариза Оңғарсынова туралы екенін бірден түсінеміз
Фариза атаулы көп болғанымен, Фариза қыз – дара
Аталған есімдердің қайсысы болсын, осындай даралықта, көп аттастан адаспай танылатын жекелер. Оразкүл де – осындай бір дара
 Қазақ тілінің, Тәуелсіз Қазақстан Республикасының мемлекеттік тілінің жанашыры, таяуға дейін Астана қалалық Тілдерді дамыту басқармасының бастығы болған, қазіргі Мәжіліс депутаты Оразкүл Асанғазыға елдің ықыласы ерекше
Осы жолғы Мәжіліс депутаттығына тыңнан өткендер қатарында: «Бәрекелді, дұрыс болды!» – деп тілек қосқан кісім осы – Оразкүл
Қоғамға, елге, ұлтқа еңбегі бар адамның орнымен бағаланғанын көптен бір сезінгенім болды бұл
Мұның Оразкүлді орынды бағалау болғанына талас жоқ.
Мемлекет астанасының Ар­қаға қоныс тебуі – қазақ елінің тәуелсізді­гін паш ету һәм өзгеге соны мойындату
Бұл – қазақ «өзі өз болғалы, көйлегі бөз болғалы» өз бетінше ұйғарған ұлы шешімі
Бұл – осынау салқар даланың теріскей өңіріне иелік ету
Бұл – ұлы құрылыс, қастерлі мекенді игеру жолындағы жаңа жұмыс орындары, тың кәсіптер, қазақ жерінің бар түкпірінен негізгі жұрты сиреп қалған далаға, Арқаға, Сарыарқаға ел жинау.
Шаһар тез көтерілді, ойдан-қыр­дан жұрт жиылды
«Астана» деген атау алды
Мемлекеттің саяси-әкімшілік орталығына айналды
Астаналық ресми міндетін толық атқаратын деңгейге жетті
Алайда қаланың ұлт­тық бояу алуы, қазақ үнінің шығуы бәсең-ді
Сондықтан мұнда қазақ тілінің қолданыс аясының кеңеюі, ұлттық салт-дәстүрдің орнығуы үшін зиялы қауымның қалыптасуы қажет-ті
Ал бұл айта салғанмен, шешім шығар­ғанмен өздігінен орнай салатын іс емес-ті
Оны жүзеге асыра алатын, ұйымдастыра білетін, табандап тұрып, дегенге жеткізе алатын қабілетті кісі керек-ті.
Сол таңдау Оразкүлге – Оразкүл Асанғазыға түсті
Кезінде әр деңгейде саяси қызметтер мектебінен өтіп, әкім де болып, аудан басқарған, Жоғарғы Кеңес депутаты да болған, қалалық қызметтерде де танылған Оразкүл бұл жұмысқа осындай бай тәжірибемен келген-ді
Орнықты, ойлы, қай істі де тиянақты тындыратын шалымды ұйымдастырушылық қабілетін таныған билік оны осы ауыр міндетті атқаруға қосты.
Астана әкімдігінің Тілдерді дамыту басқармасының бастығы қызметі шенеунік болып шіреніп отырардай онша жайлы орын емес-ті
Әрине, еш­те­ңе ойламай, ойластырмай, қағазға қол қойып, күн өткізіп отыра берсе, сыпайы Оразкүл болып жүре берер еді
Біз білетін Оразкүл осындай болуды қаламады
Оразкүлдің қолынан келмеген бір жұмыс осы болды.
Қабілетті адамның табиғи бір жаратылысы қаламаған ісіне келіспейтін, көнбейтін қасиеті болады
Ондай кісі жан бағушылыққа, жасандылыққа икемделе алмайды
Ол өзіне міндеттелген істі шегіне жеткізбейінше тыным таппайтын, ізденімпаз, кедергіден қайтпайтын қайсар, күрескер болып келеді
Оразкүл осы санаттан-ды
Сырт көзге, қызметтің қыр-сырынан бейхабар кісіге бәрі өзінен-өзі біте салып жатқандай көрінеді
«Күресетін не бар, не күш түсіп жатыр, қағаз жазу емес пе» дейтіндер де табылады
Әр көшенің, әр даңғылдың, әр көпірдің, әр тас жолдың, балабақша, мектеп, мәдени-тұрмыстық орындар, кәсіпорын атаулары, маңдайша, жарнама, көрнекі ақпарат үшін болатын «айқастар мен шайқастар» көпке елеусіз
Оның бәрі Оразкүл ғана бас­тан кешкен, өз төңірегіне топтасқан көмекшілері мен тіл жанашырлары ғана біліп, түсінген қарекеттер еді.
Бұрынғы Ақмола-Целиноград-Ақмола қаласының үш кезеңінің де ономастикалық атауларын білетін едім, тұнып тұрған өзге тілдік болатын
Қазақ жерінде емес, басқа бір елде жүргендей болатынсың
Енді қазір аралаңызшы: Ақорда, Бәйтерек, Ханшатырдай ғимараттар, Нұр-Астана мешіті, Тәуелсіздік сарайы, «Қазақстан» спорт кешені, Салтанат сарайы, Наурыз алаңы, Рәміздер алаңы, Тәуелсіздік тұғыры сынды нысандар, Қозыбасы, Аңырақай, Арқайым, Қазығұрт, Бұланты, Абат-Байтақ, Ұлытау, Торғай, Қарқаралы, Аспара, Аманқарағай, Тарбағатай, Саққорған, Қаратау, Зеренді, Марқакөл, Жаңаөзен, Абыралы, Меркі, Отырар, Үстірт, Аягөз дегендей кең-байтақ қазақ даласының барша өңірі көз алдыңа келеді
Асанқайғы, Қадырғали Жалайыри, Бұқар жырау, Ахмет Байтұрсынұлы, Әлихан Бөкейханов, Міржақып Дулатов, Әлімхан Ермеков, Мұстафа Шоқай, Абай, Ыбырай, Шоқан, Сұлтанбек Қожанұлы, Ғұмар Қараш, Жұмабек Тәшенов, Телжан Шонанұлы, Халел Досмұхамедұлы сынды тұлғалар еске түседі
Беріден Қажымұқан, Баукең, Шәмші, Жұмекен, Мұқағали, Әлия, Мәншүктер жылы ұшырайды
Сарыарқа даңғылы, Тұран даңғылы, Алаш тас жолы, Қарқаралы тас жолы деген атаулар бұрын түске де кірмеген-ді.
Осыны көргенде мерей өсіп, көңіл тасиды
«Біз бармыз, біз қазақпыз, біз жасаймыз» деп іштей түйсінесің
Тәуелсіздіктің арқасы ғой
Алайда бұл – «осылай болсын» дей салғаннан емес, осылай болдырғаннан болып тұрған келісті іс
Бұл атаулардың бәрінің қойылу заңдылығын негіздеу, дәлелдеу, қорғау, ономастикалық комиссиядан өткізу, бекіттіру оңай болмаған…
Тіл басқармасында отырғанда Оразкүл «елордамыздың ғимарат­тарында, ескерткіштерінде, көшелері мен алаңдарында өткен тарихымызды, бүгінгі болмысымызды, жарқын болашағымызды танытатын атаулар тұрса, оны ашық аспан астында көзбен көріп, оймен шолған шетелдіктер, қала қонақтары, барша қазақстандық­тар Отанымыздың тұғыры берік, туы биік, тәуелсіздігі баянды ел ретінде қабылдайды» деп біліп, осыны өз жұмысының ұстанымы етті
Солай болды да.
Осы жылдар ішінде Қазақ тілінің қол­даныс аясын кеңейту, орнықтыру мақсатында Оразкүл ба­рып сөйлемеген балабақша, мектеп, жоғары оқу орындары, мекеме­лер мен ұйымдар, министрліктер, көше тұр­ғын­дарының жиналыстары, конференциялар, семинарлар, дөңгелек үс­тел­­дерде есеп жоқ
Солардың бірінде Оразкүл «заңгерлер, бүгінгі Ұлттық қауіпсіздік комитеті өз қоғамының ең талмалы тұстарын жақсы білулері керек
Ендігі кезек – сіздерде
«Ердің құты үйінде болады, елдің құты биінде болады» деп Бөлтірік шешен бекер айтпаса ке­рек
Көсем ойлы, тапқыр тілді, сұң­қар үнді билер қазақ сахарасында де­мо­кратияның жандануына, темір­дей берік тәртіптің, имандылық­тың, ізгіліктің қанат жаюына қызмет етіп келсе, енді сіздер Егемен елдің төрінде ел рухын көтеріп, ана тілінде ел мүддесін қорғасаңыздар құба-құп
Ақиқаттың арашашысы, әділдіктің төрешісі, ұлттық құндылықтардың қамқоршысы болып табылатын сіздер тіліміздің заңмен бекітілген мәртебесінің сақталуына қызмет етуге тиістісіздер» деген болатын
Әрбір осындай салалық қызмет адамдарымен болған кездесулерде ол тек сол ортаға қатысты, сол сала адамдары атқаруға тиісті парыз-міндеттерді саралап берсе, жастар ортасында: «Бүгінгі жастар туған тілін бейбітші­лік туындай биікке көтеріп, өз ана тілін өмір бойы серігім деп түсінуі тиіс», – деп отаншылдық сезімдерін оятып, іске жұмылдыра білді.
Бір жылғы емес, бірнеше жылғы осындай еңбектің арқасында Астана қаласында қазір биік ғимараттар ғана өсіп қойған жоқ, Қазақ тілі де еңсе көтерді
Қоғамдық көліктерде бақылаушылар қазақ тілінде сөйлейді, аялдамалар қазақша аталады
Маңдайша, жарнама, түрлі көрнекі ақпарат қазақ тілінде
Сауда, тұрмыстық қызмет көрсету орындарында да қазаққа қазақша жауап беру қалыптасқан
Астана қаласында Нау­рыз мерекесін тойлау да Оразкүлдің табандылығымен жүргізілген ұйымдастыру, насихат һәм талап етуінің арқасында қалыптасты десек болады.
Мемлекеттік тіл мүддесіне орайластыра тарихи тұлғалардың, ғалымдар, ақын-жазушылар, өнер адамдарының мерейтойларын, кештерін, кездесулерін өткізу, отбасы байқауларын, тіл мерекелерін, көше күндерін өткізу, т.б
осындай небір түрлі жиындарды іскерлікпен ұйымдастырып, зиялы қауымды жүздестіріп, ұлттық сезімді пернелей білетіндігі тәнті ететін.
Астана қаласының әкімі Иман­ғали Тасмағамбетов оның еркін жұмыс істеуіне үнемі жағдай жасап, жол ашып беріп отырды
Ал ерік-жігері нық, өзіне сенімді, батыл қимылды Оразкүл болса, осы мүмкіндікті орайы­мен, орнымен, еппен пайдалана білді
Оразкүлдің Астана қаласында өзгелерге үлгі көрсете отырып, бүкіл елге таралған өнегесін ел біледі.
Мансабы өзгергенде түсінігі қоса өзгеріп жататын кісілер болады
Оразкүлдің Мәжіліс депута­ты болып сайланғаннан кейінгі алғаш­қы баспасөз сұхбатында: «Қазақ тілі заң шығарушы органның, билік­тің тіліне айналмайынша, тіл мәсе­лесі менің күн тәртібімнен түспейтін тақыры­бым болмақ
Бұл – менің өмірлік ұстанымым», – деген сөзі («Ана тілі» №5.2012) талай жыл жүргізген ауыр да болса, мерейлі ісінен айнымағандығын, ұстанымын өзгертпегендігін танытады
Халқымыздың осы заманғы батыл да намысты, ақылды қызының жаңа мәртебеде бұрынғыдан да жарқырай түсіп, мерейі үстем бола бергей! Оразкүл мерейлі жасқа толып отыр, жасына жас қосылсын, берекелі шаңырағы аман болсын, ұлт намысы жолындағы еселі еңбегіне табыстар тілейміз!
Сабыржан Шүкірұлы,
Қазақстан Республикасының
еңбек сіңірген мәдениет қызметкері
