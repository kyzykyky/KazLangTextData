Қай тілде, қай мектепте оқитынын бала мен ата-анасы шешеді
Бұл – олардың конституциялық құқы болса керек
Бала мен ата-ананың конституциялық және азаматтық құқықтарына ешкім де қол сұға алмайды
Бірақ, олар қай тілде, қай мектепте оқимын десе, таңдау болуы тиіс қой
Ал Қарабалық ауданының кейбір ауыл балаларына өз ауылында ондай таңдау құқы ескерілмеген
Бұған себеп: демографияның нашарлауы, оқушы санының кемуі
Сыныптағы аз баланы бөліп, мемлекеттік тілдегі сынып ашу – аудан басшылары үшін «үлкен шығын»
Бастауыш мектептің ашылуына жол берсе, кейін жоғары сыныптағы пән мұғалімдерін іздестіру керек – бір, оларды жұмысқа қабылдап, үй-жайы мәселесін шешу керек – екі, аудандық бюджеттен ол мұғалімдердің еңбекақысын төлеу керек – үш… Бұның бәріне бас қатырып, ізденіп, жұмыс атқарғанша, «сен тимесең – мен ­тимен» деп, тыныш жүрсек болмай ма?
Міне, Қостанай облысында мемлекеттік тілдегі сыныптардың ашылуына басты кедергілердің бірі осы сияқты.
Айталық, Новотроицк ауылы тұрғындары 2011 жылы «Балалардың конституциялық құқы – ана тілінде тәрбие-білім алуы» мәселесін көтерді
Бұл мәселеге аудандық білім бөлімінің назарын аудардық
Нәтижесінде – ауыл мектебінде мемлекеттік тілде тәрбие-білім беретін шағын орталық та ашылып еді
Орталыққа 8 бала барғанын, тіпті алдағы бір-екі жыл ішінде 1 қазақ сыныбы ашылатынын аудандық білім бөлімі мамандары сүйіншілеген.
Шағын орталыққа 8 баланы берген ата-ана­лардың үміті, әрине, балаларын өз ауылында ана тілінде оқыту болатын
Бірақ неге екені бел­гісіз, аудандық білім бөлімі басшылығы да, Новотроицк мектебінің директоры да балалар­дың мемлекеттік тілде білім алуына жағдай жасау­ға асықпай жүр
Қазақ тілінде білім беретін бір сынып та ашылмады
Бұл ауылда мемлекеттік тілде білім беретін бастауыш сыныптары жоқ
Қара­балық ауданы ауылдарында қазақ сынып­та­рын ашуға не кедергі? Осы сұрақ ауданымызда соңғы жылдары жиі көтерілетін болды
Мемлекеттік тілде білім беру мәселесіне келгенде Қарабалық ауданы білім бөлімінің кежегесі кері тарта беретіні несі? Бұл өзі дәстүрге айналған сияқты.
Әлі есімізде, сонау тоқсаныншы жылдардың басында республика бойынша әр елді мекенде, әр мектепте мемлекеттік тілде білім беретін сыныптар ашылып, балалардың қалаған тілде білім алуына мүмкіндік берілді
Төрт-бес жыл ішінде Аққұдық ауылындағы бастауыш мектеп қазақ мектебіне айналып үлгерді
Бірақ Қостанай облысы Қарабалық ауданы халқының қуанышы ұзаққа бармады
«Мектептердің бәрі «қазақшаланып» кетер» деп қаймықты ма, белгісіз, жергілікті құзырлы мекемелер елдегі экономикалық дағдарысты алға тартып, «дағдарыс өткен соң қайта ашамыз» деген желеумен 1995-1996 жылдардан бастап қазақ сыныптарын қайта жаба бастады
Аудан тұрғындары «қазақ сыныптарын әкімдік қайта ашады» деп жылдар бойы сеніп, үміттеніп келді
«Ел басқарған азаматтардың жұмысына кедергі жасамайық, дағдарыс кезінде етегінен тартпайық» деп, құзырлы мекемелердің есігін қақпады, табалдырығын тоздырмады: «Баламызды мемлекеттік тіл мәртебесі бар ана тілімізде оқытқымыз келеді, қазақ сыныбын қайта ашыңыздар!» деген талап қоймады
Дағдарыс сол күйі аймағымыздан кетпей қойды ма, әлде басшылар өз сөзін ұмытты ма, ол жағы бізге беймәлім, анығы – жоғарыда айтып өткеніміздей, аудандық білім бөлімі мемлекеттік тілдегі сыныптарды ашуға асықпады
Соның көрінісі – қазіргі уақытта, ұлты қазақ балала­ры­ның 80%-ы әр түрлі себептермен ана тілінде білім алу құқына қолдары жетпей отыр
Тіпті аудан оқушыларының небәрі 6-7%-ы ғана мемлекеттік тілде білім алады
Нақты санмен баян етсек, аудандымызда 3087 оқушы болса, соның тек 229-ы ғана мемлекеттік тілде білім алады.
2016-2017 оқу жылы аудан мектептеріндегі қазақ балаларының саны – 1118 болды (Қара­балық аудандық білім бөлімінің 09.03.2017 ж
күнгі №ФЛ-Т-5 жауап хаты), бірақ сол –1118 оқу­шының 888-і өзге тілде оқиды
Білімді өзге тілде беретін №1 мектеп­тегі оқушылардың 40%-ы ұлты қазақ балалары
Сондай-ақ Новотроицк орта мектеп оқушы­ларының 80%-ы, Победа не­гізгі мектептерінің 56%-ы, Қособа бастауыш мектептерінің 84%-ы, Приречное ОМ және Белог­линов НМ оқушыларының 30%-дан астамы ұлты қазақ балалар (27.03.2017ж
күні жазған, кіріс №ФЛ-Т-8 хатқа аудандық білім бөлімің жауабынан)
Ауданымызда осындай мектептер аз емес.
Қарабалықтағы №3 орта мектепте оқитын оқушылар саны жөнінде Қостанай облысының әкімдігі біздің сауалымызға: «…Оқушылардың контингенті 2007 жылда 150 бастап 2011 жылда 240 дейін көтерілді…» (Дерек облыс әкімдігінің ресми сайтынан 02.04.2012 ж
алынды) деп жауап берді
Әкім «4 жыл ішінде мемлекеттік тілде білім алғысы келген оқушылардың саны 90 балаға артқанын» айтады
Демек, аудан тұрғындары Қарабалықта қазақ мектебі ашылған алғашқы жылдарда мемлекеттік тілдің болашағына сенген, оң өзгерістер күткен
Бірақ халық сенімі ақталды деп айту қиын
Себебі ауданымызда мемлекеттік тілдегі сыныпқа баратын оқушылар саны жылдан-жылға азайып барады
Аудандық білім бөлімі ұсынған мәлімет бойынша, 2016-2017 оқу жылы №3 қазақ мектебінде оқитын оқушылар саны – 192 оқушы екен
(АББ, кіріс нөмірі №ФЛ-Т-8, 27.03.2017ж
хатқа жауабынан)
Мемлекеттік тілде білім беретін №3 мектеп оқушыларының саны 5 жыл ішінде 50 оқушыға кеміген.
Қостанай облысының солтүстік аудандарын­дағы жағдайды Павлодар облысының солтүстік аудандарындағы жағдаймен салыстыруға тіптен келмейді
Кереку өңірі балалардың мемлекеттік тілде білім алу құқына үнемі жағдай жасап келеді, назардан тыс қалдырмайды
Мәселен, Железин, Ертіс аудандарында мемлекеттік тілде білім беретін сыныптарды 1995-1996 ж
жаппаған
Дағдарыстан ептеп-септеп, амалын тауып, айласын асырып өткен
Железин ауданы әкімінің атына жазған хатымызға ауданның білім бөлімінің басшысы жауап берген болатын.(27.04.2010 ж
№ Р-17): «Железин ауданында 2009-2010 оқу жылында 38 мектеп қызмет етуде, оның ішінде қазақ мектептері – 8, орыс мектептері – 19, аралас мектептері – 11
­Аудан тұрғындарының, соның ішінде өзге ұлт өкілдеріне, мемлекеттік тілде білім алуына барлық жағдайлар жасалады» деп жауап бергені есімізде
Нәтижесінде Кереку аймағының солтүстік аудандарында қазақ сыныптарының, мемлекеттік тілде білім беретін мектептердің саны соңғы жиырма бес жыл ішінде кем дегенде 8-10, ал аралас мектептер саны 10-18-ге жеткен
Бұл аудандарда да кеңес заманында бір-екі ғана қазақ мектебі болған екен
Қостанай облысының солтүстік аудандарының білім беру саласы осындай жетістікке қашан жетер екен?
Қостанай облысы әкімдігінің ресми сайтына 2009-2011ж
бірнеше рет жазып, «Примагнай мектебінде оқитын оқушылардың дені бұрын қазақша оқыған балалар» екенін тілге тиек еттік
«Олар көрші ауылдағы қазақ мектебі жабылған соң, өзге тілде амалсыз оқып жүргенін» жеткіздік
«Мәселені ескеріп, аталған мектептен қазақ сыныбын ашу туралы» ұсыныс айттық
Естір құлаққа жету үшін бір емес, бірнеше рет айттық, жаздық та
Нәтижесінде Примагнай мектебінде 2012 жылдан бастап қазақ тілінде білім беретін 1 сынып ашылды
Қазір бұл мектеп мемлекеттік тілде білім беретін мектепке айнала бастады.
Мемлекеттік тіл мәселесін 2009-2012 жылдар аралығында жиі көтеріп, аз-маз жетістікке жеткен соң, «мәселеге енді аудандық білім бөлімі бейжай қарамас» деген үмітпен қоя қойып едік, айтарлықтай өзгеріс жоқ.
Мемлекеттік тілдің қолданыс аясын кеңейту барысы, соның ішінде білім беру мәселесі ауданымызда өте күрделі екенін ескеріп, Қарабалық ауданы әкімінің атына биыл да хат жаздық
Орыс мектептері қабырғасынан қазақ сыныптарын ашу мәселесін тағы бір мәрте көтердік
Біз ұсынған мектептердің арасынан әкім «Победа негізгі мектептерінде Новотроицк және Приречное орта мектептерінде мемлекеттік тілде оқытатын 1 сынып ашу мәселесі алдағы уақытта қарастырылатынын» және «Болашақта №2 Қарабалық ОМ базасында қазақ тілінде оқытатын бастауыш сыныптар ашу» жоспары барын (26.06.2017ж
№ФЛ-Т-144 хаты) айтқан
Десек те, мемлекеттік тілдегі сыныптар ашу ұсынысымен біз көрсеткен мектептер тізі­мі­нен Қарабалық кентіндегі №1 орта мектеп және Қособа бастауыш мектебі «шығып» қалғаны түсініксіз
Бұл мектептерде тиісінше, оқушыларының 40%-ы және 84%-ы қазақ балалары.
Еліміздің «Тілдер туралы» Заңының 4-бабында: «Қазақстан Республикасының мемлекеттік тілі – қазақ тілі… Қазақстан халқын топтастырудың аса маңызды факторы болып табылатын мемлекеттік тiлдi меңгеру – Қазақстан Республикасының әрбiр азаматының парызы
Үкiмет, өзге де мемлекеттік, жергiлiктi өкiлдi және атқарушы органдар: Қазақстан Республикасында мемлекеттік тiлдi барынша дамытуға… Қазақстан Республикасының барша азаматтарының мемлекеттік тiлдi еркiн және тегiн меңгеруiне қажеттi барлық ұйымдастырушылық, материалдық-техникалық жағдайларды жасауға… мiндеттi» деп жазылған.
Соны ескеріп, Үкіметтен, Парламенттен білім беру саласында мемлекеттік тілдің дамуы­на қолдау көрсетуді сұраймыз
Қолданыстағы заңнамаға сәйкес: «Үкiмет, өзге де мемлекеттік, жергiлiктi өкiлдi және атқарушы органдар Қазақстан Республикасында мемлекеттік тiлдi барынша дамытуға… мiндеттi» болса, Үкіметтің 21.12.2007ж
күнгі №1256 Қаулысына мораторий жариялауды сұраймыз
Мораторий тым болмаса солтүстік және шығыс облыстарын қамтыса, солтүстіктегі көптеген ауылдардың сақталуына, дамуына септігі тиері анық.
Еліміздің солтүстік және шығыс аймақ­тарындағы мемлекеттік тілде білім беретін мектептерде де, сыныптарда да бала саны аз
ҚР Үкіметінің 21.12.2007ж
күнгі №1256 Қаулысына мемлекеттік тілді дамыту мақсатында еліміздің солтүстік және шығыс аймағы шегінде мораторий жарияланатын болса және соған орай әр баланың талабы ескеріліп, мемлекеттік тілдегі сынып ашылса, тіл болашағына тұрғындардың сенімі нығаяр еді
Қазір мемлекеттік тілдегі сынып ашу – оңай емес, мемлекеттік тілдегі газет ашу тіпті қиын
Мемлекеттік тіл мәселесіне алаңдайтын азаматтар аймағымызда жоқ емес, бірақ нәтижеге қалай, қайтіп жету керек екенін біле бермейді
Жиналыстарда бір-екі айтқаннан, не газет бетіне бір мақала жазғаннан жағдай түзеліп кетпейтінін көріп жүрміз
Ал бұл мәселемен белсенді түрде айналысып, нәтижеге жету үшін нақты істер атқарып жүрген қоғамдық ұйымдарды, не белсенді азаматтарды көрмейміз
Бір мекемелер мен ұйымдар науқандық шаралар өткізген болады
Нәтижесінде мемлекеттік тіл мәселесі солтүстік аймақта тығырыққа тіреледі.
Елбасымыздың: «Қазақстанның болашағы – қазақ тілінде!» деген қанатты сөзін біз «Қазақ тіліне көңіл бөліңдер! Қазақ тіліне көңіл бөлсеңдер ғана Қазақстанның болашағы зор болады, жарқын болады!» деп түсінеміз
Әйтпесе, ана тілін терең білмеген бала ағылшын тілін қайтып үйренбек, еліне, Отанына қалай қызмет етпек? «Ана тілінде білім алу – баланың конституциялық құқы» болуының басты себебі балалар мен жасөспірімдердің өз Отанына деген махаббаты отбасын сүюден, ана тілін ардақтаудан, мемлекеттік тілді құрметтеуден басталатындығынан болса керек
Әйтпесе, бюджет ақшасын үнемдейміз деп жүріп, ана тілін ардақтамаған, үйренбеген, мемлекеттік тілді менсінбей, шекесінен қараған ұрпақ тәрбиелесек, олар ертең ел-жұртына ағылшын тілінде қызмет етіп жарыта ма?
Төлен РАМАЗАНҰЛЫ 
Қостанай облысы 
Қарабалық ауданы
