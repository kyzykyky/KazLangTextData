Қазіргі кезде Алла, Аллаһ атауларының жарыса қолданылып жүргені байқалады
Осымен байланысты кейде көңілде қай нұсқасын қолданған дұрыс деген ой туындайтыны жасырын емес
Алла деген дұрыс па, әлде Аллаһ дегеніміз жөн бе? 
Мұндай пікірталас тудыруда тіл тәртібіне сүйену керек-ақ
Ал тіл тәртібі не дейді? Тіл тәртібі бойынша осы екі нұсқаның бірі норма, екіншісін норма емес деп үзілді-кесілді баға беруге болмайды.
Аллаһ нұсқасы ең алдымен діни уағыздарда, діни мазмұндағы мәтіндерде, діни ортадағы қарым-қатынаста жұмсалатын дін қызметшілерінің тілдік тұлғасына тән қолданыс деуге болады
Еліміздің бас мүфтиі, дін қызметкерлері немесе дінтанушы ғалымдар жұртшылыққа арнап сөйлеген сөзінде Аллаһ нұсқасын қолданады, осы ретте бұл нұсқаның діни дискурсқа (сөзге) тән сипаты ескеріледі
Бұдан Аллаһ сөзінің стильдік реңкі, осымен байланысты коммуникативтік жағдаятты «таңдайтыны» байқалады
Ал Алла сөзі стильдік мағынасы жағынан бейтарап, сондықтан әртүрлі мазмұндағы, әсіресе дүниеауи мәтіндердің барлығында жұмсала береді.
Міне, тіл тәртібіне сүйенсек, Алла, Аллаһ сөздерін «Кім?», «Қай жерде?», «Кім кімге?» деген коммуникативтік қағидатқа сай орынды қолдану керектігін, талғаусыз жұмсай беруге болмайтынын аңғарамыз.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
