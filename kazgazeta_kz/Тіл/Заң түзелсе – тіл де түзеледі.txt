Қазақ тіліне мемлекеттік мәртебе берген Тіл туралы Заңның қабылдануына 20 жыл толуына байланысты «Ана тілі» газетінің редакциясында «дөңгелек үстел» басында әңгіме өтті
Оған заң ғылымдарының докторы, профессор Сұлтан Сартаев, филология ғылымдарының докторы, халықаралық «Қазақ тілі» қоғамының төрағасы Өмірзақ Айтбайұлы, Алматы қаласындағы Ы.Алтынсарин атындағы №159 гимназия директоры, Қазақстанның Еңбек Ері Аягүл Миразова, филология ғылымдарының докторы, Алматы қалалық Тілдерді дамыту басқармасының бастығы Кенжехан Матыжанов, Алматы қаласындағы Тіл орталығының оқытушысы Айгүл Темірбекова қатысты

Сондай-ақ бұл басқосуға «Қазақ газеттері» ЖШС-нің бас директоры Жұмабек Кенжалин, «Ана тілі» газетінің бас редакторы Самат Ибраим қатысып, ой бөлісті.
«Дөңгелек үстелді» «Ана тілі» газеті тіл мәселелері бөлімінің редакторы Нұрперзент Домбай жүргізіп отырды

Н.Домбай: – Одақтағы барлық ұлтты уыстан шығармай, қадағалап отырған кеңестік уақытта Тіл туралы Заңды қабылдау оңай болмағаны белгілі
Арамызда аталмыш заң қабылданған сол Жоғарғы Кеңестің сессиясына қатысушы, белгілі мемлекет және қоғам қайраткері Сұлтан Сартаев отыр
Алғашқы сөзді осы ағамызға берсек
Бүгінгі әңгімемізге арқау болып отырған бұл Заң қалай қабылданып еді?
С.Сартаев: – Тіл туралы Заң 1989 жылғы 22 қыркүйекте қабылданды
Осы Заң қабылданбас бұрын Қазақстан компартиясы орталық комитетінің секретариаты комиссия құрған болатын
Тіл заңының жобасын әзірлейтін комиссия
Соның төрағалығына мен тағайындалған едім
Комиссияның мүшелері болып жиырмадан астам адам кірді
Олардың ішінде академиктер І.Кеңесбаев, Ә.Қайдаров, ақын-жазушылар О.Сүлейменов, Қ.Мырзалиев, И.Шеголихин және басқалар болды
Оларды бірінші мәжіліске шақырғанда қойған мақсатым былай болды: қазіргі қазақ тілінің қиын тағдырын естен шығармайық
Сондықтан да өзіміздің тілімізді мемлекеттік тіл етуге күш салайық
Сол себепті мынандай үш мәселенің төңірегінде ойлассақ
Қазақ тіліне мемлекеттік тіл мәртебесі берілуі тиіс, орыс тілі ұлтаралық қарым-қатынас тілі болса
Ал, аз ұлтты халықтың өкілдеріне өздерінің тілдерін пайдалануға мүмкіншілік туғызайық

Содан кейін мына мәселені қаперлеріне салдым
Одақтық конституцияда тіл туралы ешнәрсе жазылған жоқ
Жазылмаған себебі оны Орталық Комитет көтерген жоқ
Өйткені ешкім айтпаса да сол уақытта орыс тілі мемлекеттік тіл еді
Ал, бөтен ұлттардың тілі мемлекеттік тіл болмады
Үш республикадан басқасы
Арменияда мемлекеттік тіл болып армян тілі 20-жылдары жарияланған болатын
Грузияда мемлекеттік тіл болып грузин тілі, Әзірбайжанда мемлекеттік тіл ретінде әзірбайжан тілі жарияланды
Сонымен қатар Грузияда тағы мынандай жағдай болды
Аджарияда, Абхазияда мемлекеттік тіл грузин тілі және аджар, абхаз тілдері болды
Бөтен бірде-бір республикада мемлекеттік тіл туралы әңгіме болған жоқ
Оны болдыртпады да

Реті келгенде мынаны да айта кетейін
1977 жылы жаңа одақтық конституция қабылданды
Соған байланысты 1978 жылы біз өзіміздің конституциямызды қабылдадық
Конституцияның жобасын жасар кезде мен әрбір мәжілісте былай деп айтып жүрдім: қазақтың тілі мемлекеттік тіл болу керек, орыстың тілі ұлтаралық қатынас тілі болсын
Осылай дегенімде сол кездегі комиссия төрағасы Ниязбеков, төрағаның орынбасары Имашев «Бұл мәселені неге қайта-қайта айта бересіз
Бұл мәселеге қайтып оралмаймыз
Біз мұны тереңдете берсек, сол тереңнен шықпай қалуымыз мүмкін» деген сөздерді айтты
Олар қазақ тілін мемлекеттік тіл деп жариялауға үрке қарады
Сөйтіп, 1978 жылғы конституцияда тіл мәселесі сол бойы ашық қалып қойды

Жоғарыдағыға қайта оралайын
Тіл туралы заң жобасын әзірлейтін комиссияның отырыстарында қазақ тілін мемлекеттік тіл етіп жариялауға тырыстық
Бірақ академик І.Кеңесбаев «Жастар, сендер түсінбей отырсыңдар ғой, бұл өзі қиын мәселе
Қайда алып баратынын да сезбей отырсыңдар
Орыс тілі қазақ тілімен қатар мемлекеттік тіл болу керек» деп отырды
Ол кісі мұнымен қоймай «Красная звезда» газетіне мақала берді
Онда «Қазақ тілімен қатар орыс тілі де мемлекеттік тіл болу керек» деді
Бұл кісі комиссияның әр отырысында осыны айта бергеннен кейін комиссияның белгілі мүшелерінің бірі Қалтай Мұхамеджанов бір күні тарс ашуланды
«Секе, сіз кімнен қорқып отырсыз? КГБ-дан қорқып отырсыз ба? КГБ-ге сіздің қазір керегіңіз жоқ
Қазақ тілі мемлекеттік тіл болу керек
Осыны ойластырайық»
Бұған да келіспей І.Кеңесбаев әрбір отырыста өз ұсынысын айта бергеннен кейін Қ.Мұхамеджанов «Академик І.Кеңесбаевқа Ашық хат» деп сол кездегі «Социалистік Қазақстанға» үлкен материал жариялады

Осы заң жобасы талқыланған кезде елдің батысынан, терістігінен, шығысынан келген депутаттар, турасын айтқанда орыс ағайындар тіл мәселесін бұрынғы қалпында қалдырсақ дегенге дейін барды
Қазақ тілін мемлекеттік тіл етуге олар қарсы болды
Сол кездегі республика басшысы Н.Назарбаев орнынан тұрды да былай деді: «Сіздердің өз тілін мемлекеттік тіл ретінде қалпына келтіруге ұмтылып отырған халыққа неге көмектескілеріңіз келмейді? Территориясында «Карлаг», «Гулаг», «Алжир» орын тепкен, атом полигоны салынған, бүгін қиын жағдайды бастан өткеріп жатқан халыққа неге көмектескілеріңіз келмейді? Сіздер кімнің тізе бүккенін қалап отырсыздар?» деген сөздерді айтты
Осы әңгімеден кейін ғана депутаттардың беті бұрыла бастады
Сөйтіп көпшілік дауыспен қазақ тілі мемлекеттік тіл болып, ал, орыс тілі ұлтаралық қарым-қатынас тілі болып қабылданды.
Біз айтқанымыздан қайтқан жоқпыз
Ақыры мақсатымызға жеттік
Қазақ тілі мемлекеттік тіл болды.
Біз заңды ойланып-ақ қабылдағандай болып едік
Бес жыл ішінде қазақ тілін үйренуге жұрттың бәрі де дайын болар деп едік
Бірақ іс жүзінде басқаша болды
Сол заңды қабылдағанымызға 20 жыл болып отыр
20 жылдың көлемінде қазақтың тілі толыққанды мемлекеттік тілге айналды деуге ауыз бармайды
Үлкен жиындарда, мәжілістерде, Парламентте, Үкіметте барлық мәселелер орыс тілінде қаралатыны ол жасырын емес
Бұл белгілі, көзге көрініп отыр.
Аягүл Миразова: – Жалпы, 1989 жылы қабылданған Тіл заңы болмағанда бүгінгі дәрежеге жетпеген де болар едік
Бұрынғыдай емес, өзімізбен бірге өмір сүріп жатқан басқа ұлт өкілдерінің көзқарасы өзгерді
Олар тілді білгісі келеді
Алайда, ата-аналар оқулыққа көп кінә тағып жатады
«Қараңызшы, бір сөздің өзі бірнеше мағына білдіреді
Анадан сұрасаң басқаша, мынадан сұрасаң басқаша аударады
Сонда балама тілді қалай үйретемін?» деп жатады
Соған қарағанда ниет бар.
К.Матыжанов: – Мына заңымыз кезінде үлкен рөл атқарды
Заңның маңызы өте зор болды
Ең бастысы қазақ тілі мемлекеттік тіл деп жарияланды
Соған мемлекеттік тұрғыдан жағдай жасалу керектігі айтылды
Көп шаралар жасалды

Мемлекеттік мекемелерге қалай болғанда да тіл енді кіргізіліп жатыр
Мәселе Алматыда мемлекеттік тілде іс қағаздарын жүргізу жергілікті атқарушы орындарда 63 пайызға жетті
Мемлекеттік емес мекемелерде де осындай дәрежеге жететін болсақ қаладағы тілдік ахуал мүлде өзгеріп кетер еді
Бізді ойлайды: Алматы қаласы 2006 жылдан іс қағаздарын мемлекеттік тілге көшіріп жатыр деп
Алматы қаласы түгел көшіп жатқан секілді көрінеді
Олай емес
Бұл мемлекеттік мекемелерде осылай.
Әлемде түрлі тәжірибелер бар
Басқасына тоқталмай-ақ, мына Ресейді алайық
Бұл елде орыс тілін білмейтіндер мемлекеттік қызметте істей алмайды
Ресей федералді мемлекет
Бірнеше республикалардан құралған
Федеративтік ел
Ал, біз бір елміз
Былайша айқанда бір ұлтты елміз
Бізде автономия деген жоқ
Сондықтан мемлекеттік тіліміз қазақ тілі болатын болса, онда мемлекеттік тілді білу әрбір азаматтың парызы емес, міндеті болу керек

Осыдан бір-екі жыл бұрын «ОБСЕ»-нің өкілдері келіп, кездесу өткіздік
Сонда сол кісілер таңқалады: мемлекеттік тіл деген міндетті тіл болу керек
Сіздерде бірнеше тіл міндетті тіл екен
Мемлекеттік тілді білу керек, онымен қоса орыс тілін міндетті түрде білу керек
Басқа ұлт өкілдері ана тілдерін білу керек
Сонда басқа ұлт өкілдері үш тілді міндетті түрде мектепте оқу керек екен
Ал бұған мектептің жағдайы келе бермейді ғой

Соңғы кезде заңды дұрыс түсінбегендіктен бір қате пікір айтылып жүр
Ол – орыс тілін ресми тіл деу
Орыс тілі ресми тіл емес
Ата заңды алып қараңыздар, онда былай деп жазылған: «Орыс тілі мемлекеттік ұйымдарда, жергілікті өзін-өзі басқару органдарында мемлекеттік тілмен ресми қатар қолданылады» дейді
Бұл не деген сөз? Бұл орыс тілі тек мемлекеттік ұйымдарда, жергілікті өзін-өзі басқару органдарында ғана қолданады деген сөз
Бұл орыс тіліне «ресми» деген мәртебе бермейді
Соңғы кезде лауазымды адамдардың өздері орыс тілі ресми тіл ғой деп сөйлейтін болды
Егер әлемдік тәжірибеге сүйенетін болсақ ресми тіл деген мемлекеттік тілдің синонимі
Бір елде ресми, бір елде мемлекеттік тіл деп аталады
Бұл екеуін ажырата білу керек.
Мемлекеттік қызмет туралы заңға өзгеріс енгізу керек
«Мемлекеттік қызметке қабылданатын адамдар мемлекеттік қызметті міндетті түрде білу керек» деген
Тіл туралы соңғы қабылданған Заңда «Мемлекеттік тілді меңгеру әрбір азаматтың парызы» деп жазылған
«Парызы» емес «міндеті» деп жазылу керек.
Елбасының жарлығы бойынша 2010 жылдан бастап республиканың мемлекеттік ұйымдары, кәсіпорындары өздерінің іс қағаздарын мемлекеттік тілге көшіру керек
Егер мемлекеттік қызметкерлер мемлекеттік тілді білмейтін болса олар іс қағаздарын қалай жүргізеді? Осыдан екі жыл бұрын айтқаным бар еді
Жарайды, Заңға да өзгеріс енгізе алмадық делік
Бірақ, былай деп жазуға болатын еді ғой: «2010 жылдан бастап мемлекеттік қызметке келетін жас мамандар мемлекеттік тілді міндетті түрде білетін болсын» деп
Онда мектепте проблема болмас еді
Ата-аналар баласына айтар еді: «Айналайын, ертең мемлекеттік қызметке барасың
Мына тілді білмесең сен қызметке қабылданбайсың» деп
Бүкіл қоғамда үлкен өзгеріс пайда болған болар еді
Әлі де кеш емес
Бір жылды белгілеуге болады.
Ө.Айтбайұлы: – Тілге қатысты сан мақала жаз, сөйле, радиоға, теледидарға шық, егер осы айтылғандарға заңдық негіз болмаса, яғни заң болмаса, тірек ететін, сүйенетін бір мықты құжат болмаса бәрі де құр әңгіме болып қалар еді
Біздің сауатты азаматтарымыз «Заң қабылдамай болмайды
Онда да қазақ тілін мемлекеттік тіл етпесек ісіміздің бәрі босқа кетеді» деген тұжырымға келді

Ол уақыт республика басшылығына Колбиннің келген кезі
Құдайдың құдыретін қараңызшы, Колбин идеология хатшысы етіп Өзбекәлі Жәнібековты шақыртты
Ал, Өзбекәлі Жәнібековтің сол қызметке барғаны біздің қазақ зиялылары үшін, жалпы, тіліміз, мәдениетіміз, ұлттық санамыз үшін өте тиімді болды
Егер әлгі орынға Жәнібеков секілді азамат отырмағанда Алаш ардақтыларын ақтаудың өзі ұзаққа созылар еді
Көптеген маңызды шараларға сол кісі ұйтқы болды
Колбиннің қырыс мойнын осы мәселеге бұрғызып, қалай келістіріп отырғанына таңқаламын

Тындырылған тірліктің ең үлкені – «Тіл туралы» заң болды
Заңды әзірлеуге көбінесе заңгерлер қатысты
Дайындалған мәтінге байланысты жұмыс тобы құрылды
Соның құрамында өзіміз де болдық

Егер заңда 35 бап бар десек, соның 34-де орыс тілі қазақ тілімен қатар шабады да отырады
Орыс тілі қабаттасып отырады
Бұл кәдімгі санамызға сіңіп кеткен орыс тақылық мінездің, орыстандырудың көрінісі еді
Қазір бәрін ашық айтатын болдық қой
Ол кезде де айтып жрдік
Он екі мүшемізге, алпыс екі тамырымызға сіңіп кеткені соншалық қазір де осы «аурудан» айыға алмай жүрміз
Облыс басшылығындағы, министрліктегі жауапты қызметтерде орыс мектебін бітірген жастар істеп жүр
Осыларға тіл жөнінде айтсаң түсінген болады да артынша басқаша жұмыс істейді.
Сол кездегі қазақтың саны да белгілі
Біз қаншалықты кемшілік тапқанымызбен сол уақытта осы заңның қабылдануы ерлік болды деп есептеймін
Санымыз аз, ең үлкен пайызды орыстар құрады
Қала берді неше түрлі айқас-тартыстарда қазақтың саналы, білікті азаматтары үлкен ерлікпен жұмыс істеді.
Заңды қабылдауға байланысты Колбин 26 адамнан тұратын комиссия құрды
Сондағы мақсаттары – екі тілге де мемлекеттік мәртебе беру
Мына бір әңгімені естігенім бар
Бір күні Колбин комиссия мүшелерін жинап, ашық сұрайды: «Қалай етеміз? Қай тілді мемлекеттік тіл жасаймыз? Екі тіл бола ма, бір тіл бола ма?» Ешкім үн қата қоймайды
Сол кезде комиссия мүшелерінің бірі Әбдуали Қайдар орнынан тұрып, «Қазақ ССР-інде мемлекеттік тіл тек қана қазақ тілі болу керек» дейді
Осыны Колбин санасына бір түйіп қояды.
Бұл мәселе кейін Жоғарғы Кеңесте түбегейлі шешілді
Жоғарғы Кеңесте көп депутаттар, азаматтарымыздың көпшілігі өздерінің көзқарастарын ашық айтуға тырысты
Ал, соңғы нүктені бәрібір Назарбаев қойды
Егер Назарбаев басқа бағыт ұстанғанда тілдің тағдыры басқаша шешіліп кетуі де мүмкін еді

Сосын тағы да қадап айтамын, Назарбаевтың қасында Өзбекәлі Жәнібеков, Әбіш Кекілбаев, Мырзатай Жолдасбеков, Төлен Әбдіков, Сейіт Қасқабасов секілді ұлттық намысы бар азаматтар болды
Көп құжаттарды осы кісілер дайындады
Бір қарағанда бұл көзге көрінбейтін жұмыстар
Бірақ ең қажетті жұмыстарды атқарып отырды
Сөйтіп, заңымыздың тағдыры Жоғарғы Кеңесте шешілді
Әрине бұл Заңда да, одан кейінгі Заңда да көптеген кемшіліктер болды.
Н.Домбай: – Бұдан жиырма жыл бұрын қабылданған заңның артықшылығы деп нақты нені атар едік?
Ө.Айтбайұлы: – Ең басты артықшылығымыз – қазақ тілін мемлекеттік тіл деп қабылдағанымыз
Тіліміздің беделін көтердік
Мәртебесін арттырдық
Сол арқылы «Ел екенбіз, халық екенбіз, мемлекет екенбіз» деген жұрттың көкейінде сенім ұялады
Ең басты жетістігіміз осы
Әйтпесе, ол заңда толып жатқан кемшіліктер бар
Бірақ, біз оның барлығына кешіріммен қарадық
Алдымен осының өзін қабылдап алайықшы деген ой болды

Н.Домбай: – Елдің келешегі – бүгінгі жас ұрпақ
Сол жас ұрпаққа тілді үйрету, тілді насихаттау қалай жүріп жатыр? Жалпы, қазақ тілінің бүгінгі ахуалы жөнінде жеке пікіріңіз қалай? Енді осы сауалдарға байланысты Аягүл Төреқызының жауабына құлақ түрсек…
А.Миразова: – Жиырма жыл деген көп те емес, аз да емес
Алайда атқарылған біраз тірліктің куәсі болып жүрміз
Сол кездегі оқушылар мен қазіргі оқушылардың тілге көзқарасын салыстырсақ жер мен көктей айырмашылық бар
Бұл Тіл заңының іске асуының бірден-бір айғағы деп ойлаймын
Біздің қазіргі ғимаратымыз кезінде қазақ мектебі болған екен
Жүніс Ибраев, Өмірзақ, Рахманқұл, Асқар Тоқпанов, басқа да ағаларымыз «Бұл қара шаңырақ, қазақ мектебі жасау керек» деп бастама көтерді
Сөйтіп, егемендігіміздің арқасында мектеп 1991 жылы ашылды
№12 мектептен 400 оқушы, 33 мұғалім бөлінді
Мен өзім сол жылғы тамызда мектеп директоры болып тағайындалдым
Сол кезде бізге қазақша сайрап келген бала болған жоқ
«Атың кім?» десең, қазақша жауап бере алмайтын балалар келді
Қазір салыстырсам ондай балалардың саны шамалы.
Құдайға шүкір, қазір қазақ балабақшалары ашылып жатыр
Жаңадан ашылып жатқандар қазақ мектептері
Балалардың аулада қазақша сөйлегенін естімеуші едік
Қазір басқаша
Қуанып қаламыз.
Қазір орыс мектептерінде бірінші сыныптан он бірінші сыныпқа дейін қазақ тілін бөліп оқытады
Оған қоса сабақ берген мұғалімдерге 15 пайыз қосымша ақы төленеді
Бірақ соған қарамастан он бір жыл оқыған бала қазақша екі сөйлемді құрай алмай шығады.
Біз ауылда оқыған баламыз
Өзім тұрған ауылда орыс көп болған жоқ
Бірақ орысша тақпақтарды тез жаттап алатынбыз
Әлі күнге дейін есімізден шыққан жоқ
Орта болмаса да біз орыс тілін үйрендік
Қажет деп таптық

Қазір қазақ тілі де, орыс тілі де бірыңғай ұлттық тестілеуге енгізілді
Енгізгені жақсы
Бірақ содан оқушының алған бағасы ескерілмейтіні дұрыс болмай тұр
Жоғарғы оқу орнына түсерде біздегі орыс тілі, орыс мектебіндегі қазақ тілі ескерілмейді
Менің ойымша бұл дұрыс емес
Тестілеуге енгізілгеннен кейін ол ескерілуі, есептелуі тиіс

Оқулық мәселесі
Орыс мектебіндегі қазақ тіліне арналған оқулыққа менің көңілім толмайды
Себебі өзіміз оқитын қазақ тілі мен қазақ әдебиетіне арналған оқулықтардағы ережелердің бәрі тұтас онда да бар
Ережеден бұрын сөйлеуді үйретсе ғой
Сонда ойлаймын, он бірінші сыныпты бітірген бала сауатты жаза алмас, бірақ қазақша сөйлей алар еді ғой.
Ағылшын тілін алайықшы
Ағылшынның ортасында тұрған жоқпыз
Біздің арамызда ағылшын да, соған сай орта да жоқ
Соның өзінде орыс мектебіндегі он бір жыл қазақ тілін оқыған балалардың қазақ тілін игергенінен, біздегі қай ұлттың болмасын ағылшын тілін игеруі көш ілгері

Әрине, тілге байланысты көп жұмыстар істеліп жатыр
Алайда, өзімізге де көп нәрсе байланысты
Кейде аудиторияда сексен пайыз өз қандастарымыз отырса да, алғашқы он шақты сөйлемді қазақша айтып, сосын орысшаға көшіп кететініміз бар
Осынымыз дұрыс емес
Мәтінді алдын ала аударып, дайындап қоюға болады ғой
Қазір техника жетеді
Аудармасын тыңдатсын
Осы жағына көңіл бөлсек басқа тілді халықтың қазақшаны түсінуге көңілі ауады
Түсінгісі келеді
Қазір олай болмай тұр
«Қазір орысшасын айтады ғой» деген оймен қазақша сөзге мән бермейді
Осылай үйреніп қалған
Қазақша баяндама жасалғанда әңгімеге көшіп, сөйлесіп отыратыны содан
Осындай әрекетке баратындар өзге ұлт өкілдері емес, негізінен өзіміздің орыс тілді бауырларымыз.
Н.Домбай: – Мектептеріңізде өзге ұлт өкілдерінің балалары оқи ма? 
А.Миразова: – Көп болмаса да оқиды
Бір Лиза деген қызымыз бар
Маған айтады: «Апай, мен үйде репетитор болып жүрмін» дейді
«Кімге?» деймін ғой
«Әкем мен шешеме қазақша үйретіп жүрмін» дейді.
Теледидарда «Біздің көшенің тұрғындары» деген хабар жүреді
Сондағы Ваня біздің оқушымыз
Қарындасы да, екеуі де біздің мектепті бітірген
Қазір қазақша, орысша, ағылшынша жақсы біледі
«Апай, қазір менен күшті адам жоқ» дейді
«Сен уақытысында қазақша бітіріп дұрыс істедің» деймін
Бір күні «Мамаң, папаң қалай?» десем, «Рахмет, апай
Ептеп-септеп жүріп жатыр ғой» дейді
Біздің көп қазақтар «ептеп-септеп» дегенді айта қоймайды ғой.
Н.Домбай: – Қазақ мектептерінде оқитын балалардың үзіліс уақытында орысша сөйлейтіндігі жөнінде айтылып қалады
Мұның себебі не?
А.Миразова: – Оған шын мәнісінде мектепті кінәлайды
Бірақ осы біржақты кінәлаған дрыс емес
Бала үйге барса біздің үйреткен қазақшамызды ұмыттырып қоятын ата-аналар отыр ғой
Мұғалімдер үйретіп жатады барын салып
Ал, бала жаз айында каникулдан оралғаннан кейін өзгеріп келеді
Сосын, елуде-елу дегенімізбен көргенінің бәрі орысша
«Елудің» бәрін түннің ішіне жіберіп жатыр
Тамаша дүниені оннан кейін көре алмайсыз
Соңғы хабарды көріп біткеннен кейін бәрі шетелдің фильмдері
Ешқандай тәрбие жоқ
Бір ойындарды көрсетеді
Орысша
Баланың жүйкесін құртатын ойындар
Атыс-шабыс өңкей
Компьютер түгел орысша, ағылшынша
Сонда бала қазақшаны қалай тез алып кетеді?
Ө.Айтбайұлы: – Біздің қазекем баласын балабақшаға, мектепке беріп қояды да өз шаруасымен айналысып кетеді
Қадағалау, мектеппен, балабақшамен байланыс жасау деген жоқ
Бізде мынадай психология қалыптасқан: біреудің қолымен от көсеу
Осындай психология бойымызға орныққан
Баланың беріп қоямыздағы, оның әрмен қарайғы тағдырымен шаруамыз жоқ
Мектепте оқытылған дүниені, балабақшада берілген тәрбиені үйде қадағалап, әрмен қарай жалғастырып алып кету керек қой
Аягүлдің әлгінде айтып отырғаны дұрыс

А.Темірбекова: – Теледидардан берілетін мультфильмдердегі көріністердің дені жаңа Аягүл апай айтқандай атыс-шабыс
Соларды көретін балам бір күні «Пистолетпен сені атамын
Сондай ойын ойнайықшы» дегенде шошып кеттім
Расында да, теледидардан көрсетілетін мультфильмдердің тәрбиелік мәні болмай тұр.
Тіл орталығында қызмет атқарып жатырмын
Биыл жетінші жыл
Сол заң қабылдаған 1989 жылдары қазақ тілін оқытудың әдістемесі деген болған жоқ еді
Қазір басқаша
Бұл бағытта ілгерілеушілік бар
Орталықтың базасы мықты
Кабинеттер талапқа сай жабдықталған
Менің тыңдаушыларыма сабақ ұнайтын болу керек
«Осында келгенде демалып қаламыз» дейді
Сабақ кезінде өзіміздің ұлттың тарихы, салт-дәстүрлері, әдет-ғұрыптары жөнінде де әңгімелеймін
Мұндай әңгімені сабаққа келушілер жылы қабылдайды.
Тест, жеке сөйлесу арқылы алдымызға келген азаматты қай деңгейде оқыту керек екенін біле аламыз
Орыс тілді қазақ азаматтарынан гөрі басқа ұлт өкілдерінің сабаққа белсенділігі жақсы.
Орыс тіліне ресми мәртебе бергеніміз де кейбіреулерге майдай жағатын секілді
«Орысша сөйлеп, жаза бермейміз бе? Қазақ тілімен дәрежесі тең ғой» дегенді айтады
Осыны айтатын орысшадан айрылғысы келмейтін өз қандастарымыз

Еңбек ұжымдарына барғанда аңғарғанымыз, кейбір орыс тілді басшылардың мемлекеттік тілді үйренуге ниеті жоқ
Өйткені, олар қызметте аудармашыларды пайдаланады
Дайын мәтінге қол қоя салуды ғана біледі
Оның ішінде не жазылған, қате бар ма – оған қарамайды

Басшылар да әр түрлі
Біреулері тілге жанашыр, кейбіреулері тілді өзі білмейтін болғаннан кейін өзіне қолайлы жолдарды іздестіреді.
Н.Домбай: – Тілді үйрену үшін оған деген қажеттіліктің болуы әбден заңдылық
Сол қажеттілік мәжбүрлеуден тумай ма? «Ана тілі» газеті «Тіл полициясын», «Тіл инспекциясын» құру жөнінде мәселе көтеріп жүр
Осыған қалай қарайсыздар?
К.Матыжанов: – Осы сауал жиі қойылады
Өз басым жиі жауап беремін
Мәжбүрлеу деген ол заңның шеңберінде болу керек
Заңнан тыс мәжбүрлеуге ешкімнің хақысы жоқ
Заңның өзі былайша айтқанда мәжбүрлеу үшін жасалатын дүние ғой
Қоғамдық қатынастарды реттеу үшін заң керек
Ең басты мәселе осы заңда тұр

Енді тіл полициясы, тіл инспекциясы туралы
Бұл әңгіме де көптен айтылып келеді
Мұның бәрі неден шығып отыр? Қоғамдағы жағдайдан, ахуалдан шығып отыр
Басқасын айтпай-ақ, Алматы қаласындағы жарнаманы алайықшы
Біздің істемеген шарамыз жоқ
Қалада төрт жарымға жуық жарнама қондырғылары бар
Соларды бақылап отыру да қиын
Біздің ономастика бөлімінде үш-ақ адам бар
Қаланы түгел аралап шыға алмайды
Сондықтан біз оның компьютерлік бағдарламасын жасап қойдық
Тоқсан сайын әлгі жарнамалардың мәтіндері біздің алдымызда тұрады
Мониторинг өткіземіз
Әкімге хат жазамыз
Ұсыныс енгіземіз
Бірақ нәтиже қайда? Нәтиже жоқ
Неге жоқ? Мемлекеттік мекеме болса ретке келтіреміз
Ал, мемлекеттік емес мекемелер оған пысқырмайды
Бірде-бір банк өзінің атын қазақша жазбайды
Бұрын жалғыз «ТұранӘлем» банк бар еді
Ол да кейін «БТА» деп атын өзгертті
«Халық банктің» өзі атын латын әрпімен жазып жүр
Осыларға біз ескерту жасай алмаймыз, айыппұл сала алмаймыз, әкімшілік жаза қолдана алмаймыз, жарнамасын алып тастай алмаймыз
Осыдан келіп шетелдікі сияқты полиция не инспекция болса екен дейміз
Шара қолдану үшін
Бірақ мәселе онда емес
Мәселе заңға өзгеріс енгізу керек те, өкілеттік бір органға билік беру керек
Мәселен, тіл комитетіне, тіл басқармасына берсін
Тіпті, бізге бермей-ақ қойсын
Ішкі істер басқармасына, прокуратураға берсін

Мемлекеттік мекемелер тіл мәселесін ысырып тастады
Қаржы, сауда жүйелерінде, басқа мемлекеттік емес мекемелерде тіл шаруасы қазір естен шықты деп айтуға болады
Мемлекеттік емес мекемелерге бақылау жасайтындай, ондағы тіл жұмысын ретке келтіретіндей тетігіміз жоқ
Сондықтан да қайта-қайта айтатынымыз: Мемлекеттік тіл туралы арнайы заң керек

Ө.Айтбайұлы: – «Мемлекеттік тілді міндеттеуге болмай ма?» деген орынды сұрақ
Қабылдап отырған заңымыз сол міндеттеудің бір түрі
Егер біз қаншама кемшілігі болғанымен заңымыздың қойған талаптарының көбін нақты орындауға тырыссақ әлдеқайда биікке көтеріліп кеткен болар едік
Екінші айтайын дегенім, Қазақстан халқы ассамблеясының ХІІ-і сессиясында Н.Назарбаев сөйледі
Ол мемлекеттік тілді білмеген адам болашақта мемлекеттік мекемеде жұмыс істей алмайтынын ашық, қадап айтты
Мұны әдейі айтып отырған себебім, біздің жігіттердің осындай ұтымды ұсыныстарды іліп алып кетіп, пайдаланып отырмайтыны қарын аштырады.
Н.Домбай: – Қазақ тілін толыққанды мемлекеттік тіл ету үшін алдағы уақытта не істеу керек деп ойлайсыздар?
С.Сартаев: – Қазақтың тілі шын мәнінде мемлекеттік тіл болсын десек, біріншіден, барлық шенеуніктер қазақ тілінде ойлап, жазып, сөйлеуі керек
Мемлекеттік тілді үйренуге барлық адамдарға жағдай туғызылу керек.
Қазақ тілін мемлекеттік тіл ететін үлкен күш – қазақтың санын көбейту
Қазақтың тілін білетін адамдардың санын көбейту
Отбасында кемінде төрт бала болу керек
Әрине, қазақтың санын көбейткенімен бұл мәселе өзінен өзі шешіліп кете қоймайды
Қазақтың санының көбеюі – негізгі іргетас
Көбейген қазақтың жастарын қазақша сөйлетіп үйрету керек
Қазақша ойландырып, сөйлетуге үйрету – әңгіме осында

Астанаға жиі барамыз
Сонда көшелерде көбіне жастар кетіп барады
Қазақтың жас жігіттері мен қыздары
Соларды көргенде ішімнен қуанамын
1990 жылы Целиноградқа барғанымда қазақ сегіз пайыз ғана еді қалада
Қазір Астанада қазақтың саны 72 пайыз
Негізінен жастар
Енді оларға жағдай туғызу керек
Әлеуметтік жағдайларын көтеру керек
Мемлекеттің өсу үдерісінің ең негізгі көрсеткіші – халықтың әлеуметтік жағдайын көтеру
Мұның мемлекеттік тілге де әсері мол.
Жиырма жылда көп нәрсе істелінді де, істелініп те жатыр
Жіберген олқылықтарымыз да көп.
Қазір ой-өрісіміз өсті
Біреуміздікі қазақша, біреуміздікі орысша
Бірақ мемлекет қазақтікі болғаннан кейін біз қазақша ойлануымыз, қазақша сөйлеуіміз керек

А.Миразова: – Жақсылықтар бар
Елбасы да қазақ тіліне қатысты көпшілік көкейінен шығар пікірлер айтып келеді
Былай қарасақ, өзіміздің қолымызда да көп мүмкіндіктер бар
Қазақ болып өмірге келіп тұрып ұлттық мүддеге байланысты шаруаларды іске асыруға келгенде енжарлығымыз бар
Қазіргі намысымызды бұрынғы ата-бабаларымыздың намысы деңгейіне көтерсек, бойымызда сондай намыс болса тіліміз өз тұғырына көтерілер еді

К.Матыжанов: – Тіл саясатын әсіре саясаттандырып жібердік
Бұл тек қана мемлекеттің шаруасы сияқты
Бізде осындай пікір қалыптасқан
Мемлекет істеп беру керек, мемлекет дайындап беру керек… Мәселе басқада
Мәселе қоғамдық қажеттілік тудыруда
Тіл саясатын әлеуметтендіруге бейімдеуіміз қажет
Алғаш Тіл туралы Заң қабылданғанда қоғамдық ахуалдың белсенділігі қандай керемет еді
Сол белсенділік қайда? Тілге байланысты көптеген шаралар өтіп жатыр қазір
Осыған адамдар аз қатысады
Қазақтарда иждивенттік көзқарас пайда болды
Оны жасырудың керегі жоқ
Алматыда қазір 12 мультимедиялық кабинет жұмыс істеп тұр
Бұл өмірде болмаған дүние
Бүкіл жағдайдың бәрі бар
Соңғы төрт жылда төрт баламалы электрондық бағдарлама жасалды
Іс қағаздарының үлгілерін он бес том қылып шығарып жатырмыз
Әр сала бойынша сөздіктер, тілдескіштер бар
Алматы қаласында тілді үйренем деушілерге барлық жағдай бар
Тілге байланысты біздегідей құрылымдар бірде-бір республикада жоқ
Өкінішке орай сол кабинеттеріміз көбіне бос тұрады

Қоғамдағы тілдік ахуалды зерттеу деген жоқ
Әлемде әлеуметтік лингвистикалық зерттеу деген бар
Заңды қабылдаған кезде әлеуметтік тілдік ахуалды зерттеп барып қабылдау керек
Әлеуметтік лингвистикалық зерттеуден кейін барып бағдарлама жасауымыз керек
Әлемдегі тәжірибе солай
Сосын тағы да қолданбалы лингвистика деген термин бар
Республикада қолданбалы лингвистка орталығы құрылу керек
Ол әлеуметтік лингвистикамен айналысуы, тілді оқытудың әдістемесін жасау керек
Қаншама оқулықтар шығып жатыр
Соларға байланысты мониторинг жасалған жоқ

Енді бір айта кететін жайт, тілді басқаларға үйретеміз деп жүріп тілдің мәдениеті дегенді ұмытып кеттік
Тілдің тазалығы, шешендік өнер… дегендер қалып барады
Жұрт радиодан, теледидардан қалай сөйлегісі келсе, солай сөйлейтін болды
Газет-журналдарда да солай
Осы секілді проблемалар көп

Аягүл Миразова:
– Бәрін жоққа шығаруға болмайды
Үлкен нәрсе істелді
Бұдан 20 жыл бұрын қабылданған заңдағы талаптар сол кезде керек болды
Қазір заман басқа, талап басқа
Заманға қарай заңда да оң өзгерістер болғанын құптаймын

