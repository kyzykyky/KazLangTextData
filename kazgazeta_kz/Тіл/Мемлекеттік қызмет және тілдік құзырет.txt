Эльмира ОРАЗАЛИЕВА,
Қазақстан Республикасы
Мемлекеттік басқару академиясы
Мемлекеттік және шет тілдер кафедрасының меңгерушісі, 
филология ғылымдарының докторы, профессор
Мемлекет ұғымымен астарласып, оның негізгі құндылықтары мен атрибуттарын бойына жинаған маңызды жүйелердің бірі саналатын мемлекеттік қызмет – елдіктің құндағы, мемлекеттіліктің тірегі деп саналатыны сөзсіз
Ел өрісін кеңейте, ой санасын жаңғырта халыққа қызмет көрсетер бұл саланың стратегиялық мақсат-міндеттермен сабақтасуы да сондықтан болар
Қазақ елінің туын желбіретіп, әлемдік қауымдастыққа таныту мақсатын көздеген мемлекеттік қызметтің абыройы да, басымдық танытар ұстанымдары да қоғамдық тұрақтылықты қамтамасыз етуге, жаһандық қауіпсіздікті сақтауға, азаматтық қоғам қағидаттарын жан-жақты дамытуға бағытталуы да заңды құбылыс.
Елбасы Н.Ә.Назарбаевтың «Қазақстан – 2050» Стратегиясы – қалыптасқан мемлекеттің жаңа саяси бағыты» атты биылғы Жолдауында: «Біздің мақсатымыз – мемлекеттік басқарудың жаңа түрін қалыптастыру
Ол  қоғамға қызмет ету мен мемлекеттілікті нығайтудың жаңа міндеттеріне сай болуы тиіс» деп атап көрсетілгендей, қуатты да табыс­ты мемлекеттің болашағы сенімді де адал, патриоттық сезімі жоғары, ұлттық мүддесі биік, халықтық пайымы терең мемлекеттік қызметшілердің саналы қызметімен өлшенетіні ақиқат
Оның бастауын Елбасының: «Өз бойымызда  және балаларымыздың бойында жаңа қазақстандық патриотизмді тәрбиелеуіміз керек
Бұл ең алдымен елге және оның игіліктеріне деген мақтаныш сезімін ұялатады… Біз ұрпақтарымызға бабаларымыздың сандаған буынының тәжірибесінен өтіп, біздің де үйлесімді үлесімізбен толыға түсетін қазіргі тілді мұраға қалдыруға тиіспіз.  Бұл – өзін қадірлейтін әрбір адам дербес шешуге тиіс міндет» деген ой тұжырымынан өрбіткен абзал.
Мемлекеттік қызмет ұстанымдарын іске асырар мемлекеттік қызметші бүгінгі күні кәсіби біліктілігін шыңдай отырып, өзін қоғамдық аудиторияға ұсына білу шеберлігін де таразы басына тең қою керектігін уақыт дәлелдеді
Тілдік құзырет шешен сөйлеумен қатар, ой жүйесін сақтау, мағыналы сөз қисынын сабақтау, кәсіби тұжырымдар жасау, ұтымды шешімдер қабылдау, тұлғалық даралықты таныту бірліктерін айғақтайтын талаптарымен дәйектеледі
Қазақстан Республикасы Мемлекеттік қызмет істері және сыбайлас жемқорлыққа қарсы іс-қимыл агенттігі төрағасының орынбасары Байменов «Астана ақшамына» берген сұхбатында: «…қоғамның талғамы үнемі жетіліп отырады
Талғам жетілгеннен кейін талап та күшейеді
Талап күшейген кезде оған жауап беретін мемлекеттік сала немесе мемлекеттік саясатты айқындайтын тұлғалар жаңа шешімдер іздеуге кіріседі
Бүгінгі күні біздің елде де мемлекеттік қызмет жүйесін жетілдіру қажеттілігі туын­дап отыр
Оған қоса, Елбасы Қазақ елін әлемдегі бәсекеге қабілетті мемлекеттердің қатарына қосу жөнінде стратегиялық міндет қойды
Әрі Дүниежүзілік сауда ұйымына кіру, Кедендік одақ, Еуразиялық экономикалық қауымдастық мәселелері де мемлекеттік қызметтің сапасын жаңа деңгейге көтеруді талап етеді
Себебі инвес­тициялар тартылып, елімізде жаңа жұмыс орындары көптеп ашылуы үшін оған қатысты шешімдер әзірлейтін  мемлекеттік қызметшілердің біліктілігі жоғары болуы керек» деген стратегиялық міндетті шешу де, ең алдымен, адамның жеке тұлғалық қабілетін сомдар құзыреттер шеңберімен үндесетіндігін атап өтті.
Осыған орай мемлекеттіліктің символы болып табылатын мемлекеттік тілдің қолданыс аясын кеңейту, оның кәсіби салалық мамандануына баса назар аудару, ресми қарым-қатынас деңгейінде жетік меңгеру – күн тәртібінде тұрған өзекті мәселелердің бірі
Ә.Байменовтің: «…патриоттықтың тілмен байланысы да бар
Бірақ қазақ тілін меңгермеген мемлекеттік қызметкерлердің бәрін бірдей патриот емес деп айтуға тағы болмайды
Тілді білмеудің тарихи себептері көп қой
Кезінде қазақ тіліне балта шапқан қандай жүйе екені әркімнің есінде
Мен осы қызметке араға 11 жыл салып  келгенде байқағаным, мемлекеттік мекемелерде  қазақ тілін білу деңгейі едәуір жоғарылаған
Мысалы, Президент  Әкімшілігімен хат алмасу – негізінен қазақ тілінде
Үкімет кеңсесімен де солай
Әрине, әзірше мемлекеттік іс қағаздары қос тілде жүреді
Өйткені бәрі бірдей қазақ тілін жетік меңгеріп, құжаттарды қазақша дайындай алмауы мүмкін
Сондықтан тәжірибесі мол, отаншылдық сезімін жүрегінде ұялатқан азаматтарды тілді білмегені үшін жұмыстан кетіру әділетсіздік болар еді
Елбасының Жарлығымен бекітілген «Қазақстан Республикасында Тілдерді дамыту мен қолданудың 2011-2020 жылдарға арналған мемлекеттік бағдарламасында» мемлекеттік тілді дамытудың бағыттары белгіленген
Президент мемлекеттік тілді әр азамат меңгеру қажеттігін үнемі айтып келеді
Енді оны жүзеге асыру ұлтымыздың ішкі жұмысына байланысты» деген ой қорытындыларын бүгінгі қажеттілік пен сұраныс, мүдде мен талап, сапа мен бағдар қағидаларының саналы тоғысы деп таразылауға болады.
Тіл – ақпарат көзі, пікір алмасу діңгегі
Тілге деген қызығушылықтың күннен-күнге артып келе жатқанын сөз құдіретінің қолдауымен аудиторияға кіргенде айқын сезінуге болады
Ұлттық құндылықтарды тіл арқылы бойына жинаған мемлекеттік қызметшілер де, түрлі себептермен мемлекеттік тілді меңгеруге жаңа бетбұрыс жасаған тыңдаушылар да қазақ тілінде ұсынылатын мәліметтер тізбегіне ерекше зейін қояды
Салмақпен айтылған ойлы тұжырымдар, шетелдік тәжірибемен салыстырылған мемлекеттік тіл саясатының салиқалы ұстанымдары, идеологияның рухани даму мен саяси-әлеуметтік, экономикалық бағдарламалармен сабақтасқан жаһандық құндылықтары жауапсыз қалмайды
Білуге ұмтылған, тануға құштар жастардың да мемлекеттік басқарудың тарихи арналарына ден қоюы, ел мүддесін жалау еткен тұлғалармен қызыға жүздесуі, шешендік өнерді үлкен халықтық мектептің үлгісінде зерделеуі, шын мәнінде, қуантарлық жағдай
Тіл құдіретін насихаттау – үлкен жұмыс, оның қажеттілігін мойындату – қиын да соқпақты жол
Дегенмен, талап арқалап келген мемлекеттік қызметшілер жүрегіне таным арқылы бойлау – абыройлы міндет, өйткені тіл арқылы тыңдаушыларды тегін қастерлей отырып, өткенін бағалауға үйрету, болашағын кешегі құндылықтармен өлшей білуге бағыттау – жаһандық теңгерім мен ұлттық мүдде ұстанымдарының үндескен мінбесіне апарар мазмұнды жол.
Қазақстан Республикасының Премьер-министрі К.Мәсімовтің басшылығымен мем­лекеттік тіл саясатын одан әрі же­тілдіру жөніндегі Комиссия отырысында қарастырылған мәселелер қатарында мемлекеттік тілдің мемлекеттік қызметтегі қолданыс аясын кеңейту мен оқыту сапасын біріздендіру мәселелері 2014 жылдың 16-маусымында Қазақстан Рес­публикасы Президентінің жанындағы Мемлекеттік басқару академиясында ректоры Б.Абдрасиловтың төрағалық етуімен кеңейтілген Ғылыми-әдістемелік кеңес аясында талқылауға салынды
Кеңес жұмысына Қазақстан Республикасы Парламенті Сенатының депутаты Жабал Ерғалиев, Қазақстан Республикасы Парламенті Мәжілісінің депутаты Оразкүл Асанғазы, Қазақстан Республикасы Президенті Әкімшілігі мен орталық мемлекеттік басқару органдарының тілге жауапты қызметкерлері қатысты.
Мемлекеттік мекемелер тіл басқарма­ларында атқарылып жатқан шаралар, мем­лекеттік қызметшілердің тілдік құзыретін арттыратын тіл орталықтарының әдіснамасы, Қазтест жүйесі бойынша тілдік білімді бағалау мәселелері, Академияның мемлекеттік қызметшілерді оқыту бойын­ша жинақтаған тәжірибесі, оқыту технологиялары, мониторинг нәтижелері – барлығы мемлекеттік қызметтегі қазақ тілі мәселесінің үздіксіз жетілу үдерісінде  екенін байқатты
Әрине, шешімін таппай жүрген мәселелер де көпшілік назарына ұсынылды
Бұл қатарда: мемлекеттік қызметшілерге арналған мемлекеттік тілдің нормативтік базасын жетілдіру, Қазақстан Республикасы Білім және ғылым министрлігімен бірлесе отырып, мемлекеттік қызметшілерге арналған мемлекеттік тілді деңгейлеп оқытудың типтік бағдарламалары мен стандарттарын дайындау; әлемдік тәжірибені ескере отырып, мемлекеттік қызметке арналған ресми қазақ тілі тесттерін дайындау, мемлекеттік қызметшілердің ойлау, талдау қабілеттерін жүйелеу мақсатында жазылым тапсырмаларына эссе үлгілері мен ресми мәтіндермен жұмыс түрлерін енгізу, Қазтест жүйесі мен ресми тест дистракторларының сапасын жетілдіру мақсатында, Академия тарапынан жүргізілетін мониторинг нәтижелерін пайдалану қажеттігі алға тартылды.
Жиналған басқарма басшылары өз алдына бөлек мәселелер қатарында мемлекеттік тілді оқыту курстарына, олардың сапалық көрсеткіштеріне тоқталды
Нәтижесінде, мемлекеттік мекемелерде мемлекеттік тілді меңгеру курстарын мемлекеттік сатып алу мен тендер арқылы жүзеге асатын қызмет көрсету түрі ретінде емес, мемлекеттік қызметшілердің біліктілігін арттырудың басты бағыты ретінде іске асыруды көздеу; тапсырыс беруші мемлекеттік мекеменің талаптарын мемлекеттік қызметшілерге арналған қазақ тілін оқыту бағдарламаларын әзірлеу кезінде біліктілік талаптарына қосу; Қазақстан Республикасы Мәдениет министрлігі Тіл комитетімен бірлесе отырып, тіл орталықтарының сапасын нақтылайтын аккредитация критерийлері мен рейтинг бағалау жүйесін әзірлеу жұмыстарын сапалы және ашық жүргізу; мемлекеттік қызметшілерге тілдік білім беретін орталықтардың оқыту әдістемесін біріздендіру, материалдық базаларының мемлекеттік қызмет талабына сай болуын тұрақты қадағалау; кәсіби мамандандырылған тілдік материалды меңгерту негізінде мемлекеттік қызметтегі ресми қазақ тілінің сапалы қолданылуын, мемлекеттік қызметшілердің қазақ тілінде іс қағаздарын жүргізе білуін қамтамасыз етер дағдыларды дамыту керектігі ескеріліп, кеңес ұсынымдарына енгізілді.
Өзектілік тудырып отырған ұсыныстар қатарын мемлекеттік мекемелермен, ­ми­нис­трліктермен бірлесе отырып, салалық сөздіктер мен анықтағыштардың дайын­далуын, олардың терминологиялық комиссияда бекітіліп, қолданысқа енгізі­луін қолға алу; мемлекеттік қызметтегі мемлекеттік тілдің ресми қолданыс аясын кеңейту мақсатында барлық мемлекеттік мекемелерді ілеспе аудармамен қамтамасыз ету және аудармашылардың дайындық деңгейін арттыру; функционалдық міндеттерін қазақ тілінде қамтамасыз ете алатын мемлекеттік қызметшілерді ынталандыру шараларын көздеу; жалақы көлемін белгілеуде ескеру, үстемақы төлеу, марапаттау, тілдік біліктіліктерін жетілдіру үшін өзге мекемелерде тағылымдамадан өтуге жағдай жасау сияқты мәселелер де толықтырды.
Жоғарыда айтылған ойларды түйіндей келе, жасалатын қорытынды: мемлекеттік қызметтегі мемлекеттік тілдің қолданылу аясын кеңейту оның сапалы оқытылуымен, салалық меңгерілуімен тығыз байланысты, өйткені қажеттілігі ескеріле ұсынылған тілдік материал ғана сұраныста, дәйектелген сөздік қор ғана кәсіби айналымда болады
Сонда ғана қызметіне керек ақпаратты қабылдаған мемлекеттік қызметші тілді тұтынушылар қатарын көбейтіп, қазақ тілінің ресми әлеуметтік-қатысымдық қолданыс аясын арттырады.
