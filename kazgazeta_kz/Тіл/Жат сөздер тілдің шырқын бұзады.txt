Қазақтілді баспасөзде «Қазпошта» деп жазып жүргенімізбен, ресми орындарда көбінде «Қазпочта» деп жазылып жүр
Алғашында мұны халықаралық термин болғандықтан әлемдегі барлық тілдерде, әсіресе, Еуропа мемлекеттерінің тілдерінде айтылуы да, жазылуы да «поч­та» болар деп ойлағанбыз
Сөйтсек, бұл сөзді итальяндар өз тілдеріне «поста» деп икемдеп алса, чехтар «пошта», испандар «корреос», француздар «пост» дейді екен
Осы іспетті «касса» сөзін де француздар «кэсс», чехтар «покладна», итальяндар «бильеттерна» деп қолданатын көрінеді
Демек, бұл сөзді күндердің күнінде жұрт қатарлы біздер де өз тіліміздің ыңғайына икемдеп алуымыз қажет
Мұндайда Алаш зиялысы, ғалым, ұстаз Халел Досмұхамедұлының: «Аурупа сөздерін орыстың айтуынша қолданып жүрміз
Бұл дұрыс емес… шамадан келгенше сөзді түпкі иесінің сөйлеуіне жақындатып алу керек
Сөз франсоздікі болса, франсоздың айтуынша, немістікі болса, немістің айтуына жақындатып алу керек… Орыстар Аурупа сөздерін өзінше өзгертіп алады…» – дегені еске түседі.
Тағы бір көкейімізге тоқып алуға тұрарлық дүние – алда-жалда алыс шетелге барып, науқастанып қалсаңыз, «терапевт» сөзі де қажет болмайтын сыңайлы
Өйткені бұл сөздің орнына чехтарда «интэрниста», француздарда «жэнэралист», испандарда «тэрапэута» сөзі қолданылады
Сондай-ақ француздың «ширюржьен» дегені, итальянның «кирурго» дегені біздің тағы бір халықаралық терминіміз – «хирург» екенін мықтап есте сақтасаңыз
Ауруханада жатып, журнал оқығыңыз келсе, ресейліктер «журнал» десе-дағы, оны Францияда жүрсеңіз «ревю», Италияда «ривиста», Испанияда «ррэбистас», Чехияда «часописи» деп сұрау керек.
Елімізде «паспорт» сөзін «төлқұжат» деп атауды жөн көрдік
Дегенмен осы күнге шейін «паспортқа бауыр басқандар» анда-санда шулап қояды, сөй­тіп, халықаралық терминді «ренжітіп» алдық-ау деп жүрсек, итальяндықтар «пассапорто», ал чехтар «пас» деп айтады екен
Демек, ештеңе «бүлдірмеген» екенбіз, қайта сана-сезіміміз оянып, жұрт қатарлы ойлай бастағанбыз!
Десек те, тырактыр, дерек­тір, кемпезетір, қамбайыншы, белесепет, реліс деуді өзінше ұнатпайтындар бар
Ал солар «автобус» сөзін еуропалық елдерде «аутобус», «отобюс», «аутобус», «ау­тобус» дейтінін, ал «фармацевт» сөзін «фармасьен» «фармачиста» дейтінін, тіпті «декан» сөзін «дьекан», «дуаен» дейтінін білгені жөн болар
Көріп отырғанымыздай, халықаралық терминдерге калька аударма жасап, өз грамматикалық талаптарына бағындыруға кез келген тілдің құқы бар екен
Мысалы, еуропалық елдерде «хоккей», «волейбол», «футбол», «музей» сөздерін «хокэй», «окэй», «эль окей», «оки», «одбиена», «волейболь», «волибол», «паллаволо», «копана», «футболь», «калчо», «музэум», «мюзе», «эль мусэо», «музэо» дейді.
Еліміздің терминологиялық комиссиясы 2005 жылы «токарь», «слесарь» сөздерін ана тіліміздің дыбысталу ережесіне орай «төкір», «сілесір» деп бекітті
Қуандық
Расында, қазақ тілін құрметтейтін адам қазақша сөйлегенде «жәшік», «самаурын», «кәбіл», «менестір» «телебезір», «төкір», «сілесір» дейді
Ал «бір ящик шеге», «самоварға шай қой» деу езуге күлкі үйіреді
Айта кетерлігі, бұл жерде де біздер бүйректен сирақ шығармаған екенбіз, халықаралық тәжірибеде, мәселен, кәрі құрлық елдерінде «токарь», «слесарь» сөздерін «турнер», «сэррюрье» (Франция) және «торниторе», «мекканико» (Италия) дейді.
Қазір уақыт өте келе «құ­жат», «өркениет», «пайыз», «бағ­даршам», «үрдіс», т.б
көп­теген сөздер сөздік қо­ры­мызға еніп, қолданылып жүр
Сондай-ақ «рыцарь», «балкон» сөздеріне қаншалықты «бауыр басқанымызбен», дүниежүзілік тәжірибеге сүйене отырып, оларды ана тіліміздің ережесіне бағындыруымыз керек
Қазақ тілі – бай әрі құнарлы тіл! Ендеше, осы сөздік қоры мол тілден балама сөз таба алмау немесе табуға тырыспау қиянат емес пе! Осы орайда баса назар аударғым келіп отыр­ға­ны, халықаралық терминдердің қазақылануы үшін тілімізге жат В, Ц, Э, Ь, Ъ тәрізді көптеген әріп-таңбаларды әліпбиімізден жедел шеттету қажет, сонда кірме сөздер өздігінен ана тіліміздің ережесін мәжбүрлі қабылдайды
Бұны «рельс – реліс», «кабель – кәбіл» сөздерінен аңғаруға болады.
Тоқсан ауыз сөздің тобықтай түйінін халқымыздың ардақты азаматы Х.Досмұхамедұлының сөзімен түйіндесек: «Тілге кірген жат сөздер де сіңу үшін, тілге «өзілік» болуы үшін сол тілдің заңымен өзгеріп, танымастай хал­ге келуі керек
Бүйтпесе жат сөз­дер бұралқы болып, тілдің шыр­қын бұзады, тілге зиян береді… Жат сөздерді өзгертпей, бұлжыт­пай алатын жер-дүниеде тіл жоқ деп айтса болады… Жат сөздер­ді өзгертпестен алып, бастапқы жат қалыбымен тілге сіңіреміз дегендік – шатасқандық
Бұ жолда жүрген адамдар тілімізге орасан зиян келтіреді… зорлықпен кіргізген жат сөздер елдің түп-қазығы болған тілді бұзады».
Бұны, әлбетте, Тілдерді дамы­тудың мемлекеттік бағдарламасы жобасында ескеру аса маңызды деп ойлаймыз.
Төлен РАМАЗАНҰЛЫ
