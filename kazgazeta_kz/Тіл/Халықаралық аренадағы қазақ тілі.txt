Әлем, дүние  туралы мағлұматтың көпшілігі адамға лингвистикалық канал арқылы және сөз деңгейінде қабылданатыны мәлім
Адамзат өздерінің интеллектуалды, рухани және әлеуметтік қажеттіліктерін өтеу мақсатында өздері жасаған тұжырымдар әлемінде өмір сүреді
Тілді тұтынушы кез келген адам  әлем, дүние туралы түсінігін, жаңадан, тыңнан жасамайды, өзіне дейінгі атадан балаға мұра ретінде қалдырылған ата-бабасының  тілінде сақталынған тәжірибесі негізінде қабылдап, қалыптастырады.Қазақ тілі оқулықтары туралы бұл ойлардың келуінің де өз себебі жоқ емес
2003 жылдың 29 қазанында Қазақстан Республикасының Президенті Н.Назарбаевтың, Ресей Феде­рациясындағы Қазақстан Республикасы елшілігінің, әл-Фараби атындағы Қазақ ұлттық университеті мен Мәскеу мемлекеттік лингвистикалық университетінің қолдауымен  Мәскеу мемлекеттік лингвистикалық уни­верситеттерінде «Қазақ тілі мен мәдениеті орталығы» ашылған.
«Қазақ тілі мен мәдениеті орталығының» салтанатты ашылуына сол кездегі Қазақстан Республикасының Парламент сенаторы Ө.Әбдікәрімов, Ж.Әбділдин, Мәскеу лингвистикалық университетінің ректоры, РАО академигі И.Халеева, Қазақстан республикасы мен Ресей федерациясының елшілерінің кеңесшілері, сонымен қатар қазақ тілін үйреніп жүрген студенттер, Қазақстанның Мәскеудегі диаспора өкілдері қатысты.
Қазіргі таңда ММЛУ-да еуропалық тілдермен қатар ТМД тілдерін оқытатын түрлі мамандықта оқитын (аударматану, журналистика, аймақтану және т.б.) ресейлік студенттерге арналған төрт орталық ашылған
Олар − «Қазақ тілі және мәдениеті орталығы», «Қырғыз тілі және мәдениеті орталығы», «Армян тілі және мәдениеті орталығы», «Украин тілі орталығы»
Болашақта университетте ТМД құрамындағы мемлекеттер тілдерімен қатар Балтика тілдерінің орталықтарын ашу көзделіп отыр
Әрине, бұл орталықтардың ашылуы қажеттіліктен туындап отырғаны түсінікті
Ол қажеттіліктер саяси, эконмикалық, мәдени шарттармен ғана шектелмейді, бұл тұста әлеуметтік және ғылыми қажеттіліктер де өз рөлін атқарып отыр
ТМД тілдер орталықтарының Мәскеу мемлекеттік лингвистикалық университетінде ашылуының объективті себебі жоқ емес
Себебі 70 жылдан астам уақыт ММЛУ-да (бұрынғы М.Тореза атындағы Мәскеу мемлекеттік педагогикалық институты) Еуропа және көптеген Шығыс тілдерін оқыту тәжірибесі бар.
«Қазақ тілі және мәдениеті орталығы» Ресей Федерациясындағы Қазақстан Республикасы елшілігімен және ММЛУ-дегі ТМД елдерінің тілі мен мәдениеті орталықтарымен өте тығыз байланыста жұмыс істейді.
Орталықта оқытушылар мен студенттердің қазақ тілі сабағына дайындалғанда әртүрлі мерекелік іс-шараларды өткізуде, ұйымдастырған­да көмегін тигізетін кітапхана, спутниктік теледидар, аудио және бейнежабдықтар, компьютерлік класс, компьютер арқылы қазақ тілін үйренетін бағдарламалар, Қазақстан Республикасы туралы түрлі-түсті альбомдар, ұлттық әшекейлер, плакаттар мен  көрнекі құралдары бар.
2003 жылдан қазақ тілін үйрету әл-Фараби атындағы Қазақ ұлттық университеті оқытушыларымен жүзеге асып келеді: 2003-2005 оқу жылдарында – қазақ филологиясы кафедрасының доценті Е.Әбдрәсілов, 2005-2007 оқу жылдарында жалпы тіл білімі кафедрасының профессоры Р.Авакова
2004-2005 жылдары студенттер әл-Фараби атындағы Қазақ ұлттық университетте тілдік тәжірибеден өтті.
Қазақ тілін үйренуші студенттер айтарлықтай жетістікке жетті
Қазақ тілін үйрену үстінде студенттер Қазақстан тарихы және мәдениетін оқиды
Олар қазақ тілінде еркін жазады, қазақ тілінен орыс тіліне және, керісінше орысшадан қазақшаға кез келген стильдегі мәтіндерді аудара алады
Тек ақсайтын тұсы – сөйлеу тілі нашарлау
Егер де студенттерді университет бітіретін жылы (яғни біздің биыл) тағы да біршама уақытқа Қазақстанға барып келетін жағдай жасалынса, өте жақсы болар еді
 Себебі қазір студенттер қазақ тілі олар үшін қажет екенін және осы тілден алған білімдерін өздерінің мамандықтарына толық пайдалана алатынына сенеді
Екіншіден, қазіргі таңда қазақ тілін меңгерген мамандарға деген сұраныс Ресейде өте жоғары
 Ол тек «қазақ тілін үйренемін» деушілермен ғана шектелмейді
Қазақстан мен Ресей арасындағы экономикалық, саяси, мәдени қарым-қатынастар негізінде туындаған түрлі қызметтер де сан алуан.
Қазақ тіліне деген сұраныстың жоғарылауын, бұл тілді үйренемін деушілердің санының өсуін Мәскеу жоғары оқу орындары студенттері мен аспиранттарының талпыныстарынан айқын байқалады
Қазір Мәскеу мемлекеттік университетінің жанындағы Азия және Африка мемлекеттері институтында оқитын шығыстанушы  аспиранттар мен студенттер, Ресей мемлекеттік гуманитарлық университеті шығыстану студенттері тарапынан сұраныс негізінде университеттер басшыларының келісуімен ашылған «Қазақ тілін екінші тіл немесе шет тілі ретінде оқыту» курстарының университеттердің оқу бағдарламасына кіргізілуі дәлел бола алады
Әрине, Мәскеу қаласындағы тілге деген сұраныс тізімін бұдан әрі соза беруге болар еді
Олардың санын Қазақстан Республикасы тарапынан Мәскеудің түрлі жоғары оқу орындарында оқып жатқан студент, магистр, аспирант жастарымыз бен Мәскеу қаласында және Ресей Федерациясында тұратын, сонымен қатар әлемнің түкпір-түкпірінен келген қазақ диаспарасының өкілдері құрайды
Сұраныс өте көп, маман ретінде бәріне көмектескің-ақ келеді…
Адамзат сөз дүниесінде өмір сүреді, орасан зор мағлұматтарды сөз арқылы меңгеріп, сөз арқылы түсіне алады
Сондықтан да «адамның тұлға ретінде өсіп-жетілуі оның сөзді қаншалықты дәрежеде меңгеруіне, сөз мәдениеті мен шеберлігін қаншалықты білетіндігімен тікелей байланысты
Адамның қоғамдағы орны сөз әлемін меңгеру дәрежесіне, тіл құпиясы мен сырларын қаншалықты ұғынуымен ұштасады
Сондықтан тіл құпиясын ашу адамзат сырын танумен парапар».
Астана қаласында ашылған Түркітану академиясы қазақ тілі мәртебесінің әлемдік деңгейде өсуінің тағы да бір көрсеткіші деп ойлаймын
Түркі әлемінің мәдени мұрасы қазіргі таңда әлемде ана тілдерінде сөйлейтін 300 млн-ға жуық халықтың ұлттық қазынасы болмақ
Әрбір ұлт ата-бабаларының өткен заманда қол жеткізген табыс­тарын мақтан етуі, жеке тұлға ретінде өздерінің шыққан тектерін және кім екендіктерін білулері керек
Сонда ғана баба мен оның ұрпағы арасында сабақтастық байланыс және өз ұлтына, оның тарихына, тіліне, сол тілде жазылған туындыларына деген мақтаныш сезімі оянады
Тарихын білмеген, өзін-өзі танымайтын қоғам жадынан айырылған адам
Адамзат тарихы мәдениеттің жоғарылауына, адами түсініктердің оянуына және рухани құндылықтардың кең қанат жаюына септігін тигізеді
Отбасынан бастап ұлтқа дейінгі сүйіспеншіліктің қалыптасуына мүмкіндік береді.
Қазақстан Республикасы өзінің тәуелсіздігін алған уақыттан бастап түріктану жаңа даму жолына түсіп, өзекті ғылыми мәселелерді көтеруде
Қазақстан Республикасының Президенті Н.Ә.Назарбаевтың елімізде халықаралық түріктану орталықтарды құру бойынша бастамасы маңызды тарихи мағынаға ие, өйткені ол түрік халқының одан ары қарай дамуына, әлеуметтік-экономикалық байланысын және ынтымақтастығын нығайтуға, жаһандану үдерісі заманында түркі этностарының материалдық және рухани мәдениетін дамытуға, ұғынуға оларды жан-жақты тереңдетуге мүмкіндік туғызады
2010 жылдың көктемінде Астанада Қазақстан Республикасының Президенті Н.Ә.Назарбаев пен Түркия Президенті Абдуллах Гүл жаңа халықаралық түріктану орталығының ашылуын салтанатты түрде жариялады
Халықаралық Түріктану академияның мақсаты  – Түркі әлемінің тарихи, мәдени және рухани мұрасын кешенді зерттеудің ғылыми орталығын ұйымдастыру, әлемдік кеңістікте түрік мәдениетінің орнын, туыстық түрік халқының жалпы құндылығын анықтайтын нақты зерттеулер жүргізу болып табылады
Түркітану академия­сы міндеті – түркітілдес халықтардың тарихын, тілін, әдебиетін, этнографиясын, мәдениетін, діни танымын, педагогикасын, психологиясын кешенді зерттеу болып табылады
Аталған мәселелерді ғылыми тұрғыдан тұжырымдау түркі мемлекетттерінің өзіндік мәртебесін сақтауға және әлемдік мәдениетке салмақты үлес қосуына мүмкіндік туғызады.
Түркі мәдениетіндегі орны зор осы құбылыс тек қазақ халқының ғана емес, бүкіл түркі халықтарының тарихы мен мәдениетін зерттеп, әлемге танытатын білім мен ғылымның ордасы болатынына сенімдіміз
Өз кезінде Мұстафа Кемаль Ататүрік түркі тарихын академиялық деңгейде зерттеуді көздеп, 1935 жылы мамыр айында Анкара Тіл, тарих және география факультетін құрған болса, арада тура 75 жыл өткенде Астана Түркітану академиясы құрылып отыр
 Ататүрік бастаған тарих реформасы бүгінгі таңда бүкіл түркі халықтарының тарихын жасау барысында кең көлемде іске асуда
Қазақстан Президенті Нұрсұлтан Назарбаевтың бүкіл түркі халықтарының рухани жаңару жолындағы үлкен бастамасы болып табылатын осы академияның шаңырағы астында барша түркі халықтарының ғалымдары бас қосып, өз елдерінің ұлттық тарихын жасау барысындағы тәжірибелерін ортаға салады
Түп-тамыры, тегі – бір, тарихы – ортақ, тағдырлас түркі халықтарының рух бірлігі сөзсіз
Болашақта түркі тектес халықтардың тарихы бірлесе зерттеліп, тартыс тудырған тақырыптар шеңбері тарылады
Тарихи фактілер негізінде жиналып, тұжырымдалған ғылыми ақиқатқа жақындай түсуге мүмкіндік береді
Тұрғыт Озал «XXI ғасыр түркілердің ғасыры» деген екен
Бүгінде Қазақстанның ЕҚЫҰ-ға төрағалық етуі, түрік ұлтының азаматы Мавлют Чавашоғлының  ПАСЕ-ге төрағалық етуі, Қазақстанның Ислам конференция ұйымына төрағалық етуі түркі әлеміне деген халықаралық қауымдастықтың білдірген сенімі екендігі сөзсіз
  Астанадағы Түркітану академиясы  әлемнің әр түкпіріндегі түркі этностарын  бір тудың астына біріктіретін,  ынтымағы күшейген, рухани дамыған, дүниежүзі мойындайтын, түркі халықтарының тарихын жан-жақты зерттеп, әлемге таныстыратын бірегей орталық болатынына сеніміміз зор.
Қазақстан ғылымының түркі әлемі  кеңістігіндегі белсенді орнын Елбасы Түркітану  академиясының ашылуында, «қазіргі түркі әлемін біріктіретін ешкім жоқ, мұны Түркия қолға ала бастаса, пантюркизм деп бірден айқай шығарады
Қазақстанда пантюркизм жоқ, сондықтан мен Түркі академиясын құруды ұсындым» деген еді.
Түріктанушы мамандар дайындау ісі әл-Фараби атындағы Қазақ ұлттық университетінің шығыстану факультетінде 1991-1992 оқу жылынан бастап қолға алынды
1996 жылы түрік бөлімін тұңғыш 17 түлек бітіріп шықты
Осы уақыт аралығында түрік бөлімін  100-ден аса  студент бітірді
Олар қазіргі таңда мамандықтары бойынша  Қазақстандағы Түркия Республикасының Елшілігінде, әл-Фараби, Абылайхан, Л.Гумилев атындағы университтерде, ірі-ірі түрік фирмаларында қызмет атқарады
Кафедра оқытушыларының басым көпшілігі – университет түлектері.
Әл-Фараби атындағы Қазақ ұлттық университетінің шығыстану факультетінің түркітану кафедрасы – Қазақстан Республикасы көлемінде шығыстану мамандығы бойынша кадрлар  дайындайтын бірден-бір базалық кафедра
Қазіргі кезде түркітану кафедрасында түрлі мамандықтар бойынша бакалаврларды және магистрларды дайындайды
 Бакалавр дәрежесі бойынша:  050205 – шетел филологиясы, 050207 – аударма ісі, 050209 – шығыстану, 050505 – аймақтану, магистр академиялық дәрежесі бойынша:  6N0210 – шетел филологиясы, 6N0207 –  аударма ісі, 6N0209 – шығыстану, 6N0505 – аймақтану
2010 жылы 5В021200 – түркітану  (бакалавриат),  6М021200 – түркітану мамандарын дайындайтын қазақ және орыс топтарынан тұратын екі топ бакалавр және филологтар мен тарихшы түркітанушыларды дайын­дайтын екі топ магистрлар қабылданды.
Кафедраның ғылыми-әдістемелік жұмысы Түркия Республикасымен тікелей байланысты болғандықтан, Түркия мемлекетімен және оның Елшілігімен  қарым-қатынас жасайды
Сонымен қатар кафедра алыс және жақын шетелдермен, Қазақстан ЖОО-мен әрдайым тығыз байланыста жұмыс істейді
Ол байланыстар бірлескен ғылыми жобалар, конференциялар, дөңгелек үстелдер мен семинарлар, мастер кластар  түрінде көрініс табады
Кафедра төмендегі жоғары оқу орындарымен, халықаралық қорлармен ғылыми және халықаралық байланыстар орнатып отырады: Мәскеу мемлекеттік лингвистикалық университе­ті, М.Ломоносов атындағы Мәскеу  мемлекеттік университеті жанындағы Азия, Африка елдері институты, Қазақстан Республикасындағы  Түркия Елшілігі, Түркия Елшілігі жанындағы ТОМЕР тіл үйрету орталығы, Л.Н.Гумилев атындағы Еуразия ұлттық университеті, Р.Б.Сүлейменов атындағы шығыстану институты А.Байтұрсынұлы атындағы Тіл білім институты, Ахмет Яссауи атындағы қазақ-түрік халықаралық унивреситеті, Сүлейман Демирел атындағы  университет, Халықаралық қазақ-түрік білім қоры (КАТЕВ),  Түрік халықтары ынтымақтастығы және даму агенті (ТИКА) және тағы басқа.
Қазақстан ғылым кеңістігінде классикалық үлгідегі түркітану саласын дамытуда істелетін жұмыстар аз емес
Әлем лингвистикасында салыстырмалы-тарихи тіл білімін қалыптастырған М.Қашқаридің «Диуани лұғат-ит түрік» еңбегін қоспағанда, классикалық үлгідегі сөздіктерді жасау Ресей, Еуропа ғалымдарының үлесіне тиеді
Түркітілдес халықтар өкілдері тарапынан «Түркі тілдерінің этимологиялық сөздігін» құрастыратын кез жетті деп ойлаймын
Әрине, лексикологияның кейбір салалары бойынша, соның ішінде, тіл тарихынан жазылған еңбектер, тілдің жүйелік құрылымын жан-жақты зерттеген фонетика, грамматика салалары бойынша жазылған еңбектер саны аз емес
Алайда бүгінгі таңда түркітанушы ғалымдар еңбектері әлем ғылымы мойындатын дәрежеге жете қойған жоқ
Классикалық филология саласындағы «Тіл теориясы», «Лингвистикалық ілімдер тарихы» пәндері тарихнамасы Еуропа ғалымдары мен ғылымының жетістіктеріне сүйенеді.
Раушангүл Авакова,
әл-Фараби атындағы ҚазҰУ-дың профессоры
