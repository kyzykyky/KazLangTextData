Ақбота ҚУАТОВА, 
«Ана тілі»
Әл-Фараби атындағы ҚазҰУ-да латын әліпбиіне негізделген қазақ тілінің жаңа емле ережесі талқыланды
Жиынды Ш.Шаяхметов атындағы Тілдерді дамытудың республикалық үйлестіру-әдістемелік орталығының директоры, белгілі ғалым Ербол Тілешов жүргізді.
Тілші-ғалымдар бас қосқан мәжілісте қазақ тілі әліпбиін латын графикасына көшіру жөніндегі ұлттық комиссия жанындағы орфографиялық, әдістемелік, терминологиялық, техникалық және ақпараттық сүйемелдеу жөніндегі жұмыс топтарының өкілдері мен ҚР Үкіметінің жанындағы республикалық терминология және ономастика комиссиясының мүшелері, жетекші лингвист ғалымдар өзара пікір алмасты
Шараға арнайы келген ҚР Мәдениет және спорт министрлігі Тіл саясаты комитетінің төрағасы Қуат Борашев сынама жұмыстарының маңыздылығын атап өтті.
«Апробациялық сынама жұ­мыс­тардың өте қажет екендігі дәлелденді
Ғылыми жүйеленген жұмысты ертең халық қолданады
Ғылыми негіз бір басқа, оның халық арасына кірігіп, сіңісуі бір басқа
Сондықтан халықтың өзінен сұрау бойынша жүргізілген жұмыстар да нәтижесін беріп жатыр» дейді Қ.Борашев.
Семинар-кеңесте А.Байтұрсынұлы атындағы Тіл білімі институты­ның, Ш.Шаяхметов атындағы «Тіл – Қазына» ұлттық ғылыми-практи­калық орталығының ғылыми қыз­меткерлері және тіл білімі саласының ғалымдары баяндама жасады
Атап айтқанда профессор Нұргелді Уәли «Жаңа емле: ұста­нымдары, құрылымы мен мазмұны» тақырыбындағы баяндамасында қазақ тілінің жаңа емле ережесін әзірлеу барысында басшылыққа алынған ғылыми ұстанымдар мен үрдістерге кеңінен тоқталды
Баяндамашының айтуынша, 19 тараудан, 150-ге жуық тармақтан тұратын ереже жасалған
Комиссия ғылыми редакциялық және әдеби редакциялық жұмыс сынды екі бағытта жұмыс істеген.
Ал профессор Айманкүл ­Алдашева жаңа емленің құрылымын таныстырып, емле түзуде қолданылған негізгі тілдік механизмдер мен модельдер жайлы баяндаса, Шайсұлтан Шаяхметов атындағы «Тіл – Қазына» ұлттық ғылыми-практикалық орта­лы­ғының ғалым-хатшысы Анар Фазыл­жанова еліміздің түкпір-түк­пірінде сауалнама жүргізіп, емленің апробациясын өткізгендерін айтты.
«Емленің алғашқы жобасын А.Байтұрсынұлы атындағы Тіл білімі институты әзірлеген
Дегенмен, оны ғалымдар арасында ғана талқыға салып қоймай, алдымен, халық арасында да апробациядан өткізуді жөн санадық
Сөйтіп, санақтың алғашқы кезеңінде 1600 адам сауалнамаға қатысты
Соның нәтижесінде даулы болған орфограммалар, қазіргі қоғамның санасында қалай шешіліп жатыр екен деген сұраққа жауап іздедік
Мәселен, «Рахмет» дегенде «х» мен жазылған сөзді қолдайтындар мен «Рақмет» нұсқасын қолдайтындар арасындағы айырма аз мәнге ие болды
Яғни бұл екі орфография да біздің халықтың санасында белсенді деген сөз
Сондықтан тіл танушы осы екеуінің біреуін таңдағанда көзсіз абсолюттік мәнге сүйенбеу керек
Мәселен «200 адам «х»-мен жазылғанды қолдады осыны қолдайық, ал «қ» әрпімен жазылғанды 150 адам ғана қолдады» деп оны шығарып тастауға болмайды
Мұндай жағдайда бұл екі орфограмманың да біздің емле ережемізге кіруге құқығы бар» дейді А.Фазылжанова.
Сондай-ақ «Тіл – Қазына» ұлттық ғылыми-практикалық орталығы Орфография бөлімінің басшысы Құралай Күдеринова «Емле ере­жесі жобасын талдау, сараптау, алғашқы кезең нәтижелері», филология ғылымының докторы, профессор Шерубай Құрманбайұлы «Термин сөздерді жаңа әліпбимен таңбалаудағы қиындықтар туралы», профессор Таңат Аяпова «Жаңа емле: қабылдау мен оқытудың қиындықтары» тақырыптарында баяндама жасады.
«Қазақтың бар дыбысын жоқ деп, жоқ дыбысын бар дейтін уәжді де әлі көп еститін боламыз» деген филология ғылымының докторы Әлімхан Жүнісбек жұмыстың нәтижесіне өз бағасын берді
«Баяндамашылардың бәрі сөздерін жақсы аяқтады
Бұл нақты шешім емес, бұл әлі талқы­ланады, бұл туралы пікір жинаймыз, тағысын тағы деген сияқты
Жақсы сөз, бірақ күмәнді сөз
Осы сөздердің өзі піскен жұмыстың шын біткеніне күмән келтіреді
Саудаласа бергенмен, іс бітпейді
Сондықтан бір тоқтамға келуіміз керек
­Дегенмен, мына емле өте күрделі, тарау-тарау, бөлек-бөлек
Мен тек фонетика жағына ғана тоқталайын
Алғашқы қазақ тіліндегі дауысты дыбыстар деген тізім берілді, оның ішінде екі дыбыс «у» мен «и» жоқ
Бұлар – жиі кездесетін дыбыстар
Таңғалдым
Сұрасам, ол ана жақта… тіркестің ішінде жүр ғой дейді
Ертең оқушы мұғалімнен «ай» дегенде «й» қайда, «тау» дегенде «у» қайда деп сұрамай ма? Мен үнемдеу, ықшамдау, қысқарту дегендерден шаршадым
Қазақ тілінің табиғатына зия­ны тиетін үнемдеудің керегі жоқ
Әрине, әліпби қабылданды, енді жаңа әліпби болмайды
Дегенмен, жетілдіру, пысықтау деген бола беретін нәрсе
Жазу теориясы дей береміз, жазу теориясы дыбыс теориясынан басталады
Бұл мәселеде, бірінші кезекте тіліміздің сөздік құрамын бұзбауымыз керек
Екінші, тілдің дыбыс құрамын, үшінші, сөздің әуезін бұзбау керек» деді Ә.Жүнісбек.
Сондай-ақ семинар барысында жаңа емле ережелерінің пилот­тық жобасын апробациядан өткізу бойын­ша Көкшетау, Қарағанды, Семей, Өскемен, Қызылорда, Ақтөбе, Алматы және Астана қала­ларында жүргізілген сы­нама­лардың нәтижелері, статис­тикалық көрсеткіштері көпшілікке ұсыныл­ды
Талқыланған мәселелерді алдағы нөмірде кеңірек жариялайтын боламыз.
