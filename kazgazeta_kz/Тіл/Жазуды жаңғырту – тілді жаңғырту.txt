Жақында ғана Елбасы Н.Назарбаевтың «Қазақ тілі әліпбиін кириллицадан латын графикасына көшіру туралы» Қазақстан Республикасы Президентінің 2017 жылғы 26 қазандағы №569 Жарлығына өзгеріс енгізу туралы»Жарлығы жарық көргенінен жұртшылық жақсы хабардар
Онда былай делінеді: «Қазақ тілі әліпбиін кириллицадан латын графикасына көшіру туралы» Қазақстан Республикасы Президентінің 2017 жылғы 26 қазандағы №569 Жарлығына (Қазақстан Республикасы ПҮАЖ-ы, № 50-51-52, 326-құжат) мынадай өзгеріс енгізілсін: аталған Жарлықпен бекітілген латын графикасына негізделген қазақ тілі әліпбиі осы Жарлыққа қосымшаға сәйкес жаңа редакцияда жазылсын
Осы Жарлық жарияланған күнінен бастап қолданысқа енгізіледі»
Қосымша газетімізде жарияланып отыр.
Латын графикасына негіздел­ген қазақ тілі әліпбиінің жаңа нұсқасымен танысқан бірқатар азаматтар оның оңтайлы екенін айтады
Бұл туралы ойын ҚР Ақпарат және коммуникациялар министрі Дәурен Абаев былайша білдіреді: «Менің ойымша, латын әліпбиінің жаңа нұсқасы тиімді әрі заман талабына сай
Осының өзі Мемлекет басшысының маңызды стратегиялық шешім қабылдаған кезде қашанда қоғамның пікірін ескеретінін көрсетеді
Бұл мәселеде лингвист ғалымдардың пікірі ғана емес, IT мамандардың кеңестері де ескерілді.
Осы жолы ұлттық комиссия аясын­дағы топтар үлкен жұмыс атқарды
Әліпбидің жаңа нұсқасы қызу талқыланды
Мен латын графика­сын енгізудің техникалық тобын басқардым
Біз латын әліпбиінің бұрынғы апострофты нұсқасын жан-жақты зерделедік
Апостроф қаріптен бөлек, жеке таңба ретінде жазылатыны белгілі
Оны қолданғанда бүтін сөздер­дің арасы ашылып кетеді
Соның салдарынан қаржылық операциялар кезінде қиындық туады, ғаламторда мәтін­дерді іздеу мәселесі қиындайды
Осы проб­леманы көтердік
Меніңше, ұсы­нылып отырған жаңа нұсқа тех­ни­калық тұрғыдан оңтай­лы әрі шығынды азырақ талап ететіндігімен де тиімді болып шықты».
Орталық коммуникациялар қызметінде қазақ әліпбиінің латын қарпіндегі жаңа нұсқасына арналған баспасөз мәслихаты өтті
Онда сөз сөйлеген мемлекет және қоғам қайраткері Мырзатай Жолдасбеков былай деді: «Мен кириллицамен өсіп-өнген адаммын, бірақ бұл әліпби өзіміздің бауырлас елдерден бөлді
Ал қазақ әліпбиінің латын қарпіндегі нұсқалары да қоғам ортасында қызу талқыланғаны белгілі
Әрине, көппен кеңесе жасалған дүниенің баянды болары сөзсіз
Бұл жолғы Елбасының Жарлығымен жарияланған нұсқа көңілге қонымды
Ендігі әр Қазақ­стан азаматының міндеті – осы әліпбиді халықтың санасына сіңіру».
Кез келген ұлттың ұлттық тілін айшықтап тұратыны оның әліпбиі
Тілдің қанатын кеңге жаюы да, бәсекеге қабілетті болуы да, өміршеңдігі де әліпбидің орнықты түзілуімен, сапалы жасалуымен өлшенетіні анық
Бұл тұрғыдан келгенде тілдің кемелденуінде әліпбидің алатын орны да ерекше
Онымен тарихымыз қатталып, халықтың дүниетанымы қалыптасады
Жазу мәдениетіміз өркендейді
Әліпбидің білім мен ғылым саласына тигізетін ықпал-әсері де аз емес.
Қазақ жазуын латын графикасына көшіру – бұл жеңіл-желпі шаруа емес
Мұның ұлтымыздың сана-сезіміне, мәдениетіне ықпалы зор
Бұл қазір білінбеуі де мүмкін
Алайда ертеңдері бұған көзіміз анық жетеді
Бұл елдік істі тарихи маңызы зор оқиға деп те атауға болады.
Содан да шығар латын графикасына негізделген қазақ тілі әліпбиінің нұсқаларын талқылап, талдауға айрықша мән беріліп келеді
Бұл мәселе Елбасының әрдайымда назарында екендігін айта кеткен жөн.
Міне, енді осы жолы да мамандар­дың, көпшіліктің пікірлері ескеріліп жаңа нұсқа қалың қауымға ұсынылып отыр
Әліпбидің бұл редакциясында бір дыбысты бір таңбамен белгілеу талабы барынша ескерілген
Жұртшылықтың күткені де осы.
