Елбасы Нұрсұлтан Әбішұлы Назарбаев қазақ тілінің дамуына әрдайым көңіл бөліп келе жатқаны белгілі
Президент саясатының арқасында тілге қамқорлық жасалып, оның аясын кеңейтуге барлық мүмкіндіктер қарастырылған
Ата Заңымыздан бастап, мемлекеттік бағдарламаларда, жекелеген заңдарда тіл мәселесі қалыс қалып көрген жоқ
Осы орайда оқырмандар назарына Елбасының тіл туралы айтқан бірқатар ой-толғамдарын ұсынуды жөн көрдік
Тәуелсіздіктің 25 жылдығы аясында мұның да мән-маңызы ерекше деп білеміз. 
Ана тілі – бәріміздің анамыз, өйткені ол – ұлтымыздың анасы.
Ана тілін қадірлеу – әр азаматтың перзенттік парызы.
Ұлттық тілмен ұлттық сана қалыптасады.
Ана тілін армансыз бойға сіңіріңіздер, өйткені бабаларымыздың ғұмыр тәжірибесі, дүниетанымы, мінез-құлқы, өзіндік болмыс-бітімі осы тілде қаттаулы жатыр.
Тілге деген көзқарас – шындап келгенде, елге деген көзқарас.
Қазақ қазақпен қазақша сөйлессін.
Ана тіліміз – бізді ғасырдан ғасырға, заманнан заманға аман жеткізген бірден-бір барымыз да, нарымыз да.
Бізге Ана тілімізден асқан тарихи мұра жоқ
Ендеше, оны жан аямай қастерлеуден асқан биік парыз да жоқ.
Әр елдегі қазақ әр елдің тілін мықтап игерсе, ол – білім
Ол шетел тілінде сөйлесе – тіпті жақсы
Бірақ он шетел тіліне орап, ана тілін тұншықтырып, көміп тастасаң – ол кешірілмес күнә.
Тарих пен тіл тамырлас.
Домбыра үніне ұйымаған, жусанды даланың исін аңсамаған қазақты қазақ деп айтудың өзі қиындау
(«Туған елім – тірегім» атты кітабынан, 2001 жыл)
Қазақ тілі – Қазақстан Республикасының мемлекеттік тілі
Қазақстан Республикасының жаңа Конституциясында дәл осылай дөп жазылған
(Халықаралық «Қазақ тілі» қоғамының ІІІ құрылтайына қатысушыларға сөйлеген сөзінен, 1996 жыл, 20 қараша).
…Біз өзіміз, қазақ халқы, халық болып, ұлт болып бәріміз тілімізді қолдауымыз керек және бүкіл қазақстандықтарға осы тілді қастерлеп үйретуіміз керек (Халықаралық «Қазақ тілі» қоғамының «Ана тілі айбары» атты алтын белгісінің тапсырылуы салтанатындағы сөзінен, 1999 жыл).
…Қазақ тілі үш тілдің біреуі болып қалмайды
Үш тілдің біріншісі, негізгісі, бастысы, маңыздысы бола береді
Қазақ тілі – Қазақстан Республикасының мемлекеттік тілі
Оған көңіл де, қаржы да солай бөлінеді
Қазақ тілі – өзіміздің ана тіліміз
Біз бәріміз ана тілімізді ардақтаймыз.
…Ана тілін білмеу қазақ азаматы үшін ұят саналуға тиіс
Мемлекеттік тілге, өзінің ана тіліне құрметпен қарамауы оның қызмет бабында өсуіне де әсер ететін болуы керек
(«Ұлттың ұлы мұраты жолында ұйысайық» атты басқосудағы сөзінен, 2008 жыл, 29 мамыр).
