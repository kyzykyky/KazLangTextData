Бүгінде кейбір көнерген сөздердің мағынасы көмескіленіп, сөздік қолданыстан түсуге таяу
Біразы тарих қойнауына кетіп үлгерген
 Осыған орай қазақтың «сұмырай келсе, су құриды» деген мәтелінің шығу төркіні  жөнінде ой қозғасам деп едім
«Сұмырайдың» әуелгі мағынасы  ұмытылған, қазір ол «бұзық, жағымсыз адам» деген мәнде  қолданылып жүр
 Ал бұл сөздің әуелгі мағынасы «сұмыр айы», яғни «суыр айы» (қазіргі шілде айы) деген  мағына берген
Жалпы, қазақтың ескі түсінігі бойынша, кейбір аң мен құстар әуелде адам болып, кейін Тәңірдің  қарғысына ұшырап, аң не құс  бейнесіне өзгеріп кеткен
Мысалы, сарыала қаз, аққу,  суыр, мешін
Енді суыр айына қатысты шілде айының  неліктен  көне дәуірде суыр айы деп аталғанын айтпас бұрын,  адамға ұқсастықты білдіретін, пішін (мешін) сөзінің  шығу тарихына тоқталайық
«Мешін»  сөзі – қазақ­тың байырғы көне сөзі
Оның шығу тарихы халқымыздың жыл санау есебімен байланысты
Қазақ халқы бүкіл Еуразия халықтарының  көпшілігінде қалыптасқандай он екі  жылды бір мүшел деп есептеген
Мүшелдегі жылдар түрлі хайуанаттар атымен аталады
Мүшелдегі жылдардың  хайуанаттар атымен аталу себебі  жайлы Махмұд Қашқаридың «Диуани лұғат ат-түрік» атты еңбегінде мынадай аңыз-әңгіме  келтіріледі
Ежелгі түркі хандарының бірі ертеде болған бір соғысының  нақты уақытын  білгісі келгенде, оған ешкім дұрыс жауап бере алмайды
 Сонда хан бұдан былай уақытты  он екі жылдық дәуірмен есептеп  отыруға әмір еткен
Ал он екі жануардың  жылдардағы реті сол  ханның Іле өзені бойында аң аулап  жүргенде хан  қағушыларынан  үркіп қашқан аңдардың Іледен  өту ретіне қарай  алынған делінген.
Міне, осы мүшелдегі хайуанаттардың бірі мешін делінеді
 Осыған қарап біз мешінді маймыл деп қабылдап жүрміз
Ал дұрысы, бұл сөзді «маймыл – аң, мешін – азып кеткен  адам»  деген  ұғымда түсінуіміз керек
 Мұның мынадай тарихи негізі бар
Ертеде  Солтүстік Азияны  мекен еткен түркілер Оңтүстік-Шығыс Азиядағы тағы тайпаларды «мешіндер» деп атаған
Тіпті Үнді-Қытай мен Индонезия елдері  күні бүгінге дейін  көптеген түркітілдес халықтарда «мешін жері» деп аталады
Мешіндерді  алғаш рет орыс саяхатшысы Н.Н.Миклухо-Маклай  1874 жылы Маклакка түбегінде кездестірген
Олар сақай, сәмеңгі деген тайпалар, көрші халықтар оларды  «оранг-утан», «оранг-райет» (индонезия тілінде «орман адамы») деп атаған
Олардың бойлары 140-150 сантиметрден аспайды, өте момын және қорқақ келеді, қарсыласпайды, жеміс теріп жеп, орманда  жабайы тіршілік етеді.
Ал «сұмыр айы» (шілде айы) дегендегі «сұмыр» сөзінің суыр деген сөздің фонетикалық өзгеріске ұшыраған түрі екенін байқау онша қиын емес
Халық ұғымында мешін­нің  суыр ретінде аталуының  табиғи-географиялық ерекшеліктері бар.
Біріншіден,  суыр пішін жағынан адамға  бет-бейнесі, алдыңғы аяғы мен саусақтары ұқсас.
Екіншіден, өміріне қауіп төнгенде суыр  екі қолымен (алдыңғы аяқтарымен)  басын ұстап, адамның дауысындай  ойбайлаған дауыс шығарып,  жата кетеді.
Үшіншіден,  қазақ жері ормансыз, далалы болып келгендіктен, мешін орнына  суыр атауы синоним  ретінде қолданылған.
Төртіншіден, шілде айының бұрын «сұмыр айы»  деп аталуы жайлы   аңыздың  негізін «Сұр мерген» ертегісі де дәлелдейді.
Ертегіде мақтансүйгіш Сұр мерген  жер бетіндегі аңдарды аяусыз қыра берген соң, Тәңірдің қаһарына  ұшырап, суырға айналып, жер астына кірген
Сөйтіп, адамнан  азған кісінің  жерден суыр бейнесінде  суырылып шығып,  жайылатын кезін суырдың іннен шығатын айы, «сұмыр айы» (суыр айы) деп атаған
Шынында да, суырлардың ұйқыдан тұрып,  жазғы жайылымға қызу кірісер кезі осы шілде айында өтеді.
Ал шілдеде күн ысып, қар суынан жиналған көлшіктердің  кеуіп қалатыны, кішігірім өзен-көлдердің суы тартылып, ағысы үзілетіні  бәрімізге белгілі.
Ендеше,  «Сұмырай келсе, су құриды»  деген мәтелді «Шілде айы туғанда, су қоры азаяды» деген  мағы­нада қабылдауымыз қажет
Міне, бір ғана мәтелдің шығу тарихының өзі осындай.
Марат Бекбосынов,
Абай атындағы ҚҰПУ-дың
«Абайтану» ғылыми-зерттеу
орталығының аға ғылыми қызметкері, филология ғылымдарының кандидаты
