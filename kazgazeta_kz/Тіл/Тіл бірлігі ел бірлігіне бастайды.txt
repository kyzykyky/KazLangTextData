Кез келген елдің іргесінің берік, мемлекеттілігінің тұрақты болуының бірден-бірі кепілі – хал­қының ауызбіршілігі мен татулығына, мақсат ортақ­тастығы мен мұрат бірлігіне байла­нысты
Бұл ретте біздің мақсатымыз – айқын, мұратымыз – бір
Ол – Елбасымыз нұсқаған дамыған елу елдің қатарына кіру, әлемдік қоғамдастықта ой да, бой да таластыру
Байтақ елімізді береке мен бірліктің ұясына айналдыру
Әрине, ой таластыру үшін – білім керек, бой таластыру үшін – білік керек
Ал бақ – ынтымағы жарасқан елге қонады, береке – бірлігі бар жерге ұйиды
Қазіргі таңда тағдырдың жазуымен әртүрлі кезеңде Қазақ елінен қоныс тапқан сандаған ұлт өкілдері Елбасымыздың салиқалы да сарабдал саясатының арқасында ынтымағы мен бірлігі жарасып, бір атаның баласындай, бір қолдың саласындай тату-тәтті өмір сүруде.
Осы орайда ел бірлігіне бастайтын аса қуатты тетік, қасиетті қару – мемлекеттік тіл туралы сөз қозғауды, ой-пікірлерім мен ұсыныс-тілектерімді ортаға салуды жөн көріп отыр­мын
Бұл Мәдениет министрлігінің жақында ғана ел талқысына ұсынған «Тілдерді қолдану мен дамытудың 2011-2020 жылдарға арналған Мемлекеттік бағ­дарламасы» жобасының жариялануына байланысты
Өз басым тіл тағдыры мен ел тағдырын бөліп қарамаймын
Мен үшін бұл екеуі – егіз ұғым, етене құбылыс
Сондықтан да тіл мәселесіне бей-жай қарамайтын, қазақ тілінің құнары мен шұрайына үнемі тәнті болып, тереңіне бойлап жүретін азамат ретінде бағдарламамен мұқият танысып шықтым
Бағдарлама көптің көңілінен шығатын, қамту ауқымы кең толымды құжат болып шыққан
Дегенмен әлі де жетілдіретін, нақтылайтын тұстары кездеседі
Қазақ тілінің ғылыми-теориялық жақтарын арнайы тіл ма­мандарының үлесіне қалдыра отырып, өзге ұлт өкілі ретінде өзіме әбден таныс қазақ тілінің өрісін кеңейтуге қатысты пікірлермен ғана бөлісуді жөн көрдім
Өйткені мемлекеттік тіл тек қазақтардың ғана мәселесі емес, осы ел азаматтарының баршасына ортақ
Оны білуге, қолдануға бәріміз де міндеттіміз.
Қай заманда, қай мемлекетте болма­сын, оның бойындағы ұлттық мақтаныш­тың алғашқы рухани бастауларының қайнар бұлағы өзінің туған ана тілінен тамыр алып, бүкіл жан дүниеңді оятып, ұлт екеніңді сезіндіреді
Тілі өркендемеген ел ұлттық мемлекет болып салтанат құра алмайды.
Тіл бірлігі болмаса, не мемлекет, не тәуелсіздік баянды болмайды.
Қазақ елінің, қазақ жерінің нағыз патриотымын деп елімізді құт мекен етіп жүрген әрбір ұлт, этнос өкілі еліне, халқына, Отанына сүйіспеншілігін, пат­риоттық сезімін мемлекеттік тілден бастау керек.
Қазақ халқының бар рухани қуатын бойына сіңірген ардақты асылы – тілі
Ғасырлар қойнауында осы рухани қуат­тың негізінде тегеурінді моңғолдың, азулы арабтың, ормандай орыс тілдерінің әсеріне түспей, бүгінге өзінің төлтумалығын сақ­тап келді
Өз ана тіліңді білмеу – өз анаң­ды шетке тебу
Ол рухани мүгедектікке жатады.
Елім деп елжіреп, тілім деп талаптанған, тілді қалқан емес, тілге қалқан болатын қазақ халқының мақтанышына айналған біртуар азаматтар, ұлт ұстаздары арамызда көп болса, қазақ тілінің тез арада өз дәрежесіне шығатыны сөзсіз.
Баршамызға ортақ қазақ тілі – ел иесі, жер иесі, мемлекет иесі – қазақтың тілі, яғни қазақ құрған мемлекеттің тілі
Егер біз құт мекен етіп жүрген еліміздің, жеріміздің, тіліміздің қадір-қасиетіне жете білсек, онда біз арамыздағы өзара түсіністік пен құрмет сезімін, жарастық пен келісімнің, ұлтаралық татулықтың дәнекері бола аламыз.
Осыған орай біз – «Түркия» қоғамы тіл және мәдениет орталығы – өзге ұлт оқушылары арасында «Тілге құрмет – елге құрмет» деген олимпиада өткізген едік
Нәтижесі жаман емес
Басқа ұлт өкілдері жастары тарапынан қызу қолдауға ие болды
Осындай сипаттағы конкурстарды Қазақстан халқы Ассамблеясына қарасты басқа да этномәдени орталықтар іліп әкетсе, дәстүрге айналдырса, жөн болар еді деп есептеймін.
Меніңше, тіл туралы бағдарламаны іске асырудан Қазақстандағы барша ұлт өкілдерінің басын тоғыстырып отырған іргелі ұйым – Қазақстан халқы Ассамблеясы шет қалмауы тиіс
Бұл ұйымның барша өзге ұлт өкілдерінің жер иесі, ел иесі – қазақ халқының маңына топтасуына, мемлекеттік тіл – қазақ тілін үйретуге, таратуға ұйытқы болғаны жөн
Өйткені тілі бірдің – тілегі бір, тілегі бірдің – жүрегі бір болатыны ақиқат.
Қазақстандағы басқа ұлт өкілдері арасында қазақ тілінің кеңінен таралуы, қазақ тілінде сөйлеу мәртебелі болуы үшін төмендегідей шараларды қолға алған жөн.
Біріншіден, Қазақстан халқы Ассамблеясының ұйымдасты­руымен қазақ тілін меңгерген өзге ұлт өкілдері арасында қазақ тілі бойынша мектеп оқушыларының жыл сайынғы дәстүрлі республикалық олимпиадасын өткізу
Әрине, жыл сайын қыркүйекте Тілдер мерекесі қарсаңында түрлі жарыстар мен байқаулар өтетіні мәлім
Бірақ олар көбінесе ойын-сауықтық, салт-дәстүрлік сипатта болады
Республика бойынша мектеп оқушыларын толық қамти алмайды
Қазіргі кезде қазақ тілінде білім беретін мектептерде оқып жүрген басқа ұлт өкілдерінің қатары көбейіп келеді
Сол секілді қазақ тілін үйреніп жүрген, жақсы меңгерген жастарымыз да жетерлік
Міне, аталған олимпиаданы қазақ тілін үйреніп жүрген өзге ұлт өкілдері арасында бүкіл республикалық деңгейде өткізіп, жеңімпаздарды марапаттап, насихаттап отырсақ, қазақ тілінің кең таралуына ерекше серпін беретін еді.
Өзге ұлт өкілдері мектеп оқушы­ларының арасында өтетін бұл байқауды «Қазақ тілі білгірлерінің республикалық олимпиадасы» деп атаған жөн
Оны дәстүрге айналдырып, І, ІІ деп жалғастыра беруге болады.
Қазіргі кезде қазақ тілін Қазақстандағы басқа ұлт өкілдері ғана емес, алыс-жақын шетелдердің азаматтары да үйрену үстінде
Сондықтан бұл олимпиаданы кейінірек халықаралық деңгейге көтеру керек.
Республикалық олимпиаданың мақ­саты – қазақ тілін меңгерген жас­тарға, мектеп оқушыларына қолдау көрсету, тіл мәдениетінің деңгейін көтеру, өзге ұлт жастарының қазақ тіліне деген қызығушылығын арттыру, қазақ тілін үйренуге ынталандыру арқылы мемлекеттіліктің, ұлтаралық татулық пен ынтымақтастықтың нығаюына ықпал ету, қазақ тілінің жастар арасына кең таралуына жағдай жасау.
Қазіргі кезде әлемде түркі тілдес халықтардың саны 200 миллионнан асады
Қазақ тілін білу арқылы өзге түркі тілдес халықтармен тілдесуге, олардың тілін жылдам меңгеруге жол ашылады
Бұл қазақ тілінің қолданыс аясының кеңдігін көрсетеді.
Сонымен бірге Қазақстан – даму жолына түскен, халқының интеллектуалдық қуаты зор, табиғи ресурстарға бай, болашағы кемел мемлекет
Мұндай мүмкіндіктер ел азаматтарын былай қойғанда, алыс-жақын шетел азаматтарын да қызықтырмай қоймайды
Таяу болашақта әлем назары Қазақстанға ауатын болады
Ал Қазақстанның болашағы – қазақ тілінде екендігін Елбасымыз қадап тұрып айтты
Сондықтан бұған қазірден бастап қам жасап, болашақ ұсынатын мүмкіндіктерге бүгіннен бастап дайын болғанымыз жөн
Ұсынылып отырған республикалық олимпиада өзге ұлт өкілдері жастарын осы мақсатқа жұмылдыратын болады.
Олимпиадаға 9-11-сынып аралығын­дағы мектеп оқушылары қатысады
Олар жас ерекшеліктері бойынша жіктеліп, әрбір топқа бөлек тапсырмалар беріледі.
Олимпиада екі кезеңде өтеді
І кезең – аймақтық, ол – облыстар және Астана мен Алматы қалалары бойынша өткізіледі
Оны облыстық Шағын ассамблеялар өткізеді
Содан іріктелген балалар екінші кезеңге жолдама алады
ІІ кезең – республикалық, ол Қазақстан халқы Ассамблеясының ұйымдастыруымен Астана қаласында өтеді
Кейіннен Қазақстанның басқа қа­лаларында өткізе беруге болады.
Республикалық олимпиада жеңімпаз­дары арнайы (алтын, күміс, қола) медальдармен, заттай сыйлықтармен және лауреат дипломдарымен марапатталуы керек
Сонымен бірге үздік шыққан оқушыларға, мектеп бітірушілерге түрлі жеңілдіктер, жоғары оқу орындарына тегін жолдама беру, білім грантын тағайындау да қарастырылғаны абзал.
Қазылар алқасына тіл мамандарын, Халықаралық «Қазақ тілі» қоғамы, Қазақстан халқы Ассамблеясы өкілдерін, Тіл комитеті қызметкерлерін қатыстыр­ған жөн.
Ұйымдастыру комитетін, қазылар алқасы құрамын, олимпиаданы өткізу барысын, марапаттау рәсімін, қаржыландыру көлемін, медаль­дің сипаттамасын реттеу тәртіптері арнайы ережеде қарастырылады.
Олимпиаданы ақпараттық технологияны пайдалана отырып, Интернет-олимпиада түрінде де өткізуге болады.
Екіншіден, Қазақстандағы қазақ тілін меңгерген өзге ұлт өкілдерінен құралған әншілер топтарын қалыптастырып, бұқаралық ақпарат құралдары арқылы кеңінен насихаттау
Олар тек қазақ әндерін айтуы тиіс
Топты «Ел», «Жерұйық», т.б
деп атауға болады
Өйткені әншілер халыққа барынша жетімді әрі жұртшылықтың көз алдында болады, сондай-ақ жастарды да баурап алу құдіреті күшті
Өткен ғасырдың 60-жылдары Ұлыбританиядан шыққан ливерпульдік «Битлз» тобының Америка жастарының санасын түбегейлі өзгертіп, өзіне еліктіріп әкеткенін бәріміз білеміз
Сөйтіп, бүкіл әлем жастарына ықпал етті
Олар ән айтумен бірге арнайы сөздерді («тинейджер», «рэп», т.б.), киім кию сәндерін, өмір сүру салттарын да қалыптастырды
Бұдан көріп отырғанымыздай, ретін тауып пайдаланса, танымал әншілер топтарының қоғам санасына ықпал ету құдіреті күшті.
Сондай-ақ басқа ұлт өкілдері ком­позиторларының қазақша өлең мәтіндеріне ән шығаруын ынталандыру керек
Арнайы конкурс өткізсе де болады.
Сонымен бірге шетелдік танымал әншілердің қатысуымен халықаралық «Қазақ әуені» ән байқауын өткізсе, оның да берері мол болмақ.
Үшіншіден, басқа ұлт өкілдері арасында «Тіл және отбасы» немесе «Отбасылық қазақ тілі» байқауын өткізу
Бұл шараның да қазақ тілінің қолдану ауқымын арттыруға тигізетін септігі зор.
Төртіншіден, қандай істі қолға алғанда да оны әбден ойластырып, негіздеп, жүйелі түрде жүргізсе, беретін нәтижесі қомақты болатынын өмірлік жағдайлар көрсетіп жүр
Мемлекеттік тіл саясатына қатысты ұйымдастырылып жүрген түрлі шараларға қатыса жүріп байқағаным, әлі де үйлестірушілік, жүйелілік тұрғысы­нан жетілдіретін тұстар баршылық
Біз көбінесе шетелдік тәжірибеге жүгініп жатамыз ғой
Түркиядағы Ататүрікті алсақ та, Малайзиядағы Мохаммед Махатхирді алсақ та, олар, ең алдымен, мәселені мемлекеттік тілден бастады
Арнайы тіл мен тарих бойынша ғылыми институттар ашып, мемлекеттік қамқорлық жасады
Аталған институттар елдегі мемлекеттік тіл саясатын жүйелеп, ғылыми негіздеп, бүкіл идеологияның ошағына айналып отыр
Өйткені ұлттық рухтың өзегі – тілде
Ұлттық рухсыз, асқақ армансыз мықты да кемел мемлекет құру қиын
Қиялды көкке өрлетер, арманды асқақтатар, алға құлшындырып, қанаттандырар рухани қуатты тамыры терең ана тілінен алуға болады
Тіл – ұлтты тарихи тамырымен тұтастандырып, ұлттың ұйысуына бастайды
Тілі бір болғанда ғана мемлекеттілік баянды болады
Сондықтан бізге де қазақ тілінің өмірде қолданылуын, таралу аясын кеңейту жолдарын, т.б
жақтарын жан-жақты ғылыми негіздеп беретін «Қазақ тілі» ғылыми-зерттеу орталығын ұйымдастыру қажет
Бұл орталыққа тек тіл мамандары ғана емес, сонымен бірге әртүрлі сала мамандарын тартқан жөн
Олардың бәрі өз тұрғысынан келіп, ортақ мақсатқа жұмыла үлес қосса, көтерер жүгіміз жеңілдеп, қол жеткізер жетістіктеріміз молаяды
Мұны атқаруға біздің мүмкіншілігіміз толық жеткілікті.
Бесіншіден, мемлекеттік тіл саясатын іске асыру кезінде жаңа нәрсе ойлап таппай-ақ, әлемде қолданылып жүрген тәжірибелерді пайдалансақ та жетеді
Дүниежүзінің көптеген елінде мемлекеттік тіл туралы арнайы заңдары бар
Тіпті Ресейдің өзінде «Мемлекеттік тіл туралы» заң, «Орыс тілі» деген федеративтік бағдарлама жасалып, қолданысқа енгізілген
Сондықтан да біздің елімізге де мемлекеттік тіл туралы арнайы заң қабылдау қажет
Бұл туралы осы кезге дейін айтылып та, жазылып та жүр
Тіпті дайындалған бірнеше жобасы қоғам тарапынан талқыланып, тиісті мекемелерге ұсынылды да
Алайда жеріне жетпей, орта жолда шетке ысырылып қала береді
Мұны ары қарай созып, кешеуілдете берудің қажеті жоқ деп санаймын.
Жағдай жасау да, соған сәйкес талап ету де керек
Міне, бұл заң осыған жол ашады.
Қазақбай Касимов,
Қазақстан халқы Ассамблеясының мүшесі,
«Түркия» қоғамы тіл және мәдениет орталығының төрағасы,
философия ғылымдарының докторы, Халықаралық қауіпсіздік саласының профессоры, академик
