Б.Сарбалаев, «Ана тілі» газетінің 1990-95 жылдардағы Бас редактордың орынбасары:
–  «Ана тілі» газетінің алғашқы күнінен бастап қызмет еттіңіз
Газеттің бірінші саны туралы айтып берсеңіз
– Бірінші нөмірде біздің ұлттық тұрғыдан бұрын қозғалмаған, айтылмаған үш-төрт мәселе басталды
«Жаңа жыл, жаңа  тілек құтты болсын» деген ұранмен ашылды
Сонда бұл ұранның астарында төл жаңа жылымызды дұрыс, лайықты мерекелейік деген ой жатты
Соған орай саралқа тарапынан, редакция тарапынан шағын материал берілді
Сол санда Ахмет Байтұрсынұлының, Әлихан Бөкейханұлының, Сұлтанбек Қожаұлының мақалаларынан үзінділер берілді
Мысалы, Сұлтанбек Қожаұлы мақаласында наурыз дінге қатысты мереке емес, сондықтан бұны тойлауымыз керек деген сөздер айтылған
Тұсаукесер санында осындай үлкен мәселелер алға көтерілді
Сол бір кезден бастап наурыз біздің өмірімізге демдеп енді
Екінші, тіл мәселесінде «Толғағы тоқсан  қызыл тіл», «Туған ел – тұғырың,  туған тіл – қыдырың» алғаш газеттің ұраны болды
Академик Ә.Қайдаровтың сұхбаты берілді
Бұл нөмердегі елең етерлік тағы бір нәрсе «ов» туралы мақала
Үшіншіден, алғашқы нөмірде қазақ тілін мемлекеттік мәртебесі дәрежесіне жетуіне үлкен үлес қосқан қайраткерлердің де, қаламгерлердің де тұсауы осы нөмірде кесілді деуге болады
Сөйтіп, алғашқы нөмірде-ақ тілдің толғақты мәселері көтерілді.
– Ол кезде редакция қай жерде болатын?
– Редакция Құрманғазы көшесі бойында Тіл білімі институтында орналасты
Газетті институттың  төртінші қабатындағы мәжіліс залында отырып дайындағанбыз
Сөйтіп, бірінші нөмірді сонда шығарғанбыз
Бас редактор Жарылқап Бейсенбайұлы, тілшілер Қонысбек Қожамжарұлы, Ғарифолла Әнес, жауапты хатшы Ертай Айғалиұлы, мен, сосын Төлеген Ілиясұлы деген суретшіміз алғашқы саннан бастап қатысты.
–	«Ана тілі» газетінің сіздің еңбек жолыңыздағы алар орны қандай?
– Адам өмірінде белгілі бір белестер, кезеңдер болады
Маған «Ана тіліне» дейінгі өміріммен «Ана тілі» кезіндегі ғұмыр бір басқа болды деп айта аламын
Өйткені біріншіден, біз кеңес үкіметінің құрсауында өскенбіз
Біздің кезде номенклатура дейтін болатын
Ол уақытта партия кадрлар дайындайтын
Партия белгілеп қойған тізім болады
Сол тізім бойынша ғана қызмет береді
«Ана тілі» газеті алғаш шығып жатқан кез еліміз тәуелсіздік алмаған, бірақ жаңаша ойлау қалыптасып келе жатқан тәуелсіздік қарсаңы еді
Сол қайта құру әр адамға өзінің қабілетін, талабын ашуға  көмектесті
Біз «Ана тіліне» келіп өз мүмкіндіктерімізді, жақсы газет шығара алатындығымызды көрсеттік
Басқа газеттердің арасынан озып шығып, 110 мыңнан аса таралымға жетіп, алдыңғы қатардан көріндік.
– Бүгін 20 жылдық мерейтойын тойлап отырған «Ана тілі» газетіне, ұжымына айтар тілегіңіз
– Біріншіден, «Ана тілі» – ұлт газеті
Екіншіден, «ана тілі» деген аттың өзі де қастерлі ғой
Бізден басқа халық «ана тілі» деп атамайды, «родной язык» дейді, «туған тіл» дейді, т.б
Өткен өмірбаяны жиырма жыл болғанымен, жарқын тәуелсіздігімізді қалыптастыруға үлес қосқан  «Ана тілі» алғаш шыққан кездегісінен кем болмай,  қайта асып түсу керек және солай болып та жүр
«Ана тілі» бүгінгі биігінен жоғары өрлей берсін, әрқашан биіктен төмендемесін.
Жанұзақ ӘЛІМГЕРЕЙ
