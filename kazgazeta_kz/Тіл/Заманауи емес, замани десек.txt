Соңғы жылдары кейбір сөздің тілдік қорымызға қалай кіріп, қалай сіңіп бара жатқанына қайран қаламын
Мәселен, үш-төрт жылдың шамасында қолданыла бастаған «заманауи» деген сөз құлаққа түрпідей тиеді
Өйткені «ауи» деген жұрнақ біздің әдеби тілімізде жоқ.
Оның орнына «и» жұрнағы арқылы көптеген сөзді жаңартып, тілімізге икемдеп айтып жүрміз ғой
Мысалы, ғылыми, мәдени, әдеби, табиғи, тарихи, адами, ғалами, т.т
Айтпағым неге «заманауи» деудің орнына «замани» деп қолданбасқа? Осылай десек, айтуға да жеңіл, жазуға да оңай.
Әрбір жаңа сөз жасағанда қазақтың өз сөздерінің түбіріне, түпкі нұсқасына сүйенеріміз белгілі
Кезінде Ислам Жарылғаповтың қолданысқа енгізген «аялдама», «балмұздақ» деген сөздері сәтті аударма болды
Айтуға да оңай, құлаққа да жағымды естіледі
«Аялдаманың» негізгі түбірі аялдау, ал «балмұздақтың» негізгі түбірі «бал», «тәтті» деген сөз, ал «мұздақ» болса «мұз» сөзінен алынғаны белгілі
Автор екі сөзді жымдастырып, қандай тамаша сөз жасаған?!
Сол сияқты «-ар, -ер», «-шы, -ші», «-ман, -мен» жұр­нақтары арқылы да қазақтың талай тамаша сөздері жасалды: асыр, жасар, басар, оқырман, тыңдарман, көрермен, даяшы, сақшы, қолдаушы, қорғаушы, т.т.
Тағы бір айтарым, «баспа», «баспахана» сөздері жөнінде
Кітап секілді түрлі басылымдарды басып шығаруды дайындайтын ұйымды «баспа» дейміз
Сонда оның қазіргі қолданыстағы мағынасы «баспа», «баспай-ақ қой» деген ұғымды білдірмей ме? «Баспа» емес, «басар» дегеніміз дұрыс шығар
Осы сөз туралы әлі де ойланып көрсек
Осыған орай айта кететін тағы бір жағдай, орыстардың «закуска» деген сөзі «тістеме» деп аударылып жүр
Япыр-ау, қазақтың «ашытқы» деген сөзі бар емес пе? Соған қарама-қарсы «басытқы» деген антоним сөзін қолдана салса болмас па еді?!
Медицина саласында хирургты қазақша оташы, сынықшы деп жүрміз
Сол секілді кардиолог, уролог, невролог деген мамандық атауларын «жүрекші», «бүйрекші», «жүйкеші» деп неге қазақша қолданбасқа?
Абдрахман АСЫЛБЕК,
ақын, Қазақстанның еңбек сіңірген қайраткері
