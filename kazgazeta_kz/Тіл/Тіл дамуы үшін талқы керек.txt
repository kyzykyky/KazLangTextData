Халық ауыз әдебиетінен сусындап өскен аға ұрпақтан үлгі алған орта буын кітап оқуды серік етті
Осы үлгілі үрдіс кейінгі жылдары жалғаспай, жастар рухани байлықтан қол үзгендей
Жаппай компьютерлендіруге көшкендіктен мектеп оқушыларының жазу үлгісінде орашолақ қолтаңба пайда болды
Олар интернеттен дайын мәліметті жұлып алып, көшірме мазмұн жасауға үйренді
Осыдан соң оқушылардың  сөйлеу тілінде жүйелілік жетіспей, тілдік қоры жұтаң, салыстыра отырып, ой түйіндеуге шорқақ болып алды
Жазбаша жұмыстағы кемшін тұстары тағы қосарланып, өскелең ұрпақтың тіл мәдениеті ауқымының тарлығы жасырып болмас проблемаға айналды.
Ол аздай кейінгі жылдары енгізілген тест жүйесі де оқушының сөйлеу қабілетін тежейді
Білім сапасын тіл емес, түйме шешетін заман  туды
Білім беретін мектептер ғана емес, орта арнаулы және жоғары оқу орындары ауқымында да оқушы, студенттің сөйлеу тілі, жазу машығын есепке алатын сынақ жүйесі енгізілсе дұрыс  болар еді
Мектеп бағдарламасына әдеп, шешендік сөздер курсы сынды тәрбие мақсатын көздейтін сынып сағаттары қосылғаны жөн
Ал сыныптан тыс үйірмелер көп нәрсені қамти алмайды
Ұлттық рухты қалыптастыратын шешендік кешен іспетті дәстүрлі оқулар жүйесі қажеттілігі бүгінгі күн сұранысы деуге болады
Аңғарып отырғаныңыздай, балаға  араласатын, пікір алмасатын, сөз таластырып, ойын ортаға тастай алатын  жағдай жасамай, оның сөйлеу мәдениетін дамытып, ой-өрісін кеңейту мүмкін емес.
Сабақтан, дәрістен тыс шараларда жас қауымды қазақ тарихына бойлатып, сөз құдіретіне баулып, ақпарат айдынына шолу жасатып тұрған абзал
Білім саласындағы мемлекеттік тілге қатысты бұйымтай аса маңызды міндеттің жүгін ешқашан жеңілдеткен емес.
Мәдениет саласы мемлекеттік тілді насихаттаушы жетекші буындар ішіндегі халыққа аса жақын құрылым
Репертуар толымдылығы, сахнадағы сөзге ұсталық, жергілікті театрлардың классика мен қазіргі дәуір қойылымдары  арқылы көрермен қауымның жүрек төріне тіл арқылы жетіп жүрген жоқ па? Бұған да көпшілікті тарту, театр жаңалықтарымен таныстырып отыру  жұмысын жандандыру керек.
Кітапханалар жұмысын тиімді ұйымдастыру және пайдалану жағына да мән беру керек
Кітап қорының оқылу айналымы төмен екендігі жұртшылықтың кітап оқуға қызығушылығының бәсеңдеп кеткенімен байланысты
Көркем әдебиетті насихаттау ақпараттық аядан аспайды
Танымдық талқылау,  жазушы мен ақын­ның шығармашылық кілтін табу, образдар­ға үңілу,  көркем дүниенің көтерген жүгін оқырман аудиториясына жеткізу деңгейі олқы соғады
Ертеңгілік, диспут ауқымы жетілдіруді қажет етеді
Конференциялар да қара дүрсіндеу өтеді
Мүмкін оқырман форумын немесе фестивалін дәстүрге енгізу керек шығар  деген ой келеді.
Тағы бір мәселе ұжымда саладағы түрлі ауқымды шараларда шынайы талқы жоққа айналды
Лауазым иелері, түрлі дәрежедегі басшылардың жаттанды, шұбалаңқы, дәйегі кем, татымы аз сөздері көпшілікті тың талпыныстарға жігерлендіру орнына шаршатып, салын суға кетіреді
 Әдетте, еркін талқы кезінде батыл пікір тыңға түрен салғандай оптимистік ахуал туғызады
Сондықтан қызметкерлердің шешіліп сөйлеуіне, жаңа бастамаларының  дүниеге келуіне алдымен тіл керек
 Тоқсан ауыз сөздің тобықтай түйіні, талқы керек
Талқы бар жерде тіл тынысы да ашылы түспек.
Жаңабай КЕМАЛ,
Қазақстан Журналистер
одағының мүшесі
Қызылорда
