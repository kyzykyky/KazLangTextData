Гүлжан САБЫРОВА, Атырау облысы  Тілдерді дамыту басқармасының бастығы:
1
Азаттықтың таңы атқалы 20 жылдың жүзі болды
Осынау тәуелсіздігіміздің тұғыры бекіп, еліміз еңсесін көтерген тұста мемлекеттік тілдің мәртебесі үшін біраз  ауқымды істердің атқарылғаны анық
Осы уақыт аралығында  тіл мәселесі төңірегінде облыста  жүзеге асқан жұмыстарға тоқталып өтсеңіз.
2
Тіл мәселесін шешуде  түрлі кедергілердің де кездеспеуі мүмкін емес
 Соларды атап  айтсаңыз.
3
Тәуелсіздіктің торқалы тойы қарсаңында мемлекеттік тілдің   мәртебесі  аясында облыс көлемінде атқарылар  бірқатар шаралардың   жоспарымен  бөліссеңіз.
1
Ұлттық рухтың темірқазығы – тіл
Сондықтан мемлекетіміз мемлекеттік тілге айрықша көңіл бөліп, ерекше қолдау көрсетуі – түсінікті жағдай
Бұл Елбасының таяудағы Жолдауында да айтылды. Атырау өңірінің республиканың өзге өңіріне қарағандағы ерекшелігі – жергілікті тұрғындардың дені қазақтардан тұруы
Қазіргі статистикалық ахуалға жүгінсек, облыс халқының 92 пайызын қазақтар құрайды
Мұндай этникалық құрам қазақи тілдік ортаның қалыптасуына үлкен әсер етіп отыр деуге болады
Тәуелсіздіктің алғашқы жылдары, яғни 1992 жылы облыс – Атырау облысы, қала – Атырау болып аталды.
Ал 2002 жылы облыс республикада алғашқылардың бірі болып ісқағаздарын мемлекеттік тілге көшірді
Облыстың басқару жүйесі мемлекеттік тілде жұмыс істейді.
Бір ғана мысал, өткен жылдың қорытындысына көз жүгіртсек, облыстан орталық басқарушы органдарға жолданған құжаттардың 99-100%-ы мемлекеттік тілде тапсырылған
Бүгінгі күні жиын мен жиналыс атаулы мемлекеттік тілде өтеді.
Сондай-ақ Тіл заңнамасының орындалуы қатаң бақылауға алынды
Мемлекеттік тіл тек мемлекеттік басқару жүйесімен шектелмеуі керек, қоғам өмірінің барлық саласында толыққанды қолданылуы қажет
Осы қағиданы басшылыққа алып, іске асырудамыз, нәтижелері де бар.
Облыста мемлекеттік тілдің өз деңгейінде қолданылып, ырғақты жұмыс істеуіне бағыт-бағдар беретін консультативтік-кеңесші орган – Тіл мәселелері жөніндегі Үйлестіру кеңесі
Облыс әкімі жанынан құрылған кеңес 2006 жылдан бері тұрақты жұмыс істеп келеді
Тек мемлекеттік органдар ғана емес, ірі-ірі кәсіпорындар, соның ішінде шетелмен байланысы бар ұйымдар, халыққа қызмет көрсететін орындар осы кеңестің талқысынан өтті.
Оған қоса облысымыз – шетелдік инвестиция шоғырланған жер.
Шетелдік кәсіпорындарға Тіл заңнамасын орындау жөнінде талап қойылып, олар бұған мойынсынып келеді
Мысалы, «Теңізшевройл», «Аджип» компаниялары мен оларға қатысты шетелдік кәсіпорындардың ісқағаздары бұрынғыдай тек орысша, ағылшынша жүргізілмей, қазақ тілі де қолданысқа енгізілуде.
Облыстық әкімдіктің шетелдік инвесторлармен жиналыстары мемлекеттік тілде өткізіледі.
Олармен әкімдік арасындағы Меморандумдар да мемлекеттік тілде рәсімделеді
Облыс басшылығының қатаң талап қоюы арқасында бұрынғыдай тілдік тұрғыдан жергілікті қызметкерлерді жаппай кемсіту жоқ.
Тек шетелдік емес, отандық ірі кәсіпорындардың, сондай-ақ халыққа қызмет көрсететін мекемелердің іс жүргізуінде, көрнекі ақпаратында тіл заң­намасының сақталуына бақылау күшеюде.
Облыс халқына өз қызметін көрсететін ірі монополистік кәсіпорын мен олардың бөлім­шелері өз қызметтерін аудандарда толықтай мемлекеттік тілде, қалада екі тілде жүргізеді
Жалпы, өндіріс, экономика салалары қазақша сөйлей бастады
Осының бәрі облыс әкімінің тілге деген үлкен жанашырлығының, қолдауының арқасы және адамдардың өздері де мемлекеттік тіл саясатын түсініп, үлкен ықылас қоюда.
«Тіл» оқу-әдістемелік орталығы» КМҚК өңірдегі ересек адамдарды мемлекеттік тілге оқытатын жетекші мекемеге айналды
Соңғы жылдары екі рет республикалық семинар, тіл мәселелері жөнінде екі актив, бірнеше арнайы мәжілістер өтті
Жиындар тек кезекші шаралар болып қалған жоқ
Мемлекеттік тілдің қолданылу аясын кеңейту жөнінде нақты тапсырмалар берілді, ол орындалып жатыр.
Ең бастысы, облысымызда мемлекеттік тілге деген құрмет, оң көзқарас, орындаушылық тәртіп қалыптасқан.
Бұл облыс басшылығының мемлекеттік тілге қамқорлығымен қатар тілдік құрылымдардың қызметінің, халықпен насихат жұмысының, соның ішінде БАҚ-тың жұмысының нәтижесі деп санаймын.
Тұтастай алғанда, Атырау облысында мемлекеттік тілдің мықты ұстанымы қалыптасқан
Бұл – тәуелсіздік жылдары қол жеткізген басты жетістіктеріміздің бірі деп есептеймін.
2
Жалпыға ортақ болып табылатын заңнамалық деңгейде реттеуді қажет ететін проблемаларға назар аударғым келеді
Заңды ширату қажеттілігі бұрыннан да айтылып келеді.
Тіл заңын бұзғандар жауапқа тартылады дегенмен, оның нақты шарасы осы заңда көрсетілмеген
Қандай шара қолдану қажеттігі бірнеше заңнамалық актілермен реттеледі
“Тіл туралы” Заңда тілге деген жауапкершілік күшейтіліп, жауапқа тартудың нақты жолы көрсетілсе тиімді болар еді.
Тілдік құрылымдардың өкі­леттілігі шектеулі екені де – көтеріліп келе жатқан мәселе
Өздері шара қолдана алмайтыны бір бөлек, олар тек мемлекеттік органдарды ғана тексере алады
Шаруашылық субъектісін, кәсіпкерді тексеру үшін қыруар инстанциядан келісімнен өтуі керек
Ал көбінесе заң бұзатын – солар.
Мәселе туындататын тағы бір тұс – көрнекі ақпарат, жарнама
Бір ғана мысал, коммерциялық нысандарда, жекеменшік мекемелерде шетелдік атаулар, латын әрпімен жазылған жазулар қаптап кетті
Бірақ бұған тыйым салатын заң жоқ
Жалпы, көрнекі ақпаратты тек техникалық ахуалы, заңға сәйкестігі бойынша ғана емес, эстетика, сауаттылық тұрғысынан да реттейтін тұтқа керек сияқты.
Атау беру, ат өзгертуді қатаң жүйеге салу үшін ономастика туралы арнайы заң қабылдау қажет деген әңгіме де біраздан айтылып келеді.
Осы заңнамалық мәселелер оңымен шешілсе, мемлекеттік тілді дамыту, жалпы тілдік ортаны оңтайландыру үрдісі тың серпін алары сөзсіз
Сонымен қатар әрбір қазақ азаматының өз ана тілін білуі – парыз, әр қазақстандық мемлекеттік тілді меңгеру – міндет екенін халық ұғынуы керек
Жаңадан қабылданған мемлекеттік тіл бағдарламасы осы міндетті жүзеге асырады деп ойлаймын.
3
Бұрыннан қалыптасқан тәртіп – “Тілдерді қолдану мен дамытудың мемлекеттік бағдарламасы” аясында Үкіметтің бағдарламасы қабылданады
Соның негізіне өңірлік бағдарлама немесе іс-шаралар жоспары жасалады
Қазір де осындай құжаттың маңызы ерекше
Сондай-ақ Елбасы Н.Ә.Назарбаевтың биылғы Жолдауында тіл мәселелеріне баса назар аударылды
Әсіресе, Президент мемлекеттік тілді мең­гергендердің үлес-салмағының ар­туын тәуелсіздігіміздің орасан зор жетістігі екенін атап өтіп, 2017 жылға дейін олардың санын 80 пайызға арттырып, ал 2020 жылға қарай кемінде 95 пайызды құрау керектігін қадап айтты
Сонымен қатар жақында өткен «Нұр Отан» партиясының ХIII cъезінде де мемлекеттік тілді үйретудің жетекші жүйесін құру айтылды
Бұл осы бағытта жұмыс істей­тін біздерге де үлкен міндеттер жүктеп отыр
Оған қоса биыл Тәуелсіздігіміздің 20 жылдығы
Осы орайда Тәуелсіздіктің 20 жылдығына арналған облыс хал­қы тілдерінің фестивалін өткізу көзделген
Бұдан басқа тіл саласына қатысты әлеуметтік зерттеулер өткізу, мемлекеттік тіл саясатын насихаттау, оның қолданылу аясын кеңейту бағытында сала-сала бойынша семинарлар өткізу жоспарланған.
