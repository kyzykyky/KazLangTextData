Латын графикасындағы қазақ әліпбиінің бірыңғай стандартын жасаудың теориялық-практикалық негіздерін айқындауға қатысты келелі ойлар мен ұтқыр тәжірибелерді талқылау мақсатында әл-Фараби атындағы Қазақ ұлттық университетінде «Латын графикасындағы мемлекеттік тілдің бірыңғай стандартты әліпбиінің ғылыми-әдіснамалық негізі» атты республикалық конференция өтті. 
Аталған жиынды әл-Фараби атындағы Қазақ ұлттық университетінің ректоры, академик Ғалымқайыр Мұтанов кіріспе сөзімен ашты
Ол өз сөзінде қазақ тілін латын графикасына көшіру – мемлекеттік тілдің рөлін одан әрі биіктете түсетін қоғамдық келісім мен жалпыұлттық бірлікті нығайтатын ­«Рухани жаңғыру» ұстанымының көрнекті бастауы екендігіне тоқталды
­Сонымен қатар «Рухани жаңғыру» бағдарындағы көрсетілген басты міндеттердің бірі – ұлттық құндылықтарымызды ардақтай отырып, қазіргі замана талаптарына сай білімді ұрпақ тәрбиелеу екенін, ұлттық құндылықтарымыз ана тілінен бастау алатындығын тілге тиек етті.
Ғалымқайыр Мұтанұлы латын графикасына өтудің басты артықшылығы – интеграциялау ерекшелігінде екендігін баса көрсете отырып, осыған байланысты университетіміздің ғалымдары мен оқытушы-профессорларына бірқатар міндеттер жүктеді: бірыңғай қаріп бекітілгеннен кейін тез арада оқу-әдістемелік құралдар, мобильді қосымшалар мен ақпараттық бағдарламалар жасап шығару керек екенін ескертті және аталған үлкен жүкті орындауда университет басшысы ретінде өзінің де тікелей атсалысатынын мәлімдеді
Университет басшысы: «Латын графикасына көшу – уақыт талабы, ол – қазақ тілін әлемдік өркениет кеңістігінде ұтымды интеграциялауға, оның коммуникативтік мәртебесін жаңа геосаяси деңгейге көтеруге және ғылыми-техникалық прогресс орталығына енуге мүмкіндік береді
Сондықтан да латын графикасына көшу – ұлттық сананы қалыптастыру, рухани жаңғыру жолындағы тарихи мәселе» деп өз ойын тұжырымдады.
Келесі сөз кезегі Алматы қаласы Тілдерді дамыту басқармасы бөлімінің басшысы Нұрмұқа Шәймерденовке берілді
Ол латын графикасына көшу мәселесі қоғамда үлкен жаңашылдық болып есептелетінін, Алматы қаласы Тілдерді дамыту басқармасының осы салада біраз жұмыстар атқарғанын, оның ішінде белгілі тұлғалардан, қоғам қайраткерлерінен, қала тұрғындарынан, ғалымдардан сұхбат-пікір алмасып жатқанын айтты
Халықтың басым көпшілігі латын әліпбиіне көшуге оң көзқарас танытқандығын, Алматы қаласының әкімдігі, Алматы қаласы Тілдерді дамыту басқармасы осы реформаны қолдап, қуаттап отырғандығы жөнінде әңгімеледі
Сөз соңында тіл жанашырларын бір мақсат, бір мүдде жолында бірлесе қызмет істеуге шақырып, еңбектеріне сәттілік тіледі.
А.Байтұрсынұлы атындағы Тіл білімі институтының бас ғылыми қызметкері, филология ғылымының докторы, профессор, ҚР ҰҒА корреспондент мүшесі Зейнеп Базарбаева «Қазақ тілін латын графикасына көшірудің тәжірибесі және болашағы» атты баяндамасында Тіл білімі институтының қызметкерлері қазақ тілін латын графикасына көшіру мәселесімен көптен бері айналысып жүргендігін жеткізді
Осы мәселеге байланысты көптеген конференция, дөңгелек үстел өткізіліп, соның негізінде мақалалар, жинақтар, монографиялар жарық көргенін айтып өтті .
Әл-Фараби атындағы ҚазҰУ-дағы ­«Рухани жаңғыру» орталығының жетекшісі, филология ғылымының докторы, профессор Кенжехан Матыжанов «Жаңа әліпби цифрлық технологияға тиянақ болуы тиіс» атты баяндамасында былайша ой түйеді: «Біз компьютердің толық пернетақтасын пайдаланатын болсақ, барлық жағынан да ұтысқа шығатынымызға күмән жоқ
Біздіңше, латын таңбасына негіз­делген қазақ әліпбиін жасаудағы басты бағдарымыз саяси әлеуметтік, тілдік рухани талаптары, ең алдымен, цифрлық технологияға тиянақ болуы тиіс
Сонда ғана ол бәсекеге қабілетті, тілдік прагматизмді күшейтетін қазақ тарихындағы ең қолайлы, озық әліпбиге айналады
Оны кешік­тірмей жасап, соған лайықты емле ережесін әзірлеп, халық назарына ұсынып, біраз уақыт сынақтан өткізіп, кең қолданысқа түсіріп барып, тәжірибеден өткеннен кейін ғана оны ұлттық жазу ретінде қабылдау керек» дейді.
Ал филология және әлем тілдері факультеті орыс филологиясы және әлем әдебиеті кафе­д­расының профессоры, филология ғылымының докторы Валентин Ли өз баяндамасында Тіл білімі институтының ғалымдарының еңбек­терін жоғары бағалайтынын, әрі олардың мойындарына үлкен жүк артылып отырғандығын айтып, тілші-ғалымдарға алғысын білдірді.
– Бүгінгі таңда лингвистердің алдында үлкен мәселе тұр
Жүзден астам тіл білетін дүниежүзінің №1 лингвисі атанған В.С.Иванов «Үшмыңыншы жылғы лингвистика» деген еңбегінде: «Біз барлық тілдерді біріктіретін белгілер мен барлық этностарды біріктіретін принциптер табуымыз керек» деген болатын
Осы орайда айта кететін жайт: Еліміздегі үш тұғырлы тіл саясаты қазақстандықтардың басын біріктіретін фактор
Сонымен қатар қазақ тілінің латын әліпбиіне көшуі – ол этностарды, ұлттарды бір-бірінен алшақтатпайды, керісінше, бір ортаға біріктіреді
Тіл – біздің ортақ үйіміз, сондықтан да оны тазалап, жаңартып отыруымыз керек
Қазақ тілінің латын әліпбиіне көшуі – үйімізді жаңалайды, тазартады, – деп ой қорытты.
«Qamshy.kz» порталы мен «Attila group» ғаламтор компания­сының жетекшісі Біләл Қуаныш «Мем­ле­кеттік тілдің бірыңғай стандартты әліпбиі мен IT тілі» атты баяндамасында «Мемлекеттік тілдің бірыңғай стандартты әліпбиінің конвертері» жүйесі Парламентке ұсынылғанын, әрі бұл конвертер жүйесінің пайдасы латын әліпбиі, төте жазу, кириллицада жазылған мәтінді қай жазуда оқығыңыз келеді, соны көз алдыңызға алып келетінін, әсіресе жастарға өте ыңғайлы екенін атап көрсетті
Мысалы, «Абай жолы» романын латын әліпбиінде оқығыңыз келсе, үш секундтың ішінде ауыстырып беретінін, әрі бүгінгі ғылым қазақ тіліне қызмет жасайтындығына сенім білдірді.
Ал филология және әлем тілдері факультеті қазақ тіл білімі кафедрасының меңгерушісі, ­доцент Съезд Ақымбек «Жаңа әліпби – жаңа емле» тақырыбындағы баяндамасында қоғамдағы жаңарулар, ел дамуындағы тың стратегиялық бағыт­тар қоғамдық ақпараттық және ғылыми тех­никаның қарыштай дамуы адамзат қоғамына түбегейлі өзгерістер жасауға себеп болатынын айтты.
Жиында «Мемлекеттік тілді латынға көшірудің болашағы» тақырыбында баяндама жасаған филология және әлем тілдері факультеті орыс филологиясы және әлем әдебиеті кафедрасының оқытушысы, PhD Алена Афанасьева мемлекеттік тілдің латын әліпбиіне көшуін қолдайтынын, әрі оның келер ұрпаққа пайдасы мен маңыздылығы жөнінде өз ойын ашық жеткізді
Сонымен қатар ол мемлекеттік тілді латынға көшіру, әсіресе, жастар арасында қолдау тауып отырғандығына назар аударды.
Өз кезегінде филология және әлем тілдері факультетінің деканы, филология ғылымының докторы, профессор Өмірхан Әбдиманұлы латын графикасына көшудің маңызды мәселелері туралы айтып өтсе, Қазақстандағы орыс этномәдени бірлестігінің төрағасы Всеволод ­Лукашев бүгінгі таңда Қазақстан эволюция жолымен өркендеп жатқандығын, латын әліпбиіне көшуді қолдап-қуаттайтынын жеткізді.
Конференция аясында латын әліпбиіне қатысты бірқатар келелі мәселелер талқыланды
Атап айтар болсақ, қазақ тілін латын әліпбиіне көшірудің ғылыми негіздері сараланып, ­заманауи өзектілігі түсіндірілді, тілші-ғалымдар өздерін толғандырған ой-пікірлерін ортаға салды.
Қазіргі таңда латын әліпбиі үлкен беделге ие болып, қолданыс аясы да, мүмкіндігі де артып келеді
Дүниежүзінде латын әліпбиі қолданылмайтын сала кемде-кем
Латын графикасын қолданатын барлық елдердің әліпбиіндегі әріп саны тілдегі фонемалар санынан әлдеқайда аз болуы да оның жетістігі
Жазуға қойылатын басты талап лингвистикалық бағытта ғана емес, техникалық жағдайларға да сай болуы керек
Латын әліпбиі осы талаптарға да сай келеді, сондықтан оның осындай артықшылықтарын ескеріп, әлемнің озық елдері игілігін көріп отырған латын әліпбиіне біздің де көшкеніміз жөн
Біздіңше, ең алдымен, латын графикасына өтудің дара жолын саралап алғанымыз дұрыс болар еді
Сол себепті осы бастан, балабақшаларда, мектептерде, жоғары оқу орындарында латын әріптерін жазуды үйрететін пән – каллиграфия (жазу өнері) деген сабақты енгізу қажет
Ең алдымен, латын қарпін сауатты жазатын, оқи алатын мамандар дайындау ісін кешіктірмей қолға алу керек
Әркім осынау қайырлы іске өз үлесін қосса, көп кешікпей жемісін береді деген үміттеміз.
Латын әліпбиінің болашағы кемел болатынына көзіміз анық жетеді
Ендеше, келешек ұрпақ үшін қажетті, қастерлі істің лайықты дәрежеде жүзеге асатынына сенім білдірейік!
Шайгүл РАМАЗАНОВА,
Ғазиза ИМАНАЛИЕВА
ҚазҰУ-дың доценттері,
филология ғылымының кандидаттары
