Еліміз өз тәуелсіздігін алғаннан кейін етек-жеңімізді жинап, бар-жоғымызды түгендей бастадық
Бұл жағдайда ең басты мәселе ана тілін дамыту, қазақ тілін қайнар бұлақтың суындай таза ұстау болатыны сөзсіз
Осындай жауапты кезеңде сөз қолданыстарына, тіл мәдениетіне, терминжасам мен аудармаға өте мұқият көңіл бөле түсу қажет.
Елбасы өзінің «Қазақстан-2050» стратегиясы – қалыптасқан мемлекеттің жаңа саяси бағыты» атты Жолдауында былай деп атап көрсеткен еді: «Осы заманғы ғылыми терминологияның негізін латын тілінен енген сөздер құраса, ақпараттық технология дамыған қазіргі дәуірде күн сайын дерлік ағылшын тілі дүние жүзі халықтарының тілдеріне жаңа сөздер мен ұғымдар арқылы батыл ену үстінде
Бұл үдерістен біз де тыс қалмауымыз керек. Қазақ тілінің осы заманның биік талабына сай, бай терминологиялық қорын жасаған соң оны рет-ретімен, кезең-кезеңімен қоғамдық өмірдің бар саласына батыл енгізуіміз керек».
Осыған орай терминжасам мен оны біріздендіру, реттеу, сөздіктерге енгізу, тіл мәдениеті, сөз қолданыстары мен кейбір аударма туралы көкейде жүрген ой-пікірлерімді ортаға салуды жөн көрдім.
Терминологияны біріздендіру жайында белгілі тілші-терминолог, профессор Ш.Құрманбайұлы былай дейді: «Терминологияны біріздендіру бірнеше сатыдан тұратын ауқымды да күрделі жұмыс
Тілші-терминолог ғалымдар терминологияны біріздендірудің бес сатысын атап көрсетіп жүр
Бірінші – белгілі бір тар мамандықтың шеңберінде біріздендіру; екінші – сала шеңберінде біріздендіру; үшінші – нақты бір ұлт шеңберінде біріздендіру; төртінші – туыстас тілдер шеңберіндегі біріздендіру; бесінші – тіларалық, ұлтаралық біріздендіру; алтыншы – халықаралық, бүкіл ортақ терминдері бар тілдер арасындағы біріздендіру».
Өкінішке қарай, «жаңбырдан кейінгі саңырауқұлақтай» пәрменді түрде жасалып жатқан жаңа терминдер мен атауларды реттеуде, біріздендіруде, оларды сөздіктерде беріп, көпшілікке жеткізуге келгенде, олқылық барын жасыра алмаймыз
Ұқыптылық, біріздендіру, реттеу, жүйелендіру кемшін
Дәлел ретінде осы күнге дейін бірізге түспеген кейбір сондай сөздерге тоқталайық
Мәселен, өзіміз ғылыми айналымда жиі қолданатын «принцип» сөзі бар.
Осы «принцип» сөзі көп жағдайда қағидат деп аударылып жүр
«Ұстаным» деген де нұсқасы аратұра қолданылады
Солай бола тұра принцип абстракции, принцип двухзначности, принцип исключенного третьего, принцип сохранение энергии, принцип тождества тіркестері сөздіктерде тиісінше абстракция принципі, қай­шылықтар принципі, үшінші жоқ принципі, энер­гия­ның сақталу принципі, барабарлық принципі болып бе­ріліп келеді
Бұл тіркестер керісінше абстракция қағи­даты, қайшылықтар қағидаты, үшінші жоқ қа­ғи­даты, энергияның сақталу қағидаты, барабарлық қа­ғи­даты болып бірізділік заңымен берілуі тиіс еді ғой.
Бұдан бөлек қағидат (принцип), айқындама (позиция), тұғырнама (платформа), тұжырымдама (концепция), үдеріс (процесс), үрдіс (тенденция), информация (ақпар), хабарлама (уведомление) сөздерінің қазақша нұсқаларының бірінің орнына бірін қолдану үрдісі байқалады
Аударма барысында, баспасөз беттерінде, мысалы, процесті үрдіс, тенденцияны үдеріс деп жазамыз
Принципті бірде қағидат, бірде ұстаным деп қолданамыз
Хабарлама сөзі кейде информацияның, кейде уведомлениенің орнына жүреді
Терминком ссуда сөзін несие, кредит сөзін кредит деп бекітсе де соңғы кездері кредитті де несие деп айтып та, жазып та жүрміз.
Енді жаңадан жасалған біраз сөздердің қолда­нылу аясын, олармен түбірлес, яғни сол сөздерден жасалған туынды сөздердің сөз тіркестеріне келейік
Бәрімізге белгілі право сөзін құқық деп аудардық
Бұл сөзді соншалықты сәтті жасалған аударма дей алмаймыз
Өйткені оны дыбыстап айтудың өзі тілге жеңіл тимейді
Екінші бір мәселе, правоны құқық деп аударып алсақ та, орысша күйінде беріліп келеді
Бұған сөздіктерде ұшырасып жүрген праволарын қалпына келтіру, право негізі, иелену правосы және т.б
сөз тіркестері дәлел бола алады
Осы құқық сөзін алдағы уақытта «хақы» сөзімен алмастырсақ деген ұсынысым бар
Өйткені «хақы» сөзі халықтың тілінде бар әрі айтуға да ыңғайлы
Мұндағы «х» әрпін кірме әріп дейтін болсақ, онда қ арқылы қақ деп те айта берелік
Құқыққа қарағанда қақымыз әжептеуір тәуір естіледі емес пе? Белгілі терминолог К.Юсуп бір мақаласында құқықты хұқ деп қолдануды ұсыныпты
Бұл да ойланатын мәселе
Ертеректе халқымыз бұл сөзді ықтияр деп те қолданыпты.
Документ сөзін өз тіліміздің байлығына сүйене отырып құжат деп алдық, халық та оны жатсынбай қабылдады
Алайда осы құжат (документ) сөзі арқылы жасалған кейбір сөздер мен сөз тіркестері сөздіктерде сол бұрынғы орысша нұсқасымен беріліп келеді
Мысалы, бланк документа – документ бланкісі, входящий номер документа – документтің кіріс нөмірі, группировка документов – документтерді топтастыру және т.б
Бұдан шығатын қорытынды біреу: сонда біз орысша нұсқаны қолдануды жалғастыра береміз бе, әлде аударылған қазақша нұсқаны ұстанамыз ба?
Енді жаңадан аударылып, тілімізде қолданыс тапқан кейбір сөздер мен сөз тіркестеріне тоқталып өтелік
Мектепте қолданылып жүрген «сынып» сөзі бар
Бұл сөз, біріншіден, етістіктен жасалған, ендеше, мұнда бір заттың атауын білдіруден гөрі өтіп кеткен қимылды білдіру мағынасы басым
Ал оның орнына есім сөз берілгені дұрыс болар еді
Ал енді тарих, философия, техника саласында қолданылатын класты тиісінше тап, дәреже деп алыппыз
Степень, положение деген сөздерді де «дәреже» деп алып жүрміз
Олай болса, білім мен техника саласындағы класс сөзіне бір ғана қазақша жіктеме немесе жіктелім сияқты ортақ нұсқа берген дұрыс болар еді
Сөйлеммен мысал келтірер болсақ: Оның баласы екінші жіктемеде (жіктелімде) оқиды
Асқар – бірінші жіктемелі (жіктелімді) ұшқыш
Сонда бұл сөзіміз классификация сөзінің аудармасы ретінде қолданылып жүрген таптастыру, жіктеу сөздеріне жақындай түседі, яғни бірізділік пайда болады.
Енді аударылуы біршама пікірталас тудырып келе жатқан «проблема» сөзіне келейік
Баршамыз жақсы білетіндей «проблеманы» «мәселе» деп алып жүрміз
«Мәселені» кейде «вопрос» сөзіне де қолданамыз, сөйтіп бірізділік қалыптаспай отыр
Меніңше, «проб­лема» сөзін түйткіл деп орнықтырған жөн
Қазақта бұрыннан «шешімі қиын іс» мағынасын беретін түйткіл, гәп, кілтипан, күрмеуі қиын, т.б
сөздер бар
Тіпті бұлардан құралған түйткілді іс, түйткілді мәселе, мұнда қандай гәп бар, мұнда бір кілтипан бар, кілтипаны бар іс, күрмеуі қиын мәселе, т.б
тіркестер күнделікті қолданыс тауып жүр
Осы нұсқаны сирек те болса қолданып келеміз.
Қызмет сөзі мен қызмет көрсету сөздері жөнінде де бірлесе ойласатын мәселелер бар
Осы қызмет сөзін кейде служба, кейде деятельность, услуга, бір жағ­дайда функция, должность, работа сөздеріне тели саламыз
Қызмет көрсету тіркесін бірде обслуживание, бірде сервис, услуги сөздерінің аудармасы ретінде береміз
Осы тіркестен жасалған Станция технического обслуживания (СТО) тіркесі қазақша Техникалық жөндеу орталығы (ТЖО) болып дұрыс аударылмай жүргені белгілі
Бұл тіркес Техникалық қызмет көрсету стансасы (ТҚС) болып аударылғаны дұрыс
Кеңес беру тіркесі бірде посоветовать, бірде рекомендовать, кейде консультирование сөздерінің нұсқасы ретінде қолданылады
Болашақта мұндай кемшіліктен арылып, «бір кірме сөзге – бір төл сөзнұсқа» ұсынсақ, онда тіл байлығының арта түсетіні сөзсіз.
Алматы қаласында осы жылдың басынан бас­тап жолаушыларды муниципалды автопарктердің арнайы тапсырыспен жасалған көліктері тасымалдай бастады
Онда билет беру тәртібі «валидатор» атты электрондық аппарат арқылы жүзеге асады
Қолыңызға алған сол билетке қарасаңыз «Қалалық жол қатынасында жолаушылардың жол жүруіне арналған билет» деген ұзақ сонар тіркесті оқисыз
Ал мұны «жол билеті, тексеру билеті немесе жолаушының жол билеті, жол жүру билеті, жолаушы билеті» деп қысқа да нұсқа жазу керек
Ал әлгіндей шұбалаңқы тіркеспен жазылған түсініктемені басқа ұлт емес өз қазағымыздың да оқуға зауқы соқпасы кәміл
Сонымен қатар автобустың ішіндегі артқы жақ бүйіріне үңілсеңіз, запасной выход сөзін қазақша баттыйтып тұрып запастағы шығу есігінде деп аударғандарына куә боласыз
Не түсіндіңіз? Өз басым ештеңе түсіне алмадым
Аталған тіркесті қосымша шығу есігі немесе қосалқы шығу есігі, қосалқы шығу, қосалқы есік деп аудару қажет болатын
Бұл зер салған адамға айқын байқалатын қателер
Жалпы кез келген көлік ішіне ілінген ережелерде, көлік бағдарының картасында, көше аттарында, түрлі нұсқаулықтардағы қателіктерден көз сүрінеді
Бұл қазақ тілін сыйламау, оны мойындамау, түптеп келгенде тілді қорлау болып саналады
Мұны тек «өзің білме, білгеннің тілін алма» деген кертартпа мағына беретін нақыл сөзбен түсіндіруден басқа амал жоқ.
Сөздерді қолдануда әдеби норманы қаперге алудың маңызы ерекше
Өкінішке қарай газет-журналдарда, радио-теледидарда, жарнама сөздерінде бұл талап ескеріле бермейді
Ал оларды кімнің қадағалап жатқаны түсініксіз.
Соңғы кездері дүкен есіктеріне «Біз ашылдық» деген хабарландыру іліп қоятын болды
Орыс тіліндегі «Мы открылись» деген жарнама сол тілді тұтынушыға, сол тілдегі сөз қолдану ерекшелігі шығар, ал қазақ тіліне мұндай қолданыс жат нәрсе екені сөзсіз
Белгілі бір сауда орнының ашыл­ғандығын хабарлайтын болсақ, қысқа да нұсқа «Дүкен ашылды» деп жазсақ, жетпей ме? Бұл сөз қазіргі таңда елдің бәріне түсінікті деп ойлаймын
Немесе газет-журнал, радиодан хабарлағанда, мысалы: «Вестел» дүкені алғашқы келушілерін қабылдады», «Вестел» дүкені тұтынушыларды қабылдай бастады», «Вестел» дүкені келушілерге қызмет көрсете бастады, «Вестел» дүкені сатып алушыларға (келушілерге, тұтынушыларға) есігін айқара ашты» түрдегі қазақи орамды сөйлемдермен беруге әбден болады емес пе?
Өкінішке қарай, қазіргі кезде жастардың әдеби тіл нормаларын сақтамай, жабайы, дөрекі қарапайым сөз қолданыстарын қолдану үрдісі сәнге айнала бастады
«Біреуді кемсіту, жеңу», «пайда түсіру» мағынасында сындыру, жырту етістігін қолданады
Бұған нақты мысал келтіруге болады: Мен оны сындырдым
Мен одан мың теңге сындырып алдым
Біздің жігіттер қарсы команданы жыртты, т.б
«Жеңілді, үндемеді» сөздерінің орнына өшіп қалды, өшті деген етістіктер қолданылады
Мысалы, ол менің дәлелді сөзімді естіген соң өшіп қалды
Ол біраз дауласқаннан кейін мүлдем өшті
«Ақыл-есі дұрыс емес» деудің орнына «қуып кеткен, қуғынбай, қуып жүр, ауып кеткен, ауып жүр, крышасы кеткен, ауасың ба, қуасың ба» тәрізді сөздер қолданады
«Керемет, тамаша, жақсы, әдемі» сөздерінің орнына жынды, тема сөздерін қолданады
Сонымен бірге: «Мен бүгін жынды кино көрдім
Оның машинасы тема екен
Бұған қоса жас­тар арасында кең тараған базар жоқ, какой базар, терлемеші, қумашы қолданыстарын да айтуға болады
Сөздерді қысқартып қолдану да байқалады
Мысалы, «қалың қалай» деудің орнына «қалайсың» деп қысқа қайырамыз
Бұл қолданысты тіпті басқа ұлт өкілдері де, әсіресе байланыс саласында жиі қолданады
Көшедегі жарнамаға да «қалайсың» жазылады.
Бүгінде жаңа терминдер мен атаулар жасау ісі біртіндеп реттеліп, терминдер жайында салмақты ой, салиқалы пікірлер айтатын, көңілге қонымды жағымды терминдер ұсынатын тіл жанашырлары көптеп саналады
Мысалы, белгілі терминші-ғалым Б.Қалиевтің анатомия, косметика, маятник, пленка, рецепт, факт, функция деп аталып, жазылып жүрген сөздерді қазақша тәнтану, риан, бигеш, жұқалтыр, дәрел, мәнбі, берне деп қазақша қолдануға әбден болады деген пікірін қолдауға болады
Терминжасау ісімен шұғылданып жүрген К.Юсуптың ұсынған идентификация – тақылеттестік, мотив – мәтіп, толерантность – тағаттылық, амбиция – мардат, логика – пайым, акт – кесім, норматив – низам, нормативно-правовые акты – низамдық-хұқы­лық кесімдер, функция-уәзипа, ведомство-идара, флора-нәбетат, фауна-мақұлықат, режім – уәжіп, контракт – бекім, шартнама, тоқтам, категория, элита – санат, патрульдік полиция – шолғыншы полиция, лоббизм – денеу, лоббирование – денеушілік, вызов – талқы сынды ұсынған сөздер мен сөз тіркестері көңілге қонады.
Қорыта айтқанда, мемлекеттік тілге немқұрайды қарау – өз елін, жерін, ұлтын, түптеп келгенде, өзін-өзі сыйламаудың белгісі
Тілге құрмет көрсету қарапайым тәсілден, атап айтқанда, дұрыс сөйлеуден, қатесіз жазудан, баланы балабақшадан бастап ана тілінде сөйлеуге машықтандыруға баулудан басталады
Әр мекеменің тілге жауапты қызметкері қазақ тілінде жазылатын іс-қағаздардың сауатты жазылуына, аударылуына мүдделі болуы керек.
«Тілге жеңіл, жүрекке жылы тиетін», яғни қысқа да нұсқа, айтуға оңай әрі құлаққа жағымды естілетін әуезді, ұғым мәнін дәл ашатын терминдер жасау – тілді өркендетудің бірден-бір жолы
Кірме сөзді қолданысқа енгізбес бұрын електен өткізіп, халық талқысына салған жөн
Жұрт жатсынбай қабылдаған сөзге ғана басымдық берген дұрыс
Бір сөздің бірнеше нұсқасының тек Терминком бекіткенін ғана пайдаланған абзал
Термин мәселесінде өзімбілемдікке салынбай, тілдік қолданысқа оғаш сөздерді оңай кіргізе салудан сақ болған жөн.
Нұрлан Шүленбаев,
А.Байтұрсынов атындағы Тіл білімі институты Терминология бөлімінің ғылыми қызметкері
