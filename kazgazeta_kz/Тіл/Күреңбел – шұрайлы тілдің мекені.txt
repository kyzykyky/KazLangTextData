Біздің өңір ежелден Күреңбел деген атаумен танымал болған
Таңғажайып тамаша табиғатымен талайларды тамсандырған өңір тарихы тым тереңге тартады
Күреңбел – ерте заманнан-ақ татулықтың ордасындай болып, достықтың туын желбіретіп, қасиетті тіліміздің туын көкке көтерген өңір
Күреңбел аумағы – бұлбұл үнді, күміс көмей әншілердің, адуынды ақындардың, сөйлесе сөздің шешені болғандардың отаны. 
«Қазақ тілі – өзінің даласындай кең пішілген жайдары да жалпақ тіл» деп жазушы ағамыз Қабдеш Жұмәділов айтқандай, жусаны мен жуасы, изені мен ермені бұрқыраған Күреңбелде тілдің қадірін білген орақ ауызды қазылар, билер мен шешендер қазақтың жалпақ тілімен-ақ, сайын даланың дау-шарларын ушықтырмай дер кезінде шешіп отырған
Арғысын қозғамай-ақ, соңғы екі-үш ғасырды алсақ, кең даланың төсінде орналасқан Күреңбел жерінде билігін жүргізген, ақыл-ой өрісін, шешендік тәсілін пайдалана отырып, қара қылды қақ жарып, татулықты қолдаған Тіленші қазы, көптеген жерлерде білім алып, ел мен елді татуластыруға өмірін сарп еткен Қазыбек бек Тауасарұлы секілді еліміздің бетке ұстар біртуарлары іздерін қалдырған
Ел арасындағы дауды шешуде Тезек төренің айла-тәсілі, әдісі ұрпақтан ұрпаққа жетті
Осы аймаққа танымал болған, есімдері ғасырлар қойнауынан бізге жеткен аруақты аналарымыз – Қоянкөз бен Шанханай, сәуегей болжампаз Дәулет би, сауатты да білімді билер – Матай мен Құлжабай, ел татулығын ту еткен ­Байторы баба мен Малдыбай билер шұрайлы да жүйрік тілдерімен елдің ауызбірлігін сақтап, уыстарында ұстап келген
Сондай-ақ жоңғар шап­қыншылығы кезінде елі мен жерін қорғаған, «Дат, тақсыр!» деп сөз алған және аталы сөзге тоқтаған ­Малайсары мен Жоламан, Сәмен мен Дос, Жайнақ пен Бармақ, Дүйсен мен Шормақ, Байторы мен Тай­торы бабаларымыздың есімдері ел арасында өлең-жыр, аңыз-әңгімелер арқылы кеңінен тараған
Сонымен қатар Шыңғыстың шың­ға біт­кен шынары, қазақтың тұңғыш ғалымы, атақты жиһангер Шоқан Уәли­ханов рухының мәңгілік сая тапқан жері де осы – Күреңбел.
Кербұлақ аумағын ежелден жыр өлкесі деуге әбден болады
Тезек төре Нұралыұлымен нақ осы Күреңбелде Жанақ пен Түбек, жыр сүлейі Сүйінбай және Бақтыбай Жолбарысұлының айтысқаны белгілі
Демек, біздің жеріміз жырдың, айтыстың да мекені болған
«Жетісудың жыр дүлдүлі» атанған жерлесіміз марқұм Әбікен ­Сарыбаев пен алтын домбыра иегері атанған жеңімпаз ақынымыз Балғынбек Имашевтың да кіндік қаны тамған өлке бұл.
Айнаш ҚАСЕНОВА,
ҚР Журналистер одағының мүшесі
