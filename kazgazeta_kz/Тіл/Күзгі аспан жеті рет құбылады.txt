Күз – дала мен ағаш жапырақтары сарғайып, жемістер мен көкөністер пісетін уақыт, жаздан кейінгі жылдың үшінші мезгілі
Күз мезгілінде дала қоңырқай тартып, күн суытып, жер қатып, су мұздайды, егін орылып, бау-бақша жиналып, малдың шөбі шабылып, қыстың қамы жасалып жатады, мал жайлаудан күзеуге түседі
 Мал бағып тіршілік еткен қазақ халқы күз мезгілін өзінше қабылдап, өзінше сипаттап келді
Мәселен, күзді – «шегірткеден ән кеткен, киіз үйден сән кеткен мезгіл» деп қараса, «Сүмбіленің тууы – күздің белгісі» деп таныды
Ал ақын-жыраулар, «Сүмбіле туып, күз болмай, Көкорай шалғын оңар ма?» (Шортанбай) деп жырлаған.
Күз мезгілінің бір ерекшелігі – ауа райының құбылмалы болуында
Халық аузында «Күзгі аспан күніне жеті рет құбылады» деу ауа райын үзбей бақылаған малшы қауымның, есепшілердің пайымынан туса керек
Сондай-ақ «Егер қоңыр күз тез өтсе, қатал қысты күтіңіз» деп қазақ есепшілерінің жорамалдауы бойынша, салқын, қоңыр күздің ұзаққа созылмай, тез өтуі, қыстың жақындығын білдіретін құбылыс және ол салқын күзден кейін суық та қытымыр қыстың келетінін аңғартады.
Осы орайда күзге қатысты ұғымдар мен амалдарды қарастырсақ.
Сарыала күз – дүниедегі жеміс-жидектің бірі сәл ерте, бірі сәл кеш уылжып пісіп, масақ байлаған егіннің дәні толысып, саф алтындай сарғая бастаған, от-шөп, бұта-ағаштардың жапырақтары сарғайып сан түрлі бояу реңкке бөленген кезі
Ертеректегі малшы қауымның дәл осы кезде күзеуде отырып, қыстауға көшудің қамын жасап, бау-шуын түйіп, жинастыра бастайды.
Қоңыр күз
Ауа райы бұл кезде суыта бастайды, ашық күннен де бұлтты-бұлыңғыр күндер көбірек болатын, «аспан ала – жер шола» болатын кезең
Бұл мезгілдің «қоңыр күз» атануы да содан
Малшы қауым «қоңыр күзді» өзінше саралап бағалаған
Бұл малшылардың қорыққа жақындайтын, диқанның егінге орақ салып, бау-бақшадағы жеміс-жидекті қазан ұруға жеткізбей түгел жинап-тернеп, қап-қамбаларын толтырып, қарық болатын қарбалас шағы.
Қара күз – күздің соңғы суық айы
Бұл кезде қорадағы қойдың құлағын қағуы, иттің танауын желге төсеуі, жылқының дамылсыз пысқыруы, жер тарпуы байқалады
Бұл малшылардың бақылауы бойынша малдың, үй хайуанаттарының ауа райының өзгеруін өзінше бақылауынан, оны алдын ала байқап, белгі беруіне байланысты әрекеттер екен.
Боқырау – күздің қар жауып, суық түсе бастаған кезі
Күздің бұл мезгілі Сары жұлдыздың (Есекқырған) көкке шауып, жер-көктің суыта бастайтын, жер бетіне алғаш қырау түсетін кез
Мал аяғы қыстауға ілігіп, күйекке түсетін уақыт
Қазақстанның кейбір аймақтарында (Орталық, Оңтүстік облыстарда) бұл мезгілді «мал күйектейтін шақ» деп те атайды.
Мизам шуақ – суық та емес, ыстық та емес, бірақ күннің көзі ашық, жанға жайлы кезі
Әдетте қыркүйек айының екінші онкүндігінде салқын басталады
Жаңбыр жауады, түнде шөп басына шық түседі
Осы кездерде күндізгі шуақты күндер де болады
Далада ұзыннан-ұзақ мизамдар шұбатылады
Күздің мұндай жылы күндерін мизам шуақ деп атайды.
Сүмбіленің тууы
«Сүмбіле туса – су суыр» деген халық қағидасы бар
Яғни қыркүйектің соңғы онкүндігінде күз келеді
Жауын бас­талады.
Сүмбіленің суы жүрді
Тамыз айында Сүмбіленің суы жүрмек, сондық­тан да Сүмбіленің суы жүріп пе екен? – деп сұраған қазақ
Сүмбіле жаңбыры болып өткен жердің көдесінің түбі көк, малға от болады деп, жылқыны қыста сол жерге тебіндеткен.
Қазанның қара дауылы (жем)
Қазан айының ішінде күн суытып, қар аралас жаңбыр болады
Қазанның желі қаққан ащы шөптерді осы амалдан кейін қой, түйе малдары жеп ащылайды
Мәшһүр-Жүсіптің айтуынша «Ескіше үшінші қазанда құмырсқа жер астына кетеді».
Қазанның қағуы
Қазан айында кіші қазан, үлкен қазан деп аталатын амалдар бар
Бұл екі амалдың да ұзақтығы он күннен арасына екі апта салып, кезектесіп келеді
Қарттарымыз бұл амалдардың кіруі мен шығуын ескі санат (юлиан) күнтізбегі бойынша есептейтін
Кіші қазанда жел тұрып, күн аздап суытып, жаңбыр жауады
Тұщы шөптердің бояуы оңып қурайды
Ал ащылы шөптер: шағыр, сораң, қара жусан, алабота, т.б
піседі, тұшиды
Қазақ бұл құбылысты «шөпті қазанның қағуы» дейді
Жоғарыда аталған ащылы шөптерді қазан қақпай мал жемейді
Сондықтан да мал өсіретін ел бұл шөптерді «қазан қақпай» шаппайды
Себебі қазан қақпай шабылған ащылы шөп малдың ішіне тиеді, ас болмайды
Ал үлкен қазанда қар аралас жаңбыр жауады, қатты ұшырма жел болады
Өсімдік атаулы түгелге дерлік қурайды, яғни көктемде бой алып өскен өсімдік атаулы қараотқа, бойында нәрі жоқ өлі шөпке айналады
Байырғы кезді қазақтар үлкен қазан амалы жақындағанда-ақ кәрі, ақсақ-тоқсақ малдарды өріске жібермей, ауыл маңына ұстайды және олардың ішінен қазан асын соя да бастайды.
Бозқыраудың амалы
Қазақ сөздігі бойынша «бозқырау» деп, қара күзде ағаштың бұтақтарында, шөптің бетінде болатын қырбықты айтады
Қазан айының 20-21-лері шамасында күн райы салқындай бастайды
Бұл суықта алғаш рет көкті үсік шалып, су бетіне қаймақ мұз тұрады
Осы айдың 20-25-і шамасындағы қардың көрінуін «ұшқын» деп атаған
Қыс ұзаққа созылатын жылдары қарашаның 4-5-інде қар түсіп, жатып қалады
Осы айдың 17-19-ы шамасында қай жылы болмасын жылымық болып, кейде жаңбыр жауа­тынын халық есепшілері күні бұрын ел-жұртты хабардар етіп отырған.
Қарашаның қайтуы
Қараша айын­да құс оңтүстікке қайта ­бастайды
Бұл кезде алғашқы қар түседі
Күн суиды
Ноябрьдің жиырма бесі – қыс тоқ­санының басы, Үркердің батқан күні болады
Қарақұйрық ұйығады: адал аңның алды (Мәшһүр-Жүсіп).
Әдебиет:
Әбутәліп О.М
Қазақ күнтізбе жүйесінің лексика-фразеологиялық бірліктері
Филол
ғыл
канд… авторефераты
– Алматы, 2008
– 26 б.
Қайдар Ә
Қазақтар ана тілі әлемінде: Табиғат
ІІІ том
— Алматы, 2013
– 6-8 б.
Қазақ сөздігі (Қазақ тілінің біртомдық үлкен түсіндірме сөздігі)
– Алматы: «Дәуір» баспасы, 2013
– 1488 б.
Гүлсінай Исаева
