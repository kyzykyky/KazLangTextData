Педагогикалық Ғылымдар Академиясы 2012 жылдан бері ғылыми салалық қазақша-орысша, орысша-қазақша терминологиялық сөздіктерді топтамасын дайындауды қолға алды
Бұл жұмыстар Қазақстан Республикасы Мәдениет және ақпарат министрлігі Тіл комитетінің тапсырысы бойынша  жүзеге асырылуда
2012 жылы топтаманың 10 томы баспаға ұсынылған болса, бүгінде сөздіктердің келесі 10 томдығы дайындалып бітті. 
Сөздіктердің сапалы болып шығуы оны дайындауға атсалысатын авторлардың біліктілігіне тікелей байланысты болатыны түсінікті
Сол себепті ең алдымен білікті авторлық ұжымдар құрылды
Оған негізінен 1999-2000 жылдары жарық көрген терминологиялық сөздіктердің авторлары және де соңғы жылдары сөздік жазумен шұғылданып жүрген ғалымдар мен сала мамандары шақырылды.
Терминологиялық сөздіктерді дайындау барысында келесі еңбектер басшылыққа алынды: «Қазақша-орысша және орысша-қазақша (екі тілді) салалық ғылыми терминологиялық сөздіктер топтамасын әзірлеу принциптері (ұстанымдары)», Қазақстан Респуб­ликасы Мәдениет және ақпарат министрлігі Тіл комитеті ұсынған «Бекітілген терминдер жинағы», А.Байтұрсынұлы атындағы Тіл білімі институты дайындаған 15 томдық «Қазақ әдеби тілінің сөздігі», сондай-ақ сөздіктер мен Терминологияға қатысты өзге де ғылыми еңбектер мен осы уақытқа дейін жарық көрген салалық терминологиялық сөздіктер.
Енді атқарылған жұмыстардың орындалу тәсілі мен бағыт-бағдарына тоқталайын
Мәселен, химия, биология, медицина, экология, дене тәрбиесі, су шаруашылығы, ауыл шаруашылығы, тамақ өнеркәсібі және тұрмыстық қызмет, іс жүргізу, кен ісі және металлургия салалары бойынша сөздіктерді дайындау үшін 4 топтан құралған авторлар құрамы бекітілді
Олар сөздіктерге кіретін әрбір жаңа терминдерді, сөздер мен сөз тіркестерді өзара талқыға салып, ой-пікірлерімен, сын ескертпелерімен бөлісті
Әрбір автордың ұсынған балама аудармасы мен термині жан-жақты таразыланып, белгілі бір ымыраға келе алмаушылық та орын алып жатты
Мұның барлығы сөздік авторларының өз ісіне асқан жауапкершілікпен қарайтынын көрсетеді.
Осы жұмыстың ғылыми жетекшісі ретінде байқағаным, мұндай жұмысты жүргізу бір жа­ғынан өте ауыр болса, екінші жағынан жеңіл болды
Себебі авторлық ұжым мүшелері өз саласын терең меңгерген, еліміздің жоғары оқу орындарында ұзақ жылдардан бері қазақ тілінде дәріс оқып, бірнеше оқу әдебиеттерін жазған, ғылым саласында өз орындары айқындалған тұлғалар
Екінші жағынан барлығымызды жақындастырып тұрған ортақ мүдде бар
Ол – қазақ тілі бәсекеге қабілетті ғылым тіліне айналса екен, ана тіліміздің ғылыми терминологиясы дұрыс қалыптасса екен деген шынайы жанашырлықтан туындаған мүдде
Өйткені қазақ тіліндегі терминологияны қалыптастыру, оны ғылыми айналымға тезірек ендіру уақыт күттірмейтін өзекті мәселе екені анық
Сондықтан оның өзектілігі мен маңыздылығын авторларымыз жете бағалап, маңызды іске ден қойып, құлшыныспен жұмыла білді
Сөздікті талқылау кезінде қызу пікірталас болса да, ортақ мүддеге сай белгілі бір мәмілеге келдік.
Осындай талқылаулардың нәтижелі өтуіне А.Байтұрсынұлы атындағы Тіл білімі институтының ғалымдары өз үлестерін қосқанын ерекше айта кеткен жөн
Олар сөздікті дайындаудың алғашқы күнінен бастап әр авторлық ұжым мүшелерімен қоян-қолтық жұмыс атқарды, ортақ талқылаулар кезінде қазақ тілінің ғылыми заңдылықтары негізінде өз ой-пікірлерін білдірді.
Сөздік әзірлеу барысында ізденімпаздық қасиет ауадай қажет
Айталық, бірде Тамақ өнеркәсібі және тұрмыстық қызмет сөздігінің жетекшісі Қанаш Күзембайұлы осы уақытқа дейін «сало», «вафли», «печенье» сөздері қазақ тіліне аударылмай келе жатқанын айтты
Содан соң бізге «бұларды қазақшаға аударамыз деп несіне сонша қиналамыз, одан да өзіміздің қазақтын ұлттық дәм-тұздарын, кәдімгі қазақи тұрмыстық заттарды орысшаға аударып, неге кеңінен қолданысқа ендірмеске?» деген ой келді
Бұл ойды бар­лық авторлық ұжым мүшелері түсіністікпен қабыл алды
Мұны іске асыру жолында ауқымды іс тындырылды
Авторлық ұжымдар әрқайсысы өз салалары бойынша осындай мақсатта нәтижелі жұмыс жасай білді.
Асқарбек Құсайынов, 
академик,
терминологиялық 
сөздіктер топтамасының 
ғылыми жетекшісі
