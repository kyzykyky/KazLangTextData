Ел Тәуелсіздігіне – 20 жыл
20 асу
20 белес
Ел аман, жұрт тыныш болса, әлі талай биіктерді бағындырарымыз анық.
Осы 20 жылда көп іс тындырылды
Экономикада, әлеуметтік салада жеткен жетістіктеріміз қомақты
Руханият бағытында да ауызды қу шөппен сүрте алмаймыз
Бір ғана «Мәдени мұра» бағдарламасы бойынша жүзеге асырылған істердің өзі не тұрады?! Әрине, «елдік, мемлекеттік маңызы бар мәселелердің барлығы осы жылдары толық шешілді» деп айта алмаспыз
Атқарар істер, бағындырар биіктер әлі алда
Бұған ешкім де шүбә келтіре алмайды

Ел және басылым
Бұл екеуін бір-бірінен бөліп қарауға болмас
Елдің тыныс-тіршілігі, өмірі, оның баспасөзі, ақпарат құралдары арқылы көрінеді
Ұлт газетіне айналып отырған «Ана тілі» газетінің өткен жиырма жылдағы парақтарын ақтарып отырғанда тәуелсіздік жылдарындағы ел тынысын анық аңғаруға болады
Бұл сөзімізге кезінде газетте жарық көрген мына мақалалар дәлел.
Ел қалаған нар қайраткер, Нұрсұлтан, Тіл тағдыры Сізге ұлттық аманат!
«Ана тілі» газетінің осыдан 20 жыл бұрынғы, яғни 1991 жылдың 5 желтоқ­санындағы №49 (90) санында «Ел қалаған нар қайраткер, Нұрсұлтан, Тіл тағдыры Сізге ұлттық аманат!» деген тақырыппен мақала жарияланған
Қазақ елінің тұңғыш Президентін  сайлаудан кейін Нұрсұлтан Назарбаевтың айқын басымдыққа қол жеткізгенін қалың қазақ халқына сүйіншілей, жар сала жариялаған газет ұжымы мақаланы былай бастайды:
«Нұрсұлтан Әбішұлы Назарбаев – Қазақстанның тұңғыш Президенті! Оның Елбасы болуын жақтап дауыс берген 98,76 процент сайлаушылардың ішінде қатары қалың қауым – «Қазақ тілі» қоғамының мүшелері де бар.
Қадірлі Нұрсұлтан Әбішұлы!
Біз үстіміздегі желтоқсан айының 1-і күні ұлысымыз тарихында тұңғыш рет жалпыхалықтық сайлау өтіп, соның нәтижесінде Сіздің қазақ халқының және қазақстандықтар­дың тұңғыш Елбасысы (Президенті) болып сайлануыңызды үлкен тарихи оқиға болды десек қателеспеспіз».
Мұнан әрі Елбасына барша қазақ ұлтының сенім артып отырғанын, сол себепті оған артылған міндет пен жүктің зор екенін жеткізеді
Сонымен қатар ол үміттің ақталарына да сенім білдіреді
«…бүгінгі күні Сізге айтылған аманат та, артылған жүк те, Сіз ақтар үміт те көп екенін білеміз
Алайда аманаттың да аманаты, жүктің де жүгі, үміттің де үміті бар
Егер қандай да бір елдің елдігі мен кемелдігін, тәуелсіздігі мен теңдігін көрсетіп-айқындар үш-ақ ұстын-тірек: берекелі Бірлік, еселі Еңбек, төлтума Мәдениет деп білсек, осының үшеуінің де Қазақстанға ауадай қажеттілігі дәлел тілемейді
Құдайға шүкір, қазір Қазақстанда әртүрлі ұлттардың жарастығы, бірлігі (тыныштық) бар
Амандық болса, көп ұзамай білек түріп еңбек етуге нарықтық қарым-қатынастарды жүзеге асыруға да құмбыл кірісерміз
Сонда жетпейтіні не? Жетпейтіні – қазақ ұлтының басқыншы Ресейге қосылғалы қысым көрген, құлдыққы ұшыраған, тамыры қырқылған төлтума мәдениетінің қалпына келуі, қайта өрлеуі
Ал оның негізгі нәрі, асыл құнары – тілде», – дей келе «Тіл тағдырының ел тағдыры» екенін, тілі болмаса, қазақ халқының құрдымға кететінін айта отырып, бұған дейін де қазақ тілінің мемлекеттік мәртебе алуында перзенттік парызын адал атқарған Елбасына ел атынан ризашылық білдіріп, алдағы уақытта да қазақ тілін көтеруде қолдау күтетіндерін жеткізеді республикалық «Қазақ тілі» қоғамы төралқасы мен «Ана тілі» газетінің ұжымы.
Қазақстан ақшасы қашан енгізіледі?
1993 жылы қазақтың төл теңгесі қолданысқа енді
Өзінің мемлекеттік Туын, Елтаңбасын, Әнұранын қабылдаған тәуелсіз қазақ елі енді төл теңгесін бекітіп, тағы бір толағай табысқа қол жеткізді
Бұл туралы барлық бұқаралық ақпарат құралдары сынды «Ана тілі» газеті де оқырман ойларымен бөлісіп отырған
Соның бірі – газеттің 1993 жылғы қарашаның 11-індегі №45 (190) санын­да «Мезгіл бедерлері» деген айдармен жа­рия­ланған «Қазақстан ақшасы қашан ен­гізіледі?» деген шағын ақпарат
Онда «…ен­ді өз ұлттық ақшамыз болады және ол көп ұзамай-ақ айналымға енгізіледі
Соны­мен, мемлекетіміз тәуелсіздігінің тағы бір басты белгісі жуырда жүзеге аспақшы.
Әрине, төл ақшамыздың да дербес, құнды, шетелдердің әздек валюталары: американ доллары, неміс маркасы, қытайдың юаны, арабтың динары, орыстың жаңа рублі сияқты болғанына не жетсін! Елбасымыз мен Үкіметіміз солай етуге қам-қарекет жасап та жүр
Алтын қорын күрт молайту, Халықаралық валюта қорынан (ХВҚ) тиімді жәрдем алу шарт
Ең бастысы, экономикамыз құлдырауына тосқауыл қойылып, халық тұтынатын тауар­ларды молайту керек
Ақша заттармен тиісінше қамтамасыз етілгенде ғана сабанға айналмайды
Біздің тағы бір ұсынысымыз – төл теңгемізді жан-жақты қорғауға саяр еді», – деп төл ақшамызды енгізудің зор пайдасы мен оның ұлттық құндылық болып табылатындығы айтылады.
Ата Заң жолдан тапқан олжа бала емес, ол – батпан-батпан міндет!
Газеттің 1995 жылғы 7 қыркүйектегі №34 (283) санында «Аптаның тамыр бүлкілі» айдарымен жоғарыдағыдай тақырыппен Марат Қабанбайдың мақаласы беріліпті.
«Тамыз айының 30-ында республиканың жаңа Конституциясы қабылданды
Бір ауыздан десе де болады  – сайлаушылардың 90%-ының 89%-ы  Ата Заң жобасын жақтап дауыс берді
Кезінде бүкіл Франция  пір тұтқан генерал де Голльдің Конституциясы  75%  ғана дауыс жинағанын еске алсақ, Ата Заңға бүкіл республика тік тұрып, қол соқты десек, артық айтпаймыз.
…Ең бастысы, бұл Конституция, ең алдымен, республикада тұратын жүзден астам ұлттың тең құқылығын әлемге паш етіп, құжат жүзінде баянды етті
Ал тең құқылық – ұлттар арасындағы тату-тәтті, бейбіт тұрмыстың кепілі деген сөз» деп басталған мақала сол жылы қабылданған Ата Заңның бұрынғы Конституциядан ерекшеліктерін талдап берген екен
Бұл тұста Н.Назарбаевтың орға емес, өрге сүйреп келе жатқанын да айтып өтеді
Автор қазақ үшін енді ерінбей еңбек етіп, ел ертеңі үшін қызмет атқару қажеттігін қадап айтады
«Ел аман, жұрт тыныштығы – ойлап отырсақ, ең алдымен, қазақ жұрты үшін басты да зор табыс
Жер, су, ауа – өзіңдікі
Құқық заңмен қорғалады
Ғасырлар бойы аспанға алақан жайып, осыны жылап тіледік емес пе?! Ендеше, не тұрыс, Абай атамыз өсиет еткендей, «еңбек етсең ерінбей, тояды қарның тіленбей…»
Лев Толс­той жазып кеткендей, басқа ұлттардың артықтығын түзеймін деп кіжінбей-ақ, күніге, минутына өз-өзіңді іштен жан-жақты жетілдіріп, шыңдаған үстіне шыңдай түсу қажет» деп қазақтың жігерін жаныған.
Қазақстан Республикасының мемлекеттік тәуелсіздігі туралы
Бәрімізге белгілі, 1991 жылы Қазақстан әлем елдері алдында өз Тәуелсіздігін жария етіп, егемендікке қол жеткізіп, еңсесін тіктеді
Соған орай «Ана тілі» газетінің 1991 жылғы желтоқсан айындағы барлық нөмірінде сүйіншілеген ақпарлар мен азат елдің арман-мұраты, болашақтағы жоспары көрініс тапқан
Қабылданған қаулылар мен Заңдар да жарияланып отырған
Соның бірі газетіміздің 1991 жылдың 26 желтоқсанындағы №52 (93) санында Қазақстан Республикасының мемлекеттік тәуелсіздігін ресми жариялағаны туралы Қазақстан Республикасы Президенті Н.Назарбаевтың 1991 жылғы желтоқсанның 16-сында Алматыда бекіткен Қазақстан Республикасының Конституциялық Заңынан үзінділер береді.
«Қазақстан Республикасының Жоғарғы Кеңесі Қазақстан халқының еркін білдіре отырып, Адам құқықтарының жалпыға бірдей декларациясында, халықаралық құқықтың жалпы жұрт таныған өзге де нормаларында баянды етілген жеке адам­ның құқықтары мен бостандықтарының үстемдігін мойындай отырып, қазақ ұлтының өзін-өзі билеу құқын растай оты­рып, азаматтық қоғам және құқықтық мемлекет құруға бел байлағандығын басшылыққа ала отырып, бейбітшілік сүйгіш сыртқы саясат жүргізе отырып, ядролық қаруды таратпау принципі мен қарусыздану процесіне адалдығын мәлімдей отырып, Қазақстан Республикасының мемлекеттік тәуелсіздігін салтанатты түрде жариялайды.
*
1-бап
Қазақстан Республикасы – тәуелсіз, демократиялық және құқықтық мемлекет
Ол өз территориясында өкімет билігін толық иеленеді, өзінің ішкі және сырт­қы саясатын дербес белгілеп жүргізе­ді» деп, әрмен қарай заңның бірнеше бабын халық­қа ұсынады.
Тәуелсіздігіміз төлқұжат алды
«Серкесөз» айдарымен «Ана тілінің» 1993 жылғы №5 (169) санында Қазақстан Республикасы Ішкі істер министрлігіне қарасты қосалқы шаруашылықтың жалгері Қайырғазы Елемесовтің «Тәуелсіздігіміз төлқұжат алды» атты мақаласы жарық көрген екен
Бұл мақала ел егемендігін жариялап, өзінің алғашқы Ата Заңын қабылдаған сәтке орай жазылған.
«Мың өліп, мың тірілген» қазақ халқының тарихында қаңтардың 28 жұлдызы – ұлы тарихи сәт, өшпейтін із қалдырған күн деуге болады
Бұл күні тәуелсіз мемлекетіміздің іргетасы нығайып, біз дамыған елдердің қатарына қосылуға ширақ қадам жасадық
Қабылданған Конституциямыз еліміздің, жеріміздің, тіліміздің тұтастығын заң жүзінде бекітіп, аспанкөк тулы Алаш жұртына орасан зор серпіліс, күш-жігер беріп отыр
Өзін қазақпын дейтін ұлы Отанның болашағын ойлаған әрбір азамат тәуелсіздігіміздің төлқұжатындай осы Конституцияны дайындау, оны қабылдау барысына, жалпы, Жоғарғы Кеңес сессиясының жұмысына демін ішіне тартып, дегбірсіздене көз тігіп, көңіл жібергеніне куәмін
Халқымыздың сенімін ақтап, елдік мұраттарды қызғыштай қорыған депутаттарымыздың еңбектерінің еш кетпегеніне мың тәубе
Еліміздің мерейін үстем, ертеңіне сенімін нықтар Жеңістің оңайлықпен келмегенін де білеміз, түсінеміз
Әсіресе, талай жыл теперіш көрген тіліміздің төңірегіндегі, шет жерде қандастарымыздың ахуал-әлеуеті туралы мәселені екшеу қаншама тығырыққа тіреді»  деген оймен басталған мақалада әрмен қарай жас мемлекеттің жүргізіп отырған саясатының әділдігі, оның ішінде ел таңдаған Елбасының зомбылықтан көз ашпаған қазақ елінде тәуелсіз мемлекет орнатуға ұмтылысының қай тұрғыдан алып қарасаң да орынды, заңды екенін республикадағы өзге ұлт өкілдері, тіпті бүкіл әлем мойындап отырғаны айтылады
Сонымен қатар Конституция мен басқа да заңдардың дүниеге келіп, қабылдануында үлкен жауапкершілік жүгін сезініп, қомақты істер атқарған ел азаматтары да тілге тиек етіледі
Сондай арда азаматтардың арқасында тәй-тәй басқан сәбидей жас мемлекет ертеңінің еңселі болатынына сенім білдіріледі.
Тәуелсіздік қастерлеуді қажет етеді
Осындай тақырыппен газетіміздің 1996 жылғы №51 санында (желтоқсанның 19-ы) С.Сыбанбайдың желтоқсанның 16-17-сінде Алматыдағы Республика алаңында Тәуелсіздік күнін мерекелеу рәсімі болып өткені жайлы мақаласы жарық көріпті
Осы жылы Алматыдағы Тәуелсіздіктің бас­ты символы болып саналатын Тәуелсіздік монументі ресми түрде ашылған екен
Оған Елбасы Нұрсұлтан Назарбаевпен бірге Түркия Президенті Сүлеймен Демирел де қатысқан
Елбасы өзінің құттықтау сөзін де сөйлеген
Екінші күні алаңда әскери шеру өтіп, Қазақстан Қарулы Күштерінің барлық түрі қажет болған күнде Отан қорғауға әзір екенін байқатқанын айта келе автор мұнда жиналған біраз қауымның пікірін ортаға салған
Әрине, ол қауымның арасында өршіл-отаншылдар да, өзіндік көзқарасы жоқ қауым да, тіпті өзінің азаттығына риза емес халық та бар екенін айтады
Сөз соңында «…Сонымен, көптен күткен мереке де өтті
Түйгеніміз – өзге жұрт  өте қастерлейтін Тәуелсіздік күнін біз әлі нағыз ұлттық мақтаныш мейрамына айналдыра алмаппыз
Алдағы уақытта есте ұстайтын нәрсе – осы
Ұлт болып ұйып, ел болып бірігейік
Тәуелсіздікті қастерлей білуді де үйренейік, оның бір тірегі – тіл тәуелсіздігі екенін де ұмытпайық…» деп аяқтайды.
Қазақстанның болашағы – қазақ тілінде«Қазақстанның болашағы – қазақ тілінде» деген тақырыппен газеттің 2006 жылғы мамырдың 11-індегі №19 (804) санында «Ана тілі» газетінің бас редакторы Мереке Құлкеновтің қазақ тілінің тағдыры, дамуы мен болашағы жайында Елбасынан алынған сұхбаты жарияланған.
«– …Қазақтың көп тарыққан көші болашақтың нұрлы сапарына түскелі де он бес жыл уақыт өтіпті
Әр жылы ғасырға тең осы ұлы өзгерістер мен жаңарулар заманында қазақ тілі жайы да аз әңгімеге арқау болып жатқан жоқ
Сіз бұл мәселеге әрдайым орнықты көзқарасыңызды білдіріп келесіз
Сұхбатымызды ана тілінің қадір-қасиеті туралы әңгімеден бастасақ» деген сауалға Елбасы тарихқа терең бойлай отырып, былай жауап береді
«Кеңестік жүйе ыдырасымен Еуразияның алып құрлығында қос қанатын кеңінен жайған орыс тілінің үстемдігі бәсеңсіп, бір кездері социалистік жүйеде болған Шығыс Еуропа мен Балтық бойы елдері, Кавказ бен Орталық Азия мемлекеттері кенже қалған жергілікті ұлт тіліне алдымен мәртебе берісті.
Президенттік биліктің буыны бекіп, қабырғасы қатаймай тұрған кезде қабылданған тәуелсіз Қазақстанның тұңғыш Конституциясында, кейінгі Ата Заңымызда да ана тіліміз республикамыздағы жеке-дара мемлекеттік тіл болып танылды
Артынша «Тіл туралы» арнайы Заң қабылдадық.
Қазақ тілінің мемлекеттік мәртебе алуы ел өміріндегі ең маңызды оқиғаның бірі деп білемін.
Соның арқасында біз тіліміздің республикамызда барлық деңгейде қарым-қатынас құралына айналғанын сезіндік
Өйткені егемендікпен бірге халықтың рухы оянды, тарихи жады сілкінді
Бағзы құндылықтарымызға деген қадір-құрметіміз артты.
Есіңізде шығар, Кеңес дәуірінде миллион тұрғыны бар Алматыда жалғыз қазақ орта мек­теп-интернаты болғаны
Тәуелсіздікке қол жет­кізген кезден бастап, қазақтар, негізінен, балаларын өз тілінде оқытуға көшті
Мектепке оқушы сыймай, үш ауысымда сабақ жүргізіп, жаңа мектеп салуға қаржы жетпей дағдарған сәттеріміз әлі көз алдымда.
Қазір ол қиындықтың бәрі артта қалды
«Орыс тілін неғұрлым жетік игерсек, коммунизмге соғұрлым тез барамыз» деген Хрущевтің сыңаржақ қағидасы негізінде тың игеру жылдары Арқадағы облыстарда 700-ден астам қазақ мектебі жабылған
Бүгінде түгелге жуық қайтадан ашылды
Соны технологияға сай жабдықталған қаншама жаңа мектеп ірге көтерді
Мұның бәрі қазақ тілінің қамы емес деп кім айта алар?!
…Еліміз көпұлтты мемлекет болған соң тіл мәселесін тізеге салып шешуге болмайтынын да ұмытпаған абзал» деп жауап берген Елбасымен болған сұхбат мұнан әрі сәулеті мен дәулеті сай Астана қаласының болашағы, «Тілдерді дамыту туралы 2001-2010 жылдарға арналған мемлекеттік бағдарлама», әліпби ауыстыру, тіл білімі саласындағы кемшіліктер мен жетістіктер, ономастика, «Мәдени мұра» мемлекеттік бағдарламасы төңірегінде өрбіген
Елбасы өз сөзін «Тарих толқынында» атты кітабында «Дауға салса – алмастай қиған, сезімге салса – қырандай қалқыған, ойға салса, қорғасындай балқыған, өмірдің кез келген орайында әрі қару, әрі қалқан болған, әрі байырғы, әрі мәңгі жас, отты да ойнақы Ана тілінен артық қазақ үшін бұ дүниеде қымбат не бар екен?! Ғасырлар бойы қазақтың ұлт ретіндегі мәдени тұтастығына ең негізгі ұйытқы болған – оның ғажайып тілі» деп жазғанын айта келе, «Бұл халқым деп, қабырғалы қазағым деп, тайсаң – тағаң, тарықсаң панаң боламын деп айтқан имани сөзім!» – деп аяқтайды.
