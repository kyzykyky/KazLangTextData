Нұрлыбек САМАТҰЛЫ,  «Таң-Шолпан» журналының бас редакторы:
– Бізге «-ов», «-ев»-тен арылатын уақыт әлдеқашан жеткен
Бірақ біздің самарқау қазақ бұл жөнінде ойланатын түрі жоқ
Оны Үкіметке үндеу тастамай-ақ әр қазақ өзі істеуі қажет
Егер істемесе, мемлекет міндеттесін
Өйткені бұл істің әрбір қазақ үшін де, мемлекет үшін де маңызы зор
Ал енді кейбіреуіміз «-ов»-ты алып тастаған себепті, басқалар өз аты қайсы, әкесінің аты қайсы екенін білмей, шатасып жатады
Мұндай жағдайда бізге әкесінің атына ұлы, қызы деген сөзді қоссақ жеткілікті
Ал кейбіреуміз «тегі» деген сөзді қосып жүрміз
Алайда, бұл сөз атасы деген мағынаны білдірмейді
Оның мағынасы тым тереңде
Сондықтан атасының атына «тегі» деген сөздің орнына «ата» деген сөзді қоссақ деймін
Мысалы, Арман Асылбекұлы Дүйсената
Сонда -вич  жалғауының орнына «ұлы», «-ов»-тың орнына «ата» деген әдемі сөз орныға қалады.
Әрине, ниет жақсы-ақ
Бірақ, қазақша әдемі аттарының өзі орысшаланып кеткендер көп
Сондықтан есі бар ата-аналар балаларының кезінде қате кеткен аттарын осы бастан түзеуі керек
Өйткені ертең бала есейген соң құжаттарыға байланысты  шаруасы көбейіп кетеді.
Сонымен бірге қазір кейбір қандастарымыз баласына қайдағы бір түсініксіз ат қоятын болып жүр
Бұрыннан-ақ халқымыз қойған әрбір есімнің өзіндік мәні мен мағынасы болған
Қазақ тіпті итке де мағыналы ат қойған ғой
Сондықтан балаларымызға мән-мағынасы айқын ат қояйық.
Қанипаш МӘДІБАЙ, филология ғылымдарының докторы:
– Біздің жазба дәстүрімізде аты-жөнді жазудың қалыптасқан белгілі бір үлгісі жоқ қой
Бірақ тіліміздің заңдылықтарына, ұлттық ерекшелігімізге, өмір салтымызға орай ұлы, қызы дегенді қосу жөн сияқты
Мысалы грузиндерде   -гадзе немесе -швили болып келеді
Кей адамдардың есімдері қыз балада да, ұл балада да кездесіп жатады
 Сондықтан шатаспас үшін ұлы, қызы дегенді қосып жазған дұрыс.
Бұл ХХ ғасырдың басында жарық көрген  кейбір басылымдардағы аты-жөннің берілу ерекшеліктерін, одан бұрынғы жазғандарды да саралап,  ойланатын мәселе
Дегенмен «-ов» пен «-ев»-тің ешқандай да қажеті жоқ.
Шоқан ШОРТАНБАЕВ, аға оқытушы:
– Тәуелсіздік алғалы бері «-ов», «-ев»-тің жазылуына қарсы шығушылар бар
Сол кезден бастап  тегімізді қалай жазамыз дегенді қазақ баспасөзі көтеріп, оған жұртшылық үн қосты
Сонда Шерхан Мұртаза, Бауыржан Момышұлы, Аманқос  Мектептегі үлгісінде жазу сияқты ұсыныстар айтылды
Бірақ әлі күнге бір ізге түспей келеміз
Мұның себебі жеке азаматтардың немқұрайлылығынан деп ойлаймын
Өз аты-жөнімізді жөнге келтірмесек, орыстан қалған қисынсыз «-ов», «-ев»-тен арыла алмасақ,  қазақтығымыз қайда?  Дегенмен қазір көп қолданылып жүргені – өзінің атын бірінші, әкесінің атын екінші жазу
Мәселен, Қанат Серікбай, Аян Бұлытай деген сияқты
Меніңше, «-ов», «-ев»-ты алып тастап, әке атын жазу дұрыс.
