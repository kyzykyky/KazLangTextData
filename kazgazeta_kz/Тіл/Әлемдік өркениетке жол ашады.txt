Тараз қаласына іссапармен келген қазақ жазуын латын графикасы негізіндегі жаңа ұлттық әліпбиге көшіру жөніндегі республикалық жұмысшы тобының мүшесі, Ш.Шаяхметов атындағы Тілдерді дамытудың республикалық үйлестіру-әдістемелік орталығының директоры Ербол Тілешовпен Жамбыл облысы жұртшылығының зиялы қауым өкілдері және жастарымен кездесу болды.
Жамбыл облысы әкімдігінің Тілдерді дамыту басқармасы ұйымдастыруымен өткен жиында қатысушылар қуанышты сезім үстінде болды және ел руханиятындағы жаңалықты күн – тарихи сәтпен бірін-бірі қызу құттықтап жатты.
Белгілі публицист, «Қазақстан-Тараз» телеарнасының директоры, модератор Төлепберген ­Мейрамбек қазақ жазуының латын әліпбиіне көшуі мәселесі бір күнде болмағанын, Қазақстан Республикасы Тәуелсіздігінің алғашқы кезеңінде-ақ бұл мәселенің қозғалғаны, Елбасының «Болашаққа бағдар: рухани жаңғыру» мақаласында нақтыланып, таяу жылдардағы міндеттердің айқындалғаны, оның бүкілхалықтық қызу талқылауға жалғасқанын мерекелік салтанатты леппен таратып айта келіп, сөз тізгінін Е.Тілешовке берді.
Ол өз кезегінде латын графикасы негізіндегі жаңа ұлттық әліпбиге көшіру жөніндегі республикалық жұмысшы тобының соңғы уақыттағы атқарған жұмыстарына кеңінен тоқталды
Жұртшылық, ­зиялы қауым, ғалымдар тарапынан әр алуан ұсыныстардың көп болғаны, оның барлығы дерлік жұмысшы тобында қаралып сараланғаны айтылып, әлемдік тәжірибедегі харіп ауыстырудың принциптері таратылып баяндалды
Елбасы Н.Ә.Назарбаевтың қазақ тілі әліпбиінің кириллицадан латын графикасына көшуі туралы Жарлыққа қол қоюы енді кезеңдік атқарылуға тиісті жұмыстарға жол ашқаны, бұл міндеттерді орындауда тілші, әдіскер ғалымдардың мойнында үлкен жауапкершіліктің жүгі барлығы, білікті кадрлардың дайындалуы мәселесі ортаға салынды.
«Нұр Отан» партиясы Жамбыл облыстық филиалы төрағасының орынбасары Тілеумұрат Шәбден партия филиалы тарапынан атқарылған қолдау жұмыстарына тоқталып, жұртшылықтың бұл тарихи бетбұрысты кезеңді жақсы тілек-ниетпен, үкілі үмітпен қолдап отырғанын жеткізді
«Латын әліпбиіне көшу әлемдік өркениетке, технологияға, ғылымға жол ашады
Жастардың латын әліпбиін игеруі, қолдануы еш қиындық туғызбайды
Өйткені олар қазірдің өзінде үш тілділік негізінде мектепте бұл қаріптермен жақсы таныс
Енді оның емлелік ережелері арнайы қарастырылуы қажет
Әрине, латын әліпбиіндегі қазақ жазуының кезең-кезеңімен енгізілуі үлкен жауапкершілікті, байыпты, айқын бағытты жұмысты қажет етеді» деді.
Бұдан соң сөз алған М.Х.Дулати атындағы Тараз мемлекеттік университетінің проректоры, тарих ғылымының докторы, профессор Абдуалы Асқар Елбасы Жарлығының шығуына байланысты ендігі жерде көлденең сөздің тоқтатылуы қажеттігі, оның орнына жауапкершілігі мол жұмысты жүзеге асырудың тиімді, ғылыми негізді жолдарын қарастыру туралы ой қозғады
Бұл ретте университетте кезең-кезеңімен жұмыстар атқарылатыны, ендігі жұмыс тобына маман ғалымдарды тек орта­лықтан ғана жинақтамай, облыс орталықтарындағы жақсы маман ғалымдарды да тарту керектігін біл­дірді
Рас, жастар латын қарпіндегі қазақ жазуын тез қабылдар, оған шүбә жоқ, ал ауылдағы орта жастағы, жасы ұлғая бастаған адамдарды латын қарпіндегі қазақ жазуына тарту үшін белгілі бір бағытта тиімді жұмыстардың ұйымдастырылуы, олардың назардан тыс қалмауы жайын көпшіліктің назарына ұсынды.
Жақында ғана 50 жылдық мерейтойын атап өткен Тараз мемлекеттік педагогикалық институтының қазақ филологиясы кафедрасының меңгерушісі, педагогика ғылымының докторы Тұрсынай Әбдіқадырова латын қарпіне көшу туралы алғашқы жоба талқыланғаннан кейін-ақ оқу орнында латын әліпбиінің ғылыми негіздері мен практикалық қолданысы, маман кадрларды дайындау жөнінде арнайы орталықтың ұйымдастырылғанын айтты
Қазіргі таңда университеттің оқытушылары жаңа әліпбиге көшуді қолдап, өз тараптарынан белсенділік танытуда
Жаңа әліпби бүгінде Тараз мемлекеттік педагогикалық университетке айналған жоғары оқу орнына маман кадрлар дайындауда үлкен міндеттер жүктейтінін білдірді.
М.Х.Дулати атындағы Тараз мемлекеттік университетінің профессоры, филология ғылымының докторы Құлбарақ Сәмен қазақ жазуының латын қарпіндегі әліпбиге көшуі жөніндегі мәселе жұртшылықтың арасында кеңінен талқыланғаны, олардың қолдайтындығы туралы айта келіп, тарихи шешімді сәтте көпшілікті ұлттың жаны – мемлекеттік тілдің, латын қарпіндегі қазақ жазуының жанашыры, патриоты болуға шақырды.
Жиында жастар атынан ой-пікірін білдірген республикалық тіл байқауының жеңімпазы Бақтияр ­Бекназаров бүгінгі жалынды жастардың мемлекет саясатын бірауыздан қолдайтынын, өздерінің мойнына жүк­телген жауаптылықты жақсы сезі­нетінін, ел келешегінің жүрегі Отан деп соққан жастармен байланысты екенін тілге тиек етті.
Елбасы Н
Ә.Назарбаевтың қазақ жазуының латын әліпбиіне көшу ­туралы Жарлығын үлкен қуанышпен, келешекке деген нық сеніммен қарсы алған жұртшылықтың жарқын ықыласы жиында айқын танылып тұрды.
Сәмен Оразғалиұлы
Тараз
