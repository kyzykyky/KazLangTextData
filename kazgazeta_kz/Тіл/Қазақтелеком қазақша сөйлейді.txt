 Ел Президенті «Қазақстан жолы-2050: бір мақсат, бір мүдде, бір болашақ» атты биылғы Жолдауында «ұлттың ұйытқысы болар қазақ тілі бүгінде ғылым мен білімнің, интернеттің тіліне айналды» деп мемлекеттік тілдің маңызына ерекше тоқталған болатын
Расында, бүгінгі күні қазақ тілін дамытуға әр сала өз үлесін қосуда
Құрылғанына 20 жыл толған «Қазақтелеком» АҚ ұлттық компания­лар арасында алғашқылардың бірі болып мемлекеттік тілді ­дамыту­да нақты қадамдармен және жемісті нәтижелермен көзге түсіп жүргенін айта кеткен жөн
Осы орайда «Қазақтелеком» АҚ-ның Атырау облыстық филиалында атқарылып жатқан бірқатар жұмыстар жайлы сөз қозғауды жөн көрдік
Мәселен, 2014-2016 жылдарға арналған Мемлекеттік тілді енгізу және дамыту бағдарламасы бойынша Атырау филиалы ұйымдастыру-техникалық шараларын жүзеге асыруда
Әуелі, қызметкерлердің қазақ тілінде еркін сөйлеп, сауатты болуы басты назарға алынды
Себебі компания қызметкерлерінің тілдік әлеуетін дамытуды басты мақсат еткен.
Бұл мақсатқа қол жеткізу үшін компания ісқағаздарында мемлекеттік тілді толық деңгейде пайдалану, телекоммуникация қызметінде тұтынушыларға өтініш жасаған тілінде қызмет көрсету, қазақ тілін ұлтаралық қарым-қатынас құралы ретінде насихаттау бағытында мәдени-көпшілік шаралар ұйымдастыру, телекоммуникация және байланыс саласының терминологиялық базасын жүйелендіру және әрі қарай дамытуға ұсыныстар беру, ақпараттық және коммуникативтік технологияны белсенді пайдалану жұмыстары іске асырылуда.
Қызметкерлердің мемлекеттік тілді еркін меңгеріп кетуіне де барлық жағдай жасалған
Мәселен, олар үшін Қоғамның корпоративтік «Тілтаным» сайты жұмыс істейді
Соңғы бес жылдан бері оқу порталына тіркелген қызметкерлер «Қазақтелеком» АҚ филиалы – «Инфокоммуникациялық технологиялар академиясы» дирекциясы әзірлеген «Ағылшын тілі», «Іскери ағылшын тілі», «Қазақ тілі іскери қатынас үшін (бастауыш деңгей және инфокоммуникациялық, коммерциялық бағыттағы қызмет­керлер үшін жалғастырушы деңгей)», «Мемлекеттік тілде ісқағаздарын жүргізу (бастауыш, жалғастырушы, жетілдірілген деңгейлер)» курстарын қашықтықтан меңгеріп жатыр
Оқу курсы аяқталған соң оларға тиісті сертификаттар беріледі
Бұл курстың артықшылығы, қызметкерлер өндірістен қол үзбей, қажетті білімдерін ала алады.
Мемлекеттік тілді үйренуде көптеген артықшылыққа ие жүйелердің тағы бірі – вебинар
Ол қоғамның ИКТА дирекциясымен интернет арқылы нақты уақыт тәртібінде онлайн-кездесу, семинар, конференциялар ұйымдастыруға арналған құрал
Интернет-технологиялардың қарқынды дамуы корпоративтік орта, қызметкерлерді оқыту саласындағы іс-шараларды виртуалды кеңістікте өткізуге жол ашатыны анық
2013 жылдан бастап бұл оқу жүйесі бойынша филиалдың мемлекеттік тілді енгізу жөніндегі мамандары мен менторлары трансферт курстардан өтіп келеді
Сонымен бірге филиал қызметкерлеріне салалық терминологиялық лексиканың негізінде әзірленген «Кәсіби қазақ тілі» электронды оқулығы таратылып, жұмыс үстелдеріне орнатылғанын айта кеткен жөн.
Атырау филиалында қазақтілді көпдеңгейлі оқыту жүйесі бойынша курстар өтеді
Оған биыл 153 тыңдаушы қатысты
Қызметкерлердің тілдік деңгейін көтеру мақсатында көпдеңгейлі оқыту жүйесіне негізделген «Лексикалық-фразеологиялық өлшемдер» топтамасы оқытылады
Жыл сайын мемлекеттік тілді меңгерудің негізгі жүйесі – Қазтест талаптарына негізделген салалық тест сұрақтары бойынша тестілеу жүргізіліп, қызметкерлердің мемлекеттік тілді меңгеру деңгейі анықталып отырады
Бұл да бір жағынан қызметкерлердің мемлекеттік тілді жетік меңгеруіне көмектесетіні анық.
Тағы бір айта кетерлігі, филиалдың сервис және анықтамалық-ақпараттық қызметтері (160, 165 және т.б.) мамандарының тұтынушылар талап еткен жағдайда мемлекеттік тілде жауап беруі тұрақты қадағаланып отырады
Яғни арнайы бағалау парақтары әзірленіп, онда операторды бағалау өлшемдерінің бірі ретінде мемлекеттік тілді білуі ескеріледі
2013 жылдан бастап сервистік қызмет көрсету бөлімшелерінің қызметкерлерін аудиобақылау және тікелей бақылау жұмыстары қолға алынды
Ал сапа сарапшыларының (www.165.kz сайты) бағалау нәтижелеріне сүйенсек, «операторлардың тұтынушымен түсінісу тілін білу» көрсеткіші 90%-ды құраса, орташа көрсеткіш 95%-дың межесіне жетті.
Мемлекеттік тілдің кең ауқымда насихатталуына өткізілетін ұжымдық шаралар да маңызды
Батыс аймақтық көшпелі семинарлар, мемлекеттік тілді енгізу мен дамыту үдерістерін қолдау бағытындағы конкурстық шаралар, Тілдер күні, Наурыз мерекесі, «Ең үздік іс жүргізуші», «Ана тілі аруы», «Ең үздік байланыс қызметкері», «Ең үздік блок командасы» және т.б
шаралардың да мемлекеттік тілдің қолданыс аясын кеңейтуге ықпалы зор
«Қазақтелеком» АҚ-ның мемлекеттік тілді меңгерген сервис желісінің үздік маманы-2011», «Ең үздік техникалық блок қызметкері-2013» республикалық байқаулары мен «Үздік КТК командасы – 2012», «Қазақтелеком» АҚ-ның 20 жылдығына арналған «Телеком жұлдыздары» атты қазақ әндері аймақтық байқауларында және Тілдерді дамыту басқармасының «Тіл шебері» атты үш тілді еркін меңгерген жастар арасындағы облыстық байқауында ­Елена Солодовникова, Алексей Тудаков, «Жайық толқыны» командасы, Аманжол Әбуов, ­Эльвира Мырзағалиқызы, Жанар Жаңабаевалар жүлделі орындарды иеленіп, мемлекеттік тілдің мәртебесін биіктетуде өз үлестерін қосып келеді.
Жуырда ғана Атырау ОТД базасында «Қазақтелеком» АҚ-ның филиалдары – Атырау, Ақтөбе, Батыс Қазақстан, Маңғыстау облыстық телекоммуникация дирекциялары мен «Алыспен байланыс» бірлестігінің Атырау филиалында құжаттардың екі тілде дайындалуын қамтамасыз ететін қызметкерлер мен мемлекеттік тілді енгізу мамандарына арналған аймақтық көшпелі семинар өтті
Семинарда үстіміздегі жылдың қаңтар айында Басқарма шешімімен бекітілген «Қазақтелеком» АҚ мемлекеттік тілді енгізу мен дамытудың 2014-2016 жылдарға арналған (IІ кезең) бағдарламасының басты міндеттері мен мақсаттары таныстырылып, көпдеңгейлі оқыту жүйесі бойынша мемлекеттік тілді оқыту үдерісінде заманауи технологияларды пайдалану, оқыту инновациялық әдісі, «Қазақша сұхбат» электронды оқу құралының мүмкіндіктерін пайдаланудың тиімді жолдары, корпоративтік «Тілтаным» порталының жаңалықтары мен артықшылықтары талқыланды
Атырау ОТД мемлекеттік тілді оқытуда интербелсенді әдістердің бірі саналатын тимбилдинг ұйымдастырылды.
Атырау облыстық телекоммуникация дирекциясындағы «Мемлекеттік тіл кешені» қажетті материалдық-техникалық, оқу-әдістемелік базасымен толық жабдықталған
Мұнда мыңнан астам кітап, әдістемелік көмекші құралдары бар кітапхана бар
Сонымен бірге мұнда «Қазақтелеком» АҚ әзірлеген барлық әдістемелік құралдар мен сөздіктер, кәсіби лексикалық-фразеологиялық минимумдар жинақталған
Бұл ретте, Атырау облысы Тілдерді дамыту басқармасының еңбегі зор дер едік
Өйткені олар сөздік кітаптармен, танымдық әдебиеттермен тұрақты қамтамасыз етіп қана қоймай, қызметкерге күнделікті жұмыс барысында оқу құралдарын тиімді пайдалануға ұсынады.
Компания мемлекеттік тілді білуді қызметкерлеріне бірінші талап ретінде қояды
Мәселен, азаматтарды жұмысқа жаңадан қабылдау кезінде мемлекеттік тілді енгізу және дамыту жөніндегі комиссияның қатысуымен міндетті түрде электронды тестілеу және әңгімелесу өтеді
Ал жұмысқа қабылданған соң әр қызметкердің лауазымына байланысты лауазымдық нұсқаулықтарында мемлекеттік тілді білу деңгейі белгіленеді.
Филиалда көрнекі ақпараттың екі тілде жазылуын және олардың тілдік нормаларға сәйкестігін тексеру рейді тұрақты жүргізіліп келеді
Бұл да мемлекеттік тілді енгізу және дамыту жөніндегі комиссия тарапынан қатаң бақылауға алынған.
Ісқағаздарды мемлекеттік тілде жүргізуді енгізу үдерісінде құрылым­дық бөлімшелердің маңызы зор
Айталық, «Өзіңнен баста!» ұранымен әр құрылымдық бөлімше қызметке­рі өз жұмыс құжаттары базасында­ғы құ­жаттарды бір мезгілде екі тілде дайын­дауға көшкенін тілге тиек етуге болады.
Филиалдың барлық қызметкерлері қоғамның «Мемлекеттік тіл – менің тілім» мен филиалдың «Қазақ тілін енгіземіз» дерекқорларын тұрақты қолданып келеді
Дерекқорға филиалдың мемлекеттік тілді енгізу жөніндегі мамандары түрлі айдарлармен («Сәрсенбі – мемлекеттік тіл күні» бетшесі, «Анамның тілі» электронды газеті, «Мемлекеттік тіл» бұрышы) тілімізді насихаттауға арналған материалдар әзірлеп орналастырып отырады.
Сонымен бірге өзге ұлт өкілдеріне мемлекеттік тілді үйренуге ынталандыру шаралары да қарастырылған
Филиалда ісқағаздарын жүргізуде мемлекеттік тілді қолданғаны үшін өзге ұлт өкілінің қызметкерлеріне 5-10% үстемеақы белгіленген.
Тәуелсіз Қазақ елінің мәдениеті мен ана тіліміздің тұғыры биік болуы керек
Сондықтан мемлекеттік тілдің қай салада болмасын қолданыс аясын кеңейту баршамызға міндет болғаны абзал
Міне, осы тұрғыда еліміздегі телекоммуникация саласының жетекші компанияларының бірі «Қазақтелеком» АҚ алдына үлкен міндеттер қойған
2014-2016 жылдарға арналған компанияның мемлекеттік тілді енгізу және дамыту бағдарламасының өзі бүгінгі күні оң нәтиже беріп келеді
Бүгінгі заман талабына сай жоғары сапалы қызмет көрсетуді басты бағыт етіп алған «Қазақтелеком» АҚ-ның Атырау филиалы алдағы уақытта да мемлекеттік тіл саясатын жүзеге асыра бермек.
АТЫРАУ
