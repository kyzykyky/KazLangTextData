Ұлтаралық достық, этносаралық татулық, достық мәселесін айтқанда, тілді айналып өте алмаймыз
Өйткені бір тілдің төңірегіне топтасу түсінісуімізге, бір-бірімізді тереңірек ұғынуымызға жол ашатыны мәлім. 
Мемлекеттік тіліміз – қазақ тілі елімізде барша азаматтар үшін ұлты мен нәсіліне қарамастан темірқазық тілге айналуы керек
Басқаша болуы да мүмкін емес
Олай дейтін себебіміз, мәселен, өркениетті елдердің қай-қайсысына барсаңыз да, мемлекеттік тілдерінің үстем екенін байқайсыз
Сол елдің барлық азаматтары бір тілде сөйлеп, бір тілде тіршілік жасайды
Ал, бірақ ұлттары әртүрлі болуы мүмкін
Демек, мемлекеттік тілдің өзі қоғамды топтастырып, елді біріктірудегі тигізер үлес-салмағы аз емес
Осы тұрғы­дан келгенде мемлекеттік тілді ар­дақтап, құрметтеуді әрбір қоғам мүшесі саналы түрде үйренсе дейсің
Президентіміздің жуыр­дағы мақаласында санамызды өзгерту жайында жақсы айтылды
Сананы өзгертудің бір ұшы мемлекеттік тілге деген оң көзқарасыңды орнықтырып, соған сай әрекет етуге көшуде жатқан жоқ па?!
Еліміздің ұлтаралық саясаты – достыққа, бірлік пен ынты­маққа негізделіп келеді
Бұл дұрыс
Бірлік бар жерде – тірлік бар
Ал енді осы құндылықтар арқылы қоғам мүшелері қазақ тілі­нің дәрежесін арттыруға күш салып, белсенділік танытулары керек-ақ
Бірақ ондай белсенділік әзірге байқал­май келе жатқанын несіне жасы­райық
Бұған қашан және қай уақытта жетеміз? Жету үшін соған деген ниет, ықылас та, ең бастысы қолдау керек
Әрбір азамат мемлекеттік тілді мең­геріп алуды өзі үшін парыз деп білсе және соған мақсатты түрде әрекет жасаса, нәтиже де ойдағыдай болады.
Ашығын айтайық, қазақ тілін үйренуге көбі әлі де сел­қос, немқұрайлы қарап жүр
Қазақша сөйлеп жүрген өзге ұлт өкілдері бар, әрине
Мем­лекеттік тілге басымдық берген елдің тұтастығы қашанда берік болады
Бұл қоғамның бірлікте болуына да әсерін тигізеді
Елбасымен жүздесуінде жазушы Смағұл Елубай ағамыз жақсы айтты
Біз қазір біртілді болмауымыздан екіге бөлініп отырмыз деп
Шын мәнінде солай
Қазақтілділер бір бөлек, орыстілділер бір бөлек кеңістікте өмір сүруде
Осы мәселені мемлекеттік тіліміздің мүддесіне орайластырып шешетін кез келген сияқты.
Екінші бір мәселе, Кеңестік кезден қалған түсінік пе, біз мемлекеттік тілімізде батыл сөйлеп, кеңінен қолдануды үйрене алмай келеміз
Мұның да өз әсері бар
Көп жағдайда қазақ тілінің мәртебесі биік екені білінбей қалып жатады
Осыны қаперімізден шығармасақ екен
Қоғамның өзі мемлекеттік тілді өркендетіп, туын биікке көтеруге серпіліс жасауы керек.
Алдымызда 1 мамыр – ­Қа­зақ­стан халқының бірлігі күні
Бірлігімізді бекемдей түсу үшін еліміздегі барша азамат­та­рымыздың мемлекеттік тілді меңгергені ауадай қажет
Бәріміз тіліміздің насихатшысы, ардақ­таушысы болайық
Тіл – татулық тірегіне айналсын
Бір шаңырақ астында жарасымды тіршілік кешіп жатқан ел қазақ тілін жаппай меңгеруге күш салса, «бір ұлт – бір ел» ұстанымын жүзеге асырған болар еді.
Дәуіржан Төлебаев
