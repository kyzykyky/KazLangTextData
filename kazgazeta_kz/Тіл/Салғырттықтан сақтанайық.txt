«Ана тілі» газетінің №4 (1262) 2015 жылдың 29 қаңтар – 3 ақпан шыққан санында ауылшаруашылық ғылымының докторы, профессор, Қазақстанның еңбек сіңірген қайраткері М.Қойшыбаевтың «Салғырттық пен сауатсыздық ғылыми еңбектерде етек алып барады» деген мақаласы шықты
Осыған орай пікір білдіруді жөн көрдім
Автор мақалада ғылыми еңбектерде, әсіресе ғылыми-практикалық конференцияларға орай шығарылатын жинақтарда кететін орфографиялық, стилистикалық өрескел қателіктерді сөз етеді

Бүгінгі күні елімізде ғылымды дамытуға үлкен мән беріліп, соған арналған салалық бағдарлама да қабылданғаны белгілі
Жыл сайын ғылыми орталықтар мен зертханалар ашылып, отандық ғылым әлеуеті кеңейіп келеді
Тіпті Елбасының өзі ғылымға баса назар аудару керектігін жыл сайынғы Жолдауларында да тілге тиек етеді
Бұның барлығы қуантарлық жайт
Алайда ана тілімізде басылып жатқан ғылыми мақалалар мен еңбектердің деңгейі көңіл көншітпейді
Бір-бірімен үйлеспейтін сөз тіркестері мен сөйлемдер, орфографиялық, стилистикалық қателер қарапайым адам тұрмақ, автордың өзін жаңы­лыстырып жатады
Бір сөзбен айтқанда ғылыми еңбектердегі тікелей аударма, мәтіндердің сауатсыз жазылуы ана тіліміздің қадір-қасиетін кетіріп, бүгінгі ғалымдар мен жастарды ана тілімізге салғырттықпен қарауға үндеп тұрғандай
Сондықтан қазір біз қазақ тілін ғылымның қай саласында болмасын бәсекеге қабілетті ете алмасақ, 10-15 жылдан кейін ана тіліміздегі мақалаларды оқып түсіне алмайтын күй кешуіміз ғажап емес.
Қазақ тілінде жарық көрген ғы­лыми еңбектердегі өрескел қателерге кім кінәлі деген заңды сұрақ алдымыз­дан шығады
Түптің түбінде бұл сауалдың жауабы сауатсыз жазылған оқулықтарға келіп ті­реледі
Автор бұл мақалада жоғары оқу орындары оқулықтарында кеткен қа­телерді жіктеп, сөз етеді
Ал мұндай қателіктер мектеп оқулықтарында да, әсіресе математика, физика, биология, химия оқулықтарында қаншама?! Бұл бір жағынан сол ғылымға ден қойған оқушының қызығушылығын төмендетпесе, арттырмайтыны анық
Міне, осыдан студенттер болсын, оқушылар, тіпті ғалымдар тарапынан «қазақ тілі ғылым тілі емес» деген негізсіз уәждерді естіп жатамыз
Қазақ тілі – әлемдегі ең бай тілдердің бірі
Мәселе оны ғылымның тіліне айналдыра білуде, ғылыми еңбектердегі әрбір сөз бен үтір, нүктесіне мән беруде, қазақ тілінің заңдылықтарына бағындыра білуде
Ғылымда ең әуелі осындай мәселелер назарға алынып, мақаланың сауатты жазылуы сараптамадан өтсе құба-құп.

Г.ҚОЙЖАНОВА, 
А.Қауранбекова
№12 мектеп-гимназиясының мұғалімдері
ТАЛДЫҚОРҒАН
