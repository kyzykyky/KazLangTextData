Шерубай Құрманбайұлы, 
филология ғылымының докторы,
профессор, ҚР ҰҒА-ның 
корреспондент-мүшесі
Күні кеше ғана Президенттің Жарлығымен жаңа әліпбиіміздің нұсқасы бекітілді
Осы кезге дейін әліпбидің екі нұсқасы ұсынылғанын білеміз
Біріншісі – қосар әріптермен яғни диграфтармен берілген әліпби, ал екіншісі – апострофтармен берілген әліпби
Осы екі әліпбиді де тіл мамандары, көпшілік өте қызу талқылады
Талқылау барысында көптеген ұсыныстар, сын-пікірлер айтылды
Ұсыныс-пікірлердің ескерілгені жаңа әліпбидің өзгертілген нұсқасынан анық байқалады.
Жаңа әліпбидің төбесіндегі дәйекше алты әріпке қойылды
Ал Ч мен Ш қосар әріп арқылы берілген
Қалған әріптер сол күйінде қалды
Өйткені олардың барлығы осы уақытқа дейін жан-жақты талқыланған
Бастысы бір дыбысқа бір таңба сәйкес келіп тұр
Сондықтан бұл әліпби алғашқы нұсқаларына қарағанда едеуір жетілдірілген деп айтуға болады.
Әліпбиіміздің тіліміздің дыбыстық жүйесіне қаншалықты шақ, қаншалықты дыбыстарымыз дәл келетіндігін оны қолданысқа енгізіле бастағанда анық көретін боламыз
Ендігі мамандардың алдында тұрған ең үлкен міндет емле сөздігі мен орфоэпиялық айтылу сөздіктерін сауатты және қысқа мерзімде жасау
Халықаралық терминдерді, кірме сөздерді тіліміздің дыбыстық жүйесіне икемдеп жазу да өте маңызды.
Сөз соңында айтарымыз, әліпбиіміздің қандай да бір кемшіліктері, ескерілмеген тұстары болып жатса алдағы уақытта реттеліп бір жүйеге келеді деп ойлаймыз
Әліпбидің өзгертілген нұсқасы қабылданды
Оны жетілдіру, тілімізге икемдеп қолдану, осы әліпбиді өзіміздің ұлтымыздың, тіліміздің мүддесіне сәйкес пайдалану бәріміздің ортақ міндетіміз
Әліпбиіміздің қадамы құтты болсын дейміз.
