«Ана тілі» газетінің биылғы №10 (1164) санында жарық көрген журналист Исатай Қорғанбаевтың «Шаңырақ шуағы
Он төрт баланы өмірге әкелген Ардақты ана Ағатай Мәнтаева шерткен сыр» атты мақаланы оқып, қолыма еріксіз қалам алдым
Мақалада айтылғандай, расында да қазіргі кезде «Тоғыз баласы бар екен» деген сөз ертегіге айналып барады
Мұның бірнеше себебі бар
Қазір біз сөзімізге «еуро» деген жалғауды жалғамасақ тамағымыздан ас өтпейтіндей көрінеді
Тіпті ісімізді де сол «еуростандартқа» сәйкестендірмесек, біреу бізге қабақ шытып қарайтындай көрінеді
 Сондықтан қоғамымызда бұл сөздің жерсінбеген жері аз
Өзгенің жылтыраған дүниесін өзгертпей, сол қалпында бойымызға сіңіріп алатын әдетіміз емес пе? Сол сияқты соңғы кездегі қазақ әйелдерінің Батысқа еліктеуі санымыздың өспеуіне кедергі келтіріп келеді. 
Өзім кеңестік кезеңнің жақсылығын да, жамандығын да көрген адаммын
Осыдан отыз-қырық жылдай бұрын халық санын көбейту үлкен мәселеге айналарын білмеппіз де
Өйткені өзім туып-өскен ауылда 4-5 балалы отбасы ілуде бір кездесетін
Ес біліп, етек жапқалы бері ауылда тұратын аналарды еске алсам, қай-қайсысы да 6-7 немесе 10, тіпті одан да көп баланы дүниеге әкелген алтын құрсақ аналар еді
Қазір сол балалардың бәрі де елге қызмет атқарып, әр­қайсысы өзінің шығар биігін тауып алды.
Бүгінгі таңда көптеген аналар бала туу жайында әңгіме қозғала қалса, «Мен бала туамын ба, әлде жұмыс істеймін бе?» деп дүрсе қоя береді
Бұл Батысқа еліктеудің бірден-бір көрінісі
Айтатын жалғыз ғана сылтауы бала тәрбиелеудің, асыраудың қиындығы, көп балалы болу үшін қалта қалың болу керектігі
Әр баланың несібесін Алла тағала алдын ала пешенесіне жазып қоятынын бұларға түсіндіру қиын
Олардың тағы бір ойлайтыны, ешкімге тәуелсіз болу
Осы ұстаныммен жүрген жас аналар күйеуінің кейбір мінезін көтергісі келмей, ажырасып-ақ тынады
Сөйтіп, жалғызбасты аналардың тізімін толықтырып жатыр
Мұның арты айтпаса да түсінікті, әкесіз тәрбиеленген бала, ер мінезін көрмеген боркемік кеуде ұрпақ, тағысын тағылар.
Реті келгенде айта кету керек, ананы босандырып алатын ақ халатты абзал жандарға өкпеміз қара қазандай
Олай дейтінім, осыдан екі-үш жыл бұрын менің бір келінім толғақ келіп, босанатын уақыт таянғанда әлгі ақ халаттылардың алдына барса, олар қара аспанды төндіріп: «Ойбай, сен өзің босана алмайсың, кесіп аламыз» депті
Ал керек болса
Енді қайттік? Содан соң тағы біреуі сыртта тыпыршып жүрген жұбайының құлағына «Дүниеге келетін бала аман қалсын ба, әйеліңіз аман қалсын ба, қайсысы, таңдаңыз» деп сыбырлап кеткенін қайтерсің
Кейін бұл істі білетін біреуді ортаға салып жүріп, анасын да, баласын да аман алып қалдық
Естуімізше, операцияға жатқызылғандардың саны көбейген сайын хирургтердің жалақысы жоғарылай береді екен
Ал көптеген аналардың құрсағына пышақ тиген соң ендігі баланы өмірге әкелу екіталай болып қалатынын ойлап жатқан ешкім жоқ.
Мақаланың басты кейіпкері Ағатай Мәнтаева жоғарғы жақтан көмек сұраймын деп табаны тозғанын да айтыпты
Дегенмен, қазіргі кезде әлдекімнің жанайқайына құлақ түріп жатқандар аз-ау
Құдайдың жәрдемімен осы он төрт бала өсіп-жетіліп, өз күштерімен әрқайсысы бір-бір маман иесі атанып келеді екен
Бұл қуантарлық жағдай
Тәрбиесі жақсы, білімі мықты болса болашақта бұлардың бәрі елге қызмет ететін азаматтар боларына сенім мол
«Көп балалы боламын ба, әлде қызмет қуамын ба?» деп жүрген кейбір аналарға жауап ретінде осы отбасыны үлгі етіп көрсетсе болғандай.
Пайғамбарымыз Мұхаммед (с.ғ.с.) «Үйленіңдер, көбейіңдер, мен сендердің көптігіңмен мақтанамын» дейді
Мұсылман қауымының көбейгені жақсы
Дәл қазіргі кезде «Көбейіңдер!» деген ұран бізге керек-ақ.
Айша ТӘЖІМАҒАМБЕТ
АЛМАТЫ
