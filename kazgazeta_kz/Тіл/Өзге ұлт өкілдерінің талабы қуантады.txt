Сәуле Османова, 
Павлодар облысы тілдерді дамыту 
жөніндегі басқармасының басшысы
Тәуелсіз Қазақстан үшін өзекті мәселе – тіл саясаты болғандықтан, оның жергілікті жерлерде дұрыс жүргізілуі ерекше маңызға ие
Еліміз егемендік алып, Тәуелсіздікке қол жеткізгелі мемлекеттік тіліміздің және өзге ұлттардың тілі мен мәдениетінің дамуына, өсіп-өркендеуіне зор мүмкіншілік туды
Сонымен қатар мемлекет тарапынан да айтарлықтай қолдау көрсетіліп, тілдерді дамыту мақсатында кешенді бағдарламалар жасалып, олар кезең-кезеңімен жүзеге асырылып келеді
Eлiмiздeгi тiл нacиxaты жәнe ocы бaғыттaғы өзгe жұмыcтap, нeгiзiнeн aлғaндa, «Тіл туралы» Заң мен «Тілдерді дамыту мен қолданудың 2011-2020 жылдарға арналған мемлекеттік бағдарламасына» сәйкес орындалуда
Биылғы жылы осы бағдарламаның екінші кезеңі де сәтті аяқталды
Аталған бағдарлама аясында өңірімізде тіл саясатын дамытудағы ілгерлеушілік байқалады
Осы жылдары облысымызда тұратын барлық этностардың тілін сақтай отырып, ұлт бірлігін нығайту, сонымен қатар мемлекеттік тілді мемлекеттік қызмет және қоғамдық-саяси, әлеуметтік кәсіпкерлік салаларында батыл түрде қолданысқа енгізу, барша халықтың ең басты құндылығына айналдыру жұмыстары жүйелі түрде жүргізілді.
Мемлекеттік бағдарламадағы негізгі нысаналы индикаторлардың бірі 2020 жылға дейін қазақ тілін меңгерген тұрғындардың үлесін 90%-ға жеткізу болып табылады
Сондықтан мемлекеттік тіл саясатын облыс тұрғындары арасында кеңінен насихаттау, қазақ тілінің қолданыс ауқымын кеңейту, оқып-үйрету бағытындағы жұмыстарды атқару міндеттері алдыңғы қатарға қойылды
Осы мақсатпен облыста қазақ тілінде оқыту жұмыстары қарқынды түрде жүргізіліп, бүгінгі күнге дейін жалпы үш жыл ішінде 44178 адам мемлекеттік тілде оқытылды.Соның нәтижесінде облыс тұрғындарының мемлекеттік тілді білу деңгейі 78 пайызға жетті.
Мемлекеттік тілді білу деңгейін бағалайтын «Қазтест» жүйесінің қолданысқа енгізілуі қазақ тіліне деген сұраныстың артуына оң септігін тигізді
Жалпы диагностикалық және сертификаттық тестілеуден 2014-2016 жылдар аралығында 6119 адам өтіп, өз білімдерін дәлелдеп шықты.
Бүгінгі таңда мемлекеттік тілдің беделін арттыру мақсатында облыстық тілдерді дамыту жөніндегі басқармасы оқытудың жаңа түрлерін қолданып келеді
Мысалы, өткен жылы ерекше үлгідегі «Тіл керуені – 2016» тілдік жобасы жүзеге асырылды
Жобаның негізгі мақсаты тіл-мәдениет-туризм арқылы тілдік ортаға ену үшін кешенді тәсіл негізінде шынайы тілдік ортаға жағдай туғызу және тілдегі қарым-қатынастың ситуациялық үрдісін жасау болып табылады
Аталған бағыттың тиімді серіктестік формасы этномәдени бірлестіктермен және әр ел азаматтарымен қазақ тілі арқылы ұзақ мерзімді халықаралық серіктестікті іске асыру
Осы арқылы әлеуметтану және мәдениаралық коммуникация дағдыларының деңгейі артады
Сонымен қатар жобаның мақсатты тобына, тұрғылықты мекенжайына қарамастан әр түрлі жастағы тыңдаушылар кіреді.
Жоба 20-24 маусым аралығында Ақсу қаласының Құркөл ауылында басталып, Павлодар облысындағы Екібастұз қаласы, Качир және Шарбақты аудандарынан келген қатысушылар жалғастырды
Сонымен қатар жобаға белсенді атсалысқан барлық топтардың қатысуымен Екібастұз қаласында «Жібек жолы» акциясы ұйымдастырылды
Акция шеңберінде «Үміт» балалар үйінің тәрбиеленушілеріне алдын ала дайындалған кітаптар мен зияткерлік ойындар табысталды және «Шахтер» мәдени-демалыс саябағында қала тұрғындарының қатысуымен флешмоб пен концерт өтті
«Тіл керуені – 2016» тілдік жобасының жазғы маусымының жабылу рәсімі 27 тамызда Баянауыл ауданының Торайғыр ауылында өтті
Жобаға қатысқан белсенділер облыстық тілдерді дамыту жөніндегі басқармасы тарапынан алғыс хаттармен марапатталды
Шараның ресми бөлімі аяқталғаннан кейін ауыл тұрғындарының назарына концерттік бағдарлама ұсынылды.
Үкiметтің № 62 қаулысымен бекiтiлген Тілдерді дамыту мен қолданудың 2011-2020 жылдарға арналған мемлекеттік бағдарламасын іске асыру жөніндегі 2014-2016 жылдарға арналған іс-шаралар жоспарының «Шетелдегі қазақ диаспорасының өкілдері ана тілін меңгеруі үшін әдістемелік және ұйымдастырушылық қолдау көрсету» тармағын орындау мақсатында басқарма алғашқы рет 5-14 қыркүйек аралығында Ресей Федерациясының Омбы аймағында тұратын қазақтардың ана тілдерін үйрену үшін тегін оқыту курстарын ұйымдастырды
Оқытуға 50 адам тартылып, қазақ тілін оқумен қатар қазақ халқының салт-дәстүрін, әдеп-ғұрыптарын үйренді.
Мемлекеттік тілді бұқаралық ақпарат құралдарында кеңінен насихаттау мақсатында облыстық іс-шаралар жоспары шеңберінде «Қазақстан-Павлодар» телеарнасында «Туған тіл – байлығым!» атты ақпараттық-танымдық бағдарламаның 50 шығарылымы, «Қазақстан Республикасындағы мемлекеттік тіл саясаты» атты 9 жарнамалық-имидждік материал және облыстық радиода «Мемлекеттік тіл және отбасы» бағдарламасының 30 хабары жарық көрді
Телерадио бағдарламалардың мемлекеттік тілді көпшіліктің қолдануына қол жеткізуде үлесі зор, себебі қазақ тілінде сөйлейтін, оның ішінде этнос өкілдерінің танымал тұлғалары мен отбасылары мемлекеттік тілде сөйлеушінің беделді бейнесін қалыптастырып келеді деуге негіз бар.
Аталған өңірде ай сайын «Ертіс дидары» облыстық қоғамдық газеті шығарылуда
2016 жылдың ерекшелігі газеттің әр саны арнайы қала немесе ауданға арналып, өңірдегі тілдік жағдайға байланысты материалдар жарияланды
Басылым арқылы барлық қалалар мен аудандардағы шаралар туралы мақалалар жарыққа шықты.
Жалпы облыстық тілдерді дамыту жөніндегі басқармасы өткізген іс-шаралардың қорытындысы туралы ақпараттар, баспасөз-релиздері мен фотосуреттер және атқарған жұмыстары Павлодар облысы әкімдігінің ресми интернет ресурсында, басқарманың «tildes.gov.kz» Web-сайтында және басқа да ақпараттық сайт беттеріне күнделікті екі тілде жарияланып отырады.
Өңірдегі орыстілді азаматтар арасында қазақ тілінің мемлекеттік мәртебесін арттыру мақсатында биылғы жылы насихаттау тобы құрылып, этностар көп шоғырланған Павлодар, Успен және Шарбақты аудандарында орыстілді азаматтарымен «Мемлекеттік тіл – біздің болашағымыз!» тақырыбында кездесулер өткізілді
Насихаттау топ құрамына «Қазақ тілі» қоғамы облыстық филиалының, Қазақстан халқы Ассамблеясы мүшелері және облыстағы жоғары оқу орындарының өкілдері енгізілді
Кездесу барысында Қазақстандағы этностардың бірлігі мен ынтымағының кепілі ретіндегі рөлі, мемлекеттік тілдің патриоттық, жас ұрпақ тәрбиесіндегі маңыздылығы, ғылым-білім, қоғамдық көпшілік орындарда қолданылуы туралы сөз қозғалып, шараға қатысушылар өзара пікір алмасты.
Облыстық іс-шаралар жоспары аясында мемлекеттік тіл саясатын насихаттау және оны іске асыру мақсатында түрлі мәдени-бұқаралық шаралар ұйымдастыру дәстүрге айналды
Түркітілдес халықтар жазбалары күні,«Славян жазбалары күндері», «Бірлік» этнофестивалімен қатар тілге арналған түрлі байқаулар өткізілді.
Өткен жылдың 19 тамызынан бастау алған «Тілдер айлығы» шеңберінде тілді кеңінен насихаттау, халық санасын серпілту, елімізде тұратын этнос өкілдерінің мәдениетін, тарихын тану мақсатында облыстың қалалары мен аудандарында 200-ге жуық іс-шара өткізілді
Облыс көлемінде Абай шығармашылығын ­насихаттау арқылы қазақтың тілі мен әдебиетіне, мәдениетіне деген этнос өкілдерінің ықыласын арттыруға бағытталған «Абай оқулары» байқауы ұйымдастырылып, сондай-ақ көркем әдебиетті насихаттауды жандандыру, халық арасынан ­талапты, талантты жас ақындардың жыр мүшәйрасы қорытындыланып, үздік поэзия туындыларына бәйге берілді
Сонымен қатар көркемсөз оқу шеберлерінің дәстүрлі Оралхан Бөкей атындағы облыстық байқауы, «Батыр – ел қорғаны» атты облыстық жас ақындар мүшәйрасы, «Тіл – тәуелсіздіктің тұғыры» тақырыбында алғаш рет «Жастар форумы» өтті
Қатысушылар ақпараттық сағат шеңберінде «Тіл – тәуелсіздік тұғыры» тақырыбында өз пікірлерін ортаға салды
Психологиялық тренингтер ұйымдастырылды
Кәсіпкерлер арасында тұңғыш рет «Мемлекеттік тілде үздік қызмет көрсету» облыстық байқауы жарияланып, жеңімпаздар дипломдар және ақшалай сыйлықтармен марапатталды.Бір айға созылған тілдер айлығының салтанатты жабылуы 2016 жылғы 23 қыркүйекте «Достық» концерттік залында «Тіл – достық құралы» атты концерттік бағдарламамен қорытындыланды.
Сонымен, жыл сайын ұйымдастырылып, бүгінде дәстүрге айналған биылғы іс-шаралар Қазақстан Республикасы Тәуелсіздігінің 25 жылдығына арналды.Тәуелсіздік жылдарындағы өңіріміздегі тіл саясатының қол жеткізген аса маңызды жетістіктері мен өңірімізде мемлекеттік тілдің өрісін одан әрі кеңейту мен насихаттау жолдарын талқылау мақсатында 13 желтоқсанда Қазақстан Республикасы Тәуелсіздігінің 25 жылдығы аясында «Мемлекеттік тіл және ел тәуелсіздігі» атты қорытынды дөңгелек үстел ұйымдастырылды.
Шараға Халықаралық «Қазақ тілі» қоғамы Павлодар облыстық филиалының мүшелері, облысымыздағы этномәдени бірлестіктерінің жетекшілері, үкіметтік емес ұйымдарының өкілдері, ғалымдар мен белгілі тіл мамандары, мемлекеттік тілді дамыту жолында еселі еңбек етіп жүрген тіл жанашырлары, жергілікті жоғары оқу орындарының ғалымдары мен оқытушылары, мемлекеттік тілді жетік меңгерген облыстың этнос жастары, Павлодар облыстық «Жас Отан» жастар қанатының, Жастар саясаты мәселелері жөніндегі басқармасының өкілдері қатысты.
Дөңгелек үстел барысында Халықаралық «Қазақ тілі» қоғамы Павлодар облыс­тық филиалының төрағасы С.Әйтенов осы салада «Қазақ тілі» қоғамы алқа мүшелерінің талқысынан өткен бағдарламасының қалай іске асырылып келе жатқанын баяндай келе, Тәуелсіздігіміздің 25 жылдығына тарту ретінде барлық қала, ауданда кейбір елді мекендердің, ондаған көшелердің атау­лары қазақша өзгертілгенін аса бір қуанышпен жеткізді
Сонымен қатар Қ.Даржұман атындағы ұлттық жаңғыру мектебі директорының орынбасары Ж.Байманова ана тілі және мемлекеттік тілдегі көркем оқу байқаулары ассамблеяның жас қанатын қалыптастырушы және жастар шығармашылық ұжымын құрушы негізгі топ болып саналатынын атап көрсетті.
«Жас Отан» жастар қанатының өкілі, қазіргі таңда Инновациялық Еуразия университетінің «Журналистика және филология» департаментінің 2 курс студенті Степчук Валерия да сөз алып, облыстық «Тіл – парасат» және «Абай оқулары» байқауларына қатысып, республикалық жарыста бақ сынағанын бағалағанын, мемлекеттік тілді жақсы меңгергенін мақтанышпен айтты.
Басқосу әрі қарай мемлекеттік тілді дамытуды жүзеге асырудың өзекті мәселелеріне арналды.Онда тілдің бүгіні мен келешегі жайында терең ой-пікірлер ортаға салынды
Сонымен қатар этномәдени бірлестіктерде мемлекеттік тілді оқыту мен насихаттауды арттыру жолдары, жетілдіру мәселелері, қолданыс аясының кеңейе түсуіне ықпал ететін тың ұсыныстар жасалып, үштұғырлы тілдің болашағы, жаһанданудағы тілдің көрінісі мен орны қандай болуы керектігі әңгіме арқауына айналды.
Жиын соңында Қазақстан Республикасы Тәуелсіздігінің 25 жылдығына орай, қазақ тілінің дамуына зор үлес қосып, тәрбие мен ұлттық құндылықтарды насихаттау жолында аянбай еңбек етіп жүрген этномәдени бірлестіктерінің жетекшілері, сондай-ақ өңірімізде мемлекеттік тіл саясатын жүзеге асыруға, қазақ тілінің дамуына зор үлес қосып жүрген тіл жанашырлары облыс әкімінің және басқарманың Құрмет грамотасымен, Алғыс хатымен марапатталса, «Қазақстан Республикасының Тәуелсіздігіне 25 жыл» мерекелік медалімен С.Торайғыров атындағы Павлодар мемлекеттік университе­тінің профессоры, филология ғылымының докторы А.Тұрышев, еңбек ардагері У.Мақұлов, «Ана тілі» орталығы» ЖШС-ның директоры Ш.Кинжикова ресми түрде марапатталды.


