Өз басым әнші де, күйші де емеспін
Әйтсе де халқымыздың ән-күйінің бүгінгі ахуалы жөнінде пікірімді білдірсем деймін
Бүгінгі айтылып жүрген әндердің сөзі мен әуенінің бәрі бірдей көңілден шыға бермейді
Әндердің басым көп бөлігі махаббатты арқау еткендіктен, осы тақырыпты хал-қадерімше қаузап көруді жөн көрдім
Мысалы:«Ауылың алыс кеткенде, қимас құрбым,
Орамал, шыт беріп кет жыламасқа…»
* * *
«Айналайын қарағым, алтыным-ай,
Ақ жүзіңді көргенде балқыдым-ай!
Көрмегелі көп айдың жүзі болды,
Есен-аман жүрмісің, жарқыным-ай?..»
***
«Шынар-ай, әркім бір сізге құмар-ай,
Қайткенде көңілім тынар-ай…»
***
«Екі жирен, жалын түйген,
Жалғанда ғашығымсың жаным сүйген…»
Міне, біздің ата-бабамыз осылай жырлаған! Қандай тұнық сезім? Пәк махаббат, айнымас шындық!
Бұл өлеңдердің әуені де бір-бірінен дараланып, сараланып, «Құлақтан кіріп, бойды алып» жатады
Сондай-ақ:
«Қош бол, сәулем, көргенше,
Қайта айналып келгенше.
Уәдеңе берік бол,
Мен сендікпін өлгенше!» – деп, адамдар арасындағы махаббаттың пәни дүние­лік қана екенін пайымдап, «мәңгілік» деп әлінен аспаған.
Ал қазіргі өлеңдерге қарайтын болсақ, «Табынарым сен ғана…», «Сенсіз маған тірлік жоқ…», «Тағдырым сенің қолыңда…», «Мәңгі сені сүйемін…», «Басқаның бәрі бекер…», «Күйдім-сүйдім…», «Өлдім-өштім!..» деп келеді
Әндеріміздің сиқы осы.
Міне, осындай өлеңдерге жазылған әуендердің де келісіп тұрғаны шамалы
Бір-бірінің жаңғырығы сияқты бір сарындағы жеңіл музыкалар
Одан қалса, Батыстың музыкасына еліктеген шу-шырқан
Дәл осындай әндерді естігенде ақын Жәркен Бөдешұлының «Су айныса, буға айналып кетеді, ән айныса, шуға айналып кетеді…» дейтін өлеңі еріксіз еске түседі.
Заман тыныш, ел жағдайының жақ­саруына байланысты халық арасында әр­түрлі тойлар көбейіп келеді
Осыған орай саны бар, сапасы жоқ әншілер тобыры молая түсіп, жеңіл-желпі әндерді желдей естіріп, ақша табудың жолына айналдырып алғанын жасыра алмаймыз.
Айталық, «Ән мен әнші» бағдар­ламасына сай жазылған «Ән менен әнші» әні «айта қалсын» әндердің бірі болып қатарға қосылды
Алайда осы әннің қайырмасы қарныңды аштырады
«Ән менен әнші – қанатты құстардай»
Бұдан қандай мағы­на білуге болады? Ән мен әнші – бір-бірін толықтырып тұратын екі фактор
Яғни жақсы әнші жақсы әндерді айту арқылы танылса, жақсы әндер мәресіне жеткізіп, келістіріп айтатын әншіні талап етеді
Қысқасы, ән мен әншіні қанатты құстарға теңеу – ешқандай орын таппаған теңеу
«Құс» деген атауды естіген адам оның қанаты бар екенін біледі
Құс – қанатты, қанатсыз болып бөлінбейді! Қос қанатының бірінен айырылған немесе зақымданған құстың не болатыны да белгілі
Сондықтан ән мен әншіні «қанатты құстардай» дегеннен гөрі «Ән менен әнші – құстың қос қанатындай» дегенге келтірсек, дәл тапқан теңеу болар еді.
Шындығы сол, қазіргі әндеріміздің көбісі – бір-бірінен парықтала бермейтін, тарақтың дүзі тәрізді бірсыдырғы әндер
Тіпті кейбіреулер – өзі ақын, өзі композитор, өзі әнші
Олар ән дейтін әсем дүниенің құндылығымен есептесіп те жатпайды
Кейбір жақсы әндердің музыкасын ұрлап, өз еншісіне айналдырғысы келетіндер де жоқ емес.
Қызырғазы ТОҚТАР
