Бүгінде мемлекеттік тіл туралы көп айтылып, көз майын тауысып, жанарын жасытып жазып жүргендер жетеді
Өйткені, мемлекеттік тіл елімізде аса маңызды да ең өзекті мәселе
Тіл – қазақтың жан-дүниесі, рухани негізі, ел еркіндігі мен ұлтты танытатын басты белгісі
Ол – ұлт болмысын ұғындырып, төңірегіне жұртты топтастырушы, біріктіруші фактор
Сондықтан мемлекеттік тілді білу – өмір талабы, заман сұранысы, қоғам қажеттілігі
Олай болса, тілді өмірдің барлық саласында  қолданып, аясын кеңейту жолында әрбір қазақстандық өз азаматтық міндетін атқаруға тиіс
Ол үшін тіл білуді мақсат тұтып, алдына талап қоя, қажымай ізденіп, айрықша көңіл бөліп, аянбай еңбектенсе, мемлекеттік тілді меңгеретіні анық
Алайда, біздер үйреншікті сүрлеуден шыға алмай, сүйретіліп жүрген жайымыз бар
Мемлекет басшысының бастауымен, қолдауымен мемлекет тарапынан қаржы бөлініп, көңіл аударылғаны – тынысымызды кеңейтіп, ілгерілеуіміздің өзегі болып тұр
Мемлекеттік тілді оқып-үйрету ісі жүйелі болмағандықтан, білім сапасы да төмен
Көңіл көншітпейді
Оның сапасын жақсартып, тиімділігін арттыру үшін қатаң талап қою қажет
Сондай-ақ, мемлекеттік деңгейде тілдің қажеттілігін сезіндіріп, қолданыс аясын кеңейтуге қолдау көрсетілсе оң болар еді
Талапқа орай нақтылы жоспар жасап, оны жүзеге асыру жолдарын қадағалап, жүйеге салуға ел болып атсалысқанда ғана іс нәтижелі болары анық
Қоғамда қай саланы болса да мемлекеттік тілден хабардар мамандар басқарғаны абзал
Себебі, тіл білген адамның бойында ұлттық, халықтық, елдік, мемлекетшілдік қан ойнайды
Олар елге, ұлтқа пайдалы мәселелерді қозғап, жауапкершілікті сезінеді
Ондай жандардың бойында ұлт болмысын ұғынатын рух, отаншылдық сезім басым болады
Сондықтан да «Мемлекеттік тіл – менің тілім» деген талапты, тілді меңгеруді ең болмаса мемлекеттік қызметкерлерге міндеттесе
Сонда олар мемлекеттік тілге иелік етіп, тілдің ілгері басуына септігін тигізер еді.
Адамзат болмысына біткен ең нәзік сезім – ұлт, ұлттық мүдде
Олардың асыл қасиетін түсіндіретін – тіл
Ендеше, мемлекеттік тілді әрбір қазақстандық шынайы түрде жанымен сезіне қабылдап, бірліктің бастауы тіл екенін ұғып, ана тілдерімен қатар мемлекеттік тілді меңгеруді қалыптастыру аса маңызды
Тілді білу – сыйластық пен түсіністіктің қайнар көзі екенін насихатттап, жұрттың көзін жеткізіп, оның  мемлекет негізі, елді біріктіруші басты фактор екендігін ұғындыра, қазақ тіліне деген оң көзқарасты қалыптастыра, патриоттық тәрбиені жетілдіру ләзім.
Мемлекеттік тіл мәртебесіне ие болған қазақ тіліне немқұрайлы қарауға болмайтындығын баршаға түсіндіре білу керек
Мемлекеттік тілді ортақ тіл етіп орнықтырмай, бір тілге көшпей, бірегей ел болуымыз қиындау болар деп ойлаймын.
Халықтың қаны мен жаны болып саналатын қазақ тілінің абыройын асырып, беделін биіктету – күллі Қазақстан тұрғындарының міндеті, адами борышы
Олай болса, басты жауапкершілік биліктегілерге жүктелуге тиіс
Мемлекеттік тілді қажетсінбейтін шенеуніктерді тәртіпке шақырған дұрыс
Себебі, басшы мемлекеттік тілге оң қабақ танытбаса, іс жүрмейді
Ал, мән беріп, жүйелі жұмыстар атқарған мекемелер мен облыстарда жемісті істер атқарылып жатқанына куәміз
Мысалы, халқына жақын Алматы облысы мен Шығыс Қазақстан облыстарының әкімдері С.Үмбетов пен Б.Сапарбаев, Астана қалалық Тілдерді дамыту басқармасының бастығы О.Асанғазының атқарып жатқан істерін өзгемен салыстыра, қатар қоюға болмайды
Елімізде Тіл сарайын бірінші болып қабырғасын қалап, шаңырағын көтеріп, Елбасының бастамасын баянды ете, көркейтіп отырған нағыз мемлекетшіл, жандүниесі мөлдір азамат Серік Әбікенұлы
Мұндай елін сүйгіш басшының іс-әрекеті кім-кімге де үлгі боларлық.
Тілді білген адамның рухы биік, дәстүрге берік, әдет-ғұрыпқа адал болатынын үйлестіре, баршаға талап қойып, сезіндіре білу керек
Сонда ғана өз ниетімен тілге қызмет етіп, азаматтық міндетін орындайды
Талап болғанда ғана жауапкершілік артып, іс арнасын тауып, жүйеге түсіп, жүзеге асады
Мемлекет саясатына жауапты мекеме басшылары тілге деген бақылауды ешқашан да босаңсытпауы тиіс
Ең бастысы тілге деген құрмет пен қамқорлық, қолдау көрсетіліп, оны өмірде қолдану мен қорғау басшыдан бастау алуы керек
Ал, егер өзіміз бен мемлекет басындағылар керек етпесе, мемлекеттік тіл  кімге керек? Адам қай тілде сөйлесе, сол тілге қызмет етеді
Сондықтан, мемлекеттік тілді ұлттық идея етіп, сол тілді  қолданып, сол тілде сөйлеп, елімізге адал қызмет етейік
Қазақ халқының адами қасиетін ұғып, қадіріне жетіп, қастерлей білейік
Рухани құндылықтарды жеткізуші құрал – қазақ тілін жас ұрпақтың бойына сіңдіріп, жеткіншектерді тілді құрметтеуге баулиық.
Ел тұтастығы, мемлекет іргесінің беріктігі қымбат та құнды екені көзі ашық жандарға аян
Ал, баршаның басын біріктiруші, ұлтты сақтап, болмысын танытушы қазақ тілі – тіптен маңызды
«Тілің болса үнің бар, тілің болмаса түгің жоқ….», – деген Қадыр Мырза Әлінің ұлағатты сөзін жадымызда сақтап, үнемі есте ұстап, оны бір сәт те санамыздан шығармағанымыз жөн.
«Тәрбиенің ең бастаушысы жеке бастың үлгісі» – демей ме халық? Тұрған елі мен тіліне деген құрметті әркім жеке басының үлгісімен көрсете білсе, өзгелерге жақсы бастама болары хақ.
Кез келген мемлекетті мемлекет етіп көрсететін белгілерінің бірі ұлт мұраты, ал, құндылықтарды жеткізуші – оның мемлекеттік тілі
Ол – Қазақстан мемлекеттігін айқындайтын факторлардың бірегейі
Қазақ тілі Қазақстан жұртшылығын қазақ төңірігіне топтастырудың негізі екенін ұғындыра, тілдің аясын кеңейту сияқты ізгі істерге үлесімізді қосып, мемлекеттік тілдің мәртебесін көтергеніміз жөн
Еркіндік пен теңдік берілгендіктен, өзге қанша тіл білгің келсе де біле бер
Бірақ,  қазақ тіліне деген басымдықты естен шығармағанымыз абзал! Ащы шындықты айту арқылы, шынайы шындыққа қол жеткіземіз
Мемлекеттік тілді қоғамның алтын арқауы еткенде жеңіске жетіп, ел бірлігін нығайтамыз
Ендеше мемлекеттік тіл өмірдің әрбір саласында күнделікті қолданыс табуы тиіс
Қоғам талабына сай қажеттілік туындатып, мемлекеттік тілге басымдық берілгені орынды
Өйткені, қазақ тілі басқа елде қолданылып, мемлекеттік тіл мәртебесіне ие бола алмайды
Оның бір ғана Отаны бар
Ол – Қазақстан
Енді келіп осы тілді дамытамыз дейді
Дамытамыз деген сөз менің құлағыма түрпідей тиеді
Меніңше, олай деу жөнсіз
Қазақ тілі  – түсінген адамға дамыған, кәдеге жараған, ұлттың болмысын баяндай білген тіл
Онымен қазақ жат елмен танысып, табыса білген, дипломатиялық жұмыстар жүргізіп, барлық салада тарих көшінен қалмай қолданған
Киелі тілдің оған құдіреті жеткен
Бірде-бір түркі тілдес халықта он томдық түсіндірме сөздік жоқ
Мұндай құнды дүние тек қазақта ғана бар
Қазақтың бір «ақ» деген сөзі 130 синонимдік мағынаға ие
Осыдан-ақ қазақ тілінің қаншалықты бай екендігі аңғарылмай ма?!  Бұл бай дамыған тілді, қалай ғана дамымаған тілдердің қатырына қосып, дамытамыз деп даурығамыз?! Қазақ тілі – бай, әуезді, ырғақты, мәнерлі, шұрайлы, құнды, сарқылмас бұлақтай таза көркем тіл
Осы бай тілді баянды ете өмірдің барлық саласында қолданысқа енгізсек, оның аясы кеңейіп, жетіле түседі, толыға береді
Ал, мемлекеттік тілдің қызметін осалдандыратын болсақ, тіл қолданыстан шығып, жойылуға беттейді
Қолданыс аясы тарылса, өміршеңдігін жоймағанмен, жартылай тілге айналады
Тілдің өрістеуіне қолдау көрсету борышымыз
Амангелді Айталы: «Баршаға таяныш болған қазаққа да сүйеніш керек» деп айтқандай, бүгін оның тіліне де шын мәнінде қолдау да, сүйеу де, қорғаныш та керек
Оған Қазақстан жұртшылығының тарапынан ынта-ықылас, адал ниет, ақ пейіл, қадірлі құрмет, адами сүйіспеншілік, мемлекеттік жауапкершілік болуы керек
Тілге қай-қайсымыз болсақ та өз тарапымыздан үлесімізді қосып, сүйеніш, жанашыр болып, бір-бірімізге кінә тақпай, оны қадірлеп, қастерлеуге тиістіміз
Тіл арқылы бірегейлігімізді қалыптастырып, ел игілігі мен бірлігіне әр бере, тілдің жұлдызын жандырып, халықты риза етейік
Өйткені, ең әуелі ұлт та, ұлттың рухы да тіл арқылы қалыптасып, танылады.
Еліміз қай жағынан да батысқа бет түзеп, батыстық үлгімен күн кешуге көшті
Олай болса, тілге де сол елдерше мән беріп, баршаға ортақ тіл етіп, құрметтеп, бәріміз неге қолданбаймыз? Тәжірибе алмасып, идея бөлісіп тіл мәселесін неге ортаға салмаймыз? Қазақ тілінің байлығынан көз жазып, уызынан ажырап қалған ұрпаққа бай тілдің мәнін неге түсіндірмейміз? Мемлекеттік тіл болғандықтан қазақ тілін күллі қазақстандықтар ортақ  тіл етіп, оны неге қоғам болып орнықтырмаймыз? Еліміздегі ең өзекті мәселеге салғырт қараймыз
Қазақша үйрену керек,  оған жағдай жасау керек деген жауыр болған  жаттанды сөз бен сөз тіркестерінен, елді алдаусыратудан арылып, Конституция мен «Тілдер туралы» заңда көрсетілген мемлекеттік тілді білу – әрбір азаматтың борышы дегенді міндетті түрде  орындауымыз қажет деген талап қойып, іске асырылуы қадағаланса
Әсіресе, жастарға талап қоя, осы рухта патриоттық сезімдерін оята, ұлттық тәрбие берілгені жөн
Өткен тарихтан сабақ ала, халықтың пікірімен санаса, тілдің жетілуіне қозғаушы күш болсақ.
Қазақ халқы кімді де, қай ұлтты да бөліп -жарып  сыртқа теппеген
Қайта жатсынбай өзіне жақын тартып, жанаса бүтінін бөліп, кең пейіл, жомарттық танытқан
Ізгілік пен кісілік, адамгершілік пен бауырмалдық иесі қазақ халқына, оның бай тіліне қанша құрмет көрсетіп, сыйласақ  арықтық та, көптік те етпейді
Себебі, кезінде қуғын-сүргінге ұшыраған түрлі ұлт өкілдері жергілікті халықтың рақымшылдығы, қонақжайлылығы мен кең пейілділігінің арқасында күнкөріс қамымен ғана шектелмей, өздерінің этникалық ерекшеліктерін сақтап қала алды
Өзім қазақтың ардақтыларынан аталы сөз тыңдап, баталысынан  бата алдым
Қазақтың аялы алақанының жылуы бойыма сіңген
Сондықтан да қазақ ұлты, оның киелі тілі туралы айту – парызым
Айтпасам жанып кететіндеймін
Анамдай ардақты жомарт қазақтың бай тілін баянды етпей, қайтіп өзіммен бірге көрге ала кетем ?! Қазақ тілінің қазанында қайнаған мен асқақтатып қадап айтсам, сөзім мірдің оғындай, өзге тілдің жалына жармасып, жетегінде кеткенді естігенде, жүрегім атқақтап қан қызуым көтеріліп, күйініштен ішім жанып, алаулайды сексеуілдің шоғындай.
Тілдің негізгі қызметі – ұлтты, халықты біріктіру
Олай болса мемлекеттік тілді мемлекеттік басқару орындарында негізгі тіл ретінде қалыптастыру қажет
Ол үшін қызметке мемлекеттік тілде ойлайтын, сөйлейтін, қазақтың болмысын ұғатын қарымды да қабілетті жастарды алған жөн
Бұл қоғам талабы
Тіл мәдениетіне айрықша мән берсек, бір-бірімізбен қазақша сөйлесуге машықтана тілдік орта қалыптастырсақ
 Елбасының «қазақ қазақпен қазақша сөйлессін»  деген ойына қолдау көрсете іске асырсақ
Өзіміз сөйлесек, өзгелер қайда кетеді? Осылайша қазақ тілі қолданысқа еніп, ортақ тілге айналары ақиқат.
Тілге деген қамқорлық мемлекеттің назарында болып, оны көзден таса кетірмей, көңілден шығарып алмай қадағалап отырған орынды
Қазақ тілін шын мәнінде мемлекеттік деңгейге көтеріп, заңдағы мәртебесіне лайықты етеміз десек, оған деген сұраныс пен қажеттілікті арттырайық
Қолданыс аясын кеңейтіп, өзге тілдің тасасында қалдырмай, оны өмірдің де, қоғамның да барлық саласында қолданайық
Сонда ғана тіл лайықты қызметін атқарады.
Елбасы биылғы жылдың ақпанында зиялы қауым өкілдерімен болған кездесуде «Халықтың мәдениеті оның тілімен жасалатыны белгілі
Тіл тек қатынас құралы емес, ұлттың бар сипатын анықтайтын оның негізгі кілті» деп өте орынды атап өтті
Тілге бұдан артық баға беру де қиын.
Асылы Осман,
«Мемлекеттік тілге – құрмет» бірлестігінің төрайымы,
Қазақстан халқы Ассамблеясының мүшесі
