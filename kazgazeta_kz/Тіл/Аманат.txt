Бүгінде Қазақстан Республикасы мен Қытай Халық Республикасының саяси, шаруашылық, мәдениет, ғылым және басқа салалардағы сындарлы достық, ынтымақтастық қатынасы екі елдің арасындағы  ынтымақтастық аясын күннен-күнге кеңейтті
Әсіресе Қытайдағы қазақтардың шаруашылық, ғылым-техника, денсаулық сақтау және басқа істеріндегі қол жеткізген қыруар табысын айтпаған күннің өзінде мәдениет, әсіресе қазақ тілін өркендету, кең қолдану, зерттеу жақтарындағы жетістіктерінің өзі – бір төбе
Қазір Қытайдағы қазақ халқының өнер, ғылым ошақтары саналатын Қытай астанасы Бейжіңдегі Ұлттар баспасында, Үрімжі қаласындағы Шинжияң оқу-ағарту бас­пасында, Шинжияң ғылым-техника бас­пасында, Шинжияң халық баспасында және Шинжияң жастар-өрендер баспасын­да, Кұйтұн қаласындағы Іле халық баспасында арнаулы құрылған қазақ редакциясы ұзақ жылдардан бері жемісті еңбек істеп, қыруар қызмет атқарып отыр.Аталған баспалардың қазақ редакцияларында ғылым, өнер, әдебиеттің түрлі саласы бойынша әртүрлі жанрда әр жылдары көптеген кітап жарық көреді
Қазақ тілінде шығатын «Шұғыла», «Тіл және аударма», «Шинжияң оқу-ағартуы», «Шинжияң» суретті журналы, «Іздену», «Бүгінгі Шинжияң», «Алтай аясы», «Іле айдыны», «Тарбағатай», «Құмыл алқабы», «Үйрену және ғылым», «Боғда», «Мұра», «Көкжиек», «Оқырман өресі», «Бұлақ», «Ғылым мінбесі», «Шинжияң қоғамдық ғылымы», «Қоғамдық ғылымдар мінбесі», «Ғылым және өнер», «Іле жас­тары», «Қытай ұлттары», «Іле әйелдері», «Жас түлек», «Заң аясы», «Әуе толқыны» тағы басқа журналдар және «Шинжияң газеті», «Шинжияң оқу-ағартуы газеті», «Іле газеті», «Шинжияң ғылым-техника газеті», «Іле өрендері», сынды газеттер бар
Осы газет-журнал редакцияларында Қытайдың Үрімжі, Бейжің, Ши-ан, Шанхай тағы басқа ірі қалаларындағы білікті жоғары оқу орындарынан білім алған білікті мамандар жұмыс істейді
Газет-журналдар қаладан ауыл-қыстақтарға дейін түгел таралады, оқырманы да айрықша мол
Ал Бейжіңдегі Орталық ұлттар университеті, Бейжің университеті, Чиңхуа университеті, Бейжің ауылшаруашылық университеті, Қытай халық университеті, Тиянжин қаласындағы Нанкай университеті, сондай-ақ Шанхай, Далиян, Ши-ан, Нанжиң, Ухан, Ланжоу тағы басқа қалалар мен Үрімжі, Құлжа қалаларындағы Шинжияң университеті, Шинжияң педагогика университеті, Шинжияң медицина университеті, Шинжияң ауыл­шаруашылық университеті, Іле педагогикалық институты, Шинжияң көркемөнер институты сынды жоғары оқу орындарында қазақ халқының ұл-қыздары түрлі мамандық бойынша білім алады, олар университеттің толық курсын бітірген соң аспирантурада, магистратурада, докторантурада үздіксіз білім алуына, тіпті үкімет қаражатымен немесе жеке қаражатымен шетелге барып, АҚШ, Ресей, Канада, Қазақстан, Белоруссия, Жапония сынды біраз мемлекетте білім алуына жан-жақты толық жағдай жасалған
Аталған жоғары оқу орындарында ұстаздық қызметпен шұғылданатын қазақ ғалымдары, тіл мамандары, әдебиетші, зерттеушілер және басқа өнер, ғылым, мәдениет саңлақтары бар.
Шинжияң телевизиясында тек таза қазақ тілінде екі арна жұмыс істейді, бірі – 3-арна, екіншісі – 8-арна, осы екі телеарнада қазақ тілінде түрлі жаңалықтар, деректі фильмдер, телесериалдар, көркем фильмдер, мультфильм­дер, одан бөлек қазақ тележурналистері түсіріп жасаған әр алуан тақырып, мазмұндағы төл бағдарламалар таратылады
Бұлардан басқа Бейжіңдегі Орталық телевизияның күнделікті жаңалықтары, арнаулы телебағдарламалары да күн сайын немесе күн аралатып қазақ тіліне аударылып, таратылып отырады
Шинжияң радио-кино-телевизия мекемесіне қарасты Шинжияң телефильм аударма жасау орталығы мен Алтай телевизиясы телефильм аударма жасау орталығының және Іле телевизиясы телефильм аударма жасау орталығының қытай тілінен тікелей аударған телефильм, көркемфильмдері екі телеарнада үзбей таратылудан бөлек, Тиянь-шан киностудиясы түсірген қазақ тіліндегі көркемфильмдер де көрермен назарына ұсынылып келеді
Осы бағдарламалардың, телефильмдердің, көркемфильмдердің, жаңалық­тардың бәрі екі телеарнаның күніне жеке-жеке 20 сағатқа жуық уақыт телебағдарлама таратуына мол мүмкіндік жасап, Қытайдағы, Қазақстан, Моңғолиядағы қазақтардың рухани сұраныстарына сай ойдағыдай қызмет атқарып келеді
Ал Бейжіңдегі Орталық халық радиостансасының және Шинжияң халық радиостансасының қазақ редакциялары да тәулікке жуық уақыт бойы радиохабар, радиожурнал, жаңалықтарды, радиотеатрларды, концерттерді қазақ тілінде әуе толқынына шығарып отыр
Бейжің мен Үрімжі қаласында жыл сайын өткізілетін көлемді концерттер, ән кештерінің қазақша түсірілімдері, сондай-ақ әр жылғы Ораза айт пен Құрбан айтта, Наурыз мерекесінде қазақ тілінде түсірілетін концерттер, жыл сайын әр аймақта дәстүрлі өткізілетін ақындар айтысы мен Наурыз тойының думан-салтанаты тіпті бөлек.
Қытай қазақтарының отбасы өнегесі мен тәрбиесіндегі қазақ тілінің қолданыс аясы туралы айтудың тіпті қажеті жоқ деп ойлаймын
Себебі ірі қалалардан аудан-ауылдарға дейін әрбір шаңырақта қазақтар өз ана тілінде емін-еркін сөйлейді, ата мен немере, әке мен бала, ағайын мен бауыр тек қазақ тілінде тілдесіп, қазақ тілінде әңгімелеседі, ой бөліседі
Ал Қытай Халық Республикасының мемлекеттік тілі болған қытай тілін еркін меңгерген, күнделікті оқу, қызмет бабында қолданып та жүр
Қазақтың ұлы жазушысы, сөз зергері Ғабит Мүсіреповтің «Бір қазақ ең кемі екі ақыл айтып кетеді
Өз қара басы сол екі ақылдың біреуін орындап жүрген болса, әлдеқашан адам болып кетер еді» деген дана сөзі бар
Бұл да «әркім өзінен бастауы керек» дегенді ұғындырса керек
Өзім бастауыш, орталау мектеп, орта мектепті қазақ тілінде оқып, Бейжіңдегі Орталық ұлттар университетінің Түркі тілдері факультетінде қазақ тілі мен әдебиеті мамандығы бойынша білім алдым
Кейін келе Үрімжі қаласындағы Шинжияң телевизиясына аудармашы болып жұмысқа тұрдым
Шинжияң телевизиясында қытай тілінен қазақ тіліне тікелей аударма жұмысымен шұғылданып, әр алуан телебағдарламаларды қазақ тілінде сөйлеткенде де, Үрімжі, Бейжің қалаларындағы баспа орындарының талабымен түрлі оқулық, ғылыми-көпшілік әдебиеттерді, энциклопедияларды аударып, баспадан шығарғанымда да, ана тілдің қасиетін кетірмеу, тілдің мәртебесін жоғарылату, қазақ әдеби тілінің күнделікті өмірдегі, бұқаралық ақпарат құралдарындағы тағы басқа салалардағы қолданыс деңгейін өсіру туралы ғылыми мақалалар жазып жариялағанымда да ана тілімнің жылуын сезіндім, өзімнің ана тіл алдындағы жауап­керлігімнің, парызымның айрықша көп екенін жете сезініп, тіл шұрайын жоғалтпауға, қадірін кетірмеуге бір кісідей атсалыстым, келешекте де солай бола бермек
Ал қазір өзім де әке болғандықтан ұлым Аймауытқа өзінің ҚАЗАҚ дейтін ұлы халықтың перзенті екенін, аталарымыздың ту етіп ұстанған салт-сана, ғұрып-әдетін мейлінше жоғары бағалауының, ана тілін өте жетік үйренуі керек екенін сәби кезінен өзім үлгі бола жүріп үйреттім, құлағына құйдым
Қазір ол да қазақ тілінде емін-еркін, өте жатық сөйлейді, ана тіліне қоса қытай тілін де өте жақсы игеріп келеді.
Қазақстанға үш рет табаным тиді
Алматыда­ғы кітап дүкендерінің бәрін араладым, қазақ тіліндегі кітаптардың көптігі ұнады
Бірақ бала­лар­ға арналған кітап түрінің тым тапшы екені, түрлі тілашар, әліппе және басқа кітаптардың түрінің жалаң, жанрының жұтаң екені, мектеп жасына дейінгі балалардан толық орта мектеп оқушыларына дейінгі кезеңдерге жеке-жеке арналып құрастырылған әр алуан кітаптың өте аз екені көп ойға батырды, кейбір оқу құрал­дарының таралымы да мардымсыз екен
Сон­дықтан «қазақ тілін үйренудің алғашқы кезеңі – отбасынан кейінгі екінші тәрбиеші, ұлы ұстаз саналатын балабақшаның, мектептің оқу құралдарын, үйрену материалдарын, түрлі анықтамалықты, таза қазақ тіліндегі ертегі, жұмбақ, жаңылтпаш, мақал-мәтел, шешендік сөздер, тарих, салт-сана, ұлттық дүниетанымға қатысты кітаптарды сапалы, бала да, ересектер де қызығып оқитын, көретін, білім алатын деңгейде құрастырып жазу, баспадан шығару жұмыстары биік талғаммен, үлкен жауапкершілікпен жасалуға тиісті, жүйелі, мұқият, қатаң қолға алынып атқарылуы шарт жұмыс екені қашанда естен шығарылмаса екен» деген ойға келдім.
Ұлттық телеарналарда, радиоларда кө­рер­меннің, тыңдарманның жас ерекше­ліктеріне сай сұранысын, тағы басқа талаптарын толық ескере отырып, қазақ тіліндегі әр алуан бағдарлама­лар­ды сапалы жасау, телебағдарламалар мен ра­диохабар, радиобағдарламалардың ұлттық бояуы­ның қанық, тілінің көркем де жатық, әдеби тіл нормаларына сай болуын, бірсыдырғылық­қа, жұтаңдыққа бой алдырмай, бай мазмұн, алуан жанрмен түсіріліп, жасалуын, халық ортасында кеңінен үгіттелуін ерекше мұқият қадағалап, таралуына жіті назар аудару да – өте келелі мәселе.
Электрондық ақпарат құралдары бүгінде өмірі­міздің ажырамас бір бөлігіне айналып отыр
Білім мен ғылымның талаптарына сай жұ­мыс өнімділігін арттырудың, сапаландырудың қажеттілігі мен көкейтестілігі барған сайын айқындала түсуде
Бірақ біз компьютердің, интернеттің игілігін әлі толық көре алмай, оларды озық деңгейде меңгере алмай отырмыз
Ғаламтор желісінің бүгінгі деңгейі дамыған мемлекеттердің даму деңгейіне әлі жете алмай отырғаны да ойландырады
Қазақтілді сайт­тардың жағдайы біркелкі емес
Даму деңгейі де әрқилы
Ақпараттық технология саласының дамуы белгілі дәрежеге жеткенімен, қазақ тілі­нің қоғамның сұранысына сай деңгейде орныға алмай отырғаны да – шындық
Қазақ тілінің тұғырының мықты, қоғамды түгел қамтыған тегеурінді тілге айналуы ғылым-техниканың дамуына, ақпараттық технологияның қарқынды дамуына ғылыми, ұтымды сәйкесуден айырыла алмайды
Әлемдік кеңістікте үстемдік жасауға құлшынып отырған, бәсекеге қабілетті тілдердің табысты тәжірибелерінен бұл бағыттағы іс-шаралардың маңыздылығын айқын аңғарамыз
Мысалы, күн сайын қарыштап дамыған ақпараттық технологияның аумағындағы ұялы байланыс қызметінің қазақ тіліндегі мәзір, SMS-хабар жіберу, ақпарат тарату мүмкіндіктеріне кең өріс ашу, сол арқылы қазақ тілінің қолданылу аясын заман дамуының талаптарына сай одан ары кеңейтудің көкейтестілігі мен маңыздылығы естен шықпауы керек.
Бұдан тыс қазақ тілінің мәдениет, оқу-ағарту, өнер, ғылым-техника, тағы басқа салалардағы кең өрісті тілге айналуы, қолданыс аясының ауқымдануында ерекше маңызды орын ұстайтын мәселе – ұлттық терминологиялық қор қалыптастыру, термин жасаудың қазақ тілінің табиғаты, ішкі заңдылықтары, ерекшеліктері толық ескерілген, сөзжасам қағидалары мен ерекшеліктеріне толық жауап беретін, жалпы жұртқа ортақ, озық та өнегелі, ғылыми принциптерін жасау, сол негізде қазақ тілінің заман талабына үйлесетін, уақыт сынынан мүдірмей өтетін терминологиялық қорын қалыптастыру, байыту, оны тұтас халықтың пайдасына, ұлттың өркендеуіне жұмылдыру мәселесі
Қазақстанда ұлттық терминологиялық қор қалыптастырып, термин жасаудың принциптерін бекіту жұмысында Қытайдағы, Моңғолиядағы, Түркиядағы, тағы басқа елдердегі қазақтардың тіліндегі ерекшеліктер мен озық үлгілерді де ескеру, аталған елдерде қоныстанған қазақтардың тіліндегі сәтті жасалған терминдерді ғылыми тұрғыдан қабыл­дау, оларды қазақ тілінің терминологиялық қорының маңызды құрамдас бөлігі есебінде қарау керек
Термин жасауда «ала қойды бөле қырықпай», терминдерді қазақ тілінің термин жасау жолдары, заңдылықтары бойынша жасау, күн сайын туындап жатқан интернационалдық жаңа атау, терминдердің қазақша баламасын дер кезінде ғылыми жасауға көбірек ой жүгірту, іздену, терминдердің ала-құлалығын жойып, бірізділікке салу, терминдерді кесіп-пішіп, дәл, ғылыми, халық ризалықпен қабылдайтын, оңай түсінетін деңгейде жасап, халықтың қолдануына ұсыну керек
Бұрын жасалып, жалпақ жұртқа әбден сіңісті болып, кең аяда қолданылып кеткен терминдерді қырық құбылтып өзгертуге мүлде болмайды.
Халықтың ұзақ заман, аумалы ғасырлар бойындағы тұтас рухани асыл қазынасының жауһары, құймақұлақ, кеніш жүрек ата-бабаларымыздың көз қарашығындай аялап, соңғы ұрпағына аманаттап жеткізген мол, мол болғанда да, тіпті ұшан-теңіз мұрасы – қазақ тілінің гүлденуі, қуатты да тегеурінді тілге айналуы, әлемдік қиян-кескі бәсекеге толық қабілетті болуы әрқайсысымыздың білек біріктіре қызмет етуімізді талап етеді
Ұлы жазушы Жүсіпбек Аймауытұлы­ның: «Оқығандар! Бұл уақыт – жан тыныштық іздейтін, қызық қуатын уақыт емес, қызмет қылатын, еңбек сіңіретін уақыт
Ойлаңыздар, халық біз үшін емес, біз халық үшін туғанбыз, олай болса, мойнымызда халықтың зор борышы, ауыр жүгі бар!» – деген ғибратты сөзін естен шығармай, «қазақпын» деген әр азамат тіл алдында жауапты болуы тиіс.
Серік Сұңғатайұлы,
ҚХР, ШҰАР, Шинжияң
телевизиясының аудармашысы
