«Қазақ әдебиеті» газетінің 2011 жылғы сәуір айындағы санында «Құрманғазы оркестрінің жаратушысы» (авторы Қазақстан Республикасының Мәдениет қайраткері Мақсат Тілепберген) және «Ана тілі» газетінің 2013 жылғы сәуір айындағы санында «Ахмет Жұбанов атындағы сыйлық тағайындалса…» (авторы Қазақстан Республикасының халық артисі, профессор Базарбай Жұманиязов) деген мақалаларды оқып, онда көтерілген мәселеге қолдау білдіруді жөн көрдім.
Өнер азаматтарының «­Ахмет Жұбанов атындағы сыйлық тағайындалса» деген бұл игі бастамасы құптауға тұрарлық
Өйткені қазақтың кәсіби музыка өнеріне өлшеусіз еңбек сіңірген ардақты тұлғамыз Ахаң, Ахмет Жұбанов болғандықтан өнер саласында Ахаңның есімімен аталатын сыйлықтың болуы шын мәнінде өте қажет және уақытында көтеріліп отырған мәселе деп санаймын
Мұндай сыйлық кәсіби музыка саласы өкілдерінің мәртебесін биіктетіп, талабын шыңдай түсетіні сөзсіз.
Композитор, дирижер, Қазақ­станның халық артисі, Қазақ КСР Мемлекеттік сыйлығының иегері, өнертану ғылымдарының докторы, академик, профессор Ахмет Қуанұлы Жұбановтың есімі бүгінде күллі әлемге белгілі
Ахаңның кезінде Құрманғазы атындағы мемлекеттік ұлт-аспаптар оркестрінің негізін қалағаны, Қазақ филармониясының алғашқы ұйымдастырушысы, Алматы консерваториясының тұңғыш ректоры болғаны көпшілікке мәлім
Композитордың «Отаным», «Ақ Шолпан», «Біздің ел», «Жылқышы», «Ақ көгершін», «Қарлығаш» әндері, «Қазақ билері», «Тәжік биі», «Төлеген Тоқтаров», «Ария», «Абай сюитасы», т.б
күрделі аспаптық симфониялық шығармалары классикалық музыкамыздың бірегей үлгісі
Сонымен қатар Ахаңның ғылыми-шығармашылық, ұстаздық еңбегі де ұшан-теңіз
Мен 1948 жылы Алматы консерваториясына оқуға түсуге келгенімде аталған оқу орнына қабылдануыма үлкен септігін тигізіп, қамқорлық көрсеткен, кәсіби әнші болып қалыптасуыма жол ашқан Ахмет Жұбанов болды
Ахаң Кеңес заманында қазақтың дарынды ұл-қыздарын кәсіби музыкаға баулып, тәрбиеледі
Соның нәтижесінде талабы жоғары музыканттардың өнері ұшталды.
Азаматтық болмысы да қарапайым болатын
Өзі қанат­тандырған шәкірттерінің жетістіктеріне шын көңілден риза болып, қуанып отыратын
Ел ішінен небір талантты азаматтарды іздеп тауып, үлкен сахнаға шығарып, өнерін шыңдауға баса мән беретін
Есімдерін халыққа әйгілі етіп, өнерлерінің насихатталуына күш салатын
Сол кезде Ахаң осындай еңбектері арқылы ұлттық кәсіби музыкамыздың келешегі жарқын болуы үшін де өлшеусіз үлес қосқан екен ғой деп ойлаймын.
Ахаң сияқты азаматтардың бүгінде арамызда жоқтығына өкіне қарасақ та, Ахаң қалыптастырған өнегелі дәстүрлерді сақтап қалу және дамыта түсу бүгінгі ұрпақтың парызы болмақ
Сол себепті де ардақты тұлғамыздың есімімен аталатын «Ахмет Жұбанов атындағы сыйлық тағайындау» бастамасына қолдау білдіремін
Бұл Ахаңа, оның қайталанбас тұлғасы мен өнеріне көрсетілген зор құрмет деп білемін.
Бибігүл ТӨЛЕГЕНОВА,
КСРО және Қазақстанның 
Халық артисі, Еңбек Ері
