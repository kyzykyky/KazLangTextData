Биыл ел Тәуелсіздігінің 21 жылдығын атап өтеміз
Халқымызға азаттық оңайлықпен келмегендігі тарихтан мәлім
Айталық 1783-1797 жылдардағы Сырым Датұлы бастаған ұлт-азаттық көтеріліс, 1810-1820 жылдарындағы Тентектөре батырдың басқаруымен болған Қоқан билігіне қарсы көтеріліс, 1836-1838 жылдарда Исатай Тайманұлы мен Махамбет Өтемісұлы бастауымен патшалық Ресейдің отаршылдық саясатына қарсы күрес, 1837-1847 жылдары Кенесары Қасымұлы бастаған ұлт-азаттық көтерілістер қазақ халқының тарихындағы азаттық үшін жан алысып, жан беріскен кезеңдердің бірі еді
Ал ХХ ғасырдың бас кезінде халқымыз бостандық жолындағы ұлт-азаттық көтерілістердің бірі – Жетісу аймағындағы Қарқара көтерілісі болатын. 
Ұлттық-отаршылдық езгінің күшеюі, патша өкіметінің аграрлық саясаты қазақ халқының ұлттық сана-сезімінің өсуіне әсер етті
1914 жылы 19 шілдеде (1 тамызда) бірінші дүниежүзілік соғыстың басталуымен жергілікті жерлердегі патша шенеуніктерінің озбырлығы мен зорлық зоңбылығы өлшеусіз өсті
Дегенмен де 1916 жылға дейін Жазылбек Серібаевтың 1935 жылғы 17 мамырда жазған естелігінде көрсетілгендей: «1916 жылғы ұлт-азаттық қозғалыстан бұрын, елдің тұрмысын айтсақ: бай, орта тап, кедей болды
Алды мың қой, бес-алты жүз жылқы, ортасы жүз жылқы, екі жүз қой
Кедейде бір жылқы, бір сиыр, осындай халде болған» деп, жағдайдың біршама жақсы болғанын айтады.
1867-1868 жылдары патша өкіметінің отарлық саясаты үдей түсті
1867 жылы патша өкіметі барлық қазақ жерлерін мемлекет меншігіне алынсын деген заңын жариялады
Облыста, уезде коныс аудару басқармалары ұйымдастырылды
Қазақ шаруаларын тонауды патша өкіметі «Қоныстанушы», «Жер қоры» деп аталатын бағытпен жүргізді
Жер қорын жасау үшін жергілікті халықтың жайлы қоныстары алынды
Патша өкіметі 1889 жылы орыс шаруаларын қазақ жерлеріне қоныстандыру жөнінде заң қабылдады
1891-1892 жылдары қазақ өлкесіне қоныс аударушылар келе бастады
Әсіресе 1906-1912 жылдары қоныс аударушылар қатары өте көп болды.1916 жылғы қазанда генералдар Куропаткиннің, Фольбаумның қатысуымен патша өкіметі «қырғыздарды көшіру туралы» шешім қабылдады, соның нәтижесінде Пішпек, Пржевальск, Жаркент уездерінде егіс егілетін шұрайлы жерлердің 2.510.360 десятина алқабы тартып алынды
Жаркент уезінде Албан руы қазақтарынан Текес және Шалкөде өзендерінің аңғарындағы барлық жерді, Қарқара жайлауын, Шу аңғарының бір бөлігін тартып алу кажет деп саналды
Осы жылдарда жерінен айырылған қазақтар, орыс кулактарына жалданып күн көрді
Тек қана Байынкөл болысы бойынша Қақпақта, Айғыржолда, Сарыжазда, Нарынқолда көптеген қоныстанушылардың қыстақтары пайда болды
Нарынқол казак әскері тұратын орынға айналды
Қарқараның жазығын көпестер иеленді
Қарапайым қазақ халқы құмды, шөлейтті жерлерге, тау-тасқа қуылды
1914 дүниежүзілік соғыс басталғаннан кейін, екі жыл ішінде соғысып жатқан әскерді қамтамасыз ету мақсатында Қарқара тұрғындарынан тарихи деректерде айтылғандай «сексен мың қой, үш мың ірі қара, екі мың таңдаулы аттар, жүз қырық төрт киіз үй, сексен мың байпақ, он алты мың ақша, бес жүз кесек киіз алынды».
Жергілікті халықта ешқандай саяси құқық пен билік болмады
Түркістан аймағында әскери округтің қолбасшысы генерал губернатор Куропаткин басқарды
Жетісу облысын әскери губернатор М.А.Фольбаум биледі
Жаркент уезін подполковник Ступин басқарды
Жалаңаш, Қырғызсай және Нарынқол аймағын казактардың атаманы С.Достоволов елге әскери жағынан қысым жасады
Александр Протников деген приставты жергілікті қазақтар «Ақжелке» деп атап кеткен.
1914 жылы 9 қазандағы құпия нұсқауында Жетісу облысының әскери губернаторы Фольбаум уезд бастықтарына «сенімді христиандардан», яғни орыс деревнясының шаруалар топтарынан мұсылман еңбекшілеріне қарсы қарулы отрядтар құруды міндеттейді
Бұл отрядттардың басты міндеті бақылаушылық қызмет болатын, алайда олар кейбір ауылдарды тонап, жазықсыз адамдарды өлтіріп, мүлік пен малды еріксіз алып отырды
Бұл отрядтардың басты мақсаты бағындырылған халықтардың ұлттық санасының ояну көріністерін тұншықтыру еді.
Патша өкіметінің 1916 жылы 25 маусымдағы Қазақстанның, Орталық Азияның және ішінара Сібірдің 19 жас­тан 43 жасқа дейінгі «бұратана» ер-азаматтарын тыл жұмыстарына (қорғаныс құрылыстарын және әскери қатынас жолдарын салу, т.б.) алу жөнінде жарлығы ұлт-азаттық көтерілістің басталуына негізгі себеп болды
Патша жарлығы бойынша Қазақ өлкесінен 400 мың адам, ал соның ішінде Жетісу облысынан 87 мың қазақ жастары майданның қара жұмысына алынатын болды.
Қазақстанның барлық аймақтарында шілде айынан бастап наразылық шерулері басталды
Стихиялық қозғалыс біртіндеп ұйымдасқан сипат алып, қарулы көтеріліс Жетісуда, Торғай аймақтарында болды
1916 жылғы көтерілістің басты мақсаты ұлттық және саяси азаттық бағытта болды
Көтерілістің негізгі қозғаушы күші ұлттық шаруалар мен жұмысшы табының өкілдері болды
Жетісуда көтеріліс тарихын: 1) шілде – стихиялық наразылық көріністер, 2) тамыз – оның қарулы көтеріліске ұласуы, 3) қыркүйек-қазан көтерілістің біртіндеп бәсеңдеуі және жеңіліс табуы деген кезеңге бөлуге болады.
Жетісуда ұлт-азаттық көтерілістер Жаркент уезіне қарасты Қызылбөрік, Сөгеті, Шелек, Меркі болыстарында, Қарқара және Асы жайлауларында, Нарынқол-Шарын бөлімшесінде (аудан), Верный уезіндегі Қорам, Ұзынағаш, Ботбай, Шығыс және Батыс Қастек, Ырғайты, Тайторы, Жайылмыс болыс­тарында, сол кезде Жетісу облысына қараған Лепсі және Қапал уездерінің кейбір болыстарында (Мақаншы-Садыр, Мәмбет-Қысқаш, т.б.) жалғасын тапты
Жетісудағы көтерілісті тоқтату үшін Түркістан өлкесінің басқа аймақтарынан артиллерия, пулеметтармен жасақталған жазалаушы әскери бөлімдер жіберілді
Атап айтқанда, Жетісуға арнаулы үш әскери жасақ, жеті атқыштар ротасы, казак-орыс әскерлерінің бес жүздігі, майдандағы армиядан екі пулемет командасы және екі атты әскер полкі әкелінген
Жетісудағы көтерілісті басып-жаншу үшін патша өкіметі құрамында 14 ботальон, 33 жүздік, 42 зеңбірек және 97 пулемет командасы бір тұтас жазалау экспедициясын жабдықтады.
Әсіресе 1916 жылғы Жетісуда болған ірі көтерілістің бірі Қарқара аймағында болды
Жаз айларында Албан тайпасы осы жерде мекендеп тұратын еді
1916 жылы 4 шілде айында патша жарлығын орындау үшін пристав Подварков төре Қарқара жәрмеңкесінде болыстарды жинап, үш күннің ішінде тыл жұмысына баратын 19 жастан 43 жас аралығындағы азаматтардың тізімін беруге бұйрық береді
Болыстар тізім жасайды
Осыған байланысты 6 шілдеде Ақбейіт тауының шығыс жағындағы 16 болысқа қарасты ауыл азамат өкілдері басқосады
Осы басқосуда Жәмеңке Мәмбетов: «Қарқара елі 1864 жылы Ресейге өз еркімен қосылды
Ресейге бағынғанда қазақтан солдат алмаймыз, малына салық салмаймыз деген антқа ақ патша қол қойып, мөр басқан
Жасалған антқа келісіп, жұрт билеушілері де қол қойған
Қарқара қазақтары патша өкіметіне берген сертті бұлжытпай орындап отырды
Бұл жөнінде бізге тағатын кінә жоқ
Балалар қырылғанша, кәрілердің өлгені жақсы, ақ патшаның жарлығын орындамаймыз» деген
Оны Ұ.Саурықов, С.Қанаев, Қ.Шорманов, Қ.Құдайбергенов, Қ.Шотаманов және басқа да жиналысқа қатысушылар қолдады.
Нәтижесінде бір дауыстан армияның тыл жұмысына бірде-бір адам берілмесін деген шешімге келеді
Содан соң Ж.Мәмбетов, Ұ.Саурықов, С.Қанаев, Қ.Шорманов ақ патша жарлығын орындамауға жауап ретінде күреске басшылық етеді
Осы кезде мыңдаған салт атты қазақ жасағы пристав Подварковты және урядник Плотниковты айнала қоршап, қамшы үйіргендіктен сол күні үрейі ұшқан Подварков бүлікшілерді күшпен басу үшін тездетіп әскер жіберіңіз деп, Жетісу облысының әскери губернаторы Фольбаумға жеделхат жолдаған
Ал Фольбаум Жетісу округінің қолбасшысы генерал-губернатор Куропаткинге Жетісу облысындағы 210 көшіп келуші орыс селоларының тұрғындарын қаруландыру жөнінде ұсыныс жасайды
Куропаткин Фольбаумның ұсынысы бойынша Ташкенттен екі мың мылтықты Верный қаласына жібереді.
1916 жылы 11 шілдеде Ұзақ, Жәмеңке, Жаңабай, Серікпай, Әубәкір, Қазыбек, т.б
«Ереуіл Төбеге» келіп, ту тігеді
Осы аймақтардан 1000-нан астам атты қазақ жиналады
Көтеріліс басшылары Әбубәкірді басшы етіп, «Ақжелкеге» Плотниковқа: «Бала бермейміз, бұрынғыдай салық алсын» – деген тұжырымдамамен үш елші жібереді
Бірақ «Ақжелке»: «менен де жоғары ояз, генерал-губернатор бар, солар шешеді» дейді
Жиналған ауыл азаматтары ауылдарына қайтады да Ұзақ, Жәмеңке, Серікбай, Әубәкір, т.б
көтеріліс басшылары, Жаңабай ауылына барып түнімен ақылдасады
Осы дайындықты «Ақжелкенің» тыңшылары естіп, түгелдей жеткізеді
Сондықтан «Ақжелке» губернатор Фольбаумнан әскери көмек сұрайды
Ал Жетісу губернаторы «Ақжелкеге»: «Бүлікті тез басу үшін бір болыс елдің әлденеше жүз адамын бірден қырып салып үлгі көрсет» деп бұйрық береді.
Бұл хабар көтеріліс басшыларына жетіп, көтерілісшілер қорғану үшін ауыл-ауылдан қылыш, найза, пышақ, айбалта, шиті мылтық, т.б
қару-жарақ жинап дайындыққа кіріседі
Әйелдер болса көтерілісшілерге киім, тамағын дайындайды
Осы кезде патша жендеттері ауыл кедейлерін жазықсыз атып, қамап, елді тонай бастайды
11 шілдеде «Ақжелке» пристав урядник Эри-скин деген жендеттің қасына жиырма солдат қосып беріп, түнде ел ұйқыда жатқанда Монай-Мұқан дегеннің ауылын шапқызып, 200-дей жылқыны айдап әкетеді
Жолда оянған елдің еркектері қуып жетіп, атыс басталады
Мылтық оғынан 20 қазақ жігіті оққа ұшырайды
20 шілдеде Кравченко бастаған он жендет Жансейіт деген қазақтың ауылын шауып тонайды
Осы шабуылда елу шақты қазақтар қазаға ұшырайды
Осы, тағы басқа оқиғалардан кейін Албан ауылдары түгелімен дүрлігеді
1916 жылы 21 шілдеде Қарқара жәрмеңкесінде 12 пулемет, 4 зеңбірекпен төрт жағынан қоршауға алған патша жендеттері 2000 атты қазақ көтерілісшілерін қырғынға ұшыратады
Сол жерде жасырын тұрған қазақтардың екі топ әскері жендеттердің «Ақжелке» кеңсесіне шабуыл жасағанымен, мұнда екі пулеметпен оқ жаудырып қырық адам оққа ұшырайды
Ертесінде анықталғандай, осы оқиғада бес жүз қазақ жауынгерлері қаза табады
Бұл қырғын оқиға Жаркенттен Қарқараға, Қарқарадан Қарақолға, Шелек, Талғар, Алматыға жетіп, ереуілдің жалғасына себеп болады
Көтерілістің барысы кең қанат жайып отырғанынан сескенген губернатор көтерілістің басшыларын қамауға бұйрық береді
Нәтижесінде, 22 шілдеде құрамында 16 көтеріліс басшылары бар: Ұзақ Саурықов, Жәмеңке Мәмбетов, Жаңабай Құдайбергенов, Қазыбек Шорманов, Әубәкір Сұлтанбеков, Біләл Розыханов, Құрман Әділбеков, Кәрібоз Қаңтаров, Суанкүл Арғынов, Үмеке Ыстыбаев, Қағазбек Тоқтамысов, Бекдайыр Сұлтанқұлов, Құдиярбек Шотаманов, Жанпейіс Отыншиев, Жайшібек Бектенов, Тұрлықожа Жансеркеев қамауға алынып, Қарқара түрмесіне жабылады
Осыдан соң оларды Қарақолға (Пржевальск қаласына) түрмеге апарып тергеусіз, сотсыз 12 тамызда 1916 жылы патша жендеттері атып тастайды
Сол қырғыннан жаралы болып тек Әубәкір Сұлтанбеков қашып шығады.
Қарқара көтерілісінің шешуші кезеңі 1916 жылдың тамыз-қыркүйек айларында жалғасады
Көтеріліске бес мыңнан астам адам қатысады
Көтеріліске Монай-Мұқан Ыбырай басшылық етеді
Көтерілістің барысында Қарқара аймағында мекен еткен кедей шаруалар: қазақ, қырғыз, ұйғырларға орыс, өзбек, татар, тәжік, түркмен, дүнген, т.б
ұлт өкілдері де қосылып бір кісідей патша жендеттеріне қарсы шығады
Көтерілісшілер арасынан Әубәкір, Саламат, Шұлғаубай, Мұса, Мұстафа, Жәйшібек, Нұр, Ыбырай, Жансейіт сияқты батырлар, мергендер ерлік көрсетеді
«Ақжелке» пристав 4 арбаға пулемет қойып, түн жамылып қашып кетеді
Тамыз айының аяғында көтерілісшілер өз штабын Қарқара жәрмеңкесінде құрады
Содан соң Қарқара, Қарақол, Ыстықкөл аймағы, Сүмбе, Үлкен-Ақсу, Кетмен, Қалжат, Шарын ауылдары көтерілісшілер қарамағына өтеді.
Қарқара жәрмеңкесі шабуылына тікелей қатысқан 23 жастағы Әубәкір Жүнісов: «көтеріліске өзім қатынастым
Қарқара жәрмеңкесіне шабуыл жасаған кезде көтерілісшілердің ішінде жалшы-малайлықта жүрген орыстар, татар, өзбек, дүнген, тәжіктер де болды
Олардың ара­сы­нан өзім жақсы білетіндер: орыс кедейі, қара Сергей, татар Ғабдрахман, өзбек Тәшкенбай болды
Сонымен қатар көте­ріліске ер-азаматтар мен бірге қару ұстан­ған орыс қыздары Анастасия, Дария, қазақ қыз-келіншектері Балдай, Жәмиля, Шайнек, Ажар, Маржанқыз, ұйғыр қыздары Нұрбан, Шахарбану, т.б
ер жүректілік таныта білді» деп есіне алған екен.
Орыс қызы Анастасия 21 шілде күні «Ақжелке» пристав кеңсесінде жасырын түрде көтеріліс басшыларын қамауға шешім қабылданғаны жөніндегі мәліметті Монай-Мұқанға жеткізеді
Орыс қызының бұл үлкен көмегі көтеріліске қатысқан көптеген азаматтардың аман қалуына септігін тигізген
22 шілдеде Ұзақ Саурықов, Жәмеңке Мәмбетов, Жанабай Құдайбергеновтер тобы ұсталған да, Серікбай Қанаев, Алдаберген Қойшыбаев, Әбдіқалық Байсүгіров және Айтбай тобы аман қалған
Бірақ олар көп кешікпей ұсталып атылған.
Осы Қарқара көтерілісіне қатысқан орыс қызы Дария төмендегідей өлең шумақтарын қалдырыпты:
Әкем атын сұрасаң қара Сергей,
Туысынан жаралған тақыр кедей.
Арғы атасы Дондағы казак-орыс,
Берілмеген жауына өзі өлмей.
Күйеуімді сұрасаң Албан-қазақ,
Кедейліктен көргені болған тозақ.
Балам атын сұрасаң Әкім еді,
Өзі батыр, өзі әнші, ақын еді.
Кедейлер мен жетімге жақын еді.
Өзім атым Дария, затым орыс.
Байға шығып Кегеннен таптым қоныс.
Патша өкіметі Қарқара көтерілісін тоқтату үшін арнайы полктер жібереді
Атап айтқанда, 8750 адамнан құралған 35 рота, 3900 жендеттен құралған 24 жүздік, 16 зеңбірек, 47 пулемет жіберіледі
Соғыс өнеріне жетік қаруланған әскерден қорғану мақсатында көтерілісшілер жергілікті аймақты жақсы білгендіктен тау-тас, қыраттарды бекініс жасайды
Дегенмен, зеңбірек пен пулемет қолданған әскер мыңдаған көтерілісшілерді қырып тастайды
1916 жылы қазан айында Қарқара көтерілісі қарулы күшпен тоқтатылады
1926 жылы Қарқара көтерілісінің 10 жылдығына байланысты Ораз Жандосов Қарқара жәрмеңкесіне Қалдыбаев, Көшкінов, Байпақов, т.б
көтеріліс басшыларымен келіп, 1916 жылғы оқиғадан мәлімет жинаған
Сонда Қарқара жәрмеңкесіне 20 үй тіктіріп, қырғын, қорлық көріп келген халықтың көңілін көтеру үшін той жасаған
Сонда Қарқара жәрмеңкесінің күн шығыс жағындағы төбенің үстіне сол тойға жиналған адамдарға Қарқараның тасынан кісі басына екіден-үштен алдырып, сол төбеге үйген
Сонда сол төбенің атын «Ереуіл Төбе» деп атаған.
Қарқара көтерілісінің үлкен тармақтары Сүмбе, Үлкен Ақсу, Қалжат, Кетпен, Үлкен Дихан, Шарын, т.б
ауылдарда 1917 жылдың ақпан айына дейін жалғасқан
Мысалы, Үлкен Ақсудағы көтелілісті Тохния Ғожамниязов деген ұйғыр жігіті басқарған
Ол 14 тамызда 1916 жылы болыс кеңсесіне басып кіріп, қара жұмысқа кететін кедей ұйғырлардың тізімін болыстан тартып алып, тізімді жыртып, болыс кеңсесін өртеп жіберген
Оны 10 серігімен бірге Қарқара түрмесіне қамаған
Түрмеде ол Қарқара көтерілісшілерінің басшылары – Серікпай Қанаев, Әбдіқалық Байсүгіров, Алдаберген Қойшыбеков деген қазақтармен бірге отырған
Оларды Жаркент түрмесіне апара жатып, жолда Қайқы асуындағы «Жалманды» деген жерде патша жендеттері 11 ұйғыр, 3 қазақты атып өлтірген
Осы атыс кезінде Алдаберген Қойшыбаев деген қазақ жараланып, Мансур Ақун Насыров деген ұйғыр жігіті тірі қалған
Сол қырғынның куәгері Алдаберген Қойшыбаевтың айтуы бойынша «Жалманды» жерінде жау қолынан атылған қазақтар: Серікпай Қанаев, Әбдіхалық Байсүгіров; ұйғырлар: Тоқнияз Ғожамниязов, ағалы-інілі Жарулла, Алахун Сасықовтар, Кемахун Адилов, Муса Изизов, ағалы-інілі Илак, Ала Яхияровтар, Аюп Абдуллаев, Зиям Исламбакиев, Тохнияз Аманниязов, Мансурахун Насыров сияқты жауынгерлер болған.
Жалпы Түркістан өлкесі бойынша 1917 жылдың 1 ақпанына дейінгі мәліметтерге қарағанда мыңдаған көтерілісшілер сотқа тартылып, 347 адам өлім жазасына, 168 адам каторгалық жұмыстарға, 129 адам түрмеге жабылған
Қатал қуғын-сүргінге ұшыраған 300 мыңнан астам адам атамекендерін тастап, көшуге мәжбүр болған
Жетісуда қазақ пен қырғыздардың 100-ге жуық елді мекені патша жазалаушыларының шабуылына ұшыраған
Соның нәтижесінде 373 үй өртеніп талқандалған
1905 адам оққа ұшырап, 684 адам жараланған, 1105 тұтқынға түсіп немесе із-түзсіз жоғалып кеткен.
1916 жылғы ұлт-азаттық қозғалыс отаршылдыққа қарсы сипатта болды
Қазақтардың атақоныстарына Ресей мұжықтарын қоныстандыру арқылы орыс-украин поселкелері мен казак станциялары пайда болды
Осыған қарсылық ретінде Жетісуда қоныстанушылардың 94 селосы көтерілісшілердің шабуылына ұшырады
Ұлтаралық қақтығыстарының салдарынан орыстар мен украиндардан 1905 адам өліп, 684 адам жараланды
Жазалау отрядтары 171 адамынан айрылды.
Орыс шаруаларының демократияшыл бөлігі көтерілісшілерге жанашырлықпен қарады
Жетісу өлкесіндегі Бүрген селосында тұратын Демко деген орыс кедейі Қарқара көтерілісшілерінің белсенді үш ағайын­дылары Қанаевтар мен Айдосовты жазалаушылардан үйіне жасырған
Ал Павел Аркадьев жендеттерден Д.Жайнақовты жасырып қалған
Қарқара көтерілісінің көрнекті ұйымдастырушыларының бірі ұлты орыс Е.Куреев болса, кәсіпкердің қызы Софья Алексеевна Вербицкая көтерілісшілер жағында белсенділік көрсетті.
1917 жылғы 1 қаңтардағы деректер бойынша Қарқара көтерілісінің зардабын көрген «237 мыңнан астам халықты жазалаушылар Қытайға қуып жіберген
Патша өкіметінің қатаң жазалау шаралары салдарынан, Патша әкімшілігінің өз есептеулері бойынша Жетісу губерниясы 53 мың шаруашылыққа (Батыс Қытайға қашып кеткендерді қосқанда 30 пайыз) кеміген
Жаркент уезінің халқы көтеріліске дейін 20 болыстан 17712 түтін тұрған еді
1916 жылдың күзінде Қытайға 12612 түтін кетуге мәжбүр болды.
Мұхамеджан Тынышбайұлы 1917 жылы «Қазақ» газетінің №254 желтоқсанның 6-сында шыққан мақаласында Жетісу бойынша 44 болыста 47 мың 759 түтін болғанын, сонан қашқаны 40 мың 250 түтін, қырылғаны 95 200 адам екенін, сөйтіп босқындарадан тең жартысына таяу адам қырылғанын көрсеткен
Верныйдан Қытай шекарасына дейінгі аралықтағы ауылдар мен қыстақтар қирағаны жан түршігерлік жағдай
Қалған бөлігі 37355 қазақ отбасылары Жетісу аймағындағы құнарсыз таулы жерлерге немесе Балқаш маңайындағы шөл далаға қуып жіберілді
Көтеріліс жасаған аудандарда малдың орта есеппен 1/3 бөлігі ғана қалған.
Осы қанды оқиғалардың куәгерлері болған Албан тайпасынан шыққан Көдек Маралбайұлы, Бөлтірік Атыханұлы, Әбен Атамқұлұлы сынды ақындардың өлең-жырлары халықтың жадында жатталып, сол кездің тарихи шындығы суреттелген
Аталмыш ақындар патша жендеттерінің зорлығына шыдамай, халықтың «үрке көшуін» де жырлаған
Осы ұлттық қасіретті суреттеген өлең-жырлардың біразын XX ғасырдың 20-шы жылдарында көтеріліс болған Жетісу аймақтарын әдейі аралаған Ілияс Жансүгіров хатқа түсірген
Оның қолжазбасы мемлекеттік архивте сақталуда
Зерттеушінің шығармашылық мұрасындағы «Жаркент уезінде» деген бөлімінде сол Қарқара оқиғасы да баяндалған.
Жоғарыдағы есімдері аталған ақындар, 1916 жылғы көтерілістің куәгерлері ғана емес, оған тікелей қатысқан, сол үшін патшалық билік жүйесі тарапынан кезінде қуғын-сүргін көрген жандар еді
Бөлтірік Атыханұлы 1928 жылы өмірден озса, Көдек Маралбайұлы 1930 жылдары Кеңес Өкіметіне сенімсіз адам саналып, көптеген қиыншылықты бастан кешкен
Олардың бізге жеткен өлең-жырларында Қарқара көтерілісі (Албан көтерілісі) жөнінде аса құнды мәліметтер сақталған.
Жетісу өңірінде өмір сүрген Асан Бәрмембекұлы отарлық саясаттың қасіретін былайша суреттейді:
Күннен-күнге албаным,
Заманың сенің тарылды.
Өркөкірек кең қоныс,
Дәуренің сенің қалған-ды.
Кең қоныстан айырылып,
Ұшып кетер жерің жоқ.
Қанатың сынып, талған-ды.
Екі көзің телміріп,
Мойныңа шынжыр салған-ды.
Қайсыбірін айтайын,
Ішінде толған арман-ды!
Ал ақын-жыршы Әбен Атамқұлұлы Қарқара көтерілісі жөнінде былай дейді:
16-шы жылында
Мекалай жарлық шығарды
«Солдатқа бала бер» деген.
Жәмеңке, Ұзақ, Жаңабай
Беруге бала көнбеген.
Әбдіқалық, Серікбай,
Сыбанқұл, Құрман ер деген.
Өңкей саңлақ бірігіп,
Зорлыққа бала бермеген.
Қысымдық қылып Мекалай,
Түрмеге салды ілменен.
Сол сабаздар түрмеден
Үйіне аман келмеген…
Қарқара көтерілісіне тікелей қатысқан Көдек Маралбайұлы кезінде 1916 жылға арналған дастан шығарған.
Қарқара аймағындағы қанды-қырғын қарапайым халықты, қарттарды, балаларды, әйелдерді қырып жойды, жергілікті халықты тонады
Бұл күреске кедейленген орыс, қазақ, қырғыз, ұйғыр топтары бірігіп қатысты
Бұл тарихи оқиға ке­дей­лердің, жұмысшы мен шаруаның саяси ұлттық санасын оятты
Қарқара көте­рі­лісінің жеңілу себебі, күрестің быта­раңқылығы, күрес ошақтарының бір-бірімен байланысының жоқтығы, ұйым­шылдықтың жеткілікті болмауы, жергілікті тұрғындардың арасындағы түсініс­пеушілік қайшылықтардың болуы және қару-жарақтың жетіспеушілігі болды.
Көтеріліс жеңіліске ұшырағанына қарамастан, қазақ халқының азаттық қозғалысындағы тарихи маңызы зор болды
Қарқара көтерілісі барысында өкімет құрылымы, қарулы күштер, басқару аппараты құрылып, ұлт-азаттық төңкеріске ұласты
Ауқымдылығы мен қатысушыларды қамтуы және зардаптары жағынан алғанда бұл көтеріліс патшалық Ресей отаршылдығына қарсы ұлт-азаттық күрестің шырқау кезеңі болды.
Қарқара қаһармандары
Әубәкір Жүнісов (12 маусым 1886, 12 ақпан 1939) – 1916 жылғы ұлт-азаттық қозғалысына белсене қатысушы
Ол қазіргі Алматы облысының Кеген ауданында Суықтоғай ауылында шаруа отбасында дүниеге келген
1908 жылы Жаркентте ауылшаруашылық мектебін бітірген
1916 жылы Қарқарадағы ұлт-азаттық көтерілісіне қатысқаны үшін тұтқындалып, өлім жазасына кесіледі, бірақ бұл жаза ауыстырылып, майданның алдыңғы шебіне жіберіледі
1917 жылы ақпан көтерілісінен кейін Жаркент қаласында босқындарға жәрдем көрсету жөніндегі Түркістан комиссиясында істейді
1919 жылдан Жаркент уездік-қалалық милиция бастығының орынбасары қызметін атқарып, 1921 жылы атаман Дутовты жою әрекетіне белсене қатысады
1922-1924 жылдары Түзкен болысында (қазіргі Кеген ауданы) халық сотында судья қызметін атқарады
1924 жылдан Алматы Облсотының мүшесі, Обладвокатура коллегиясының төрағасы болып жұмыс атқарған
Жүнісов Әубәкір сталиндік қудалаудың құрбаны болып, 1937 жылы қамалып, 1939 жылы ату жазасына ұшырайды
Ал 1957 жылы Жетісуда Кеңес Өкіметін орнатушы ретінде ақталады.
Жәмеңке Мәмбетовтің өмірбаяны, Қарқара қазақтары тарихындағы маңызды кезеңдермен тікелей байланысты болды
Ол өзіне тән жігерлігімен, табандылығымен, сабырлығымен, батылдығымен ерекшеленді
Оның игі ықпалымен халық арасында бірлік пен ынтымақ қалыптасты
Ол Нарынқолда 1909 жылы қазақ балалары үшін орысша-қазақша оқитын мектебін ашуға атсалысты
Ел ішіндегі талас-тартысты, барымта-дауды әділ шешті
Жәмеңкенің патша өкіметінің отарлық саясатына қарсы айтылған өсиеттерін жергілікті жұртшылдық түгелімен қолдаған
Жәмеңке Мәмбетов Қарқарадағы оқиғаларға байланысты қамауға алынған кезде 78 жаста екен
Сексенді алқымдаған жасына қарамастан ол ұзын бойлы, өр мінезді, денесі тіп-тік, шоқша сақалды, сопақ бас қария ретінде ел жадында қалған екен
Патша жендеттері 1916 жылы 23 шілдеде Жәмеңке және Ұзақ бастаған 16 адамды тұтқындап, 10 солдат айдаушымен Қарақол түрмесіне әкеледі
Бірнеше күн өткен соң, Қарқара абақтысына 65 кісі қамап, оның ішінен Серікбайды, Әбдіқалықты, Алдабергенді Жаркент түрмесіне 3 солдатпен әкетеді
Айыптылардың ішінен Жәмеңке Мәмбетов өкімет үшін саяси қауіпті деп, прокурор Жәмеңкенің көзін тездеп жоғалтуды ұйғарады
Осы ұсыныс бойынша түскі ас кезінде Жәмеңкеге пісірілген, уланған қойдың басын жегізіп өлтіреді
Марқұмның денесі Ыстықкөл аймағындағы Қарақол-Ата деген жерге жерленеді
Артында зайыбы Әмина, ұлдары Сыдық, Сыдықбек, Смағұл, қыздары Бибісара, Гүлсара қалады.
Ұзақ Саурықов – Кеген-Нарынқол өңірінде аты аңызға айналған батыр
Пржевальск уезінің сотында 1918 жылы 5 тамызда берген жауабында Ұзақ Саурықовтың жасы 55-те, сауатты әйелі, жеті баласы бар екенін көрсетеді
Ел ауызындағы аңыз әңгімелерге қарағанда Ұзақ турашыл, ойындағыны бетке айтатын, қайсар да, көңілді адам болған
Ұзақтың Әбден, Оман, Мәшен, Дәуленхан, Тәліп атты бес ұлы болған.
Жаңабай Құдайбергенов (1865-1916) – қазіргі ұйғыр ауданының Қырғызсай елді мекенінде дүниеге келген
Жаркентте медресе бітірген
13 жасынан 30 жасқа дейін Жаркенттегі ұйғыр байы Уали Юлдашевтың қарамағында істейді
Жаңабай Құдайбергенов Уали байдың малдарын өткізіп, сату барысында Мәскеу, Петербор, Пекин, Ташкент, Семей, Омбы, Орынбор сияқты қалаларда болған
Орысша, қытайша, ұйғырша хат танып, жаза да, сөйлей де білген
Жаңабай 1916 жылы малшы, диқан жалшылардан жасақ құрып, көтерілісті басқарушылардың бірі болған
1916 жылы патша жендеттері Жаңабайды атып, үй-жайын өртеп жіберген
Оның бес ұлы, екі қызы болған.
Айтбай Даркенбайұлы (1862-1928) – албан тайпасының Қожбанбет руынан шыққан
Сол кездегі Жетісу облысындағы 16 болыстың бірі болып, үш рет қатарынан сайланған
1917 жылдан Кетпен тауы етегіндегі Көмірші деген ауылында тұрады

Серікбай Қанаев 1870 жылы қазіргі Алматы облысы Кеген ауданы, Жалаңаш ауылында дүниеге келген
Серікбай Қарқара көтерілісі көсемінің бірі болған
Өз әкесі Қанай атақты Медеу байдың туған құдасы болған
Медеудің ұлы Рақымға Қанай қызын берген
1916 жылғы Қарқара-албан көтерілісі кезінде ол Таушелекте болыс болған
Оның Нұрбек, Мырқасым, Әкімбек атты балалары болған
1916 жылғы Қарқара көтерілісі кезінде Серікбайды ақ жендеттер Кеген өзені бойында атып өлтіреді.
Ел намысы мен бақыты үшін ерлікпен қаза болған Қарқара көтерілісінің өзге де қаһармандарының есімі ешқашан ұмытылмақ емес.
Тұрлығазы Медеуов,
тарих ғылымдарының кандидаты,
«Нұр» Қазақ-египет ислам
университетінің доценті
