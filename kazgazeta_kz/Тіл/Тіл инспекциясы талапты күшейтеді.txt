Тылсым табиғаттың адам баласына тарту еткен тамаша сыйының бірі – тіл
Тіл – адам баласымен бірге туып, біте қайнасқан, бағзы замандардан бері оған қызмет етіп, бойындағы бар қасиетін тек адамға ғана бағыштап келе жатқан қоғамдық феномен
Тіл туралы айтқанда, алдымен алаңдайтынымыз – өз тіліміздің қазіргі жайы
Елдіктің негізгі шарттары, ұрпақ тәрбиесі, түптеп келгенде мемлекет тілінің, ұлт рухының көтерілген биігімен өлшенетіндіктен әлі де толық шешімін таппаған мәселелер жеткілікті
«Қазақ тілі» қоғамының құрылғанына жиырма жылдан аса уақыт өтіпті
Кезінде ел басына күн туған заманда құрылған қоғам талай «тар жол, тайғақ кешуді» басынан өткерді
Қаржының көзі жоқтығынан кей филиалдары жабылды
Туған тілдің мүддесін көксеген қоғамның көш басында тұрған, оның ұйым ретінде құрылуына және қызмет істеуіне септігін тигізген ағаларымыздың еңбегі бір күні ақталар
Олардың қатарында ұлттың мақтанышына айналған Ә.Қайдаров, Ө.Айтбаев, М.Жолдасбеков секілді ортамызда жүрген қайраткерлер мен бүгінде арамызда жоқ қазақтың ірілері, профессорлар Мәтжан Тілеужанов пен
«Тарих өзі таңдап алар ірісін,
Халық өзі таңдап алар ұлысын,
Өмірімді өкінбей-ақ арнадым,
Қазағымның қасиетті тілі үшін» деп жырлаған Отарәлі Бүркіттердің еңбегін атап өтпеуге болмайды.
Мемлекеттік тіл деп танылғанымен, күнделікті өмірде кәдеге аспай жатқан тіліміздің қызмет аясын кеңейту бүгінгі таңдағы өзекті проблемалардың бірі болып отыр
Қазақ тілінің қолданыс аясын кеңейту, оны өзіне лайықты мемлекеттік тіл дәрежесіне көтеру ұлтжанды қазақ азаматтарының өз қолында
Қазақ тілінің беделін көтеру үшін «Қазақ тілі» қоғамының жұмысын жандандырумен қатар кешенді шараларды қолға алу қажет
Қазірдің өзінде қазақ тіліне ашық қарсы шықпаса да, өзінің қара басын күйттеген кейбір ағайындарымыз үнсіз қарсылық білдіріп отыр
Біздің ойымызша, болашақта қазақ тілінің елде толық қолданысқа енуіне септігін тигізетін, жоғары лауазымды қызметке тағайындалатын шенеуніктердің қазақ тілін игеру деңгейін бақылып және сол талаптың орындалуын қадағалап отыратын республиканың әрбір мекеме-ұйымдарында «тіл инспекциясы бөлімі» құрылуы тиіс
Облыстық тілдерді дамыту басқармалары мемлекеттік бюджеттен бөлінетін қаржыны конференциялар, өзге ұлт өкілдерінің балаларына арналған фестивальдер өткізуге жұмсаумен шектелмей, тілдік қолданыс аясын кеңейтетін, соған пайдасы тиетін нақты әрі мақсатты атқарылатын істерге бағыттауы тиіс.
Қазақ тілінің болашағы төңірегінде тағы бір мәселеге назар аударуымыз керек
Соңғы кездері біз қазақ тілінің мемлекеттік тіл ретінде қоғамда қолданылу мәселесіне ерекше көңіл бөліп, оның әдеби тілінің дамуын, нормалануын, функционалды стильдерінің саралануын назардан тыс қалдырған секілдіміз.
Қазіргі кезде албырттыққа бейім жастардың бойында бабаның қаны, ананың сүтімен сіңіп қалыптасқан ұлттық болмыс пен жаһандану әсерлерінің тайталасу үрдісі жүріп жатқан тұста атадан қалған аманат, ұрпақ алдындағы парыз тұрғысынан ұстаздар қауымының арқалар жүгі ауыр
Өйткені ұлттық тіл, таным мен дәстүрдің бесіктен даруға тиіс құнды белгілері бүгінгі жастардың бойын­да әр қилы деңгейде көрінеді
Олардың азаматтық болмысы қалыптасатын жастағы психологиясында жүріп жатқан екі түрлі тартысты үдерістің қайсысының жеңері, біріншіден, жасөспірімнің бесіктен қабылдап өскен, отбасынан алған тәрбиесіне, екіншіден, білім алып жатқан ордасы мен жүрген ортасына байланысты
Осыған орай рухани әлеміміздің кемелденуі үшін маманның жан-жақты болуы керек
Ұлттық болмысымыздың негізінде жастардың жаңаша қалыптасуына мән берілуі тиіс
Біздегі ұлттық саясаттың көздейтіні де осы болуы керек
Бұл білім беру жүйесі арқылы да қамтамасыз етіледі.
Бүгінгі жастар уақыттың қайда бастап бара жатқанын да, тілдің қаншалықты маңызды орын алатынын да түсінеді
Араларында екі-үш, тіпті төрт-бес тіл меңгергендері де бар
Болашақта алыс-жақын елдермен экономикалық, саяси, мәдени байланыстарда мұндай мамандарға сұраныстың жоғары болатыны сөзсіз
Біз оны жетістік десек, оның ең алдымен ұлт мүддесімен қабысуын қалаймыз
Тіл – ел тағдыры, ұлт тағдыры
Ендеше жастардың тәрбиесі, білімі мен білігі сол елдің тағдырымен сабақтас мәселе
Адамшылықтың белгісі – ар алдында адал болу
Елге, жерге, ата-бабамыздың тіліне, дәстүріне деген парыз бізді ойландыруға тиіс
Жастар тәрбиесіндегі осы бір олқы тұсты жедел қолға алып, олардың бойында ұлттық намысты ояту, отаншылдық дәстүрін қалыптастыру бүгінгі күннің өзекті проблемасы болып қала бермек
Мәселен, аты-жөні «-швили»-ге аяқталғандарды бірден грузин ұлты дейміз, «-ан,-ян» қосымшасы жалғанса – армяндар деп танимыз
Осыны үлгі етіп, біз де тегіміз­дегі «-ов», «-ев»-тің орнына «ұлы, қызы» дегенді қоссақ болар еді
Бір жағынан бұл аты-жөнімізді қазақыландыру болса, екінші жағынан ұрпақты ұлтын сүюге баулыр едік.
Қазақ сөзінің інжу-маржандарын алғаш рет жинаған шетел ғалымдары, саяхатшылары, тілшілері, этнографтары барлық уақытта қазақ халқының тіл тұтастығына қайран қалған
Бірнеше мың шақырымға созылатын аумақты алып жатқан халықтың әдет-ғұрып, салт-дәстүрінде еш айырмашылық жоқ, тіпті диалектілік те өзгешелік жоқтың қасы деп таңғалған
Мұның бәрі – қазақ тілінің қазынасы
Бірақ бұл қазына күйінде қала бермеуі керек
Ол зерттеліп, жаппай қолданысқа түссе ғана, бағы жанбақ
Қазақ тілі қай жағынан алып қарасақ та, саясаттың, ғылымның, мәдениеттің, басқа да салалардың тілі болуға әбден лайық.
Тіл – тірі құбылыс
Тірі құбылыс дейтініміз өне бойы халықтың рухани дамуымен, тарихтың шеруімен, белгілі оқиғаларға орай байып, күрделіленіп отырады
Жаңа ұғымдар, жаңа терминдер қалыптастыру үшін сөздердің бәрін ойдан құрастырып, болмаса оның бәрін өзімізден табу мақсатында тыраштанудың қажеті шамалы
Біз кейде барлық сөзге балама іздеп жатамыз
Баламасы табылмаса, қисынды-қисынсыз қазақша атау құрастырған боламыз
Дұрысында ғылымға, техникаға байланысты орыс тілі арқылы енген сөздер мен терминдерді жатырқамай қабылдауымыз керек деп ойлаймын
Өйткені жалпыхалықтық лексикаға күштеп ештеңе енгізуге болмайды
Халық тіл қолданысына келгенде өз қалауын жасайды, керегін қажетінше қолданады да, санасына сіңіре алмағанын ығыстырып тастайды
Қаласа, өзге тілдің сөздерін өз тілінің дыбыстық үндестігіне салып, төл сөзіне айналдыра алады
Мысалы, самауырын, кереует, кәмпит, бәтіңке, жәшік, т.б
толып жатқан сөздер тілімізге сіңіп, қазақтың төл сөзіндей болып кеткеніне бірнеше ғасыр өтті
Сол қалпында-ақ ұлттық тілімізге сіңісіп, жалпыхалықтық лексикаға айналған жоқ па?! Сондықтан өркениет пен түрлі технологияның дамуына қарай пайда болып жатқан жалпыхалықтық сөздер мен терминдерден үрке беруге де болмайды
Мысалы, дүниежүзіндегі ең бай тіл ағылшын тілі делінеді
Сол тілдің тек отыз пайызын ғана ағылшын тілінің төл сөздері құрайды екен
Қалған жетпіс пайызы – кірме сөздер
Кірме сөздер негізінде байыса да, ағылшын тілі бүгінде әлемдік қолданысқа шықты
Ең көп таралған дүниежүзілік тіл болып танылды.
Сөз соңында туған тілдің тағдырын мемлекеттік дәрежеде ойластыратын, оның даму үрдісін белгілеп отыратын үлкен үйлестіруші орталық керек деген ойымды жеткізгім келеді
Өйткені нақты істе ғана нәтиже барын естен шығармайық.
Ұ.ЕРЖАНОВА,
М.Өтемісұлы атындағы
Батыс Қазақстан мемлекеттік университетінің доценті,
филология ғылымдарының кандидаты
ОРАЛ
