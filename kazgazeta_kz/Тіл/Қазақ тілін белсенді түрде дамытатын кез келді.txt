Байланыс және ақпарат министрі Асқар Жұмағалиевтің төрағалығымен Астанада «Ақпараттық коммуникациялық технологияларда мемлекеттік тілді қолдану» тақырыбында дөңгелек үстел өтті
Оған республикалық басылымдардың бас редакторлары мен ІT мамандары және мобильді құралдар шығаратын компания өкілдері қатысты
Дөңгелек үстел барысында www.baq.kz порталының тұсауы кесілді.
Қазақ тілін компьютерлік, ақпараттық бағдарламалар интер­фейс­терінде қолдану мәселесі де осы жиында сөз болды
Байланыс және ақпарат министрлігінің ақпарат­тық жүйелер мен бағдарламалық өнімдердің интерфейстерін қазақ тіліне аударуды талап ету мәселесін қарастырып жатқаны айтылды.
– Ақпараттық-коммуника­ция­­­лық технологиялар саласында қа­зақ тілін қолдануда шешілмеген мә­селелер бар
Осы мақсатта біз кешенді шаралар атқарып жатырмыз
Бұл бағытта біз мемлекеттік органдардың сайттарына тұрақты түрде мониторинг жүргізіп отыра­мыз
Осының нәтижесінде сайттар­дың қазақ тіліндегі контенті жақсар­ды және алға жылжу бар, – деп баста­ды сөзін Асқар Жұмағалиев
Министр қазақтілді интернет-ре­сурста­рына тегін хостинг ұсыныла­ты­нын сү­йіншілеп, жиналғандарды бағ­дарламаға қатысуға шақырды
Вендерлер бағдарламаларды әзір­леуде және ақпараттық жүйе­лерді қалыптастыруда олардың ин­терфейстерін қазақ тіліне аударулары керек
Компанияның технологиялар саласындағы бір­ден-бір жетістігі осыған да байланысты болады
Дөңгелек үстел барысында министр мобильді телефондарда қазақ тілі қаріптерінің қолданылуы­на баса назар аударды
Қазақ тілінің компьютерлік техникадан бастап, мобильді телефондарда кең ауқымда қолданылуын қамтамасыз ету үшін дайындалған арнайы бағдарламалардың жұмысы нәтижелі болу үшін мобильді құрылғыларды шығаратын ком­панияларға тілдік талаптар заңды түрде қойылатын болды
Себебі министрлік мобильді телефондарға қазақ тілін енгізуді міндеттейтін арнайы нормативті құжат әзірлеген
Бүгінгі күні Samsung, LG және Nokia компаниялары өз телефондарына қазақ тілі қаріптерін енгізіп те үлгерген
Осы арада «Samsung electronіcs» компаниясының менеджері А.Саль­менов қазақ қаріптерін теле­фонға енгіздіруде біршама қиын­дықтар­дың туындағанын әрі мұндай жобалар­ға қыруар қаржының қажеттігін айтып қалды
Шараға қатысушылар қазақ тілін меңгеріп, мемлекеттік тілде сөйлеушілер саны күн са­йын артып келе жатқандықтан, қазақтілді қаріптер ескерілген те­лефондарға сұраныс та арта түсетіндігін атап көрсетті
Байланыс және ақпарат министрлігі бұл мәселені шешіп қойған
Бүгінгі күні мемлекеттік стандарттар жобалары әзірленіп, мобильді телефондарға қазақ тілін енгізу функциялары орнатылуда
«Қазақ тілін белсенді түрде дамытатын кез келді
Басқа компаниялардың «қазақ қаріптерін енгіздіре алмаймыз» деген сылтауына қарамаймыз
Талап заңды түрде қойылады» деп мәлімдеді министр Асқар Жұмағалиев.
Министрліктің Байланыс және ақпараттандыру комитетінің бас­қарма басшысы Гүлнар Бө­кеева­ның айтуынша, әзірленіп жат­қан мемлекеттік стандарттарда әр­түрлі стандарттағы ұялы байланыс абоненттері станцияларының негізгі параметрлеріне техникалық талаптар, атап айтқанда, қазақ әріптерін кодтау талаптары және олардың орналасу реттілігі, хабарламаларды қабылдау және жіберу қойылуда
Аталмыш шара барысында жақын күндері Қазақстанда қазақ әріптері қамтылған алғашқы планшеттік компьютер шығарыла бастайтын көрінеді
Жаңа қондырғыда қазақ тіліндегі құжаттарды қабылдау, хаттар жіберу секілді қызметтер қарастырылыпты.
Дөңгелек үстел барысында қазақ әліпбиіндегі көп қолданылмайтын, қажетсіз қаріптерді алып тастау жөнінде ҚР Парламенті Мәжілісінің депутаты Қайрат Сәдуақасов пікір айтты
Мәселені шешу үшін латын әліпбиіне жүгінуден гөрі, кирилл әліпбиіндегі 42 әріптің 7-8-ін алып тастауға болады екен
Оның қазақ тіліне келіп-кетер пайдасы да, зияны да жоқ екен
Ал латын әліпбиіне өту үлкен моральдық дайындықты талап етеді
Жалпы, мемлекетке салмақ түсіреді екен.
– ІТ технологиясының өмірдегі барлық салаға дендеп кіруі кириллицамен жазатын елдерді ақы­рындап латынға көшуге мәж­бүрлейтін сияқты
Артық әріп­терден Ресейдің өзі арылғалы жатыр
Жақында тәжіктер өз әліпбилеріндегі Ю және Я сияқты парсы тілінде қолданылмайтын дыбыстарды белгілейтін қаріптерді алып тастады
Бұрынғы одақтас он бес республиканың ішінде кириллица қаріптерімен жазуды жалғастырып жатқан – Орталық Азиядағы Қыр­ғызстан, Тәжікстан және Қазақ­стан
Моңғолия да кириллицаны қолданады
Балтық жа­ғалауындағы республикалар мен Кавказдағы Грузия, Арменияда о бас­тан өз әліпбилері болды
Өзбек­стан, Түрікменстан елдері тәуелсіз­дік алғаннан кейін латын әліпбиіне әлдеқашан көшіп қойған, – дейді Мәжіліс депутаты.
Дөңгелек үстел соңында «Қаз­контент» АҚ-ның техникалық маманы Аршат Оразов www.baq.kz порталымен таныстырды
Семинар барысында портал арқылы интернетте қазақтілді мемлекеттік БАҚ-тардың рейтингін көтеру жайы да кеңінен талқыланды
Baq.kz порталын әзір­леудегі басты мақсат – интернет желісінде қазақтілді БАҚ-тың сайттарын көбейту және барлық қазақ­тілді бұқаралық ақпарат құралдарын бір порталға топтастыру.
Бейбітгүл  Әбдіғаппарқызы
