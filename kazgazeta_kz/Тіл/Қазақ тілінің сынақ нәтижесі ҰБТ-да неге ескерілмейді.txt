Бақыт МЕРЕКЕНОВА,
Қазақстан Жазушылар 
одағының мүшесі
Еліміздегі мемлекеттік тілдің жағдайы, оның айналасындағы өзекті мәселелер ұлтына жанашыр әрбір қазақ азаматын толғандырып жүрген маңызды тақырып
Осыған байланысты көкейімдегі бірқатар жайттарды ортаға салсам деген ниетпен қазақ тілінің күрмеулі мәселелерін шешу жолындағы ой-пікірлерімді оқырман қауыммен бөлісуді жөн көрдім

Қазіргі уақытта жалпы білім беретін орта мектептерді бітірген түлектер жыл сайын Ұлттық бірыңғай тест тапсыратыны белгілі
Оның ішінде орыс мектептерін тәмамдаған оқушылар қазақ тілі пәні бойынша да сұрақтарға жауап береді
Ал осы қазақ тіліндегі сұрақтардан жинаған жоғары балл Ұлттық бірыңғай тесттің нәтижесіне кірмейтінін білесіз бе? Кімге қалай екенін қайдам, маған бұл жай ғана көзбояушылық үшін жасалған сұрақтар сияқты көрінеді
Өйткені орта мектеп түлегі қазақ тілін қанша жерден жақсы білгенімен, сынақтағы жауаптарының нәтижесі, яғни жинаған балл грант бөлу кезінде есепке алынбайтыны қалай?
Егер оқушылардың жауап берген сұрақтарына тиісті балл саналмаса, бұдан кейін түлектер қазақ тілін терең меңгеруге талпына ма? Негізінде орыс мектептерінде білім алған мектеп түлектері мемлекеттік тілді білуге тиіс
Демек, біз ҰБТ-дағы қазақ тілі пәнінің нәтижесін салмақты рөл атқаратындай дәрежеге жеткізуіміз керек.
Он бес жылға жуық мемлекеттік қызмет атқардым
Сол кезде бес жылда бір рет білім деңгейін тексеріп, мемлекеттік тест тапсыратынбыз
Ондағы емтихандар Қазақстан Республикасының Конституциясы, Жем­қор­лыққа қарсы күрес, Жергілікті өзін-өзі басқару, Мемлекеттік қызметкерлердің ар-ұждан Кодексі сияқты қызмет саласына байланысты сұрақтар
Соның бір бөлігі қазақ тілі жайлы
Өкініштісі сол – мемлекеттік тілді қанша еркін меңгеріп, сұрақтарға жүз пайыз жауап берсең де қазақ тілі жайындағы сұрақтардың жауабына тағы да ешқандай балл берілмейді
Менің таңғалғаным – егер қазақ тілінің сұрақтарына балл қосылмаса тестке неге қосқан?! Сонда мемлекеттік тіл – еріккеннің ермегі болғаны ма? Әлде тағы көзбояушылық па!? Үлкен мемлекеттік аппараттың ең құнды тетіктері мемлекеттік тілдің мәртебесін көтерудің орнына, санда бар, санатта жоқ қылып қойса, ана тілімізді қалай ардақтаймыз? Осы жайттарды білген орыстілді қызметкерлердің соңғы кезде қазақ тілін білуге деген құлшынысы жойылды
Бұрыннан мемлекеттік қызметте жүрген егде жастағы орыс азаматтарына ешқандай талап қойылмаса да, қазіргі күндері мемлекеттік қызметке кіруге талпынып жүрген жастар мемлекеттік тілді білуі қажет
Міне, өздеріңіз көріп отырсыздар, осындай мемлекеттік тілдің ақаулы тетіктері дұрыс жұмыс істемеген соң, ана тілін білуге деген құлшыныс жоғалады
Ана тілінің дамуына қаншама қаржы бөлінгенмен, жаңағыдай Ұлттық бірыңғай тесттегі мемлекеттік тілдің сұрақтары, мемлекеттік қызметкерлердің бес жылда бір рет өткізілетін кәсіби деңгейін тексеретін аттестациялаудағы мемлекеттік емтихан тестеріндегі мемлекеттік тіл сұрақтарына тиісті көңіл бөлініп, қажетті балл берілмейінше, мемлекеттік тілдің жоғарыда көрсетілгендей ақаулы тетіктері дұрыс жолға қойылмайынша – қыруар қаржы бөліп, ана тілін дамыту дегеніміз бос әурешілік болып қала береді
Сондықтан орта мектеп түлектеріндегі Ұлттық бірың­ғай тесттерге, мемлекеттік қызметке қабыл­дау кезіндегі емтихан тесттеріне мемле­кеттік тілді меңгеруі жөнінде тиісті баға қойып, ақау тетіктерді жөндесе және бұл күндері орыс тілі мен ағылшын тілінің көлеңкесінде қалып, аудармашылардың арқасында ісқағаздары аударылып отырған қазақ тілінің мүшкіл жағдайы күрт өзгерер еді.
Қалаларымыз күн сайын көркейіп, көпқабатты үйлер, мекемелер, дүкендер, мейрамханалар, басқа да мәдениет ошақтары бой көтеріп келеді
Бір қын­жылтатын жай – сол зәулім мейрамханалар мен дүкендердің, қонақүйлердің маңдайшасына бұрын алдымен орысша, сонан кейін кіші әріптермен қазақша атаулары жазылушы еді
Қазіргі уақытта шетелдің әріптерімен ағылшынша ірі әріптермен жазылған маңдайшалар қаптап кетті
Сөйтіп, қазақ тілі бұрынғы Кеңес уақытында орыс тілінің көлеңкесінде қалушы еді, енді қазір ағылшын тілінің көлеңкесінде қалып отыр
Ал ағылшын тілді елді мекендегі ірі қалалардағы мекемелер қазақша әріппен қазақша атауды маңдайшасын жазып қойғанын көруіңіз бар ма? Әрине, жоқ
Өйткені олардың әрқайсысының жүрегінде патриоттық сезім бар, өз Отанына, ана тіліне деген сый-құрмет бар
Сонда біздің азаматтар неге соншама еліктегіш, анасының құрсағынан қазақ болып туа тұрып, ана тілін білмейтінін мақтанышпен айтатынын қайтерсің!? Ана тілін сыйламағаны – туған анасын сыйламағанмен тең түсетінін қалай түсінбейді? Текті адам өз тегінен, өз ана тілінен жерімейді, демек, бұл жайға жан-жақты парасатты оймен қарасақ, ана тілін білмеудің өзі – тексіздік.
Мемлекетіміз егемендік алған алғашқы жылдары балаларының болашағын ойлаған орыс көршілеріміз балаларын қазақ тілінде үйрететін балабақшаларына, қазақ мектептерінде оқытуға тырысатын
Алғашқы кезде қазақ тілін үйренуге тырысқан орыстілді ағайындар күн өте келе мемлекеттік тілдің күнделікті өмірде, қызмет бабында маңызы жоқ екенін түсініп, қазақ тілін үйренуден бас тарта бастады
Сөйтіп, мекемелердегі орыстілді азаматтарға қазақ тілінен сабақ беретін мұғалімдер қажетсіз болып қалды
Енді керісінше, мекеме басшылары орыс тілінде жазылатын ісқағаздарын қазақ тіліне аударатын бір-екі аудармашыларды жұмысқа алатын болды
Орыс тілінде жазылған жүздеген, мыңдаған ісқағаздарын бір аудармашы күнделікті аударып, басқа қызметкерлердің барлығы бір аудармашыға барлық ісқағаздарын үйіп-төгіп береді
Сөйтіп, ісқағаздарын мемлекеттік тілге көшірдік деп, жоғарғы жаққа жалған ақпарат береді
Әрине, мұндай жалған ақпараттан қазақ тілінің көсегесі көгермесі анық
Біз егеменді елміз, басқалармен тереземіз тең дейміз, ал осы атақонысымыздың иесі – қазақтардың тілі бірте-бірте керексіз тілге айналып, бесіктен белі шықпаған жас балаларға дейін орыс тілі мен ағылшын тілін ғана оқып жатқаны, аса өкінішті жағдай
Егер мемлекеттік қызметке тек қазақ тілін жетік меңгерген азаматтар ғана алынады және депутаттық сайлауға түсуге мемлекеттік тілді меңгеруі қажет, олар арнаулы емтиханнан, мемлекеттік тілді жетік білгені жайлы тесттен өтеді десе, барлық ұлттар қазақ тілін зейін қойып оқи бастар еді
Көршілес Ресей елінде орыс тілін жетік меңгермеген адамға Ресей елінің азаматтығы берілмейді екен, бізге неге сондай заңды енгізбеске
Міне, осындай қажетті тетіктер жұмыс істей бастаса, қазақ тілі жанданып шыға келер еді.
Тағы бір ойланатын жай, қазіргі жастар жаппай жаһанданудың кесіріне ұшырап, ғалам­тордан бас алмайды
Керісінше, рухани құндылықтар – кітап оқымайтын болды
Кітап оқығанша кино көріп, түнгі клуб, кафе, мейрамханаларға барғанды жөн көретін сияқты
Ал осындай жастар өз елінің патриоттары болып, ұлттық салт-дәстүрімізді, әдет-ғұрпымызды сақтап, ардақтауы мүмкін бе? «Бала тәрбиесі – тал бесіктен басталады» демекші, ата-анасы өз тілін еркін білмесе, жөргектен жаңа шыққан баласы қалай білмек? Бұрынғы уақыттары «ар-намыс, адамгершілік, адам адамға дос» деген қағидаларды бала кезімізден үйрететін
Қазіргі заманның балалары «ақша, байлық, мансап» деген материалдық құндылықтарға ғана ұмтылып, рухани құндылықтарды мүлде естен шығарған сияқты
Тек қана қалталы азамат болып, рухани сана-сезімі жоқ болса, ондай ой-өрісі шектеулі, миллионер бай азамат туған еліне қандай қызмет көрсетпек? Міне, осы жайды тереңірек ойлап, мектепте білім алып жүрген оқушылардың арасында, жоғары білім алып жүрген студенттер арасында өткізілетін іс-шаралар, әртүрлі пәннің лекциялары мемлекеттік тілде өткізілсе, жас ұрпақты өз Отанын, ана тілін сүйетін патриоттық сезімде тәрбиелеуге әрқайсымыз үлес қосар едік
Жылына екі-үш рет анда-санда ғана жоспар бойынша өткізілетін іс-шаралар, әрине, тым жеткіліксіз.
Ата-бабаларымыз «бас кеспек болса да, тіл кеспек жоқ» деп ауыл-аймақтағы Қазыбек би, Төле би, Әйтеке би сияқты аузы дуалы ел ағаларының жөн сөзіне тоқталатын
Кемеңгер қазақ елі атам заманнан бері сөз қадірін білетін, жөн сөзге бас иетін көрегенді халық.
Ал қазіргі уақытта тағы бір алаңдататын жағдай – телеарналардардағы тіл шұбар­лығы
Бұл туралы тіл жанашырлары айтудай-ақ айтып жүр
Бірақ Абай атамыз айтпақшы, «баяғы жартас, бір жартас» болып, ол сын-ескертпелерден сабақ алып, тіл мәдениетін сақтап жүргендері шамалы
Ол тұрмақ, қазіргі уақытта «Тойбастар» деген қазақтың қасиетті сөзін келемеждегендей КТК телеарнасында «Той бест стар» деп, сонымен бірге «Базар жоқ алаңы», «Хабар» телеарнасындағы «Қызық таймс», НТК телеарнасындағы «Күлкі базар», «Астана» телеарнасындағы «Казнет» сияқты қазақ тіліне ағылшын тілін немесе орыс тілін жалғап, атынан ат үркетін хабарлар көбейіп кетті
Осы хабарларды жүргізушілердің сөйлеу мәдениеті алаңдатады
КТК телеарнасындағы «Той бест стар» бағдарламасының кезекті бір шығарылымында бір әнші «почкамды» ауыр­тып жіберді десе, екінші жүргізуші әнші «базар жоқ» деп күле жауап береді
Осы хабарларды көріп отырған жас ұрпақ қандай тәлім-тәрбие алады?!
Кезінде «Қазақстан» телеарнасында «Ел қорғаны» әскери-патриоттық хабарының, «Намыс» ток-шоу бағдарламасының редакторы болып, жиырма жыл еңбек еттім
Сол кезде телеарналарды Сағат Әшімбаев, Шерхан Мұртаза, Ғаділбек Шалахметов, Камал Смаилов сияқты сөз зергерлері басқарып, журналистердің әрбір сөзін жіті қада­ғалап, телеарналардағы әр хабардың мән-ма­ғыналы болуына баса назар аударатын.
Ал бүгінгі уақытта үрдіс алған хабар­дың тақырыбына шейін қазақ тіліне ағылшын тілін қосып шұбарлау арқылы тіл мәдениетіне қандай үлес қосып отырмыз? Бұрынғы қазақ зиялылары бірнеше тілді — ағылшын, француз, орыс, испан, түрік, тағы басқа тілдерді еркін меңгергені мәлім
Бірақ олардың ешқайсысы бір тілмен екінші тілді қоса шұбарлап бұзбай, ана тілін де, басқа тілдерді де еркін меңгеріп, таза, бір тілде ғана мәдениетті сөйлеген
Белгілі ақын Расул Ғамзатов «Егер тілің ертең өледі десе, мен бүгін өлуге даярмын» деп бекер айтпаса керек
Кеудесінде намыс оты бар әр қазақ ана тілін ардақтауға борышты
Ал қазіргі телеарналардың журналистері көрермендердің талап-талғамын ескермей, арзан күлкіге бой алдырып, тіл мәдениетін мүлде естен шығарған
Жаңа жоғарыда айтқанымыздай, жастар газет, журнал оқымаса да, теледидар хабарларын күнделікті көреді, сонда қазақ тіліне орысша, ағылшынша қосып шұбарлап сөйлеп отырған журналистер көрермен жастарға қандай тәлім-тәрбие береді?
«Қазақстан» телеарнасындағы «Айтуға оңай», 1-Евразия арнасындағы «Сенбілік кездесу», «Ашығын айтқанда», «Хабар» арнасындағы «Біздің үй» сияқты көрерменге ой салар бағдарламалар баршылық
Міне, осы сияқты қоғамда болып жатқан әртүрлі әлеуметтік жайларды ортаға салатын, көрерменнің көңілінен шығатын ойлы хабарлар көбейсе дұрыс болар еді.
Ата-бабамыз сөз қадірін білген, аталы сөзге әрқашан бас иген
Біздің қазақ тілі басқа тілдерге қарағанда – аса бай тіл
Абай Құнанбаев, Мағжан Жұмабаев, Міржақып Дулатов, Ахмет Байтұрсынов, Мұхтар Әуезов, Ілияс Жансүгіров сияқты көптеген ақын-жазушылардың туындыларын оқысаңыз, қазақ халқының кеңпейілді дарқан мінезі сияқты, асқар таулы, шалқар көлді кең сайын даласы тәрізді, қазақ тілінің де кең ауқымды, шұрайлы тіл екеніне көз жеткізесіз.
«Көш – жүре түзеледі» демекші, алдағы уақытта тілге жанашыр шенеуніктер ҰБТ-дағы қазақ тілі пәнін грант бөлу кезінде тиісті рөл атқаратындай дәрежеге көтеріп, сондай-ақ мемлекеттік қызметкерлерді жұмысқа қабылдау және мемлекеттік қызмет­керлерді бес жылда бір рет аттес­тация­лау кезінде қазақ тілінің сұрақ­тарын балл бер­мес­тен енгізе салмай, жауап­кер­шілікпен қарап, мемлекеттік тілдің мәрте­бесін биік­тетер күн туса нұр үстіне нұр болар еді
Телеарналардағы әріптестеріміз де тілдің шұбарлануына жол бермей, осы айтылған жайды ескереді деген үміттеміз.


