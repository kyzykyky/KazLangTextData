Өзің 40 жылдан бері білетін адам жөнінде айту да, жазу да былай қарағанда жеңіл сияқты
Өйткені оның бүкіл өмірі көз алдыңда өтті ғой
Қатар жүріп, қатар тұрдық
Қайғыны да, қуанышты да бірге бөлістік
Сыйласу да, сырласу да, отбасыңмен араласу да бәрі-бәрі болды
Оның үстіне әңгімелегелі отырған адамың қоғамда өзіндік орны бар, зейнет жасынан асып кетсе де ағарту жұмыстарымен тынбай айналысып келе жатқан қайраткер болса, қаламды көсілте сілтеуден басқа не қалмақ саған
Осындай ойға беріліп, әлгі өзің жақсы білетін әрі жақсы сыйлас кейіпкерің туралы шабыттана толғауға кірісіп-ақ кеткеніңмен қаламыңның кібіртіктей беретіні несі
Байқап қарасам, мұның да өзіндік себебі бар екен
Қанша жақсы білемін десең де Әділбек Жақып сияқты не нәрсеге болса да сын көзімен, талғаммен қарайтын зиялы азаматты сыпыра мақтап, сыдырта жазып шығу қиянат болар еді.
Мәселеге осы тұрғыдан келгенде бас­пагер, журналист досым Әділбек жөнінде жазудың қиындығы еселене түседі
Осы орайда зиялы деген сөзді әңгіме арасында жайдан-жай келтіріп отырмағанымды айта кетейін
Сөздің тура мағынасында ол нағыз зиялы ортадан шыққан азамат
Бұл арада мен оның Ыбырай Алтынсарин, Ахмет Байтұрсынов, Міржақып Дулатов, Әліби Жангелдин, Амангелді Иманов сияқты ұлы тұлғалардың кіндік қаны тамған құнарлы Торғай топырағында дүниеге келгенін ғана емес, тікелей өз отбасының да, нағашы жұртының да Торғай өңіріндегі зиялылар қатарында екенін айтпақпын.
Әкесі, Абылай ханның ұрпағы Жақып Есенгелдіұлы революцияның отты жылдарын бастан кешіп, атақты Әліби Жангелдинмен, Амангелді Имановпен тізе қосып, сол замандағы небір күрделі оқиғалардың бел ортасында жүрді
Кеңес үкіметі орнағаннан кейін қызметке араласып, заң саласында, оның ішінде адвокаттық салада еңбек етіп, айнала-төңірегіндегілерге талай шарапатын төккен, сол кездегі қанқұйлы саясаттың кесірінен жетім қалған талай баланы желеп-жебеп, адам қатарына қосқан ғазиз жан
Солардың бірі ҚазМУ-де ұстаздық қызмет атқарған Ғайни Ахметова апайдың үйіне Әділбек мені талай рет ертіп барды
Бір қызығы бұл апайдың әкесі бай тұқымы ретінде жер аударылғанда жетім қалған шиеттей отбасын Жақып қамқорға алып апалы-сіңлілі екі қызды тәрбиелеп, тұрмысқа береді.
Сонымен бірге Батпаққара (қазіргі Амангелді – О.Ж.) ауданындағы аштық кезінде Ырғыз және Қарабұтақ аудандарында сот болып қызмет атқарған Жақып ауылдастарының бірнеше отбасын өзімен бірге көшіріп алып жүрген
Соның көбісі жастар еді
Кейін олар елге оралып үлкен азаматтар қатарына көтерілді
Ал Әділбек әкесінің істеген осындай жақсылықтары туралы анасының аузынан бірнеше жылдардан кейін естіп біледі
Бұл – зиялылықтың, жасаған жақсылығын бұлдамаудың тамаша көрінісі емес пе?! Кейін сол Ғайни апайының өзінің қызметке тұруына көмектескенін Әділбек айтып жүретін.
Қазақтың көрнекті композиторы Бақытжан Байқадамов Әділбектің туған нағашысы
Бай-бағлан мен хан, төре тұ­қымдарына қырғидай тиген Кеңес үкіметінің қаһарынан бұл отбасы да қашып құтыла алмапты
Әділбектің нағашы жұрты болып келетін ұлт мақтанышы Байқадам Қаралдин бастаған талай адам атылды, итжеккенге айдалды.
Осы арада оқырманды кейіпкеріміздің өмір жолынан қысқаша хабардар ете кетуді жөн көрдік
Әрине, Әділбектің ондаған жылдар бойы атқарған журналистік қызметінде жазған-сызғандары жетіп артылатын болғанымен, журналистік еңбек жолын жіпке тізіп, әне жерде тілші болды, мына жерде бөлім басқарды, анандай мақала жазды, мынандай мәселе көтерді деген сияқты құрғақ баяндаулар жасауды мақсат етпегенімізбен, белгілі баспагер, журналист, республикалық «Балалар шығармашылығы» және «Тәрбие және білім» журналдарының бас редакторы, Қазақстанның мәдениет қайраткері, Қазақстан Бас редакторлар клубының мүшесі екенін атай кеткеніміздің артықтығы жоқ сияқты
Бұл Әділбектің еліміздің тәуелсіздік жылдарында қол жеткізген биіктері.
Атақты ҚазМУ-ден журналистика мамандығын алып шыққаннан кейінгі ондаған жылдардағы журналист Әділбек Жақыптың тындырған шаруалары, қоғамға сіңірген еңбегі әжептәуір қомақты
Атап айтқанда, ол Жезқазған,Торғай және Павлодар облыстық газет редакцияларында қызмет атқарды
1991-2013 жылдары аралығында республикалық «Халық кеңесі» газетінде аға тілші, Қазақстан журналис­тер одағының «Дария пресс» ақпарат агенттігінің бас редакторы, «КазГор» жобалау академиясының баспа орталығының директоры, ҚР Баспасөз және ақпарат істері жөніндегі ұлттық агенттігі Ақпараттық сараптама-талдау бөлімінің бастығы, ҚР Қаржы министрлігінің баспасөз хатшысы, «Астанаполиграфия» АҚ «Арай» баспасының директоры, «Парыз» қоғамдық қорының атқарушы директоры сияқты абыройлы қызметтер атқарыпты.
Осы жылдар ішінде «Абылай», «Асыл сөз», «Летопись Астаны», «Қазақстан қаржыгерлері», «Қазақстан аудиторлары» және басқа кітаптары жарық көрді
Студенттік кезде қолға алған екі тілде іс жүргізу мәселелері бойынша ғылыми жұмысына қайта оралып, Мәскеу облыстық баспаханасынан «Фолиант» және «Наурыз» баспаларының қолдауымен «Іс жүргізу-Делопроизводство» атты оқулық кітабы өмірге жолдама алды
Бұл оқулық бойынша бүгінгі таңда жоғары оқу орындарында дәрістер оқылады
Өз елінің патриоты Әділбек Жақып көп томдық «Ұлы Дала: Торғай тарландары» атты ғұмырнамалық энциклопедия жобасының авторы ретінде танымал.
Түптеп келгенде, бұл журналист деген мамандық иеленген барша адамның жүріп өтетін сатысы
Ал осы сатылардың бәрін басынан кешкен оның өзгелерден айырмашылығы – ол қайда және не істесе де дербестіктен, нендей бір оқиғадан өзіндік ой түюден жаңылған емес
Дербестікке деген табиғатында бар ерекшелік ақыры оны баспа ісімен түбегейлі шұғылдануға алып келді.
Әділбектің санасында үнемі қылаң беріп қалатын бұл ой Қаржы министрлігінде жауапты қызмет атқара жүріп, сол министр­лікпен бірге Астанаға қоныс аударған жылдары да көкейінен бір кетпей қойды
Оның үстіне дүниежүзін дүр сілкіндірген қазақ жастарының Алматыдағы Желтоқсан көтерілісінен кейін іле-шала бой көтерген қоғамдағы демократиялық ой-пікір ұшқыны Әділбектің санасын жаулап, жазықсыз атылып, қудаланған, аттары еш жерде аталмайтын аталарының есімдерін ел есіне салуға сол жылдары алғашқылардың бірі болып кіріскен еді
Ерінбей-жалықпай ізденудің нәтижесінде Байқадам Қаралдин жөнінде зерттеу кітабын жазып, жарыққа шығарды.
Баспагер ретінде Әділбектің сол жыл­дардағы және бір елеулі еңбегі Абылай хан жөнінде ел аузында, кітапхана қорларында сақталған, әлі еш жерде жарияланбаған жыр-толғаулар топтастырылған кітапты 20 мың данамен жарыққа (1993) шығаруы болды
Бұл халықтың басым көпшілігінің санасында хандар туралы әңгіме айту әлі қалыптаса қоймаған кезең-ді
Оны айтасыз, Кеңес үкіметінің кезінде хандар туралы әңгіме айтпақ түгілі, өзінің төре жұртынан екенін жасырып, қазақтың кез келген басқа руларына сіңіп, солардың атымен аталатын, еліміз тәуелсіздікке ие болғаннан кейін ғана төре тұқымы екендерін шым-шымдап айта бастаған ағайындар қаншама
Ал Әділбек сонау 70-жылдардың бас кезінде-ақ өзінің Абылай ханнан тарайтынын еш бүкпесіз айтып жүретін.
Бүгінде Әділбек Жақып танымал баспагер
Оның тікелей қатысуымен Кәмел Жүністегінің «Ұлы пайғамбар және ұрпақтары» атты кітаптың бірінші және екінші басылымдары, Еркін Дәуешовтың «Жаны жайсаң Жайық аға» және Мәдени мұра бағдарламасымен шығарылған «Қазақ ұлт-азаттық қозғалысының» 1-12 томдары оқырмандар қолына тиді.
Әділбек көптен бері өзі ойлап жүрген бір идеяны жүзеге асыра бастады
2007 жылы «Арай» баспасының директоры қызметінде ол жасөспірімдер мен жастарға арналған «Жас қаламгер» әдеби басылымын өмірге әкелді
Оның бұл бастамасын корпорация президенті Алтынқан Оразқызы Құдабаева қолдады
Басылым еліміздің түкпір-түкпіріндегі кітапханаларға, мектептерге және балалар үйлеріне тегін таратылды
Дарынды жастар мен балалар үшін арнайы әдеби конкурстар ұйымдастырылды, оған 1 миллион теңге көлемінде қаражат бөлініп тұрды.
Осы игілікті істі Әділбек дабыра қылған да жоқ
Өзінің тектілігі болар, ол жас ұрпақ арасынан болашақта қазақ әдебиетінің ұлы тұлғаларының шығуына ықпалы болса болғаны дегендей ой түйді
Осы басылым 2011 жылға дейін жарық көрді
Осы мерзім ішінде 320 беттік қатты мұқабамен шығып тұрған журналда 560 жасөспірімдер мен жастардың әдеби дүниелері басылды
Бұл дегеніміз қазақ тілі мен әдебиетінің дамуына, болашақ ақындар мен жазушыларды тәрбиелеуге қосылған қомақты үлес.
Бүгінде Әділбек Жақып зейнеткер­лікке шықса да сол баяғы «Жас қалам­гер­дің» жалғасы іспеттес «Балалар шығарма­шылығы» журналын шығарып келеді
Басылымды жер-жердегі мектеп оқушылары өздері әзірлеп, өздері шығарады
Оған қазіргі заманауи техникалық мүмкіндіктер жол ашып отыр
«Дарынды балаларды қолдау» жобасының авторы ретінде Әдекең Маңғыстау облысы Шебер ауылындағы Қаратөбе орта мектебінің оқушысы Мейірім Ердәулеттің «Бал балалық бал тұнған» атты тұңғыш кітабын жарыққа шығарды
Әрине, мұндай үрдіс бұрын-соңды болған емес.
Соңғы жылдары Әділбекте бір идея пайда болды
Дұрысын айтқанда, бұл идеяның туындауына «Балалар шығармашылығы» журналын оқушылармен бірге қадағалап, мектепке қатысты журнал бетінде жарияланатын мақалаларға ден қойып жүрген мұғалімдер ой салды
Бір істі қолға алса, одан бір нәтиже шығармай тоқтамайтын әдетімен Әділбек көп ұзамай «Тәрбие және білім» деген журнал шығара бастады
Бұл журналдың мектеп мұғалімдеріне ұнағаны сонша, оған мақала жазушылардың саны еселеп артты.
Еліміздің жүрегі Астананы насихаттау­да Әділбек Жақыпұлының еңбегі орасан
Ол алғашқылардың бірі болып «Летопись Астаны» атты ақпараттық энциклопедияны (2007) жарыққа шығарып, Халықаралық «Жібек жолы» кітап көрмесінің бірінші дәрежелі Дипломымен марапатталды
Астана қаласында мемлекеттік тілде жекеменшік басылымдар шығарып, зиялы қауымның қалыптасуына игі ықпал етіп келеді.
Сөзімнің басында Әділбек досымды қайраткер деп атағанымның төркіні де оның баспа саласындағы қызметіне байланысты
Біздің қоғам, әдетте қайраткер деп үлкен лауазым иелерін атауға дағдыланып кеткен
Ал Әділбек сияқты баспа ісі арқылы қоғамда зор ағартушылық қызмет атқарып жүрген, өзінің жеке ісін пайда табу жолына емес, ұрпақ тәрбиесіне жұмсап келе жатқан адамды неге қайраткер демеске
Қайратың қажымасын текті әулеттен тамыр тартқан зиялы дос демекпін.
Орынбек ЖОЛДЫБАЙ,
филология ғылымының кандидаты
АСТАНА
