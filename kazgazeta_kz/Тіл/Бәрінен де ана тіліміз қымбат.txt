Сабыр Мұрат, 
филология ғылымының 
докторы, профессор
ХХ ғасыр басындағы өліара кезеңде саяси күрестің ағартушылық бағытын ұстанған  Әлихан Бөкейханұлы бастаған ұлт зиялылары «Алаш» партиясын құрып,  Алашорда үкіметі  өз жұмысын жүргізді.  Өмірі қысқа болса да Алаш қозғалысы ұлттың ұлы арман-мақсаттарын өз бағдарламаларында көрсете білді
Алаш қозғалысы – бүгінгі тәуелсіздік бастауы, қайнар көзі.  Биыл 100 жылдығы аталып отырған Алаш қозғалысының, оның көшбасшыларының саяси-құқықтық, ұлттық құндылықтарға қатысты көзқарастарын, тұжырымдарын  зерделеп, бүгінгі тәуелсіз Қазақстан мұраттары мен сабақтастығын қарастыру өте маңызды. 
Алаш арыстарын айтқанда ұлттың ұлы ұстазы, рухани көсемі Ахмет Байтұрсынұлын еске аламыз
Ахаңның шығармашылық мұрасы мол, сан-салалы
Ол – тілші, әдебиеттанушы ғалым, ұстаз, аудармашы, ақын, өткір тілмен, ақиқат сөзбен сананы оятқан кө­семсөзші, ел үшін күрескен ердің сойы.
Ахмет Байтұрсынұлы 1872 жылы 5 қыркүйекте Торғай атырабындағы Аккөл жағасында дүниеге келген
1886-1881 жылдары екі кластық Торғай орыс-қазақ училищесінде оқыған
Ал 1891-1895 жылдары Орынбор орыс-қазақ мектебін тәмамдап, ауылдық мектептерде, бастауыш училищелерде ұстаздық қызмет атқарған
ХХ ғасырдың басында революциялық қозғалыстарға араласа бастайды, ал 1905 жылғы 17 қазанда жарияланған манифестен кейін қалың қазақтың мүддесі үшін күресуді мақсат еткен қайраткерлердің біріне айналады
Патша заманында-ақ қуғын-сүргін көріп, 1938 жылы жазықсыз атылғанға дейін ұлт мүддесі үшін саяси, ағартушылық күрес жүргізді
Ақаңның ізін басып, көктеген қазақтың ұлы жазушысы М.Әуезов Ахаңды «оқыған азаматтың тұңғышы, алғашқы шыққан көсемі» деп бағалауы нақ шындық
Ол қазақ тілінің әліппесін түзіп, негізгі грамматикалық жүйесін реттеп, қазақ мектебінің іргесін қалады
1923 жылы 28 қаңтарда Орынборда қазақ зиялыларының арасында түңғыш рет А.Байтұрсынұлының 50 жылдық мерейтойы өткізілді
Мәжілісті Қазақ АССР Халық Комиссарлары Кеңесінің төрағасы С.Сейфуллин ашып, өз сөзінде «Ахмет Байтұрсынұлы қарапайым кісі емес, оқыған кісі, оқығандардың арасынан өз заманында патшаның арам құлықты атарман-шабармандарының қорлығына, мазағына түскен халықтың намысын жыртып, даусын шығарған кісі
Қазақ халқын байға, кедейге бөлмей, ­намысын бірдей жыртып, арын бірге жоқтады
Ахмет Байтұрсынұлы ұлтын сүюдің зорлығынан «Алаш» партиясында болды, сол ұлт қамы үшін коммунист партиясына да кірді
Байын, кедейін айырмай қазақты ғана сүйетін адал жүрек таза ұлтшыл, жазушысы аз, әдебиеті нашар қазақ жарлыларына «Оқу құралдарымен» қылған қызметі таудай» деп баға берді.
Әр халықтың дербес білім жүйесі болу керек
Әлемдік тарихта дербес білім беру жүйесінен айрылу кейбір ұлттық мемлекеттердің жойылуына әкеп соғады
Оған тарих куә
Елдің болашағы оның оқу жүйесіне тікелей байланысты
Сондықтан да Ақаң: «Әуелі біз елді түзеуді бала оқыту ісін түзеуден бастауымыз керек
Неге десек, болыстықта, билікте, халықтық та оқумен түзеледі
Қазақ ісіндегі неше түрлі кемшіліктің көбі түзелгенде, оқумен түзеледі» деген еді (Қазақша оқу жайынан
«Қазақ», 1913, №14»).
Ұлттың сапасын жаңғырту білім беруге тығыз байланысты екенін әу бас­тан білген А.Байтұрсынұлы бір ғасыр бұрын жанайқайын білдірді: «…әр халыққа керегі – өз діні, тілі, жазуы сақталу
Солай болған соң бастауыш мектеп, әуелі миссионерлік пікірден, политикадан алыс боларға керек, яғни қазақтың діні, тілі, жазуы сұмдық пікір, суық қолдан тыныш боларға керек
Әуелгі үш жылда балалар кілең қазақша оқу керек»
Ұлт ұстазының осы сөздерін қазіргі ана тілінің уызына жарымағандар не түсінбейді, не мүлде оқыған жоқ
Елбасы «ұлттық тілмен ұлттық сана қалыптасады» деп отыр.
Мәжбүрлі түрдегі қостілділік (қазақ-орыс, орыс-қазақ емес) қазақ қоғамында ұлттың тұтастануынан гөрі, қарама-қайшы топтарды қалыптастырғанын көріп отырмыз
Үстем тіл бір ұлттың екінші бір ұлттан басымдығын жүзеге асырады
Демек, қостілділік ана тілінен екінші бір тілге, яғни өз ұлтынан басқа бір ұлттың рухани әлеміне өткеріп жіберетін көпір рөлін атқарады
Ғалым Дэвид Кристал «Тіл ажалы» атты кітабында бір тілді, немесе ұлтты жоқ қылып жіберу үшін оларға қостілділікті енгізсе жетіп жатыр деп жазыпты
Сонда сөйлеушілерінің саны көп басым, яғни басқыншы тіл өзінен әлсіз тілді ассимиляциялап, жұтып жібереді екен.
Біз қанша тіл үйренсек те ана тілімізді бірінші орынға қоюымыз керек
Елбасының биылғы Жолдауын­дағы «Қазақ тілінің басымдығы сақта­лады
Оның әрі қарай дамуына зор көңіл бөлінеді» деген сөзі көңілімізге зор медеу
Ақаңа тағы жүгінсек: «Бастауыш мектепте кілең қазақ тілінде үйретілетін нәрселер: оқу, жазу, дін, ұлт тілі, ұлт тарихы, есеп, жағрапия, шаруа-кәсіп, жаратылыс жайы» (Бастауыш мектеп
«Қазақ», 1914, №61)
Осы ұлағатты ойларды ескерместен жоғары сыныптарда жаратылыс пәндерін ағылшын тілінде оқытамыз деп жоспарлап отырмыз
Кейбір жоғары оқу орындарының ректорлары үш тілде оқытуға дайын­быз деп қол көтеріп отыр
Бұл да науқаншылдық, ләббай құлдық деп жалған ақпарат беру
Кешегі кеңестік заманда да қазақ мектебінде жаратылыстану ғылымдары қазақша оқытылып, ғылыми ақпарат қалыптасты, қаншама ғалымдар шықты
Өткеннің бәрін жоққа шығарып, қазақ тілін ғылым саласынан ығыстырсақ, Қ.Сәтпаев сияқты ғұламалар қайдан шығады
Ғылым өз тіліңде болғанда ғана жұғымды, түсінікті болады
Қазақ тілінің ғылыми әлеуеті ұшан-теңіз.
«Жастардың оқу-тәрбие жұмысы түзелмей, жұрт ісі түзелмейді» дейді А.Байтұрсынұлы
Осы орайда ұлт қамын ойлаған Елбасы өз Жолдауын­да үш тілді оқуға кезең-кезеңмен көшу қажеттігін ескертті
Сондықтан да Ақаң айтқан тұжырымдарды ескеруіміз керек: «Орысша оқығандар орыс сөзінің жүйесіне дағдыланып үйренген, ноғайша оқығандар ноғай сөзінің жүйесіне дағдыланып үйренген
Қазақ сөздерін алып, орыс я ноғай жүйесімен тізсе, әрине, ол нағыз қазақша болып шықпайды
Сондай кемшілік болмас үшін әр жұрт баласын әуелінде өз тілінде оқытып, өз тілінде жазу-сызу үйретіп, өз тілінің жүйесін білдіріп, жолын танытып, балалар әбден дағдыланғаннан кейін басқаша оқыта бастайды
Біз де тіліміз бұзылмай сақталуын тілесек, өзгелерше әуелі ана тілімізбен оқытып, сонан соң басқаша оқытуға тиіспіз».
Осы тұжырымдарға сүйенсек, он екі жасқа дейін бала орта мектепте қазақ тілінде оқып, ұлттық тәлім-тәрбиенің ұрығы егілуі қажет
Ал орта сыныптарда орыс тілін кезең-кезеңімен оқытуға болады
Жоғары сыныптарда ағылшын тілін түсінісе алатын, қарым-қатынас жасай алатын деңгейлерде меңгертсе де жетеді
Ағылшын тілін терең меңгеруді көздеген жастар жоғары оқу орындарында арнайы оқу мүмкіндігі бар.
