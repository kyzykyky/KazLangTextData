Қарт тарихтың қай бетін ашып қалсақ та, ұрпақ санасына ұлағат ұялатар сара жолдарға ұласқан соқпақтар сайрап жатыр
Елі мен жерін, діні мен тілін сақтап қалу үшін жан аямай еңбек етіп, жанқиярлық ерлік көрсетіп тірлік кешкен тұлғалардың маңдай тері мен төгілген қанының табы айғызданған сүрлеулер…
Тарих қашан да қазаққа рухани әлемімізді асқақтатып, дүниеге танытқан таланттар беруден тарынбаған
Бір ғана ХХ ғасырдың басы алыптар шоғырын түйдек-түйдегімен сыйлағаны бір бақыт қазағыма.
Әттең… Қазақ халқына ұлт көсемдері мен сұңғыла саңлақтарын аямай үйіп-төгіп бере салған тарих көзді ашып-жұмғанша оларды өзімен бірге тұңғиығына алып кете барды…
Қазақ аспанында «құйрықты жұл­дыз­дай жарқ етіп» өткен осындай ұлт марқасқаларының ішінен қазақ тіл білі­мінің негізін қалаушылардың бірі, қазақ филологиясының тұңғыш профессоры Құдайберген Қуанұлы Жұбанов туралы сөз еткенде өткен ғасырдың алғашқы онжылдықтарындағы қазақ зиялыларына тән бір қасиет – олардың қоғам өміріне белсене қатысып, әлеуметтік жүктерді қоса арқалағанын айтпай кетуге болмас
Өйткені ар-ұжданы биік, көкірегі ояу, алдыңғы саптағы зия­лылар тобы әрдайым әлеуметтік істердің басынан табылуды, ұлттың мәдениеті мен рухани өмірінің барлық саласына аянбай қызмет етуді өздерінің азаматтық борышы санады.
Құдайберген Қуанұлы Жұбанов ағар­тушы, мәдениет және қоғам қайрат­­­ке­рі, қазақ баспасөзінің алғаш­қы қарлы­ғаш­тарының бірі болумен қатар ғылым кенін еңсеріп, қазақ фило­логиясының тұңғыш профессоры атанды
ҚазПИ-де лекция оқып, кафедра меңгерушісі, кейін декан қызметтерін ат­қара жүріп, КСРО Ғылым академиясы­на Қазақ филиалының лингвистика секторының меңгерушісі (қа­зіргі Тіл білімі институты), «Қазақ тілінің ака­демиялық сөздігінің» бас редакторы, Қа­зақ КСР Халық ағарту комиссариаты жанындағы Методика, программа, оқу құралдары секторының меңгерушісі, Мемлекеттік термин комиссиясының төрағасы, термин комиссиясы бюллетенінің редакторы, «Ауыл мұғалімі» журналының бас редакторы, Халық ағарту комиссариаты коллегиясының мүшесі, Ұлттар мәдениеті институты Ғылыми кеңесінің мүшесі болып, бірнеше жұмысты бірдей атқарғаны ет пен сүйектен жаралған адам баласының қолынан келер іс дегенге қай­ран қалмасқа шара жоқ! Бірнеше ғы­лы­ми зерттеу институтының басшылары ат­қа­ратын міндетті Қ.Жұбановтың бір өзінің арқалауы ғалымның өз халқы үшін жан аямай еңбек етуі болса, екінші жағынан, ол кезде Қ.Жұбановтай оқыған әрі тума таланттардың сирек кездесетіндігінен деуге болар.
1930 жылдардың бас кезінде жер­гілік­ті түркітілдес республикаларда тіл білімін көтеру, ұлт кадрларын даярлау мақсатында сол республикаларға жұмыс істеуге орталықтан (Мәскеуден) түрколог ғалымдарды жіберу дәстүрі болған
Мы­­салы, Өзбекстанға В.В.Решетов пен И.А.Бат­мановты, Қырғызстанға К.К.Юда­­хинді, Қарақалпақстанға Н.А.Бас­каковты, Түрікменстанға А.П.Поцелуевскийді жібер­ген
Бірде профессор Н.А.Баскаковтан жас зерттеушілердің бірі: «Сіз өзіңіздің ғылыми жолыңыздың басында неге қа­зақ, қырғыз тілдерінен гөрі қарақалпақ тіліне көбірек көңіл бөлдіңіз? Былай қарағанда тілдер өзара өте жақын ғой, бәлендей қиындық ту­дырмайтын еді ғой» деп сұрағанда, ол кісі: «…Сіз­дер­де А.Байтұрсынов, Н.Төреқұлов, Қ.Жұбанов сияқты алыптары бар бүкіл әлем мойындаған керемет лингвистикалық мектеп тұрды ғой…» деп жауап берген екен
Атақты түр­кітанушының Қ.Жұбановты «әлем мойындаған лингвистикалық мек­тептің» маңдайында тұрған «алыптар­дың» қа­тарында атауы ғалымның түрколо­гияда қандай рөл атқарғанын, оны түркітаным әлемінің қаншалықты мойындағанын көрсетсе керек.
…Сұмпайы саясаттың кесірінен н­ақақ­тан-нақақ қараланып, 1937 жыл­дың күзінен 1957 жылдың күзіне дейін жиырма жыл бойы аталмай келген ғалымды ұлықтау өткен ғасырдың 60-70 жылдарының тұсында оны көз­көргендердің естеліктерін жинау­дан, өмірбаянын тереңдей зерттеуден басталған болатын
Бұрын баспа бетін көріп қалған шығармалары әуелі жеке мақалалар түрінде, артынан ака­демиялық жинақ болып жарыққа шық­ты
Ғалымның жоғын іздеуге, оны хал­қына қайта табыстыруға мұрындық болған елеулі бір үндеу академиктер М.Әуезов пен І.Кеңесбаевтың «Қазақ лингвистикасының негізін салушы» («Основоположник казахской лингвистики») атты мақаласы болды.
Қ.Жұбановты қайта тану ісін оның туған інісі, академик Ахмет Жұбанов, академик М.Қаратаев, А.Ысқақов, Ғ.Мұсабаев, М.Балақаев, Р.Сыздық, Ә.Қайдар, К.Кенжебаев, Ә.Оралбай, т.б
ғалымдар бастап, ғылымдағы жас буын одан әрі жалғастырды
Алғашында қазақ тіл білімінің негізін қалаушының бірі деп аталған Қ.Жұбановтың кейіннен сол ғылымның теориялық негізін салған бірегей оқымысты екені анықталды
Одан әрі Қ.Жұбановтың тек қазақ тілінің аясымен шектелмей, ана тіліміздің тарихын зерделеу арқылы түркология әлеміне қалам сілтеген ғалым екені де мойындалды
Зерттеу жұмыстары одан әрі тереңдей түскенде Қ.Жұбановтың тек түркітану аясында ғана қалып қойған зерттеуші емес, әлемдік лингвистикаға да құлаш ұрып, үндіеуропа тіл білімі мен шығыстануды, яғни ориенталистиканы ұштастыра білген ғалым екендігі дәлелденді
Профессор Қ.Жұбановтың тек қазақ тіл білімі саласындағы еңбектері ғана емес, әдебиет пен өнерге қатысты зерт­теулері, аударматану жайындағы ой-тұжырымдары да зерттеліп келе жатыр десек те, жекелеген кітапшалар мен мақалалар түрінде ғана жарық көріп келді.
Осы орайда қазақ тілін зерттеуге ат­са­­­лысқан ғалымдарды құрмет тұтып, ұлық­­таудан танбаған А.Байтұрсынұлы атын­дағы Тіл білімі институты ҚР БҒМ «Ғылыми қазына» бағдарламасы бойын­ша «Ұлы дала тұлғалары» ат­ты кітаптар сериясының аясында А.Байтұрсынұлының, Қ.Жұба­новтың, І.Кеңесбаевтың өмірі мен шы­ғар­машылығына арналған еңбектерді жа­рыққа шығарды.
ҚР БҒМ «Ғылыми қазына» бағдар­ламасы бойынша «Ұлы дала тұлғалары» атты сериямен зерттеліп, дайындалған Қ.Жұбановқа арналған бұл кітаптың (ғылыми жетекші және жауапты редакторлар ф.ғ.д., проф
А.Қ.Жұбанов, ф.ғ.к., доцент С.Құлманов) «Өмір өткелдері» атты бірінші тарауын­да зейінді шәкірттің өзінің жігерлі жұмы­сы­ның арқасында тұңғыш аспирант, про­­­фессор атануына, тұғырлы тұлға ре­тінде қалыптасуына тамыры тереңде жат­қан тектілігі мен ағартушы әкенің себеп болғандығы баян­далып, қайраткер қыз­меті құжаттар тілімен сөйлетілді
Атал­ған тарауды жазу барысында алғашқы жұ­бановтанушы, академик Р.Сыздықтың «Ғалым-азамат» және К.Кенжебаев пен Ә.Оралбайдың «Құдайберген Жұбанов
Деректі ғұмырна­ма» еңбектері пайдаланылды.
Еңбектің «Жақсының аты, ғалымның хаты өлмейді» деген тарауының «Қ.Жұбанов – ғылым көгінің жарық жұлдызы» ат­ты бөлімінде ғалымның қазақ тіл білі­міне арналған зерттеулеріне жалпы ғылыми шолу жасалып, ғалымның тіл білімі салаларына (мысалы, фонетика («Бірде бәсең, бірде қатаң»), морфология («Сөз материалының түр сипаты»), синтаксис («Қиынын тауып қаламасаң…»), терминология («Толғауы тоқсан термин сөз»), орфография және әліпби («Әліпби деп алаңдап, емле деп елеңдеген»), ономастика («Атаулардың астары»)) қатысты еңбектеріне ғылыми талдаулар жасала отырып, тіл мамандары ғана емес, көп­шілік қауымның қажетіне пайдала­ну жағы көзделгендіктен, ғылыми-публи­цистикалық стильмен жазылды.
Профессор Қ.Жұбановтың аталған салаларға қосқан үлесінің бүгінгі күні қазақ тіл біліміндегі ғылыми құндылығы мен ма­ңызы бұл еңбекте қазіргі линг­висти­­каның даму деңгейі тұрғысынан зерделенді
Әсіресе, Қ.Жұбановтың 1929 жылғы латын қарпіне негізделген әліпбиге бірқа­тар өзге­рістер енгізіп, қазақ жазуын жетіл­діру­ді, оны жұршылыққа тез мең­гер­тіп, сауаттандыруды мақсат еткен әрекеті өзінің өміршеңдігін танытып, бүгінгі таң­­­да тілші қауымның ғана емес, жалпы қоғамның жұмыла қаты­сатын мем­лекеттік деңгейдегі ісіне айналып отыр
А.Байтұрсынұлы атындағы Тіл білімі институтының ғалымдары латын гра­фикасын бұрыннан қолданып келе жат­қан
Оған жуырда өткен мемлекеттердің тәжірибелерін лингвистикалық тұрғыдан түпкілікті зерттеп берді деуге болады
Елбасымыз Н.Ә.Назарбаев 2012 жылғы 14-желтоқсандағы «Қазақстан – 2050» Стратегиясы – қалыптасқан мемлекеттің жаңа саяси бағыты» атты Қазақстан халқына Жолдауында: «Біз 2025 жылдан бастап әліпбиімізді латын қарпіне, латын әліпбиіне көшіруге кірісуіміз керек
Бұл – ұлт болып шешуге тиіс принципті мәселе
Бір кезде тарих бедерінде біз мұндай қадамды жасағанбыз
Балаларымыздың болашағы үшін осындай шешім қабыл­дауға тиіспіз және бұл әлеммен бірлесе түсуімізге, балаларымыздың ағылшын тілі мен интернет тілін жетік игеруіне, ең бастысы – қазақ тілін жаңғыртуға жағдай туғызады» деп бұл мәселеге нүкте қойды
Осы орайда латын әліпбиін қолдану, оны жетілдіру ісін ыждағаттықпен қолға алуы профессор Қ.Жұбановтың мемлекеттік деңгейдегі мәселелерді көрегендікпен болжай білген қайраткерлігінің тағы бір айғағы іспетті көрінеді.
Кітаптың «Сегіз қырлы, бір сырлы» ат­ты тарауы Қ.Жұбановтың көрнекті линг­вист-ғалым бола отырып, көркем әде­биет мұхитына сүңгіп («Көркемдікті көз­деген көреген көз», «Абай – қазақ әде­биетінің классигі», «Қазақ музыкасында күй жанрының пайда болуы (тіл мен тарих деректері)», «Қожа Ахмет Ясауидің «Диуани хикмет» кітабы туралы»), публицистика айдынында жүзгені («Қараңғыға «Ай» туғызған қаламгер»), оқыту әлемінде шарықтағандығы («Оқыту мен оқулық: педагогтік пайымдау»), аудармашылық өнері («Тәлімгер тілмаш»), драматургтік, ақындық, суретшілік, оюшылық қабілеті туралы («Құдай берсе, құлай береді») кеңінен сыр шертеді.
ҚР ҰҒА академиктері Р.Сыздық пен Ө.Айтбай, филология ғылымдарының док­торлары, профессорлар Т.Жанұзақов, А.Қ.Жұбанов, З.Базарбаева, Ж.Манкеева, Н.Уәли, Қ.Рысберген, Б.Хасанов, педа­­гогика ғылымдарының докторы, про­фессор Ф.Оразбаева, филология ғылымдарының докторлары Қ.Айдарбек, Қ.Күдеринова, О.Жұбаева, А.Жаңабекова сынды көрнекті ғалымдар мен филология ғылымдарының кандидаттары С.Құлманов, Ж.Сұлтан, А.Жұбанова, Б.Жонкешов, Н.Әміржанова, Ғ.Ермекбай, кіші ғылыми қызметкерлер А.Бар­мен­­құлова, Е.Бесіров сияқты жас зерт­теушілердің қаламынан туған ҚР БҒМ «Ғылыми қазына» бағдарламасы бойынша «Ұлы дала тұлғалары» атты серияның профессор Қ.Жұбановқа арналған бұл кітабы тұғырлы тұлғаны ұлықтаудағы тағы бір үлкен дүние ретінде көпшіліктің көңілінен шығады деп сенеміз.
Әрине, Қ.Жұбановтың ғалымдық, әдіс­­­керлік, көсемсөздік және т.б
қыр­ларын бұл кітап толық ашып береді деуден аулақпыз
Өйткені профессор Қ.Жұбановтың артында қалдырған ғылыми мұра­лары – әлсін-әлсін қайта оралып отыруды қажет ететін, әр оралған сайын жаңара, жасара беретін өміршең дүниелер және олардың әрбіріне тереңдей үңілген сайын қазіргі тіл білімінің деңгейіне сай келетін, тіпті әлі де шешімі толыққанды табыла қой­маған мәселелердің кілті іспетті ой-тұ­жы­рымдардың тұнып тұрған­дығын аңға­руға болады
Ғалымның тіл­дік материалдарды жалаң алып қа­рас­тырмай, оны сол кездегі тілге қаты­сы бар мәселелермен, әлеу­меттік, мә­де­ни жағдайлармен байланысты­ра, са­бақтастыра отырып зерделеуі, яғни тілді мәдениеттің өлшеуіші деп тануы, тілдің өркендеуін дамуымыздың бас­­ты өлшеміне балауы, кейінгі тілші-ғалымда­рымызға үлгі боларлықтай
Сон­дықтан ғалымның ғылымдағы ғұмыры әрі қарай зерттеліп, жұбановтану жалғаса бермек
Осы тұста «Өшпес мұра» тарауын­да ға­лымның еңбектері туралы қорғал­ған дис­сер­тацияларға шолу жасалып, Қ.Жұ­­банов атындағы Ақтөбе мемлекеттік универ­си­теті жанындағы «Жұбановтану» ғылыми зертханасының қызметі баяндалды.
ҚР БҒМ «Ғылыми қазына» бағдар­ламасы бойынша жарық көрген бұл кітап­тың «Жұбановтар жұлдызы» тарауы, аты­нан көрініп тұрғандай, профессор Құ­дайберген Жұбановтың дарыны дарып, қазақ халқының ғылымы мен мәдениетінің тө­рін­де есімдері шоқ жұлдыздай жарқы­ра­ған Жұбановтар әулетіне арналды
Ал соңғы «Есімі ел есінде» тарауында абзал азамат, ұлтын сүйген ұлағатты ұл – Қ.Жұбановтың азаматтық тұлғасын көз­көргендер қаламы арқылы келер ұрпаққа таныту мақсаты көзделді.
ҰҒА академигі Р.Сыздықтың: «Қазақ­та «біртуар» деген сөз бар, ал ғылым тілін­де өте сирек кездесетін құбылысты не­месе аса көрнекті, елден ерекше ту­ған адамды феномен дейді
Қазақтың «біртуары» – сол феномен! Құдайберген Жұбанов өзінің табиғат берген бітімімен, білім-парасатымен елден ерек тұрған біртуар жан болған
Ең алды­мен оның үлкен талант иесі болғанын айту керек
Жақсы ғалым болу үшін де тынымсыз еңбекпен қоса, табиғи қабілет те қажет-ау, Құдайбергеннің бар-жоғы екі-үш жыл орыс кластарында тиіп қашып оқып, ғылыми еңбектерін таза орыс тілінде жазатын дәрежеде болуы, небары екі-үш жыл Ленинградта оқып, неміс, моңғол, грузин, чуваш, коми тілдерін едәуір меңгеріп алуы, ұзын-ырғасы екі жылдай медреседе оқып, араб, парсы, шағатай, түрік, татар, башқұрт тілдерін игеріп кетуі, тіпті жапон тілін үйрене бастауы осы қабілеттің күші болар» деген сөздері ғалымның табиғат берген дарыны мен еңбекқорлығын айғақтайды
Алайда жапон тілін меңгерсем деген мақ­сатына ғалым, өкінішке қарай, жете алмады.
Десек те, халқымыздағы «Орнында бар – оңалар» деген терең мағыналы бірауыз сөздің өмір тәжірибесінен алын­ған­дығына көзіміз тағы бір жетіп отыр
Құдайберген Қуанұлының кенже ұлы Асқар Құдайбергенұлының 12 жасар кенжесі – Еңлік Асқарқызы атасының жете алмаған арманын аманаттай арқалап, жапон тілін үйренуді бастап кетті
Ұрпақ жалғастығы деген осы болар.
Асқан тұңғиық ғалымдығымен, инемен құдық қазғандай һәм «ақырын жүріп, анық басқан» ұстаздығымен қатар (қазақ тілінен ғана емес, орта мектепте математика, физика, химия, педагогика, психология, логика пәндерінен де сабақ бергендігін ескеріңіз) Алла нәсіп еткен журналистік, ақындық, суретшілік қабілеті, музыка зерттеушісі, психолог, әлеуметтанушы, білікті ұйымдастырушы, полиглот болған­дығы, қайраткерлігі Қ.Жұбанов тұлғасын асқақтата танытады
Қ.Жұбанов жайлы естеліктерден оның түр-бейнесінің сұ­лулығы мен жүрегінің кіршіксіз тазалығы үйлескен, мінезі сабырлы да байсалды, ұлық бола тұра, кішілік пен кісілік танытатын қарапайым, әрқашан адалдық жолын ұстанған жан болғандығын, абзал жанның азаматтық тұлғасын байқаймыз.
Алайда… Тілінің табиғатын таныта жү­ріп, ұлтының тірлігіне уайым қылған қайраткер ғұмырының қысқа болғандығы қынжылтады қазағымды
Астана қала­сын­да өткен ғалымның 100 жылдық мерей­тойында сөз сөйлеген көркем әде­биетіміздің көрнекті тұлғасы, қоғам қайраткері Ә.Ке­кіл­­байұлы: «…Оның бойында бір басына жетерлік ондаған адамды айрықша көзге түсіре алатындай ерекше іс-қабілет пен таланты бар, әрі тілші, әрі әдебиетші, әрі өнертанушы, әрі тарихшы, әрі жазушы, әрі суретші, әрі шебер, әрі әдіскер, әрі педагог, әрі ұйымдастырушы, әрі суреткер, әрі сазгер
Бұл жайсаңды ерте жоғалтқаннан біздің ұлтымыздың ұтылған ұпайын са­­нап шығудың өзі мүмкін емес» деп Құдайберген Қуанұлының бар болмысы мен қабілет-қасиетін ағынан жарыла жайып салады.
Профессор Қ.Жұбановтың тіл ғылы­мына қатысты бізге жеткен еңбектері бойын­ша он шақты диссертация қорғалып, жүзден астам мақала жарияланып, ғалым­ның ой-тұжырымдары бүгінгі ғылым тұр­ғысынан зерделеніп жатыр, ғалымның мерейтойларына арналған конференцияларда баяндалуда
«Жұбановтану» атты теңіздің тереңдігіне бойлау ісі әлі де әрі қарай жалғасын таба бермек
Алайда… бізге жетпеген, атаулары ғана белгілі еңбектері туралы өкінішпен сөз қозғауға тура келеді.
Академик Р.Сыздықтың материалда­ры бойынша, профессор Қ.Жұбанов «Қазақ тілі жөніндегі зерттеулер» деген жалпы атпен он сериялы еңбек дайын­даған
Со­ның екі сериясы ғана баспадан шығып үлгерген, қалған 8 сериясы баспаға тап­сырылғанымен, «халық жауының» еңбегі ретінде жойылып жіберілген
Бұлардан өзге тезистері, әртүрлі жазбалары, хаттары болмауы мүмкін емес
Оларды із­деп тауып, жұршылыққа ұсыну кейінгі зерт­теуші буынның алдындағы азаматтық мін­дет, ғалымдық борыш деп білеміз
А.Байтұрсынұлы атындағы Тіл білімі институты ғалымдарының қаламынан туған ҚР БҒМ «Ғылыми қазына» бағдарламасы бойынша «Ұлы дала тұлғалары» атты сериямен дайындалған Қ.Жұбановқа арналған бұл ұжымдық еңбек – ғалымдық борыштың, азаматтық міндеттің теңізге тамған тамшыдай өтеуі ғана.
М.МАЛБАҚОВ,
А.Байтұрсынұлы атындағы Тіл білімі институтының директоры, филология ғылымдарының докторы, профессор
А.ЖҰБАНОВ, 
А.Байтұрсынұлы атындағы Тіл білімі институтының бас ғылыми қызметкері, филология ғылымдарының докторы, 
профессор
