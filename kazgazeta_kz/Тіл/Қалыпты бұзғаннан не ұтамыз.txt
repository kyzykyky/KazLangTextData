«Ана тілі» газетінің 2016 жылғы 25 наурыздағы нөмірінде жарияланған филология ғылымының докторы Сейдін Бизақовтың «Өзге елдер тәжірибесінен үйренсек» деген мақаласын оқып, екіұдай көңіл-күйде болдым
Автор мақаласында өзге елдің мемлекеттік тілін дамыту тарихына қысқаша шолу жасап, өз еліміздегі басқа ұлт өкілдеріне қазақ тілін үйрету мәселесіне тоқталыпты
Атап айтсақ, тіл үйренушілерге етістікті оқытудың қиындықтары туралы сөз еткен
Бұл дұрыс-ақ. 
Ал етістіктегі кіріккен сөздерді талдап саралауы оқырманды дүдәмал ойда қалдырады
Өйткені автор өз көзқарасын дәлелдеу мақсатымен «Ана тілі» газетінде бұған дейін жарық көрген Еркін Омардың «Шала қазақ тілі белең алып тұр» деген мақаласындағы дұрыс пікірді жоққа шығаруға тырысуда
Баратыр, келатыр, істеватыр, деватыр, айтыватыр деген етістіктерді Е.Омар сөз тіркесі десе, С.Бизақов оларды кіріккен атауыш сөздер деп атайды
Сонымен қатар автор «Е.Омар қазақ тілінің маманы емес» деген ой қорытады
Менің байқағаным, Е.Омар филология ғылымының кандидаты болмаса да А.Ысқақовтың «Қазіргі қазақ тілі
Морфология» (1974ж.) атты еңбегін зерделеген
Аталмыш кітапта (342-бетте) бара жатыр, келе жатыр, істеп жатыр сияқты сөз тіркестері осы шақ категориясындағы етістіктің формасы ретінде танылады
Демек, бара жатыр, келе жатыр, істеп жатыр секілді етістіктер ауызекі сөйлеуде баратыр, келатыр, істеватыр деп айтылғанымен, олар кіріккен атауыш сөз емес
Себебі етістіктің осы шақ категориясының формасынан жеке сөз жасалмайды.
Келесі сәтте С.Бизақов келетін, ба­ратын, жүретін, ағатын деген етістіктерді кі­ріккен сөздерге жатқызады
А.Ысқақов­тың еңбегіне (312-бет) сүйенсек, бұлар етістіктің есімше формалары болып табылады
Аталған етістіктерде есімше жұрнақтары жалғанып тұр (кел+етін, бар+атын, жүр+етін, ақ+атын)
Сонда, автор осы етістіктердің кіріккен сөз екендігін дәлелдейтін қағиданы қайдан алғаны белгісіз
Ары қарай автор біріктіріп жазсақ, үйренівалды, тыңдавалды, көреалмады, түсіналмады деген етістіктер жаңа сөз ретінде сөздік қорымызды байытады деген пікір айтады
Негізінде, бұлар үйреніп алды, тыңдап алды, көре алмады, түсіне алмады деген етістіктердің ауызекі сөйлеудегі айтылуы
Олардың кіріккен немесе біріккен атауыш сөзге айналуы мүмкін емес
Себебі А.Ысқақовтың еңбегіне (302-бет) жүгінсек, үйреніп алды, тыңдап алды, көре алмады, түсіне алмады тәрізді етістіктер амалдың өту сипаты категориясының формалары.
Жоғарыда көрсетілген мысалдар­дан мақала авторының етістіктің грам­матикалық формаларын кіріккен атауыш сөзге айналдырмақ болған пікірі көрінеді
Осы арқылы өзге ұлт өкілдеріне етістікті үйрету ұтымды болатындығын алға тартады
Мұндай көзқараспен келісу қиын
Етістіктің әрбір грамматикалық формаларын жеке-дара атауыш сөз ретінде қабылдай берсек, етістіктегі категориялар жүйесін бұрмалауға ұрындырады
Сондықтан, өзге ұлт өкілдеріне етістікті оңай үйрету үшін көне заманнан бері қалыптасқан ана тіліміздің өзіндік құрылымын екшеусіз өзгертуге тырыспайық
Өзгеге етістікті үйретудің қиын­дығын тіл табиғатын бұрмалаумен емес, тілді үйрету әдістемесін жетілдірумен шешкен дұрыс.
Ғани НҰРСҮЛЕЙМЕНОВ
Тараз
