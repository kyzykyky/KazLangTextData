Сонау елуінші жылдардың аяқ кезінде біздің кәсіби басылымымыз болып саналған «Советская печать» журналының алғашы санында «Человек создан без запчастей» атты мақала жарияланды
Сонда журналистиканың қаншалықты ауыр, қиын және зиянды мамандық екенін сөз ете келіп, мақаланың авторы мынадай мәлімет келтірген-ді.Уран өндіретін шахтада жұмыс істеушінің орта жасы 56 екен де, журналистің мандайына жазылғаны 54 жас көрінеді
Егер «қой үстіне бозторғай жұмыртқалаған» сол кезде қаламгер ғұмырының ұзақтығы сондай болса, ішкенің – ірің, жегенің – желім болған мына заманда көбіміздің қырықтан аспай-ақ қыршынымыз қиылып жатқан да шығар.
Сол өлшеммен келетін болсақ, журналист үшін 80 жасқа келу деген ерлікпен пара-пар дүние екені сөзсіз
Өйткені, өзім білетін әрі-берідегі қаламгер қарт тарландарды санап көріп ем, «Саламат Хайдаров, Хайдар Баймұхамбетов…» деп, екі саусақты бүккеннен кейін үшінші саусақ «бүгетін» кісісі табылмай, қақшиды да қалды
Сосын «анықтаманы» Саламат ағамыздың өзінен сұрауға тура келді
«Сәке, – деймін, – Хайдекең екеуіңізден басқа сексенге келіп жатқан кім бар?» «Өй, Нури, – дейді Сәкең, – сен білмейсің бе, сексенге келіп жатқан жалғыз мен ғой
Хайдар деген менің қасымда бала емес пе!» Мен таңданып, Хайдекеңнің жасын сұрасам, «ол менен алты ай кіші ғой» деп, Саламат ағамыз өзіне ғана тән күлкісіне басады.
Әрине, «биік құзға қанатын самғап қыран да жетеді, жорғалап жүріп жылан да жетеді» дегендей, журналистердің арасында да бұрын-соңды сексенге жетіп немесе асып «жығылғандар» болған шығар
Ал Саламат ағамыздың сексенін ерлікке бағалауға болатын бір себеп бар
Орал педагогикалық институтын осыдан 60 жыл бұрын бітіріп, бүгін Атырау деп аталатын Гурьевте орналасқан Жамбыл атындағы орта мектептің жоғары сыныптарына қазақ тілі мен әдебиетінен сабақ беруге келген ол журналистігін де қабаттастыра жүргізген
Сондағы оның тырнақалды туындысының шекесіндегі айдар жемқор мен жылпостардың зәресін ұшыратын «фельетон» болатын
Журналистика жанрларының өзгелерін «малданып» жүргендер май ішіп жатса, фельетон мен сын мақала жазғандар қан ішіп, өмір сүретініне өз тәжірибемнен кепілдік бере аламын…
Жақсыны «жатқа» бергіміз келмейтін қазақпыз ғой
Саламат Хайдарұлының шығармашылық жолы көркем очеркпен катар фельетоннан басталғанын білетін мен бірде «Сәке, фельетонды неге тастадыңыз?» деп сұрадым
Сонда ол «сылқыл күлкіні» кенет тоқтатып, бір сәт жабырқай қалды
Сосын барып, «қырық тоғыздың қаңтарында Теңіз аудандық газетінің редакторы болғанымды білесің ғой, – деді
– Сол жылдың аяғында ма, келесі жылдың басында ма, әйтеуір бір күні облыстық газеттің редакторы Мәди Байтұрсынов телефон шалды
«Саламат, фельетон көптен көрінбей кетті, қоржыныңда ештеңе жоқ па еді?» деді
Іле-шала бір фельетон жібердім де, ол өте тез жарық көрді
Мен іссапарға кетсем, аупарткомның бюросы фельетонды талқылап, кейіпкерімді партиялық жолмен қатаң жазалап, қызметінен босатса керек
Ертеңгісін әлгі адам «асылып өліпті» деген суыт хабар жетті
Соны естігеннен кейін енді фельетон жазбауға уәде бердім…»
Бір әңгімелескенде «егер сонда фельетон жазбасам, әлгі бишара тірі қалар ма еді…» дегені де есте қалыпты
Кім білсін, ертең не күтіп тұрғанын, келесі қадамының нәтижесі кандай болатынын алдын-ала болжаса, адам басқаша өмір сүрер ме еді? Бәлкім, бас көтерген азаматты «халық жауы, байдың баласы, шетел жансызы» деген айыппен түгелге жуық құртқан белсенділер енді өзі сияқтыларға шеңгел салатынын білсе, Саламат баяғыда-ақ арғы-бергі тегін ақ қағазға түсіріп, көрнекті жерге іліп қояр ма еді? Сонау 1952 жылы Теңіз ауданында жиырмаға жуық адам «тегін жасырды» деп айыпталды
Араларында Саламат та бар
Үстінен жазылған арызға сүйенсек, институт бітіріп, ұстаз болып келгенде, 1943 жылы Жазушылар одағынын осы өңірдегі өкілі болып тағайындалғанда, партия қатарына алынғанда және аудандық газеттің редакторлығына бекітілгенде арғы атасы Қасымның Меккеге барып, қажы болғанын, әкесі Хайдардың байға жалданып, коммерциялық палатка ұстағанын жасырыпты»
Ал тегін жасырудың қандай ауыр кінә болып саналғаны белгілі.
Осыдан жыл жарымдай бұрын «Өлке» баспасынан Саламат Хайдарұлының «Қанды асу» деп аталатын публицистикалық тебіреніс-толғанысы кітап болып шықты
 Сонда ол Атырау, Маңғыстау өңірінде саяси қуғын-сүргінге ұшыраған боздақтар туралы әңгімелейді, олардың тағдыры төңірегінде қинала, қан жұтып отырып жазады
Соны жазып отырғанда «тегін жасырып», қудалауға түскен өз тағдыры да көз алдында тұрған шығар-ау деп топшылайсың
Өйткені, өзгелердің тағдыры қалай талқандалып жатқанын көргені болмаса, қуғындаудың не екенін өз басынан кешіп көрмеген ол өзі соның құрбаны болғанда ғана сезінді.
Редакторлықтан босап, Еспол аудандық газетінің хатшысы болып кетуге тура келді, – дейді ол
– Көпке дейін түзеле алмадым
Облыстық радиоға әзер ілігіп, одан облыстық газеттің бөлім меңгерушілігіне ауыстырылдым
Тек 1960 жылы ғана облыстық партия комитеті нұсқаушылық қызметке шақырды…
Мен Саламат Хайдарұлымен алғаш рет осы жерде кездескен едім
Университеттің журналистика бөлімшесін бітіріп, Орталық Комитеттің жолдамасымен келген Жүсіпқали Сисембаев екеуімізді Сәкең обком хатшысы Сұлтан Өжкеновке алып кірді
Аз ғана әңгімеден кейін хатшы
«Сен облыстық газетте қаласың, – деп маған бір қарады да, Жүсіпқалиға: – ал сен Ембі аудандық газетіне барасың», – деді
Досымның уәжін хатшы тыңдамады, «әке-шешең малшы екен, сені облыстық газетте қалдырып, совхозды екі бірдей малшыдан айыра алмаймыз», – деп бір қайырды
Коридорға шыға сала Сәкең «қиналмай-ақ қой, – деді досыма
Сұлтекеңнің бүгін тісі ауырып отыр
Ертең өзім келістіремін…» Шынында да ертеңіне келісті
Досым менімен бірге қалды.
Сонау 1943 жылы Атырауға Асқар Тоқмағамбетов келеді
«Мұнайшылар, мұнай бер, соны сенен сұрайды ел!» дейтін жыр жолдары сол сапарда туса керек
Ол Саламаттың очерктерімен, фельетондарымен танысып, 24 жасар жігіттің өзімен әңгімелесіп, обком хатшысы Сағат Төлеубаев арқылы республикалық Жазушылар одағының осы облыстағы өкілі болуға қолқа салады
«Алғашқыда бас тартып көріп едім, – дейді Сәкең
– Қоймаған соң көнуге тура келді
Асекеңмен әуелі Қызылордаға түсіп, туған ауылы Тереңөзек ауданын араладық
Сосын Алматыға келіп, одақтың төрағасы Сәбит Мұқановка кірдік
Бұйрығымды алып, одақтың жұмысымен танысып, ауылға қайттым…».
Саламат Жазушылар одағының өкілі болып жүрген кезде облыста бірнеше рет ақындар айтысы өтеді, ол бастап барған Атырау ақындары республикалық айтысқа қатысады, кәрі Каспийдің жағасынан Сәттіғұл мен Құмарды жетелеп жүріп, астанаға таныстырады, сол жолы Иса Байзақовтың кез-келген тақырыпқа табан астында өлең шығаратын төкпе ақын екеніне куә болады
Соның бәрін көру, есте сақтау және майын тамызып, кейінгі ұрпаққа айтып беру деген көрінгеннің қолынан келе бермейтін, көрінгеннің басына қона бермейтін талант та, бақ та деп ойлаймын
Соның бәрі бүгін сексенге келіп отырған абзал ағаның басында бар
Жалықпайтын тыңдаушы болса, ескінің көзі Сәкеңнің талай таңды атыратын әңгімесі жетерлік.
Қырық жылға жуық уақыттың ішінде абзал ағамен араласып жүріп оның бойынан байқаған тағы бір қасиетім – оның үлкенмен үлкенше, кішімен кішіше сөйлесетіні, өзін отырған ортасына бейімдей ұстайтыны
Әлгінде айтқан обкомдағы кездесуден кейін біз аға мен інідей, тіпті құрдастай әңгімелесетін, әзілдесетін болдық
Сонда оның бізден жиырма жасқа жуық үлкен екені сезілмейтін
Кейін «Социалистік Қазакстанда» меншікті тілшілердің жылына бір рет есеп беруіне келгенде құрдасымызға кездескендей қуанатын, қыдыратын, көңіл көтеретін едік
Бүгін ойлап отырсам, сол кезде Сәкең алпыстан асып та кеткен екен, ал ол бізге көбімізден жас көрінетін-ді.
Осыдан бірер күн бұрын мен Сәкеңнің үйіне бардым
Ұзақ әңгімелестік
Бір кезде   газет өндірісінің ыстық-суығына бірге шыныққан азаматтарды еске алдық, Сәкеңнің үлкенді-кішілі жұмыстарда жүргенде ақыл-кеңесін айтқан, қол ұшын берген, еңбек жолының басында мектепке дәріс берген оқушыларын атадық
«Сіз ұстаздардың ұстазысыз ғой», – дедім, бір кезде өзімізге ұстаз болған Тауман Амандосовтың, Жәмек Оспановтың, Берік Қорқытовтың Сәкеңнен дәріс алғанын естігенде
«Мен Алматыға қызметке ауысып жатқанда, – деді Саламат Хайдарұлы, – Меңдекеш Сатыбалдиев «Сәке, кетіп бара жатсыз, жетім қозыңызды да ала кетпейсіз бе?» деді
Мен Мұхамбетқали Сужиковке айтып, Алматыға алдырып едік
Тек ғұмыры қысқа болды ғой…» Ол осыны айтқанда менің көз алдымда басын әдемі иіп, бұйра шашын саусақтарымен бүре ұстап, өлең жазып отырған аққұба ашаң жүзді Меңдекеш тұрып алды…
Саламат Хайдарұлы туралы айтатын талай әңгімелер, күлдіргі жәйттер, ой салар оқиғалар көп-ақ
Оның бәрін айтып жатуға, біріншіден, газеттің беті жетпейтіні даусыз
Екіншіден, «ақсақ қой өрісін бір күнде тауысады» дегендей, бар білетінім мен естігенімді осы жолы айтып тастасам, келесі жолы не айтам деген қауіп те жоқ емес
Үшіншіден, «бір күй бар домбырамда тартылмаған, бір сыр бар жүрегімде айтылмаған» демекші, айтылмаған әңгімені көкірегімде көбірек сақтасам, «оны естімей кетпеймін» деп Сәкең жүрсе, әлі де талай қызықтардың куәсі, талай жиындардың ұйытқысы, талай әңгіменің айтушысы болар едік
Тыңдаушы табылса, сол әңгімелерді Сәкеңнің токсанында да, жүзінде де айтуға және жазуға мен әзірмін…
Нури МУФТАХ
