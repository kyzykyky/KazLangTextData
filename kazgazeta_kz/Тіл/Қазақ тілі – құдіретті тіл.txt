Әдетте мектеп оқулықтарында «тіл – коммуникация құралы» деп оқытушы еді
Бірақ, өкінішке қарай, бүгінде тіл қарым-қатынастың ғана емес, қоғамдық пікірді белгілі бір арнаға бұрудың құралына айналғандай
Әсіресе, мемлекеттік тілге қатысты қоғамдық ортада көтерілген дау-дамай осы мәселеге салиқалы көзқарастың қажеттігін тағы бір мәрте дәлелдеп берді.
Таяуда 138 азамат қол қойған мемлекеттік тілге қатысты «Ашық хат» жарияланғаны белгілі
 Осы хатқа қол қойған саясаткерлер мен өнер қайраткерлерінің кейбірінің «хаттың соңғы нұсқасын көрмедім» немесе «мен қол қойған жоқ едім» деп бас тартқанына куә болдық
Олардың ішінде «мемлекеттік тілді дамыту керек, бірақ Конституцияға өзгерту енгізу әзірге ертерек деп санайтынын» айтқандары бар.
Шындығында, мемлекеттік тіл мәртебесін көтеру үшін оған қатысты мәселенің қай-қайсысын болмасын, талдап-таразылап, көпшілік талқысына салып, бір тоқтамға келгенде ғана істің нәтижелі болатыны анық
Мысалы, әлемдік ғылым-білімнің асыл қазынасынан қазақ тіліне сапалы аударма жасау ісі мемлекеттік тіл игілігіне жұмыс істей ме, жоқ па? Мемлекеттік тілді дамыту бағытында атқарылған шаралардың бір парасы – «Мәдени мұра» бағдарламасы аясында жарты миллионнан астам данамен 6 түрлі сөздік, 22 компьютерлік бағдарлама мен 2 түрлі балама оқу бағдарламасы жарыққа шыққан
Мәдениет министрі Мұхтар Құл-Мұхаммедтің айтуынша, елімізде алғаш рет мемлекеттік қызметшілерге мемлекеттік тілді жеделдетіп оқыту жөніндегі тұжырымдама, бірыңғай стандарт және типтік бағдарлама әзірленген.
Осы орайда 2007 жылы Қазақстан Президенті де «Мәдени мұра» бағдар­ламасын іске асыру жөніндегі мәжілісте сөйлеген сөзінде әлемдік шығармалардың қазақ тіліне аударылуының маңызы ерекше екенін атап өтті.
«Ата-бабаларының асыл сөзін жүз томға жинап, бастырып шығара алатын ел – бақытты ел, бақуатты ел, бола­шағы кемел ел
Қазақ елі – сондай ел.
Әлем әдебиетіндегі әйгілі жүз кітапты емін-еркін, жатық етіп аударып, бар бояуымен, өзгеше өрнегімен төгілтіп түсіретін тіл – қуатты тіл, құнарлы тіл, құдіретті тіл
Қазақ тілі – сондай тіл.
Осы екі ақиқатты айдай әлемге айқара ашу үшін де «Мәдени мұра» бағдарламасын қолға алуға болар еді» деді Елбасы.
Елбасы енді осы бағдарлама аясында жарық көрген кітаптар негізінде орта мектеп, арнаулы және жоғары оқу орындарының бағдарламаларын толықтыру мәселесін қолға алу қажеттігін айтты
Жастайынан әлемге танымал кітаптарды қазақ тілінде оқыған ұрпақ мемлекеттік тілді құрмет тұта ма, жоқ па?
Бұл салада атқарылуы тиіс шаруалар әлі жетерлік
ҚР Байланыс және ақпарат министрлігі сайтында «Балаларға арналған шығармалар ішінен қазақ тіліне қай шетелдік автор туындысының аударылғанын қалайсыз?» деген мазмұндағы интернет-сауалнама жүргізілген
Жақында осы сауалнаманың алғашқы нәтижелері жария болды
Байланыс және ақпарат министрі Асқар Жұмағұлов «Twitter» интернет-парақшасы арқылы бұл тізімде 29 шығарманың бар екенін хабарлады
Олардың ішінде Жюль Верннің «Капитан Гранттың балалары», Памела Треверстің «Мери Поппинс» туындыларымен қатар бүгінгі «голливудтық» өнімдер – Джон Толкиеннің «Жүзік қожайыны», Джоан Роулингтің «Гарри Поттер», Клайв Льюистің «Нарния шежіресі» атты танымал шығармалар бар
Әлемде миллиондаған данамен кітап болып таралып, көптеген көрерменді сүйіндірген тартымды кинотуындыға айналып жатқан бүгінгі заман туындыларының әлі күнге қазақ тіліне аударылмауы – мемлекеттік тілдің абыройын көтеретін жайт емес
Сондықтан Байланыс және ақпарат министрлігі бұл істі мемлекеттік тапсырыс аясында қолға алмақ.
Мемлекеттік тілді қоғамдағы толыққанды қарым-қатынас құралына айналдырудың бірден-бір жолы – оны бала-бақшадан университетке дейінгі аралықта дұрыс оқытуды жолға қою екені даусыз
Осы орайда, Мәжіліс депутаты Тәңірберген Бердіоңғаровтың барлық балабақшаларды қазақ тіліне көшіру туралы ұсынысы көңілге қонымды-ақ
«Біріншіден, балабақшалардан бастап білім беру мекемелерінің санын көбейту керек
Оларды 100 пайыз қазақ тіліне көшіру керек
Одан соң мектептерді де
Тіл үйрету әдісін өзгерту қажет» деді депутат.
Қазақ тілін заман талабына сай ғылым мен өркениеттің, бүгінгі техниканың тіліне айналдыру қажеттілігі күн тәртібінде тұр
Қазақ тілін ғылым мен техника тіліне айналдыру бағытында қажетті сөздіктер сапасын жақсарту керек-ақ.
Қазақ тілі емлесін латын әліпбиіне көшіру де – осы бағыттағы шаралардың бірі болуы мүмкін
Мамандар латын қаріптері қазақ тілінің ғаламторда пайдалану мүмкіндігін жеделдетіп, оның техника тіліне айналуына жол ашады дейді
Оның үстіне, тамыры ортақ, рухы бір түркі әлеміне үндесу мүмкіндігін де естен шығармаған жөн.
Президенттің Қазақстан халқына биылғы Жолдауында мемлекеттік тілді дамытуға айрықша мән берілген
«Бүгінде мемлекеттік тілді еркін меңгерген ересек тұрғындардың үлесі басым көпшілікті құрайды
Бұл Тәуелсіздіктің орасан зор жетістігі
Біздің міндетіміз – 2017 жылға қарай мемлекеттік тілді білетін қазақстандықтар санын 80 пайызға дейін жеткізу
Ал 2020 жылға қарай олар кемінде 95 пайызды құрауы тиіс
Енді он жылдан кейін мектеп бітірушілердің 100 пайызы мемлекеттік тілді біліп шығатын болады» деді Президент.
Нұрсұлтан Назарбаевтың айтуынша, 2020 жылға қарай ағылшын тілін білетін тұрғындар саны кемінде 20 пайыз­ды құрауы тиіс
«Мен қазіргі заманғы қазақстандық үшін үш тілді білу – әркімнің дербес табыстылығының міндетті шарты екендігін әрдайым айтып келемін» деді Президент.
Биыл «Қазақстан Республикасында тілдерді дамыту мен қолданудың 2011-2020 жылдарға арналған Мемлекеттік бағдарламасы» қабылданды
Жаңадан қабылданған мемлекеттік бағдарламаның басты мақсаттары Елбасының биылғы Жолдауымен сабақтас: 2020 жылы мемлекеттік тілді меңгерген азаматтар саны 95 пайызға жетіп, орыс тілін білетіндер саны 90 пайыздан кем болмауға, ал ағылшын тілін үйренгендер саны шамамен 20 пайызды құрауы тиіс
Ал Үкімет басшысы Кәрім Мәсімов «алдағы онжылдықта Қазақстанның барлық азаматтары мемлекеттік тілді басқа тілдердің құқығын шектемей түгел үйренуі тиіс» деп мәлімдеді.
Жалпы, қазір Қазақстанда қазақ тілінің жағдайы нешік? Қазақстан Президентінің бір сұхбатында төмендегідей дерек келтірілді: «2009 жылғы деректер бойынша, мемлекеттік тілді меңгерген қазақстандықтардың саны 64,4 пайызға дейін көбейген»
Ал Тілдерді дамытуға қатысты жаңа бағдарламада қазіргі таңда Қазақстанда мемлекеттік тілді меңгерген азаматтардың саны 60 пайыз деп көрсетілген.
Мемлекеттік тілді насихаттауда қоғамдық шаралардың маңызы зор
Жыл сайын қыркүйек айында елімізде Байланыс және ақпарат министрлігінің ұйытқы болуымен «Тілдер фестивалі» өткізіледі
Бұл шара биыл 8 қыркүйекте Петропавл қаласында «Тіл тұтастығы – ел тұтастығы» тақырыбы аясында ұйымдастырылды
Республика Тәуелсіздігінің 20 жылдығына арналған фестивальде «Қазақтелеком» АҚ, «Қазпошта» АҚ, «GSM Қазақстан» ЖШС, «Кар-Тел» ЖШС, «ҚазТрансКом» АҚ және «АЛТЕЛ» АҚ секілді телекоммуникация саласындағы ірі алты компания қызметкерлері мемлекеттік тілді меңгеру деңгейлерімен өз біліктіліктерін сынға салды.
Ал Көкшетауда студенттер қазақ тілін қолдау мақсатында арнайы флешмоб ұйымдастырды
«Қазақша сөйлесейік» деген жазуы бар киім киген жастар әрі-бері өткен жолаушыларға қазақша-орысша тілашар таратқан
Бұл акция кезінде студенттер тек қазақ тілінде сөйлесуді ұйғарыпты
Тіл мәртебесін көтеруде арнайы мақсатты көздеген саяси жиындардан гөрі патриот жастардың осындай ұйымшыл әрекеті әлдеқайда жемісті болуы ғажап емес.
Кез келген ұлттың сан ғасырлық тарихымен, рухымен біте қайнасып жат­қан мемлекеттік тілі – ұлт дамуының өзегі
Қазір көптеген зерттеушілер елдің өркендеуі туған тілдің дамуымен тығыз байланысты екенін айтып жүр
Қытай, Сингапур, Франция, Германия, Жапония, Ұлыбритания тағы басқа мемлекеттер бүгінгі өркениеттік жетістіктеріне туған тілі мен мәдениетін сақтай білудің, туған тарихын құрметтеудің нәтижесінде жетті.
1989 жылы 22 қыркүйекте қазақ тіліне мемлекеттік тіл мәртебесі берілді
Аталмыш хаттағы бір дерек анық: Тәуелсіздіктің 20 жылдығы қарсаңында Қазақ тілінің Мемлекеттік мәртебе алғанына 22 жыл толмақ.
Тәуелсіздік пен Мемлекеттік тілдің тағдыры қай кезде де үндес.
Көлбай ЖЕҢІС
