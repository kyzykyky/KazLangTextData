Тіл тазалығы – қашанда өзекті тақырып
Әсіресе, күнделікті тіршілікте тілімізді шұбарландырып, кірме сөздерді көп араластырып, сөйлеп жүргенімізге мән бере бермейміз
Мәселен, өзіміз «чисто» қазақша сөйлеп жүрміз деген күннің өзінде де екі-үш сөйлемнің ішінде «обязательно» орыс тілінің бір өкілін қосып оты­рып сөйлемесек, әңгімеміз жараспай қалатын тәрізді
«Ну, да», «конечно», «уже», «вообще», «что», «любой», «да», «ну, знаешь», «если», «постоянно», «чисто», «слишком», «давай» сынды тағы басқа одан да көп алуан түрлі сөздер әңгімемізді міндетті түрде «әрлеп» жүреді. 
«Привет» пен «пока» қазақ сөздері тәрізді болып барады
Әсіресе, қауіптісі балалардың тілі шыққан кездерінде түстерді қазақша айтқызуға әдет қылмағандықтан, олар көбіне өз әңгімелерінің ішінде түстерді «зеленый», «красный», «черный» деп айта беретін жайттары жиі кездеседі
Бір кездері біздің де «огурцы», «помидор» деп үйреніп алғанымыз тәрізді, өсе келе сол сөздердің олардың санасына әбден сіңіп, күнделікті қолданыстағы сөздерге айналып кетуі әбден мүмкін
«Маған анау «зеленый» карандашымды алып бере салшы, мына «красный» машина қандай әдемі?» Мұндай сөйлемдердің түр-түрін естіп жүрсек те, оған бойымыз үйренгені соншалық, көпшілігімізде оны тоқтап түзету әдеті қалыптаса қоймаған тәрізді.
Осы жерде бір мысал келтіре кетейін
Жуырда республикалық газеттерге көз жүгіртіп отырсам, Қостанайдың «Тобыл» футбол командасы биылғы ойын маусымындағы кездесулерге «Тобол» деген атаумен шығып жүр
Әу бастағы қазақ тіліндегі атау көпшілікке түсініксіз болғандықтан өзгертіпті
Бұл мемлекеттік тілді менсінбеу деп жазылған екен
Тілге байланысты болған соң әрі қарай оқи түстім
«Тобыл» футбол клубының директорының айтуынша, «Тобыл» деген сөз көп адамға түсініксіз, ал «Тобол» десе  барлық ұлт өкілдерінің көңілінен шығады екен
Бұған сол жердің  жергілікті ақыны Серікбай Оспанов өз наразылығын мынадай өлең жолдарымен білдіріпті:
«Тобыл» десе сөнетіндей, «Тобол» десе жеңетіндей,
Өзен атын өзгертпесе, біреу зардап шегетіндей,
Тілімізді құндамайды, бұрмалайды, жұлмалайды,
Футболшылар клубына кім айтады «бұл қалай»-ды?
Клубтың атауы Қазақстан мен Ресей жері арқылы ағып өтетін, жалпы ұзындығы 1591 шақырым Тобыл өзені атауынан алынған көрінеді
 Айта берсек, ой да, келтіре берсек, мысал да көп.
Тіл тазалығы –  тіл болашағы
Сондықтан да өз тіліміздің өзіміз күзетшісі де, тазалықшысы да болуға тырысайық.
Шамшат ЖҮНІСҚАЛИ
Павлодар облысы,
Ақсу қаласы
