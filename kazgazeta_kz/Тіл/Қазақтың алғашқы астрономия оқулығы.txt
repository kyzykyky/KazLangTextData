Термин тілде пайда болып, қалыптасуы үшін оның оқу­лықтарда, ғылыми әдебиет­терде жазбаша көрініс тауып және ауызша қол­даныс аясында тұрақтануы қажет
Осы орайда оқулықтардың атқаратын орны ерекше
ХХ ғасырдың алғашқы жартысында ұлттық ғылым тілін қалыптастыруда сүбелі үлес қосқан оқулықтар мен ғылыми аудармалардың тізімі төменде беріліп отыр (1-кесте).
Бұл кестедегі тізімдер жалғаса берері даусыз
Себебі мұрағатта бұдан басқа да оқулықтардың тізімдері бар
Атап айтар болсақ, Ф.Ғалымжанов – физика, Б.Сәрсенов – геометрия, И.Тұрғанбаев – арифметика, Қ.Кемеңгеров – жаратылыстану пәндері, т.б.
Біздің бұл шағын мақалада сөз етеріміз, «қыр баласы» деген лақап атпен Мәскеуде 1926 жылы «Кеңес Одағындағы елдердің кіндік баспасында» төте жазумен жарияланған «Дүнійенің құрылысы» оқулығы
«Дүнійенің құрылысы» орыстың академик жазушысы Д.Кіребенің еңбегін қазақшаға аударған оқулық
Бұл жөнінде оқулықта былай деп берілген: «Мен кітебін қазақшалаб отырған академик Гырабе баласы ерте заманда адам баласы дүніие құрылысына қалай қарағанынан сөз бастайды
Осы орыс жазыушысының жазғанын оқыушыларға ұқтырмақ болыб ана білімнің үш қонысын жаздым.
Енді гірабешілеб дүніие құрылысына көшейік.
Қыр баласы.
* 8 – XII – 25 – Мескеу».
Біз бұл еңбекті толығымен төте жазудан кирилл графикасына көшірдік
Оқулық 101 беттен тұрады, 4500 данамен шыққан
Бұл жоғарыдағы кестеге қарап отырсақ, лақап атпен шыққан жалғыз еңбек
«Қыр баласы» лақап аты, біздің ойымызша, Әлихан Бөкейхановқа тиесілі болуы керек
Себебі «Қазақ» газетінің алғашқы нөмірлерінен бастап жер, мемлекет, қоғам жайындағы мақалалары мен аудармаларында Алаш зиялысы Ә.Бөкейханов «қыр баласы» лақап атын пайдаланып отырған.
Аты аталған бұл еңбек дүниенің құрылысы, жер мен планеталардың орналасуы жайында, ғарыштық кеңістік туралы қазақ оқушысына ғылыми түрде алғаш берілген астрономиялық теориялық білімдердің жиынтығы.
Бұл еңбек сол кезеңдегі қазақ оқушысына алғаш ғылыми түрде берілген түсінік болғанымен, ондағы айтылатын аспан кеңістігі жөніндегі мәліметтер қазақ оқырмандарына таңсық дүние емес еді
Себебі қазақ халқы түнде жұлдыздарды бақылап, әр жұлдызға Темірқазық, Жетіқарақшы, Шолпан, Үшарқар, Қосақ, Шетен, Құлынжал, Сұлусары, Үркер, Ақбозат, Көкбозат, Босаға, Арыстан, Құс жолы, Есекқырған, т.б
атаулар беріп, өз дүниетанымымен аспан кеңістігін бағдарлап, табиғатқа біртабан жақын, етене араласып өскен халық
Ортағасырдағы Махмұт Қашқаридың «Диуани лұғат ат-түрік» сөздігінде немесе XIX ғ
аяғы мен ­­ХХ ­ғ
­басында өмір сүрген Мәшһүр-Жүсіптің шығармаларында аспан кеңістігіне қатысты атаулар мен түсініктерді кездестіреміз
Мәселен, Мәшһүр-Жүсіптің «Табиғат пен адам денесін салыстыру (екінші әңгіме)» атты әңгімесінде адамда болатын физиология-психологиялық жай-күйді табиғатта болатын табиғи құбылыстармен салыстырады
Әңгімеден үзінді келтірейік: «Көкті құрсаған бұлт – адамның өз-өзінен қуырылып шытынбағы
Оның айт… – адамның жадырап отырмағы
Күркіреген күн – адамның дауысы, жалт еткен нажағай – күлкісі
Жаңбыр – жылағаны
Жалғанның жүзіне хошлық беріп тұрған жел – дем алыс
Көк жұлдызы, құстың жолы – қасы
Жаңа туған ай – құлағы, толған Ай – жүзі
Түн қараңғылығы – шашы
Атқан таң, жарқ еткен [күн] – маңдайы
Қайсыбірін айтайын, аспанда болғанның бәрінен де адамның денесінде болған асыл».

Халықтың «жаңа айда жарылқа, ескі айда есірке» деп магиялық тылсым күшпен тілдесуі, жұлдызды санама, күн шықпай күл төкпе, айға қарап дәрет сындырма, айды қолыңмен көрсетпе, т.с.с
табиғатқа қатысты тыйымдар немесе айға шапты, айын аспанға шығарды, айға талпынды, айды аспанға бір шығарды, айдың қараңғысы, айдан анық, айдай әлем, аузын айға біледі, ай тастай қараңғы, ай сүттей жарық, ай сәулесі жүдеу, айдай сұлу, ай десе аузы, күн десе көзі, ай қабақ, алтын кірпік, ай мүйізді, ай ортақ, күн ортақ, жақсы ортақ, айдан ұл тудырып, күннен қыз тудырып, айдай таза, күндей нұрлы, ай балтаның сабындай, ай дала, ай тұяқ шалу, бірің ай-дүр, бірің күн-дүр, қосылыңыз жар-жар, т.б
деген тұрақты тіркестер мен өлең жолдары қазақтардың ғарыш кеңістігімен байланыста болғандығын көрсетеді.
«Дүниенің құрылысы» оқулығы мынадай 14 бөлімнен тұрады: 1
Бет ашар
2
Дүнійенің құрылысы
3
Пыланеттер
4
Дүнійенің тартатұн күші
5
Жер – пыланет
6
Жылдың қыс, жаз, жазғытұр, күз уақыттары
7
Календар
8
Күн
9
Ай
10
Көлеңкеленіу
11
Кометелер
12
Жұлдыз жауын
13
Көшбейтүн жұлдыздар
14
Дүнійеде тоқталмай іс қылыб тұрған күштер.

Автор білімнің үш мүшелі, үш қонысы деп «наным, сын, білім» үшеуін таныған
«Білім­нің наным мүшелі, сын мүшелі, білім мүшелі»
Бұл автордың логикалық ой жүйесін көрсетеді.
Бұл аударма еркін аудармаға ұқсайды
Бұнда «қыр баласының» өзіндік дүниетанымы мен қазақ халқының дүниетанымына тән түсініктерді баяндайтын тұстары ұшырасады
Сол кезеңдегі қазақ оқырмандарының білім деңгейін ескере отырып, қазақ дүниетанымына жақын ұғым, түсініктермен беруге тырысқан
Сол үшін күнделікті өмірден, айнала қоршаған ортадан мысалдар алып ұғынықты етіп сипаттаған
Мысалы: «Бұлыт жоқ ашық түнде жазық далаға шығыб аспанды қарастырсақ, тозған қараша үйдің жыртығындай күн жарық жұлдыздарды көреміз
Осылардың ішіндегі ең жарығы қашан қарасаңда бір орыннан көшбеген сықылды көрінеді
Ең жарық, ең сұлыу жұлдыздар қозғалсада матаулы түйедей матауын жазбайды
Осындай матаулы жұлдызды, жұлдызшылар ұйалы жұлдыз дейді
Ұйалы жұлдыздар аспан кеңдігінде шашыб тастаған асықтай, шашылыб жатыр»
Осы мәтіндегі қараша үйдің жыртығындай, матаулы түйедей матауын жазбай, шашыб тастаған асықтай деген сөз тіркестері қазақтың қай баласына да түсінікті еді әрі көзге елестетуге де оңай болады.
Автор («қыр баласы») жер өз осінен өзі айналады деген түсінікті беру үшін «жер өзінен-өзі ұршықтай айналады» немесе «жер күннен дөңгелек жолымен, арқандағы аттай айналады» деп қазаққа етене жақын таныс, күнде үй тіршілігінде көріп жүрген ұршық атауы мен арқандаулы атпен салыстырады
Бұл оқырмандардың құбылысты ұғынықты, оңай әрі тез қабылдап алуына тиімді әдіс еді
Сол секілді Еуропадағы христиан діні өкілдерінің Рим шіркеуіндегі католиктерді, папа, монарх секілді діни атақ, лауазымдарын көзбен көрмеген мұсылман қазақ балалары үшін сол кезеңде «католік молдалары, полек молдасы» деп берген түсінікті болатын еді.
«Қыр баласы» астрономиялық атауларды бергенде, сол зат қазақ тұрмысында болмағандықтан сипаттамалы, түсіндірмелі әдістерді пайдалана отырып және оның қазақша баламасын да беруге ұмтылыс жасайды
Біздіңше, бұл ұмтылысы сәтті шыққан
Мысалы: «Пыланеттердің көбінің ерткен қошшысы бар
Пыланеттер күннен айналғанда қосшы жолдастары көлеңкедей еріб пыланеттерден айналады да жүреді
Біздің жердің қосшы жолдасы айдың қылғаны да осы»
«Жұлдызды бақылаб-бағыб зерттеуге осы күні өзгеше үй салады
Бұл үйдің орыс тілінде аты обсербаторыие
Латын тілінде обсербы – қараймын, бақылаймын, бағамын деген сөз
Олай болған соң, бұл үйдің қазақша аты қарауыл үй болады ғой».
«Астырономшылардың асбабы, қырағы түтік – телескоб
Жұлдызшы бір түтікке қараб сұуретін салатұн аспанның аймағына телескобты бұрмалайды
Екінші түтікте сұурет салыб алатұн асбаб бар».
«Күнмен ғана жарық болады, пыланеттер аспан кеңдігінде дөңгелек сызық жолмен күнді, қазықтан айналған арқандағы аттай, айналады, соны мен пыланеттердің бұ жолын, орыс латын тілінде дөңгелек – орбыйта дейді».
Жұлдыздардың кейбір­ ­ата­уы қазақ тілінде бұрыннан бар екендігі белгілі (Темірқазық, Жетіқарақшы, Шолпан, кемпірқосақ, т.б.)
Сол себепті автор қазақы ұғымдағы Шолпан жұлдызын батыс біліміндегі Венера жұлдызымен сәтті салыстырады
Мысалы, 23-бетте: «Күннен санағанда екінші, меркүрдің сыртында күнді айналған пыланет, ром елі сұлыулықтың Құдайының атын қойған, бенере
Бұ біздің – Шолпан
Мұны мен күннің арасы 7-де тағыда он бөліктің 2-і (7,2) болады
Аспанда Шолпаннан сұлыу жұлдыз жоқ, күнге еріб жүріб батыста жарқыраб жанады
Күнді бастаб жүріб шығыста, күн батса келе жатыр деб тұрады
Шолпанның жарығы сондай күшті, жерде тас, ағаш, айыуан Шолпаннан да көлеңке тастайды»
«Жер жазуында (автор географияны айтып отыр – Г.К.) жердің сабының екі ұшын пөліс дейді
Темір қазыққа қара қарсы пөлісті терістік, түстікке қара қарсы пөлісті түстік дейді» немесе «Күннің жарығы жаңбырдың бұлыттағы сұуынан өтіб аспандағы кемпір қосақты тігеді»
«Ұршықты, зырылдауықты ійіріб тақтайға тастай берсе, ұршықта, зырылдауықта сабынан тык тұрб айналмайды, жамбастаб, теңге алатұн жігіттей, жантайа айналады
Жердің де айналатұн сабы (жерде шынында түк саб жоқ, жердің сабы дегенде ой жорыған сабты айтады) жантайыңғы болады
Жердің сабының екі ұшы (бұда ой жорыған ұш) 23-інші сұуретте (№) терістік, (S) түстік қарыбтермен таңбаланған
Жер күннен жыл он екі айда айналғанда, сабының терістік (№) ұшын жазбай, аспан кеңдігінде бір бетке қойыб айналады
О бет – темір қазық».
Ал астрономия ғылым саласын автор былайша түсіндіреді: «Аспан кеңдігін жайлаған жарық – шырақтарды бақылаб, бағыб тексерген білім бетін – білімді астыроном білімі дейді
Бұ білімге бұл атты гірек елі таққан
Ол елдің тілінде жұлдыз – астер, номос – қалыб, заң болады
Осы екі сөзден астыроном білімінің аты шыққан
Ал астыроном білімін өрге сүиіреген жұлдыз, өзге жарық сәулелі шырақтардың жүрісін зерттеген адам астырономшы аталады».
«Дүниенің құрылысы» еңбегі астро­но­миялық сипаттағы еңбек болғандықтан, бұнда сол ғылым саласына тән терминдер мен атаулар кездесетіні анық
Мысалы: жер, күн, жұлдыз, ай, шырақ, аспан кеңдігі, әуесіз аспан кеңдігі, аспандағы доб, небтін (нептун), ұран (уран), сатырын (сатурн), ійупітер (юпитер), орбыйта (орбита), меркүр (меркурий), марыс (марс), мердіиен, жеті қарақшы, темір қазық, кемпір қосақ, шолпан, пыланет, қолтықтағы пыланеттер, жұлдызшы, ұйалы жұлдыз, егіз жұлдыз ұйасы, он екі ұйалы жұлдыз, құйрықты жұлдыздар, көшбейтүн жұлдыздар, жұлдыз жауыны, тобтанған жұлдыз, ақ жұлдыздар, сары жұлдыздар, қызыл жұлдыздар, дүнійелік тартыу, пызыкеші, майетнік, дөңгелек жолымен айналады, жер добы, жердің сабы, терістік, түстік, күн мен түн теңелетүн, тең уақыт, геугырапыйе, пөліс, күннің жарық сәулесі, бысокос жыл, қалыбты жыл, иыулыйен календары, гірігорійен календері, астырономыйа, жаңа календер, потоспере, кыймыйе, қыромо–спере, күннің ұрасы непіротұубереніс, күн тұтылыб, күннің тажы, гырадыс, әуе, сұу, бұлыт, тыман, от құсқыш тау (қазіргі «жанартау» – Г.К.), айдың сұрғылт сәулесі, ай мен күннің тұтылыуы, тұтылыс, екілібтік, сарос, уақыт кесігі, күннің күміс дөңгелегі, күннің әппақ дөңгелегі, жомарт, ақ шелек күн, күннің жарық сәулесі, күннің бетіндегі секбіл, елійпіс, геркүлес, лыйра, комете, ұзын құйрықты үлкен кометелер, комете құйрығы, соқба комете, комете жермен сүзіседі, газ, елібіс, қатерлі пыланет, жылылық, үстіңгі әуе, ұшқыш, дүнійенің тозаңы, метеуір, метеуір темірі, болмыс, жаңа уақыттық жұлдыз, тыман-бұлыттар, жер аударған, жарығы төмендеу, жұлдыз жарығы айнымалы, егізденіб көріну, маталған жұлдыздар, іспектір сыны, күннің іспектірі, қырлы шыны, әмбілійтыуда, шамдал, сатырынның білезік – шеңбері, йінкібізетсійе, електір, магініт, електір-магініт күші, електырон, терістік сәулесі.
Он екі зодиак таңбаларының баламасы берілген: зодыйак ені – таңбасы, зодыйак жарығы, обен (арқар), телес (бұғы), былыз несыс (егіз), рак (шайан), леб (арыстан), дебе (қыз), бесі (таразы), ыскорпыйон (жарақұрт), ыстырлес (мерген), козерок (серкемүйіз), бодолей (сұуқұй), рыба (балық)
Бұлардың кейбіреулері бүгінгі атауларымен сәйкес келеді.
Сонымен қатар жаңа атау, термин­дердің қазақша атауын, баламасын беруді де ойластырған (2-кесте).
Осындағы география терминіне қатысты Ә.Бөкейхановтың өзіндік көзқарасы бар
Бұл жөнінде былай деген: «Гео гырек тілінде – жер; гірепе – жазыу
Екеуінен геугірапійе деб сөз құралған
Біздің қазақ жазыушылары орысқа еріб жағырапыйа деб мұны алыб отыр
Біздің тілде жерде, жазыуда бар
Гыректің гергірапійесін біз жер жазыуы деб алсақ оң болады»
Біз қазіргі астрономия оқулықтарында вулканды «жанартау» деп атап жүрміз
Ал автор оны «от құсқыш тау» деп берген
Бұны салыстыру үшін келтіріп отырмыз.
Мәтіндегі ғылыми стильге тән етістікті баяндауыштардың да кездесуі бұл еңбекке ғылыми сипат береді: жазыб оздық («жаздық» дегені), сыйпаттайды, мәлімденді, анықталды.
Термин жасауда қазақ тілінің өз ішкі мүмкіндігі мен сөздік қорын кеңінен пайдалануға ұмтылыс жасалған: болмыс, болмыс құлы, болмыс жетегі, таза білім, жер добы, жердің сабы, аспандағы доб, аспан кеңдігі, от құсқыш тау, тұтылыс, ұшқыш, дүнійенің тозаңы, сатырынның білезік – шеңбері, күннің тажы, құйрықты жұлдыздар, көшбейтүн жұлдыздар, жұлдыз жауыны, құйрықты жұлдыздар, жұлдыз жауыны, т.с.с.
Бұл еңбекте терминдер морфо­ло­гиялық жолменен жасалғандығы байқалады:
-лық//-лік, -дық//-дік: дүнійелік тартыу, ұшқырлық, шамдалдық;
-ші//-шы: жұлдызшы, пызыкеші, кіймійеші, астырономшы;
-паз: білімпаз, т.с.с.
Сол кезеңдегі қазақтың төл сөз­дерінің де, жаңа терминдерінің де орфограммасы үндестік заңында жазылды
Мысалы: кітеб, жұуан, сұлыулық, сұурет, тартыу, жаныуар, тартыб, ұстаб, балыуан, кемій, көтеріу, дүнійелік тартыу, сұу, бұу, сұуық, шаңарағы, тұуғызады, ырас, жаратыушы, батса (патша), жанұуарда, ұуаделестік, сійрек, т.б.
Н.Төреқұловтың «Қазақ тіліне кіретін жат сөз болса, қазақтың тымағын киіп, жалпақ қазақ сөзі болып кірсін» дегеніндей, ХХ ғ
басында кірме сөздерді қабылдауда үндестік заңын сақтап жазу басты қағидат болып алынғаны мәлім
Бұл еңбекте де сол ұстаным басшылыққа алынған: мүлійен (миллион), келеметір, сыпыр (цифр), март, ыйұн (июнь), ійүн (июнь), сентебір, декебір, пебірел, октебір, менүт, секүнт, нөл, геугырапыйе (география), телегыраб, телепон, от арба, тырамбай, пойыз, т.б.
Қатаң дыбыстан кейін ұяң дыбыстың келуі жиі кездеседі: тіршілікде, орысда, құсда, т.б.
Қазіргі қазақ тілінде езулік дыбысты -атын, -етін есімшенің жұрнақтарымен аяқталатын сөздер, сол ХХ ғ
басында -атұн, -етүн еріндік дыбысты тұлғада келген: болатұн, тартатұн, бөлінетүн, ерійтүн, салатұн, қонақтайтұн, теңелетүн, айналатұн, т.б.
Оқулықтың бір жерінде «аспан», енді екінші жерінде «асбан» деп беріліп, сөздердің жазылуындағы жарыспалылық нұсқаны көреміз.
Қазіргі «ғасыр» деп қолданып жүрген сөзіміз бұл еңбекте (1925-1926 ж.ж.) «асыр» нұсқасында қолданылған.
Халық, ел атауларының берілуі: полек (поляк), католык (католик), ынгылыз, гірек, неміс, шыбет (швед), пын (фин), естон, пырансыз, ыиталыиелык, терістік Әміріке, Аңгылыйе, Ыскандынебійе, Апіріке.
Жалқы есімдердің берілуі де үндестік заңына сай жазылған: Копернык ұлы Ныиколай, Ром қаласы, Бетыр мен Пабыл (Петр, Павел), Жордан Быр Ыунон, Гамылтон тауы, Мысыр, Гершел, Леберыие, Адамс, Боде, Ныйыутон, Пырансұз Пүуко, Парыж, Пырансыйе, Йіулій Сезер, Кырыгорый ХІІІ, Айса, Менделейұлы, Үнді мұқыйты, Пілійпін аралдары, Герменійе, Іресей, Ауропа, Ыстамбұл, Рыга қаласы, Пын түбегі, Бөргі қаласы, Ыйталыйа, Пізе қаласы, Галылей.
Біз төменде оқулықтың ең соңғы 14-бөлімінен үзінді келтіруді жөн көрдік.
14
Дүнійеде тоқталмай іс қылыб тұрған күштер
Біз дүнійенің тартатұн күші тұуралы осы кітебше басында жазыб оздық
Дүнійеде не зат болса да бійттей құмнан, зередей бұудан, газдан, тамшыдан бастаб біз білетүн үлкен күнге, күннен ұлкен жұлдыздарға шейін бірін бірі тартадыда тұрады
Дүнійедегі заттың бәрі осы күшбен біріне бірі матаулы
Бұ дүнійенің тартатұн күшін табқан, дәлелдеб көрсеткен есебші інгіліз Ныйыутон
Жердегі заттардың ауырлығы осы күштен болыб тұр
Үлкен заттың да тартатұн күші үлкен, көб, үлкен зат мықты
Жер өзі жердегі заттың бәрінен үлкен, аты белді, өзі мықты, өзіне тартыб әкетіб жерде заттардың бірінің ауырлығын жасаб тұр
Күн осы жер сықылды пыланеттерді өзінің бауырына тартыб алыб матаб, өз құрылысын – күн қотанын жасаб тұр
Ұйалы жұлдыздарда осы күн қотаны секілді
Біз жазыб отырған күшбен матаулы жүр.
Ыйталыйа жұлдызшысы Галылей Ныйыутон бұ күшті таббас бұрын ауырлықты ақтара тексеріб, аудара қараб жердегі заттардың жерге күйлеб, ентелеб түсетүнін тауыб, бұ тұуралы болатұн ауырлықтың қалбын, заңын таңбалаған еді.
Қорыта келе айтарымыз, «Дүниенің құрылысы» оқулығын «қыр баласы» лақап атымен жазған – Әлихан Бөкейханов
Бұл алғашқы астрономиялық оқулық санатына жатады
Біздің бұл мақаламызға арқау болған, қазақтың ұлттық ғылым тілін дамытуға үлес қосқан, астрономия, география, физика ғылым салаларының тарихында өзіндік орны бар
Алаш зиялыларының мұрасы «Дүниенің құрылысы» аударма оқулығын танып білу бүгінгі таңдағы астрономиялық терминдерге балама тауып, жаңа жолдарды іздестіруге, зерттеуге септігі тиер деген ойдамыз.
Гүлжиһан КӨБДЕНОВА,
А.Байтұрсынұлы атындағы Тіл білімі 
институтының ғылыми қызметкері, 
филология ғылымдарының кандидаты
