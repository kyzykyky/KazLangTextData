Ақтөбе облысының қалалары мен ауылдарында «Ана тілі» газетін тұрақты жаздырып алушылар қатары сиреген емес
Әсіресе, өмірдің ащы-тұщысын көріп, егде тартқан оқырмандарымыз басылым санын жібермей оқып, жарияланған материалдарға орай өз ой-пікірлерін білдіріп жатады.
Солардың бірі Батан Отарбаева Ақтөбе қаласында тұрады
Саналы ғұмырдың қырық жылын Байғанин аудандық баспаханасында еңбек етіп, өткізген
Құдай қосқан қосағы, Ұлы Отан соғысының және еңбек ардагері Шымбай Өзбекбаевпен жарасты тірлік кешіп, он баланы тәрбиелеп өсірді, әрқайсысына шаңырақ көтерді
Қазір немере-шөберелер ортасында бақытты ғұмыр кешуде.
Бірнеше ордендер мен медальдардың, Қазақстан Республикасы Құрмет Грамотасының, «Батыр ана» және «Алтын алқа» медальдарының иегері Батан апай 85 жастың қарсаңында тұр.
Әлі де болса қолынан қаламын түсірген емес
Баспадан шығарылған төрт кітабы – соның дәлелі.
ТІЛІМ МЕНІҢ…
Сындарда да майысып, бүгілмедім,
Еркін шықты елімде үнім менің.
Байлық не деп сұрасаң ең алдымен –
Мәртебе алған ол асқақ тілім дедім!
Сыр тұнып тұр көкірек – сарайымда,
Ақ қағазға жыр етіп жазайын да.
Осы тілді ақ алмас қару етті,
Міржақып, Шәкәрім мен Абайым да.
Қазақстан озды алға көш ілгері,
Бар қиындық тұр енді шешілгелі.
Кешегі атой салған заманда да,
«Бас жарылды, бірақ тіл кесілмеді!»
Қабыл боп халқымның ақ тілегі,
Шуақ болып төгіліп жатты лебі.
Қарамайды ол ханбысың, қарамысың,
Тамшы сынды орақ тіл тас тіледі.
Ризамын тіл қонса тұғырына,
Ессіздердің тап болмай құрығына.
Қуатым деп білемін рухани,
Азық алдым жетерлік ғұмырыма.
Жаттап өстім аға ұрпақ өсиетін,
Тілім, сенің ерекше қасиетің.
Бағаң қымбат мен үшін алтыннан да,
Киелісің – алдыңда бас иемін.
ТУҒАН ЖЕРІМ
Жем-Сағыздың өрлей берсең өресін,
Ерлерімнің жарқын жүзін көресің.
Кең даламның шалқып жатқан шаттығын,
Көзің көріп, өзің баға бересің.
Жем-Сағызда мәуелеген ырыс-бақ,
Елім жатыр еңбегімен тыныстап.
Еңбек Ері жаңашылдар көбейіп,
Келеді алда жеңіс туын тік ұстап.
Ақындары өз өлкесін жыр еткен,
Азаматы мәуелетіп гүл еккен.
Болашақ па еншісінде жастардың,
Құрыш білек ерлік ісін түлеткен.
Бұл күндері биік менің мәртебем,
Шалқып жатыр малға толы әр төбем.
Еңселі үйім дәулеті мол, сәулетім,
Әлдеқашан әдіре қалды жертөлем.
Әрбір терім мәрелі әрі жеңісім,
Құқық ерек, ерлерменен тең ісім.
Тәуелсізбін, еркіндігім мәңгілік,
Байтағым ол – Республикам жеңісім!
НЕМЕРЕЛЕР
Жыр арнағым жүректен келе берер,
Бағып-қағып өсірген немерелер.
«Біздер өсіп талпынып, ер жетерміз,
Дейтіндей ме – ұлағатты өнеге бер!».
«Батыр Ана» жетеді өнегеміз,
Ұрпақпенен бір жасап, көгереміз.
Не жетеді сәбидің қылығына,
Құлдырыңдап шауып жүр шөбереміз.
Мен де айналдым елімнің мақтанына,
Сөзімді айтам іштегі ақтарыла.
Жасай берсін егемен Қазақстан,
Ризамын арайлы ақ таңыма!
Ақтөбе
