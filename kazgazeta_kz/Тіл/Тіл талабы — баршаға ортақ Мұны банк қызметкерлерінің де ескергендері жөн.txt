Қазір не көп – банк көп
Бүгінде еліміздегі банктерге де бұрынғыдай емес, жұртшылық жиі барғыштайды
Мақсат әртүрлі
Дені несие алу үшін, кейін оны жабу үшін табан тоздырады
Ал аз бөлігі депозитке ақша салу үшін де барады
Өз кезегінде банктер де өздерін жарнамалауда алдына жан салмауға тырысады
Енді ше? Несие алып той жасауға құмар елде олардың дәурені жүріп-ақ тұр
Ал несие алатындардың көбі қазақтар екенін банк қызметкерлері жоққа шығармайды
Бірақ, біздің айтпағымыз бұл емес. Бұған дейін баспасөз бетінде «бас әріпті мойындамайтын ұйым» ретінде сыналған «kaspi bank»-інің жұмысымызға жақын маңда бөлімшесі бар
Өтіп бара жатып бас сұқтық
Бұл жерде екі менеджер қызмет көрсетеді
Біреуі босай қалысымен соның алдына кеп отырдық
Тегі де, түрі де қазақ қызынан аталған банктен несие алудың шарттарын сұрай бастаған едік, орыс тілінде жауап бере бастады
Сөзімді түсініп отырғаны түрінен де, жауабынан да аңғарылып тұр
Қазақша түсіндіруін өтініп ем, қазақ тілінде жауап қататын басқа менеджерге баруымды сұрады
Басқа менеджердің алдында бірнеше адам кезекте отыр
Күтуге тура келгесін «өзіміз таныса отыралық» деп, әр банк бөлімшесінің кіреберісінде, тұтынушыға қызмет көрсетуші менеджердің алдында жататын банк туралы түрлі жарнамалық қағаздар мен ақпараттық парақшаларға, буклеттерге қол создық
Сөйтсек, бұл парақшалар да тек орысша «сөйлейді» екен, қазақшасы қолымызға мүлде ілінбеді
Жаңа ғана бізбен орыс тілінде сөйлескен менеджерден бізге бұ­лардың қазақшасын беруін өтіндік
Жауабы «мүлде жоқ» болды
«Қалай жоқ?» десек, «Солай, жоқ
Сенбесеңіз, банктің бас кеңсесінен сұраңыз» деген жауап алдық
«Мен неге ақпарат алу үшін бас кеңсеге баруым керек? Не сіз маған мемлекеттік тілде ақпарат бере алмайсыз, қала берді, алдыңыздағы ақпараттық парақшалардан да үміт жоқ
Тым құрығанда клиенттердің несие алар кезде толтыратын құжаттарын, бланктерін көрсетіңізші» десем, «Көрсетпеймін, бәрібір ол да орысша
Бұдан басқа айтарыңыз болса, бас кеңседен сұраңыз» деп тұрып алды
Шамасы, мен бір парақ ақпаратты бұлдап бас кеңсеге бармайды деп ойлады ма білем…
Жолай жоғарыда аталған банктің Алматы қа­ласындағы Абай мен Масаншы көшелері­­нің қиылысындағы бөлімшесіне соға кету ке­рек болды
Онда да байқағанымыз осы жайт
Тек алыстан менмұндалайтын билборд пен дәу тақташаларда ғана ақпарат қос тілде, ал қолға үлестіруге арналған жарнамалық парақшалар, буклеттер бәрі ресми тілде ғана сайрап тұр.
Содан сол маңға таяу орналасқан «kaspi bank»-інің бас кеңсесіне баруға тура келді
Бардық
Банк туралы БАҚ-қа ақпарат беруші баспасөз хатшысымен тілдесу ойымызда бар
Өзін «Салтанат Әскербекқызы» деп таныстырған баспасөз хатшысы біздің уәжімізді тыңдасымен, «демек, сіз барған бөлімшелерде қазақ тіліндегі анықтамалықтар таусылып қалған
Ел алып кеткен
Ал менеджер жаңасын қоюды ұмытқан
Жалпы, біздің банк мемлекеттік тілді қолдап келеді» деп шаң жуытпауға тырысты
Тіпті, бізбен ілесіп бас кеңсенің жанындағы банк бөлімшесіне де ілесе келді
Бір қызығы, онда да байқағанымыз қазақтілді ақпарат парақшалары жеткіліксіз екен
Сонда да баспасөз хатшысы банктің барлық ақпаратты теңдей, қос тілде беретінін айтудан танбады
Ақыры, бұл жарнамалық парақшалармен жарнама беру бөлімі айналысатынын айтты
Алайда сөз арасында жарнамалық ақпарат, түрлі буклеттерді бас­падан шығарар кезде орысшасына тапсырыс қазақшасынан анағұрлым көбірек берілетінін айтып қалды
«Неге» деген сауалымызға, «Сұраныс солай
Ал біз сұранысқа сай қызмет көрсетеміз» дейді
Қызық, сонда біз барған банк бөлімшелерінде қазақ тілді анық­тамалықтардың бітіп кеткені қалай? Демек, сұраныс жоқ емес, бар
Қала берді,банк тұтынушы сұранысын қанағаттандырмай отыр деуге болады
Болмаса, баспадан аз шығарылған буклет, ақпараттық парақшалар барлық бөлімшелерге жетпейді немесе тым аз жеткізіледі.
Ол аз десеңіз, kaspi bank «Просто о финансах» атты журнал шығарады
Енді қызы­ғын қараңыз, баспасөз қызметкерінің «мен сізге ресми түрде емес, өзім деп айтайын» деп бастаған әңгімесінен ұққанымыз, 200 мың таралыммен тарайтын бұл журналдың 26 мың данасы ғана қазақ тілінде шығады екен
Байқап отырғаныңыздай, қазақшасы 13 пайыздан аспайды
Тағы да «Сұранысқа сай солай істеуге мәжбүрміз» деген маман қазақ тілінде шығатын журналдың оқылмайтынын, ел қажетсінбеген соң босқа шашылып қалатынын, ал бұл олар үшін қып-қызыл шығын екенін айтты
«Қала берді, тұтынушылардың көбі қазақша мәтінді ақпаратты берсеңіз, бірден орысшасын сұратады
Соған қарағанда халықтың қаржылық сауаты аздау, әлде бәрі орысша оқуға бейімделіп кеткен бе… білмеймін
Мәселен, еліміздің солтүстік өңіріндегі банк филиалдарындағы менеджерлеріміз қазақша ақпараты бар баспа өнімін шығармауымызды сұрай­ды
Мүлде өтпейтінін айтады
Сондық­тан, біз ол жаққа қазақша журнал мен жарнамалық ақпараттарды жібермейміз» деп бір қойды
Ал журналдарының қазақша мәтінінің сауаттылығы, мазмұны жайында сұрағанымызда «Парламент бар, басқасы бар, жалпы, елімізде іс-қағаз жағы аудармадан ақсап тұр емес пе? Ендеше біздің банкке шүйлігетіндей дәнеңе жоқ деп ойлаймын
Қала берді, біз – жеке ұйымбыз
Мемлекеттік мекемелер сияқты қос тілде ақпарат беруге мін­детті емеспіз
Орыс тілі мемлекеттік тіл­мен теңдей қолданысқа ие болғандықтан, егер қаласақ, тек орыс тілінде ғана ақпарат беруімізге болар еді» деп шамданып қалды да: «Сіздің өзі газет журналисі екеніңізді куәландыратын құжатыңыз бар ма?» деп сұрады
Көрсеттік
«Ендеше, мемлекеттік тілде мінсіз жұмыс істеп отырғаныңыздың дәлелі болсын, несие алушылар мен депозит салымшыларының банкпен өзара келісім-шартқа отырар кезде толтыратын құжаттарын, түрлі бланктерін көрсетіңізші» деп едік, шоқ басқандай ыршып түсті
Оның ішкі құжат болып табылатынын, оны бізге көрсете алмайтынын айтты.
Осымен-ақ бізге біраз жайт түсінікті болған­дай
Ал банктің «Просто о финансах» басылымы қазақшасының мазмұны мінсіз дей алмас едік, түсініксіз тіркестер де өріп жүр
Мәселен, «икемді шарттар», «банктің жағымды жаққа икемденуі» секілді сөз тіркестерінен не ұғар едіңіз? Сондықтан, «халықтың қаржылық сауаты аздау, орысша оқуға бейімделген» дегеннен гөрі банк туралы әр ақпараттың қазақша нұсқасының сауаттылығын қадағалаған жөн-ау
Бұл бір банктің басындағы жайт емес
Редакциямызға телефон шалған қала тұрғыны «Цесна банктегі» тілдік қолданысқа қатысты да біраз өкпе-назын жеткізді
Коммуналдық төлемдерді төлеуге келген әр тұрғынға орыс тіліндегі бланкілер ұсынылатынын, қазақшасын сұраса да бермейтінін жеткізді
Қала берді, «Альянс» банкі де «Тіл сақшысы» хабарының сын садағына іліккен болатын
Біз тек тұтынушы ретінде ғана көзімізге түскен келеңсіздіктерді сөз еттік
Ал олардың ішкі есеп-қисап, түрлі құнды қағаздарының қай тілде сайрап тұрғанын келесі бір кезекте байқармыз
Біздің айтпағымыз, еліміздегі әр банк қай елде қызмет етіп, қай жерден нәпақа тауып жүргенін ұмытпай, сол елдің заңына сай жұмыс істесе екен.
Динара ІЗТІЛЕУ
