Журналист, сатирик жазушы Бақытжан Әлімқұлов туралы сөз қозғалғанда курстастар тұрмақ, оны жақсы білетін, сырттай танитын жандардың езуіне күлкі үйірілері хақ
Неге десеңіз, аузын ашса жүрегі көрінетін ардалы азаматтың адалдығынан ба, әлде, аңғалдығынан ба, бәлкім, нағашысы Бағдагүл әжесінің бауырында еркін өсіп, еркетотай атанып, әке-шешені менсіне бермейтін шолжаңдығынан ба екен, кей-кейде аузынан шыққан зілі жоқ сөзі де, пендеге еш зияны жоқ ісі де айналасындағыларды қыран-топан күлкіге қарық қылатыны бар
Содан да болар, Бақытжанның сондай аңғалдықтан туындаған қызықты қылықтарын кейбір курстастарымыз әзіл-оспаққа тамызық етіп жатады
«Әзілің жарасса, атаңмен ойна» деген сөз қалған ғой
Ол да жөн шығар-ау!.
Ал мен үшін оның адамгершілік қадір-қасиеті, ақжарма ниеті, періште-пейілі, өзім деген жанға барын беретін жомарттығы, даладай дарқандығы, баладай аңғалдығы, тегіне тартқан тектілігі қашан да қымбат, ерекше ыстық!..
Студент кездің өзінде Бақытжан қыздарға немесе қасындағы жасы кіші жігіттерге жөн-жосықсыз тиіскендерге қарсы тұрып, өзіне тән «айласымен» де, ақылымен де, батылдығымен де жанындағылардың сөзін сөйлеген кейбір сәттерге куәгер болғанбыз
«Ер жігіт сын сағатта танылады» дегендей, ондай батыл іс-әрекеттері жайлы кеудесін керіп, ешқашан мақтан сөз айтқан емес
Бұл – оның сөзіне берік, ісіне мығым, кімге болсын, қысылғанда қол ұшын беретін азаматтық болмыс-бітімінің бір ғана қыры.
Қарымды қаламын серік еткен Бақытжанның еңбекқорлығын, бойына тағдыр сыйлаған талантын ұштай білген ізденімпаздығын, мамандығына деген адалдығын қай кезде де өз басым қадір тұтамын
Сонау тоқсаныншы жылдардың бас кезінде бәріміз бір шеті оқу оқып, бір шеті редакцияда жұмыс істеп, өмірдің өзінен тәжірибе жинақтауға бел шешіп кіріскен керемет кезеңдер болды
Мәртебелі уақыт біздің толқынға мол мүмкіндіктер туғызды
Елімізге тәуелсіздікпен бірге, БАҚ саласында жаңа тыныс ашылып,тәжірибелі журналистер жаңа басылымдарға басшылық қызметтерге ауыса бастады
Олардың орнын басқалар басып, ал біздер тілші болып жұмысқа орналасып, қаламымызды ұштауға белсене кірістік
Дәл осы кезеңде Бақытжан Советұлы мен Ермахан Шайхыұлыда Алматыдағы «Санат» баспасының беделді қызметкерлері қатарына қосылып еді
Көп ұзамай олардың құрастыруымен «Күйеу келтір, қыз ұзат, тойыңды қыл…» деген тамаша жинақ жарық көрді
Ата-баба дәстүрі бойынша сәбиді бесікке бөлеуден бастап, шілдехана, тұсаукесер, той-томалақ, салт-дәстүр, әдет-ғұрыптардан мағлұмат беретін танымдық кітап оқырман көзайымына айналды
Бұл Бақытжанның баспаның қыр-сырын меңгерген білімдарлығы, ұғымталдығы, ұлтқа қызмет жасауға ұмтылған екінші бір қыры болатын.
Бүгінде Бақытжан Советұлы – республика көлеміне тележурналист ретінде кеңінен танымал азамат
Студенттік кезде Алматыда баспада қызмет етіп, тәжірибе жинақтап, үлкен өмір мектебінде шыңдалған ол, 1993 жылы ҚазМУ-дың журналистика факультетінің дипломы қолға тиген соң, туған ауылына, Жамбыл облысына оралып, облыстық телевидениеде еңбек жолын бастады
Міне, содан бері облыс орталығы Таразда жемісті еңбек етіп келеді.
Таяуда 95 жылдық мерейтойы аталып өтілген Қазақ радиосының Жамбыл облысындағы меншікті тілшісі қызметін үлкен бедел, зор абыроймен атқаруда
Атап айтар болсақ, биылғы Байланыс және ақпарат қызметкерлерінің төл мерекесі күні Жамбыл облысы әкімінің Құрмет грамотасы журналист Бақытжан Советұлына табысталғанын естіп, марқайып қалдық.
Адал еңбек, маңдай тердің өтеуі – осындай марапаттар мен ел алғысы екені анық
Бұл орайда, журналист Бақытжан Советұлы бірнеше мәрте Мәдениет және ақпарат министрлігінің, облыс әкімінің, ауданның Құрмет грамотасына, Ауыл шаруашылығы министрлігінің төсбелгісіне ие болып, еңбегі еленіп жүргенін орынды мақтаныш етеміз
Бұл оның мамандығына шынайы берілгендігі мен оны терең меңгергендігінің тағы бір қыры болса керек.
Оның ең басты ерекшелігі – асыл туған әкеден қанына сіңген қабілет-қарымын, бойына біткен талантты одан әрі дамытып, қазақ әдебиетіне өзіндік үлесін қосып келе жатқан қаламгерлігі
Бұл кезге дейін Бақытжан Әлімқұловтың қарымды қаламынан «Мен де бірдеңе дейінші», «Ерін туралы ертегі», «Бұл мен ғой» атты сатиралық кітаптар жарық көрді
Өзінің төл туындыларын оқырман қауымға тарту етумен қатар, белгілі балалар ақыны, ардақты әке – Совет Әлімқұловтың кітаптарын құрастырып, қазіргідей қаржылық тапшылыққа қарамастан, қаражат көзін тауып, Алматыдағы ірі баспадан шығарған табандылығына бәріміз іштей сүйсініп, «тұлпардың тұяғы осындай болса керек» дестік
Оның құрастыруымен ақын Совет Әлімқұловтың«Көзмоншақ», «Ұмытып кетпе мені» жинақтары және «Таңдамалы» атты шығармасы оқырмандарымен қайта қауышты.
Иә, жаңа технология басым бола түскен, көпшілік жас буын өкілдері әдебиеттен гөрі, ғаламтор, әлеуметтік желіге баса ден қойған қазіргі уақытта кітап шығару, әке шығармашылығын дәріптеу, өз қызметіңмен қоса, әдеби дүниелер жазумен шұғылдану – нағыз қажырлылықты, табандылықты, өз ісіңе деген құштарлықты қажет етеді
Осы орайда, Қазақстан Жазушылар Одағының мүшесі, сатирик жазушы, белгілі журналист Бақытжан Советұлы өз қазанында қайнап қана қоймай, елдің бірлігін ту етіп ұстап, ұлттық құндылықтарды, ел тыныштығы мен өсіп-өркендеуін көркем туындыларына басты тақырып етіп, туған халқымызға қаламымен қалтқысыз қызмет етіп келеді.
Ол қолда барын қанағат тұтып, ел ертеңіне зор сеніммен қарайтын сөзі өтімді, ісі өнімді, білікті журналистер қатарынан.Аймақтың тыныс-тіршілігін, тың ақпараттарды, соны жаңалықтарды дүйім жұртқа бірінші болып жеткізетін көзайым хабарлары, Қазақ радиосы толқынынан ұдайы беріліп жататын мазмұнды да мағыналы материалдары айқын дәлел!
Қазақ балалар әдебиетінің талантты өкілі Совет Әлімқұловтың мол мұрасының насихатшысы, әке жолын берік ұстанып, сатира саласында өнімді еңбек етіп жүрген жазушы Бақытжан Советұлы жақында «ел ағасы» жасына толды
Айрандай ұйыған отбасы иелері Бақытжан досым мен Алмагүл қарындасымның шаңырағына шаттық, өнегелі ұрпағымыз: Санат, Сәндинат, Нұрсанға амандық және бар игілікті тілейміз
Лайым, тұлпардың тұяғы мұқалмасын, қаламы қарымды бола берсін!
Нұрлан ҚАЛҚА,
Баубек Бұлқышев атындағы 
сыйлықтың лауреаты
Астана
