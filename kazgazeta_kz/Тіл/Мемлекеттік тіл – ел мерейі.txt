Елбасы өзінің «Болашаққа бағдар: рухани жаңғыру» атты бағдарламалық мақаласында мемлекеттік тіл саясатын жүзеге асыру мәселесіне басымдық бере отырып, күн тәртібіндегі өзекті мәселе ретінде қарастырған болатын
Осыған орай, еліміздің әр аймағында түрлі іс-шаралар ұйымдастырылып, аталмыш мәселе төңірегінде түрлі талқылаулар өткізіліп келеді.
Жуырда Абай атындағы Қазақ ұлттық педагогикалық университетінде Алматы қалалық Тілдерді дамыту басқармасының ұйым­дастыруымен «Рухани жаңғыру жағ­дайында жоғары білім жүйесінде мем­лекеттік тіл саясатын жүзеге асыру мәселелері» атты ғылыми-тәжірибелік конференция өтті.
Жиынға тілші ғалымдар, ЖОО-ның оқытушылары, жергілікті атқарушы органдардың тіл мәселесіне жауапты қыз­меткерлері мен тілдерді дамыту бөлім­дерінің басшылары, қоғамдық ұйымдар мен БАҚ өкілдері және студенттер қатысты.
Ғылыми-тәжірибелік конферен­цияға модераторлық жасаған Алматы қаласы Тілдерді дамыту басқармасының басшысы, филология ғылымының кандидаты Мамай Ахетов өзінің кіріспе сөзінде мемлекеттік тілдің бүгінгі ахуалы мен оның маңыздылығы жөнінде айта келе, қазіргі таңда мемлекеттік тілдің ақпарат кеңістігінде дұрыс қолданылуына баса ­назар аудару қажеттігіне тоқталды.
– Латын қарпімен біздің тарихы­мыздың байланысы тереңде жатыр
Оның үстіне, жаңа әліпби – заманауи технология тілімен үндес
Сондықтан латын қарпіне көшу – уақыт талабы
Ал термин мәселесі жөнінде айтар болсақ, егер барлығын халықаралық терминдер деп қалдыра берсек, біздің ұлттық тіліміздің заңдылықтарына нұқсан келмей ме? Яғни тіліміздің өзінің заңдылығына, байлығына зияны тимей ме деген пікірлер бар
Ал ендігі жаңадан термин ойлап тауып оның барлығын тым қарабайырландыра берсек онымен қаншалықты деңгейге барамыз? Мәселе осылардың деңгейін анықтау
Еліміз­де осы үдеріс әлі жүріп жатыр, – деді М.Ахетов.
ҚР Ұлттық ғылым академиясының корреспондент-мүшесі, филология ғылымының докторы Фаузия Оразбаева «Рухани жаңғыру кеңістігіндегі жазылым мәдениетінің орны» баяндамасында тілдегі ұлттық танымды, ұлттық рухты, ұлттық құндылықтарды дамыту керектігін тілге тиек етті
Сонымен қатар қоғамда жазылым мәдениеті ақсап тұрғандығын да жеткізді.
– Қазақ халқының этностық, ұлттық мәдениеті, негізінен тілде көрініс тапқан
Осы орайда тіл – ұлттық болмысымен қалыптасқан төл мәдениетіміз сақталған негізгі көздердің бірі
Қазақтың жазбасы көне тасқа түскен Орхон Енисей жазбаларынан басталады
Демек, біз қандай елміз? Ең мәдениетті, сөздік қоры бай елміз
Бүгін, міне, тәуелсіз елде есімізді жинап, өз жазуы­мызды қалыптастыруымыздың сәті келді
Себебі оң мен солымызды әбден танып, өткеннің кемшіліктері мен жетістіктерін бойымызға сіңіріп нақты шешім жасайтын кезеңге жеттік, – деді Ф.Оразбаева.
Қазақтың төл дыбыстарына қатысты баяндама жасаған әл-Фараби атындағы Қазақ ұлттық университеті тіл білімі кафедрасының профессоры, филология ғылымының докторы Анар ­Фазылжанова латын әліпбиіне көшуге байланысты жасалған әліпбидің бірыңғай стандартты нұсқасындағы қателіктерге тоқталу барысында, «Қазақтың төл дыбыстары: қосар ма, дара ма?» деген мәселені ортаға салды
Парламент мәжілісінде таныстырылған латын әліпбиінің бірыңғай стандартты нұсқасындағы секілді диграфтар Ахмет Байтұрсынұлы жасаған әліпбиде де болған деген ғалымдар пікірінің толыққанды дұрыс еместігін айта келіп, қазақтың «ә, ө, ү, ұ» сынды дыбыстары ХХ ғасырдағы латын әліпбиінде диграф болмағандығына тоқталды
Оған дәлел ретінде Ахмет Байтұрсынұлының еңбектерін атап өтті.
– Парламент Мәжілісінде таныс­тырылған латын әліпбиінің бірыңғай стандартты нұсқасында біршама қателіктер бар
Біз ол нұсқаны экономикалық жағынан тиімді деп айтып жүрміз, алайда мен бұл пікірмен келіспеймін
Ағылшын әліпбиінің 26 әрпіне сыйдырып жасайтын болсақ, қосымша программалар жасаудың қажеті жоқ болғанымен, бұл әліпбиімен жазылған контекст мөлшері 30-40%-ға дейін созылады
Сол себепті де біз үнемі қандай да бір құжатты басып шығаратын болсақ бір беттік мәтін 2-3 бетке созылып кетеді
Бұл жағдайда экономикалық жағынан үнем болады дей алмаймыз
Әріп – дыбыстың қалыбы
Ол тілдік қалыпты сақтаушы негіз болуы шарт
Әріп жазуы арқылы тарихи таным сақталады
Елбасы тұжырымында айтылғандай, басты шарт – ұлттық кодты сақтай білуге бағытталуы қажет, яғни қазақтың өзінің сөйлеу үлгісіне біршама сәйкес келетін әріптерді таңдай білуіміз және басқаларға еліктемей-ақ, бұл арада, өзіміздің ұлттық кодты сақтауға, дамытуға қызмет етуіміз қажет
Егемен еліміздің тарихын мәңгілік ету мақсатында бүгінгі ­заманауи сұранысқа сәйкес, сөйлеу тілімізге жақын келетін әріптерді латын әріптерінің негізінде қайта алмастыруды қолға алып отырмыз
Саяси шешім жасалған соң, латын әліпбиіне көшетініміз анық
Ертеңгі тарихқа дыбыс сақталмайды, ал жазу сақталады
Сондықтан бүгінгі қабылдағалы отырған жазуымыз – енді өзгерместей канондық жазу болуы керек, – дейді Анар Бекмырзақызы.
Конференцияда еліміздегі салалық терминдерді тәржімалау мәселесінің өзектілігі, студенттерге арналған оқу­лық­тардағы салалық терминдердің әрқалай аударылуы, жалпы білім саласындағы аударма мәселесі жөнінде өткір пікірлер, тұшымды ойлар айтылды
Жиынға қатысушылар жастар арасындағы тілдік мәдениет, жаңадан еніп жатқан сөздерді аударуға қатысты пікір алмасты.
Абай атындағы Қазақ ұлттық педагогикалық университеті қазақ тілі теориясы және әдістемесі кафедрасының меңгерушісі, педагогика ғылымының докторы Жанат Дәулетбекова «Интелек­туалдық әлеуеті жоғары педагогтің кәсіби құзыреттіліктерін қалыптастыру» атты баяндамасында педагогтың кәсіби құзыреттілігі жөнінде айта келе, мұғалімнің теориялық білім жүйесін және нақты педагогикалық жағдаяттарда оны қолдану әдістерін, педагогтың құндылық бағдарын нақтылап берді.
– Кәсіби құзыреттіліктер құрылым­дық компоненттерін жоғары деңгейде қалып­тасуы үшін білім беру ортасы және қызмет мазмұны мен бағыты оның дамуын қамтамасыз ету керек, сонымен бірге әр педагог өз әрекеті мен кәсіби жеті­луін саралап, бағалау керек, – дейді Ж.Дәулетбекова.
Қазақ мемлекеттік қыздар педагоги­калық университетінің қызметкері, педагогика ғылымының докторы, профессор Жарқынбике Сүлейменова «Филолог студенттердің кәсіби тілдік құзыреттілігін қалыптастырудың өзекті мәселелері» атты баяндамасында болашақ қазақ тілі маманының кәсіби тілдік құзіреттілігін, тіл білімі терминдерін оқыту арқылы қалыптастырудың теориялық-әдіснамалық негіздерін айқындап, кәсіби тілдік құзыреттілік қалыптастырудың моделін және оқыту жүйесінде қолданылатын тиімді әдістерді нақтылай келе, жаңаша оқыту формаларын атап өтті.
Абай атындағы Қазақ ұлттық университетінің қызметкері, филология ғылымының докторы, профессор Сәуле Әбішева «Значение русского языка и литературы в реализации программы «Рухани жаңғыру», Абай атындағы Қазақ ұлттық педагогикалық университеті қазақ тілі теориясы және әдістемесі кафедрасының профессоры, филология ғылымының докторы Қалбике Есенова «Жоғары білім жүйесіндегі лингвосаясаттану ғылым саласы ретінде», Абай атындағы Қазақ ұлттық педагогикалық университеті практикалық тілдер кафедрасының доценті Гүлжиһан Шаһарман «Рухани жаңғыру жағдайында ЖОО-да мемлекеттік тілді меңгертудің өзекті мәселелері», Қазақ мемлекеттік қыздар университетінің ­профессоры, педагогика ғылымының докторы Айгүл Сәтбекова «Жоғары білім беру үдерісіндегі жобалай оқыту технологиясы – болашақ маманның кәсіби құзыреттілігін арттырудың тиімді жолы», әл-Фараби атындағы Қазақ ұлттық универси­теті қазақ тіл білімі кафедрасының доценті, филология ғылымының кандидаты Ғазиза Иманалиева «Мемлекеттік тілді оқытуда ақпараттық технологияларды қолдану» тақырыптарында баяндама жасап, мемлекеттік тіл саясатының өзекті мәселелеріне, осы саладағы озық іс-тәжірибелер мен қол жеткізген оң нәтижелерге тоқталды.
Абылайхан ЖҰМАШЕВ
