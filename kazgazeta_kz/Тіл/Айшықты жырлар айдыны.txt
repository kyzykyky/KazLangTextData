Көркем  сөз жайлы әңгіме болса, ұлы Абайға, хакім Абайға соқпай кетпейтініміз белгілі
Бұл, біріншіден, ұлы ақын рухына тағзым ету болса, екіншіден, данышпан Абайдан сөз де, ой да артылып көріп пе еді, біздікі тек соның көлеңкесі  екенін сөзсіз мойындағанымыз болар
Мойындамай қайда барамыз
Алдымызда Жаратушы Алла,  содан соң ұлы Абай тұрса.
Жә, осыншама таусылатындай не болды десеңіз, жуырда қолыма белгілі ақын, Қазақстан Жазушылар одағының мүшесі, филология ғылымдарының докторы Әнуар Тарақтың  «Жүрек жалқыны» атты жыр жинағын оқып отырғанда жоғарыдағы ойлар атой салды
Неге дей­сіз ғой, осы жинақтың алғы сөзінде «аталмыш жыр жинағы белгілі ақын Әнуар Тарақтың тұңғыш жыр жинағы» деп көрсетіліпті
Сонда қалай алпыс жас­тың белесіне көтеріліп бара жатқан қаламгердің тұңғыш жинағы дегені несі
Сенгім келмейді
Әнуар Тарақ ақын­ның есімі сонау өткен ХХ ғасырдың 80-жылдарының бас кезінде-ақ оқырман қауымға жақсы таныс болатын
Сол жыл­дары, дәлірек айтсам 1983 жылдың қазан айында өткен республикалық жас ақындардың «Жігер»  фестиваліне де бірге қатысқан болатынбыз
Балау­са жырлары бүгінгі «Жас Алаш», «Жеті­су», «Алматы ақшамы», т.б
басы­лымдарда жиі жарық көретін
Жас ақындардың «Қарлығаш» атты топтама жыр жинағында да жырлары  енген.
Енді әңгімені ұлы Абайдан неге бас­тағаныма келейін
Данышпан бабамыздан ұлтымызға мәңгілік азық болып келе жат­қан 176 өлең, 3 поэма, 45 қарасөз қалғаны белгілі
Бәрінің басын қосса бү­­гін­дері екінің бірі шығарып жатқан бір том кітапқа толса толар, болмаса тол­­мас та
Сонымен қатар әлем әдебиеті тарихында жалғыз-ақ жырымен, болмаса жалғыз-ақ кітабымен тарих төрінен орын алған қаламгерлер баршылық
Десек те, Әнуар ақынды солармен салыстырмай-ақ қоялық
Болмаса оның замандастары том-том таңдамалы жинақтарын шығаруға кірісіп кеткелі қашан
Оны айтасыз бесіктен енді белі шыққандардың өзі бірнеше жинақтарын «топырлатып» тастап, «ақынмын» деп кеудесімен көк тіреп жүр емес пе?! Кеуде демекші, жаратылысынан биязы, өзінікін қоя тұрып, өзгеге жол бергіш міне­зінің салдары болар-ау деп ой түйесің
Оның  кезінде бірнеше баспаларға қолжаз­баларын тапсырғанына да куәмін
Бәз біреулерше қолында билігі барларды «әке-көкелеп» баяғыдан таңдамалысын да шығаруға мүмкіндігі жоқ емес
Алайда оның  кім көрінгеннің алдына өтірік мүләйімсіп баруды жек көретін мінезінің «жемісі» осы болса керек.
Десек те, арада 40 жылдан астам уақыт салып, оқырмандарға ұсынған жинағындағы жырларға үңілелік
Жинақ «Алмас айшығы», «Гауһар жарқылы», «Балладалар» болып үш бөлімге бөлініпті
Жыр жинағын парақтай отырып, осын­дағы Алмас пен Гауһар ақынның ұлы мен қызы  болар деп пайымдадық
Өйткені осы тақырыптардағы топтама өлеңдері әкенің ұрпағына деген ғажайып махаб­баты ерекше сезіммен жырланады
Емі­рене, төгіле айтады
Алғашқы «Гауһар жарқылы» бөліміндегі  «Біздің қыздың қылығы-ай» атты өлеңінде мына бір шу­маққа ден қоялық.
…Біздің қыздың құбылмалы мінезі,
Кімге тартқан дейміз кейде таласып.
Дүрліктірер бір-ақ сәтте бір өзі,
Бір-ақ сәтте табысамыз жарасып…
әрі қарай
…Сүйсінтеді талабы да өнері,
Қылық жақсы ажарымен қабысса.
Мінезінен кейде өзімді көремін,
Жаман болмас әкесінен ауысса… – деп түйіндейді
Рас-ау, әкеге ұрпағынан ар­тық кім қымбат болсын
Осынау 10 шу­мақ өлеңнің өн бойынан ақын жүре­гінің алғаусыз дүрсілін естисіз
Мазасын, көңілін сезінесіз
Тіпті  әке бола тұра өзі де қызына еркелегісі келетінін қайтерсіз
Бұл – қай-қайсымыздан болса да кейде кездесіп жататын жайт емес пе
Жинақтың алғашқы бөлімдеріндегі «Сәби күлкісі», «Дүниеге сен келген күн», «Тынымсыз мына сәби шақ», бас­қа да жырлары ақын сезімінің періш­те қарлығаштары
Оқырмандары ойға жетелейтін өрісті жырлар.
Бірден айту керек, Әнуар ақын аспаннан ой іздеп, жасанды сезімге «бөленіп», жылтырақ сөздермен жыр өрнектейтін қаламгер емес
Сөздің қадір-қасиетін жақ­сы біледі
Не болса да жүрегін тебі­рент­кен жайларға ден қояды
Содан да бұл жинақтан жалған отаншылдық,  өті­рік көлгірсу, өрекпитін даңғой жырларды емге таппайсыз
Керісінше, айна­ласын­дағы адамдарға, осынау өмірге деген ға­шық жанның жүрек дүрсіліне кезігесіз
Қа­ра­пайым нәрлі, сазды
Бірақ қарабайыр емес.
Жыр жинағын оқып отырып, осынау дүрбелең дүниеге мазасынданған ақын жанын түсінесіз
Өз ұлтының азаматы ретінде Әнуар ақынды да өз ұлтының болашағы ойлантады
Кемшіліктерін ащы жырға қосады
Тәуелсіздік туралы тебірене жырлайды
Әсіресе, ақын кө­ңілін мазасыздандыратын жырлар бұл жыр жинағында аз емес.
Бір сөзбен айтқанда,  Әнуар Тарақ ақынның 15 баспа табақ көлеміндегі бұл жыр жинағы бүгінгі уақытпен үндес, өзі ғұмыр кешіп жатқан заманмен сырласқан туындылар
Дегенмен, Алматы облысы әкімдігінің демеушілігімен жарық көрген жинақтың таралымы небәрі 500 дана ғана екен
Болашақта осы жыр жинағын Қазақстан Жазушылар одағы бас болып, көп данамен жарық көруіне ықпал етсе игілікті іс болар еді деп ойлаймыз.
Серікжан ҚАЖИ,
ақын, Қазақстан Жазушылар одағының мүшесі
