Тарихи деректерге үңіле түссек, бүгінде егеменді мемлекет құрып отырған қазақ халқын құраған көп тайпаның бірі болып табылатын Жалайырлардың Х ғасырда-ақ дербес ұлыс құрап, ел болуға талпынғандарын аңғарамыз
 Ол тұста олар қазіргі Байкөлдің оңтүстік-шығысында әйгілі Керулен өзенінің бойын жайлап жатты
Олардың осындағы алғашқы ұлысы әрқайсысы мың үйді құрайтын 70 күреннен (аймақтан), яғни  70 мың түтіннен тұрды
Оңтүстікте қытайлықтар жақын болғандықтан, Жалайырлар олармен ылғи да текетірес өмір сүрді
Солтүстік-шығыстағы олардың көршілері моңғолтілдестердің бабалары Шибей татарлары (Оғыз татарлар) еді
Өздерінің негіздерін Дәрлікен (Төрелекүн) тайпасы құрағандықтан және моңғолтілдестермен көрші болғандықтан да, Жалайырлар ол заманда Моғол-дәрлікендер деген атпен мәлім болды.
Рашид-ад Дин келтірген, Әбілғазы нақтылай түскен көне шежіре бойынша,  әйгілі Оғыз хан Дәрлікеннің сегізінші атасы болса, ал Түрік он алтыншы атасы болып табылады
Сонымен бірге осы Дәрлікен – Нүкіздің (Нүкістің) баласы
Ал Нүкіз болса темір қорытып күн көрген және Ергенеқоннан бірге шыққан, моңғолдардың атасы Қиятпен туыс болып келеді
Қият атақты Елханның кіші баласы болса, ал Нүкіз Елханның інісінің баласы
О бастан түркітілдес Жалайырларды моңғолдарға жақындатып келген, міне, осы шежіре.
Сонымен қатар байырғы қазақ шежіресінде Жалайырдың Меркі деген атпен әйгілі екендігін де ұмытуға болмайды
Мұның өзі – олардың оңтүстік-батысында Керейттермен көршілес болуынан туындаған жайт
Ежелгі Меркіттердің алғаш Керейт ұлысында болғандары белгілі
Х ғасырда қытайлар қуып шыққан Жалайырлар солтүстік-шығысқа қарай ойысып, Онон өзені аңғарына қоныстанып, моңғолдарға жақындай түсті
Ал ХІ ғасыр соңында олар, моңғол тарихының білгірі З.Қинаятұлы атап көрсеткендей, тіптен моңғолдарға кіріптар болды
Тегінде, бұл – Жалайырлардың Меркіт оғыздарынан шығысқа қарай біржолата бөліне көшіп, Жалайыр атанатын тұсы.
ХІ-ХІІІ ғасырлар аралығында Жалайыр ұлысына он мықты тайпа бірікті
Атап айтар болсақ, бұлар – Жат, Тоқырауын, Оят, Төлеңгіт, Торы, Санғұт, Құрықан, Қанқауыт, Нілқан, Құмсауыт
Аталғандар, бабалары бұрын Теле тайпалық одағы негізінде құрылған Қыпшақтар мен Қимақтардың арғы бабалары негіздеген Сір-Енда қағанатында (VІ-VІІ ғ.ғ.), Тоғыз оғыздардың Ұйғыр қағанатында (VІІІ-ІХ ғ.ғ.), Қидандардың Ляо мемлекетінде (Х-ХІІ ғ.ғ.) мемлекеттік жүйені қалыптастыруға атсалысқандар, яғни мемлекет құру тәжірибесінен хабарлары бар тайпалар еді
Осы орайда қазақстандық зерттеуші Ю.Зуевтің Ұйғыр қағанатын құрған басты әулеттік тайпа Йаглақарды Йалайыр атауынан шығаратыны да назар аудартады
Егер мұны зерттеушілер жеріне жеткізіп дәлелдей алса, Ұйғыр мемлекетін билеген әулеттің Жалайырлардан шыққаны айқындалар еді
Сонымен қатар жоғарыда аталғандар араларында Төлеңгіттердің де Доланге деген атпен Ұйғыр қағанатында елеулі рөл атқарғаны белгілі
Ал Төлеңгітіміз алғаш ежелгі Жалайырлардың  мықты он тайпасының бірі болғандығын айтып кеттік.
Алайда алғашқы Жалайыр Ордасы моңғол­дардан бәрібір дербестік ала алмады
Бұған басты себеп – Жалайырлардың моңғолдарға тәуелді «Ұнаған бол» тобындағы тайпалар бірлестігін құрауы ғана емес, сонымен бірге олардың өзара құдандалы-жекжаттық қатынастарының да өрістеп кетулері еді
Рас, Шыңғысхан Жалайырларға ерекше құрметпен қарады
Шағатайға Шыңғысхан бөлген 4 мың әскердің 2 мыңын Жалайырлар құрады
Оларды кейіннен Шағатайханға кеңесші болған Мүке Жалайыр ноян басқарды
Шыңғысханның «төрт бөрісінің» бірі атанған Мұқали болса қытайдың 72 қамалын бағындырды және өмірінің соңына дейін сонда билеуші болып қалды.
Жалайырлар тарихта Сырманақ деген қосалқы атпен де белгілі
Жалайырларға «манақ» (бақылаушы) лауазымын Кебек ханның реформасын жүзеге асыру барысында моңғол билеушілері беріп, оларды өздерінің мемлекеттік жүйелерінде Шуды бақылаушы (Шуманақ) және Сырды бақылаушы (Сырманақ) ретінде пайдаланды
Жалайырлардың келесі төртінші тобы Хулағу ханға ілесіп, Персияға өтіп кетті
Парсы жеріне жорықпен барған Жалайырлар осында, Иран мен Ирак аймағында 1336-1411 жылдар аралығында Жалайыр елхандары мемлекетін биледі
Жалайырлар алғаш өздерін осында бастап келген Хулағу ханның әулетіне бағынып, олардың тағын қорғады
Хулағулық моңғол әулеті билікте Жалайырлардың қолдауларына сүйенгендіктен де кезінде Моңғол үстіртінде моңғолтілдестер мен түркітілдестерді бір ұлысқа біріктіріп билік жасаған Елханның (ол туралы жоғарыда айтып кеттік) есімін пір тұтып, Иран мен Ирактың тағында отырғандарды «елхандар» деп атады
Алайда осындағы Шыңғыс әулетінің билікке таласқан бітіспес жанжалдары Жалайырларды шаршатты
Сондықтан да Жалайырлар өздерінің көсемі Хасан Бұзырық Жалайырдың (Ұлы Шейх Хасан Жалайри­дың) бастауымен 1336 жылы Жалайырлар мемлекетін құрды
Хулағулар әулетіне күйеу болуы оның билікке келуін едәуір жеңілдете түсті
 Өзі басып алған Бағдадта таққа отырған ол Жалайырларды билікке жаппай тартты
Ол 1356 жылы қайтыс болып, Наджаф қаласында жерленген соң таққа оның баласы Сұлтан Уәйіс отырды
Әкесінің саясатын ұстанған ол  Жалайырлар мемлекетін гүлдендіріп, оған Әзірбайжанды қосып алып, астанасын Тебриз қаласына көшірді
Осы тұста Орта Азиядан 200 мыңдай түркілер жанұялары Әзірбайжанға көшірілді
Олардың арасында Жалайырлар да аз емес еді
1375 жылы Сұлтан Уәйіс белгісіз аурудан небәрі 38 жасында қайтыс болды
Тебриз маңындағы оның қабірі күні бүгінге дейін сақталған
Иран-Ирак елхандығының тағына енді оның екінші ұлы Сұлтан Құсайын отырды (1375-1382 ж.ж.)
Ол  мемлекет басқаруда бейбіт саясат жүргізіп, елді тыныштандырумен көзге түсті
Ол тіптен өзіне жаулықпен қарсы көтерілген аймақтар мен қалалардағы бүлікшілерге де кешіріммен қарады
Шығыстан басып кірген түрікмендермен де бейбіт келісімге келе алды
Өкінішке орай, 1382 жылы дұшпандарының сөзіне ілескен өзінің бауыры Сұлтан Ахмет Жалайырдың қолынан қаза тапты.
Қорыта айтқанда, сандаған ғасырлар бойы дербес, әлеуметтік теңдікке негізделген тәуелсіз мемлекет құруға ұмтылған Жалайырлардың армандары олар даңқты жорықтармен шиырлап, қарудың күшімен даңқын асырған басқа елдерде емес, қазіргі Қазақстан аумағында ғана жүзеге асты
Қазір олар «Қазақ» деген ұлы халықтың ажырамас этникалық бөлігі болып табылады.
Талас Омарбеков,
тарих ғылымдарының докторы, профессор
