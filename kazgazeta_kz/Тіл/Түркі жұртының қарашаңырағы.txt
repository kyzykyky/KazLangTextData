Мемлекет басшысы Н.Назарбаевтың «Болашаққа бағдар: рухани жаңғыру» бағдарламалық мақаласы аясында Париж төрінде ЮНЕСКО-ның штаб-пәтерінде «Рухани жаңғыру және мәдени мұра: қадымнан келешекке түркі тілі» атты халықаралық форум өтті
Мәдениетіміз бен тарихымызды ұлықтау мақсатында ұйымдастырылған жиынға 20-дан астам елден келген ғалымдар, тіл жанашырлары мен қоғам қайраткерлері қатысты
Аталған жиын Елбасы Н.Ә.Назарбаевтың жолдаған құттықтауымен ашылды
Президент өз құттықтауында көптеген елдердің ғалымдары мен сарапшыларының, тарихшылары мен тіл мамандарының қатысуымен мұндай алқалы жиынның Еуропа төрінде, Париж қаласында өтуінің ерекше символдық мәні бар екенін атап өткен.
«Әлемдік өркениетке өлшеусіз үлес қосқан Түркі жұртының қара шаңырағы – Қазақстан сан мың жылдық тамырлы тарихының кеткенін келтіріп, кемін толтырған «Мәдени мұра», «Халықаралық тарих толқынында» сынды бағдармаларды іске асырды.
Былтырдан бері тарлан тарихтың, жасампаз бүгінгі күн мен жарқын бола­шақтың көкжиектерін үйлесімді сабақ­тастыратын ұлт жадының тұғыр­намасы іспетті «Рухани жаңғыру» бағдарламасын қолға алдық.
Осының нәтижесінде барша адамзат тарихымен ұштасатын тарихи-мәдени мұраларымыздың ғылыми айналымдағы өрісі кеңейді
Даңқты бабаларымыздан мирас болған рухани қазыналар халқымызды өткеннің өшпес өнегесімен қауыштырып, жарқын болашаққа жол ашты.
Менің бастамаммен Астанада ашылған Халықаралық Түркі академиясы осы бағытта жемісті жұмыстар атқарып келеді
Соның бір айғағындай бүгінгі форум арқылы Еуразия төсін жайлаған бауырлас елдердің ортақ мұралары кеңінен ұлықталып, еларалық, мәдениетаралық диалог одан әрі зор серпінге ие боларына сенемін
Форум жұмысына сәттілік тілеймін!» делінген құттықтау хатында.
Қазақстанның Франциядағы Төтенше және өкілетті елшісі және ЮНЕСКО-дағы тұрақты өкілі Жан Ғалиев Елбасының құттықтау хатын оқып беріп, жиынды ұйымдастырғаны үшін Халықаралық Түркі академиясына өз алғысын білдірді.
ЮНЕСКО Хатшылығының ха­лықаралық байланыстар департамен­тінің директоры Генц Сейти қазіргі таңда түркі тілдері әлемнің басқа тілдері секілді сынақ алдында тұрғанын, технологиялық тілдің жедел дамуы қоғам арасындағы байланысты кеңейтетінін, нәтижесінде цифрлы технологияның тілі ғылыми, мәдени ортада кеңінен пайдаланылып келе жатқандығын тілге тиек етті
Бұл тұрғыда ЮНЕСКО ғалымдарды, зерттеушілерді және тарихшыларды қолдауда өзіндік үлес қосып келе жатқанына тоқталды.
«Халықтардың өзіне тән мәдени ерекшеліктері болмаған жағдайда бейбітшілік орнауы қиын
Ал әр ұлтқа тән басты бірегейлік – оның тілі
Өздеріңіз білетіндей, ЮНЕСКО мәдени әр алуандықты сақтап қалуға арналған «Мәдениет саласындағы саясатты реформалау» деп аталатын жобаны бастады
Бұл шара әлемде мәдени құндылықтарды қайта қарауға арналған
Мәселен, осы жоба аясында адамзатқа ортақ тұлғалардың мерейтойы тойланады» деген департамент директоры Г.Сейти тіл бір ұлттың әлеуметтік құндылықтары мен бірегейлігін көрсететін бірден-бір қазына екендігіне мән бере сөйледі
Сонымен қатар Мағжан Жұмабаевтың 125 жылдығы мен Шыңғыс Айтматовтың 90 жылдығына арналған іс-шаралар арқылы жергілікті халықтың жазу және ауыз әдебиетін жан-жақты ұғынуға мүмкіндік туғанын аса зор мақтанышпен жеткізді.
Әзербайжанның ЮНЕСКО-дағы Тұрақты өкілі Анар Кариев форум­ның ЮНЕСКО штаб-пәтерінде өтуі символдық мәнге ие, мұндай іс-ша­ралар арқылы әлемде келісім мен бейбітшілікті нығайтуға болатынын атап өтіп, жиын түркі тілдес халықтар арасындағы байланысты, қарым-қатынасты нығайтатынына сенімді екенін жеткізді
Сөзінің соңында Әзербайжан Президенті Илхам Әлиевтің форум қатысушыларына арналған құттықтау хатымен таныстырды
Онда «Әзербайжан әрдайым Түркі тілдес мемлекеттер мен халықтар арасындағы түрлі сала бойынша байланыстардың дамуын қолдап келеді
Форум аясындағы пікірталастар мен талқылаулар қазіргі таңда Түркі тілдері кездесіп отырған мәселелерді шешуге, әріптестікті және қарым-қатынасты нығайтуға көмектеседі деп сенемін» делінген.
Қырғызстанның Франциядағы Тұрақты және өкілетті елшісі ­Асейин Исаев Қырғызстан Президенті ­Сооронбай Жээнбековтың Үндеуін оқыды
Қырғызстан Президенті Ш.Айтматовтың еңбектеріне тоқталып, форум аясында жазушының 90 жылдық мерейтойының аталып өтуі құптарлық екенін атап өтіп, биыл қазан айында Қырғызстанда Шыңғыс Айтматовқа арналған үлкен жиынның өтетінінен хабардар етеді.
Түркияның ЮНЕСКО-дағы Тұрақты өкілі Ахмет Алтай Женгизер Кеңес одағы кезінде түркі әлемінің өзара байланысы алшақтағанымен, қазіргі таңда өзара тығыз қарым-қатынас орнағанын, Қазақстанның латын қарпіне көшу туралы шешімі бүкіл түркі әлемін жақындастыра түсетін қадам екеніне көңіл аударды.
Мінберге көтерілген Халықаралық Түркі академиясының төрағасы ­Дархан Қыдырәлі осыдан 125 жыл бұрын ­Вильгелм Томсонның түркі руна жазуын алғаш оқығанын еске салып, оның тарихи маңызына тоқталды.
«Ресейлік түркітанушы Василий Радловтың Орхон жазуларын толықтай оқу арқылы Еуразия құрлығын мекен ететін халықтың өз жазуы мен мәдениеті болғанын дәлелдеді
Күлтегін, Білге, Тоныкөк жазулары Махмұт Қашқари, Жүсіп Баласағұн, Ахмет Ясауи секілді ғалымдардың іргелі шығармаларымен жалғасты
Сол құтты керуеннің жалғасы іспетті XX ғасырда Мағжан Жұмабаев пен Шыңғыс Айтматовтың туындылары әлем әдебиетіне үлкен үлес қосты
Бұл – бізге берілген асыл қазына
Ендігі міндетіміз мәдени мұраларымызды келер ұрпаққа жеткізу» деді Д.Қыдырәлі.
Халықаралық Түркі мәдениеті мен мұрасы қорының басшысы Гүней Эфендиева мәртебесі жоғары жиын ұйымдастырғаны үшін Халықаралық Түркі академиясына алғыс айта келе, тілдің ұлт ретінде қалыптасудың, мәдениетті сақтап қалудың негізгі тірегі екенін ашып көрсетті.
Аталған форумның негізгі ерек­шеліктеріне келсек, біріншіден, түркілердің азаттығы үшін күрескен Алаш қайраткері Мұстафа Шоқай мен Алимардан Топчубашы (Әзербайжан) осы Парижде эмиграцияда жүріп, түркі халықтары қозғалысына жетекшілік еткен
Яғни түркілер үшін тер төккен тұлғалардың ізбасарлары олар жүрген елге жиналуының өзіндік мәні бар
Екіншіден, ЮНЕСКО – мәдени мұраларды сақтауға ден қоятын іргелі ұйым
Осындай мекеменің штаб-пәтерінде ауқымды шара өткізу кез келгенге бұйыра бермейтін мүмкіндік
Үшіншіден, форум жұмысына Еуразия құрлығының әр түкпірінен танымал ғалымдар мен зерттеушілердің жиналуы жиынның салмағын арттыра түсетіні айқын.
Мәдени мұра – асыл қазынамыз екені даусыз
Бұған жиынның бірінші панельдік сессиясының «Түркі жазба ескерткіштері» тақырыбына арналуы дәлел бола алады
Оған модераторлық еткен Ресей ғылымдар академиясы Археология институтының профессоры Игорь Кызласов түркі халықтарына тән руна жазуларының түпкі тамырына тоқталып, түркі елдерінің VIII-XII ғасырдағы руна жазулары бірегей мұра екенін, руна жазуы басқа әліпбилерге қарағанда түркі сөздерінің дыбыс ерекшеліктерін дәл көрсететінін қозғады.
Түркітанушы профессор Осман Фикри Серткая сессия ­барысында ­Вильгелм Томсонның көне түркі ­жазуын қалай оқығанын түсіндірсе, Ресей ғылымдар академиясының ­профессоры Игорь Кормушин, Халықаралық түркі академиясының профессоры, қырғызстандық Кадыралы ­Конкобаев, Гете университеті Түркітану департаментінің басшысы, профессор Марсел Эрдал, Кольн университетінің профессоры Хуркабаатар ­Солонггод түркі жазба ескерткіштері туралы ­баяндама жасады.
Панельдік сессияның екінші бөлігі түркі тілі мен әдеби-мәдени мұра­ларына арналды
Онда Мағжан Жұмабаев­тың туғанына – 125 жыл, Шыңғыс Айтматовтың туғанына – 90 жыл, Әзербай­жан мемлекетінің құрылғанына – 100 жыл толуы атап өтіліп, осы тақы­рып­тар төңірегінде баяндама жасалды.
Жиынның үшінші бөлігі түркі тілдерінің таралу аумағына арналды
Бұл сессияға модераторлық еткен Сүйер Экер Елбасы Нұрсұлтан Назарбаевтың «Болашаққа бағдар: рухани жаңғыру» атты мақаласын асыл қазынаға теңеді.
«Мен мақаламен жақсы таныспын
Онда айтылған ұлттық код, сананы жаңғырту, тарихтан қол үзбеу секілді мәселелер қоғам болып қалыптасуға, ел болып еңсені көтеруге өте керек бастамалар
«Рухани жаңғыру» – қазақ халқы үшін ғана емес, күллі түркі әлеміне айтылған үндеу іспетті
Осындай көшбасшысы бар Қазақстанның жолы болды
Бұрын Кеңес одағы тұсында түркі әлемінің бетке ұстары Түркия болса, қазіргі таңда көреген көшбасшысы бар Қазақстан ту ұстар елге айналды» деді С.Экер.
Адам Мицкевич атындағы универси­теттің (Польша) ­профессоры Хенрик ­Янковский өз зерттеуінде түркі тілдерін үш бөлікке жіктеп қарастырған
Біріншісі – негізгі тіл ретінде, екіншісі – басқа тілмен бірге қолданылатындар
Үшіншісі – қолдану аясы тар тілдер
Олардың қатарында хакас, құмық, қарақалпақ секілді тілдер бар
Түркітанушы М.Эрдал мұның себебі ретінде жастардың өз ана тіліне көңіл бөлмеуін атап көрсетті.
ЮНЕСКО ақпарат және ­байланыс саласы бойынша әлеуметтік білім бөлімі бағдарламасының өкілі ­Ирбгарда Касискайте-Буддеберг, Упсала университетінің (Швеция) профессоры Эва Ксато, Франкфурт университетінің (Германия) ғылым докторы Ирина ­Невская, Еуразия ұлттық университеті профессоры Сәуле Тәжібаева түркі тілінің таралуына қатысты баяндама оқып, ой-пікірлерімен бөлісті.
Форум жұмысы барысында жойылу қаупі бар түркі тілдерінің өкілдері өз ана тілінде ЮНЕСКО-ның мінберінде сөз сөйледі
Тілдері жойылу қаупінде тұрған алтай, тыва, xакас, саxа, сары ұйғыр, қашқай, қарайым, гагауыз секілді бауырлас xалықтардың өкілдері өз тілдерінде баяндама жасап, басты құндылықтарын сақтау, қорғау және дамыту жөнінде нақты ұсыныстарын айтты.
ЮНЕСКО-ның штаб-пәтерінде түркология саласының өзекті мәсе­лелерінің талқылануы бұл форумның мән-маңызының зор екенін көрсетеді
Әсіресе форум барысында іргелі ұйымның ресми тілдерімен қатар түркі тілдеріне де аударма жасалуы жүрекке жылылық ұялатты
Мұны тарихи оқиға деп бағалауға негіз бар
Саны аз түркі халықтарының үні ЮНЕСКО-да естілуі жойылу қаупі бар түркі тілдерінің қайта жандануына себеп болып, үміт отын жағатынына сенімдіміз
Париждің қақ төрінде өткен шара түркі әлемінің татулығы мен бірлігіне өз үлесін қосып, түркі елінің қадір-қасиеті мен ынтымағы арта берері сөзсіз.
Бағдагүл Балаубаева
