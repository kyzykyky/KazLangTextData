Газеттің басқа басылымдарға ұқсамайтын жақтары жетерлік
Қоғамдық мәселелерді әдетте басқа газет-журналдар шыққан мақалаларымен, материалдарымен көтеретін болса, ал «Ана тілі» ұжымы оларға іс жүзінде белсене кірісіп, оны аяғына жеткізуде зор жұмыстар атқарғанын жақсы білеміз
Мысалға «Ана тілі аруы» байқауындай іс-шара қай БАҚ-да бар? Әрине, жоқ
Қазір бұл байқау республикалық дәрежеге көтерілген
Сондай-ақ бұл байқауда талай талантты аруларымыздың өнерге деген тұсауы кесілді
Бұл байқау ана тілімізді қадірлеудің, салт-дәстүрлерімізді ұлықтаудың қайнар көзіне айналды
Мұны ел-жұрт жақсы біледі.
«Ана тілі» кезінде көтерген, іс жүзіне асырған екі үлкен ұлы іс-шараны газеттің өзі де, билік те ұмыт қалдырды
Осы екі іс-шараға қатысқан жігіттер мен қыздар асқан патриотизмнің, отаншылдықтың, тіптен ерліктің үлгісін көрсетті десем әсте қателесе қоймаспын
Сонымен олар қандай іс-шаралар? Біріншісі 2001 жылы Тәуелсіздігіміздің 10 жылдығына орай «Ана тілі» газеті «ХХІ Қазақстан ғасырдағы шекарасы» деген автошеру ұйымдастырды
Ол кезде шынын айту керек мемлекетіміздің әлеуметтік жағдайы өте нашар болатын
Қазіргі техникалар, көліктер енді-енді келіп жатқан
Бастаманы көтерген газетіміздің жанашыры,ғалым, қоғам қайраткері, Мұхаммед-Шәріп Кенжебай деген азамат
Қолдадық
Автошерудің бастығы Шәріп, мен орынбасары болдым
Ниет жақсы, бірақ оның жүзеге асуы қиын ғой
Мол қаржы керек
Адамдарды жасақтау қажет
Бәрінен де ауыр жолға шығу үшін жақсы автобус керек екені белгілі
Ол кездері жол өте нашар болатын
Қазақстанның шекарасының ұзындығы 17-18 мың шақырымдай
Оны аралап өтуге қанша уақыт керек? Жол азықпен кім қамтамасыз етеді? Ескі «Пазик» автобусын таңдадық
Үкімет қолдау көрсеткенмен қаржы жағынан көмектесе алмады
Біраз қоғамдық ұйымдар, мекемелер, шағын кәсіпкерлер там-тұмдам көмек берді
Сөйтіп, әртүрлі саладағы ғалымдармен, журналистермен, мамандармен жасақталған барлығы 21 адам — автошеру жолға шықты
Қала әкімшілігі, «Отан» партиясы, жұртшылық Республика алаңында бізді салтанатты түрде шығарып салды
Біздің пазигімізді көріп, олар күлді: «Сендер орта жолдан қайтасыңдар!» — деді
Мінеки, сол пазикпен бүкіл Қазақстанның шекарасын зор қиындықтармен, ауыртпалықтармен 1 ай 7 күнде 17 мыңнан аса шақырым жол жүріп, Алматыға оралдық
Әлі де жыртық-тесігі көп шекара жайында, оның бойындағы ауылдардың проблемаларын көтердік
Шекарашыларға концерт қойып, көңілдерін демдедік
Бірақ билік ерліктің, Отаншылдықтың  жоғары үлгісін көрсеткен сол автошерушілердің еңбегін ескерусіз қалдырды
Тіптен қаймана жұртқа бұйырған Тәуелсіздік медалы да оларға бұйырмады.
Екінші автошеру «Мәдени мұра – достық кепілі» деп аталды
Басты мақсат елімізді күрегейлей қоршап жатқан Қытай, Ресей, Қырғызстан, Өзбекстан және Моңғолиядағы қандастарымыздың жағдайларын барлау, көкейтесті мәселелерін көтеру
Екі көлікпен шықтық
Бізді «Отан» партиясы қаржымен демеді
Әрине, азын-аулақ қаржыны алу үшін екі айдай сарсылдық
Сонымен 1 ай 5 күнде 18 мыңдай шақырым жол жүріп автошерушілер өз миссиясын 90 пайызға орындап шықты
Жол өте ауыр болды
Өлім мен өмір ортасында қалған кезімізде болды
Автошерудің командирі Мұхамед-Шәріп Кенжебай, комиссары тағы да мен болдым
Көптеген проблемаларды көтердік
«Қазақстан» телеарнасы, «Қазақ радиосы» т.б
басылымның жігіттері бізбен бірге болды
Міне, бұл автошерушілердің де патриотизмі, Отаншылдығы, ерлігі тағы да ескерусіз қалды
Қазір екі автошеру жайында екі үлкен кітапқа жетерлік мағлұмат шаң басып жатыр.
Мінеки, газет көтерген және жүзеге асырған үш мәселені ғана сөз еттім
«Ана тілі» осынысымен, іскерлігімен қымбат
Осы туды алдағы уақытта да түсірмесе деген ой бар
Мерейтой құтты болсын, қаламдастар!
Ертай Айғалиұлы, «Қазақстан Zaman» газетінің бас редакторы, «Ана тілі» газетінде 1990-2005 жылдар аралығында еңбек еткен
Жауапты хатшы, редактордың орынбасары болып қызмет атқарған.
