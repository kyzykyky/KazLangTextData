Үртай САПАҚОВА, 
Жамбыл облыстық тілдерді дамыту басқармасының бастығы:
Жамбыл облысы республика бойынша алғашқылардың бірі болып мемлекеттік тілге толығымен көшу жұмыстарын аяқтауға жақындап келеді
Дегенмен, облыс көлемінде әлі де атқаруға тиісті жоспарларымыздың легі мол десек, соның бірі ана тілімізді насихаттауға қолайлы жағдай жасай отырып, өзге ұлт өкілдерінің мемлекеттік тілге деген ықыласын арттыру болып табылады.
Биыл «Қазақстан Республикасында Тілдерді дамыту мен қолданудың 2011-2020 жылдарға арналған мемлекеттік бағдарламасының» екінші кезеңін жүзеге асыруға облыстық бюджеттен 116 млн
326 мың теңге көлемінде қаражат бөлінді, бұл өткен жылмен салыстырғанда едәуір жоғары
Аталған бағдарламаның жоспарына сәйкес тіл оқыту орталықтарын аккредитациядан өткізу жұмыстары басталды
Елбасының биылғы Жолдауында айтылған 57 тіл оқыту орталықтарының тек бесеуіне ғана сенім білдіріліп, аккредитацияға жіберіліп отыр
Осы бестікке енген Шығыс Қазақстан, Солтүстік Қазақстан, Ақмола және Қарағанды облыстарының қатарында оңтүстік өңірден Жамбыл облысы лайық деп танылды
Бұл өңірдегі тіл орталықтарының жұмысына берілген лайықты баға деп білеміз.
Ерекше атап өтерлік жайт, мемле­кеттік тілді оқыту орталығы және оған қарасты аудандық бөлімшелердің мате­риалдық-техникалық базасы бүгінде заман талаптарына сай нығайтылып, он­дағы оқу бөлмелері интерактивтік тақ­тамен, лингофондық кабинеттермен жаб­дықталды
Тіл орталықтарына жасалып жатқан осындай қамқорлықтың арқасында қазақ тілін үйренуге ниет білдірген азаматтардың қатары жыл санап көбейіп келеді
Салыстырмалы түрде айтатын болсақ, 2007 жылы тіл орталығы алғаш ашылған кезде 31 тыңдаушы оқыса, бүгінде оның саны 2257-ге дейін жетті
Статистикадан көріп отырғанымыздай, қазақ тілін үйренуге ден қойып жүрген азаматтардың қатары көбейе түсуде.
Бүгінде облыстық Тілдерді дамыту басқармасының үйлестіруімен облыс көлемінде мемлекеттік тілдің тұғырын биіктете түсу мақсатында көптеген маңызды істер тындырылуда
Атап айтқанда, мемлекеттік және әртүрлі меншік нысанындағы мекемелер мен кәсіпорындардағы іс қағаздардың қазақ тілінде ресімделуіне тексерістер жүргізіліп, талдаулар жасалды
Облыстағы тілдік ахуалды жақсартуға септігін тигізетін бірқатар іс-шаралар өткізілді
Мәселен, басқарма «Нұр Отан» партиясының облыстық филиалымен бірлесе отырып Қазақстан халқы ассамблеясының облыстық хатшылығы мен этномәдени бірлестіктерді, жоғары және арнайы орта оқу орындары мен білім беру мекемелерінің қатысуымен «Тіл» фестивалін, ғылыми-практикалық конференциялар, дөңгелек үстел мен семинарлар ұйымдастырды
Мемлекеттік тілді білу деңгейін анықтау мақсатында «Қазтест» сынағы, сондай-ақ тіл тақырыбына арналған және көрнекі ақпараттағы тіл тазалығын зерделеуге бағытталған 43 іс-шара мен 16 тексеру жұмыстары орындалды.
«Тілге деген көзқарас, шындап келгенде, елге деген көзқарас» деп Елбасымыз айтқандай, қазақ тіліне деген қамқорлық елдің барша азаматтары қадірлеуге тиісті құндылық
Сондықтан қоғам мүшелерінің мемлекеттік тіл алдындағы жауапкершілігі өте жоғары болуы тиіс
Алайда бұл мәселеде әлі де немқұрайлылық жоқ емес
Мәселен, әкімдік деңгейіндегі мәжілістер мен мәслихатта сессиялар қазақ тілінде өтіп жатқанымен, ішкі өндірістік жиналыс­тарда «ресми тілдің» жанымызға жақын жүргені де жасырын емес
Жамбыл облысы республика көлемінде мемлекеттік тілде құжат айналымын жүргізу бойынша 98,6 пайыз көрсеткішімен алғашқы үштіктің қатарында келеді
Дегенмен, біздің облыс үшін бұл жоғары көрсеткіш деуге келмейді
Өйткені облыстың құжат айналымындағы мемлекеттік тілдің үлесі әлі де болса 100 пайыздық межеге жетпей отыр.
Жасыратын несі бар, мұндай көрсеткішке жетуімізге облысымыздағы Жер қатынастары, Дене шынықтыру және спорт, Еңбек инспекциясы мен Дін істері басқармаларындағы тілдік арасалмақ кедергі жасауда
Сонымен қатар «Тіл туралы» Заң талаптарын жүзеге асыру, мемлекеттік тілдің қолдану аясын кеңейту бағытындағы жұмыстарға немқұрайлылық танытып отырғандардың қатарында Қордай және Шу аудандары да бар.
Ал аумақтық мекемелердің ішінде Техникалық реттеу және метрология комитетінің облыстық департаменті мен Жамбыл облысы бойынша монополияға қарсы инспекциясы, геология және жер қойнауын пайдалану инспекциясы мен Жамбыл облысы бойынша бақылау және әлеуметтік қорғау департаменті сияқты мекемелерде мемлекеттік тілдің үлесі тіпті 90 пайызға да жетпейді
Бұл жөнінде мекемелердің бірінші басшыларымен тікелей сөйлесіп, олардың өздеріндегі құжат айналымын толық мемлекеттік тілде жүргізетініне уәделерін алып, қазақ тілін білмейтіндерді тіл үйрету курстарына жіберу туралы ұйғарылды.
Басқарма тарапынан бекітілген жұмыс жоспарымызға сәйкес, Тараз қаласындағы 16 мемлекеттік және ком­муналдық мекемелерге тексеру жұмыс­тары жүргізіліп, орын алған кемшіліктерді жою мақсатында әдістемелік көмектер көрсетілді
Құжат айналымындағы мемлекеттік тілдің үлесі кемшін «Жамбыл-Жылу» мемлекеттік коммуналдық кәсіпорны мен Жамбыл аймақтық геология және жер қойнауын пайдалану инспекциясының филиалында облыстық ономастика комиссиясының мүшелері: облыстық мәслихат депутаты Асаубай Майлыбаев пен Қазақстанның құрметті журналисі Мақұлбек Рысдәулет, ономастика саласының білікті маманы, ғалым Зиба Құламановалар бастаған тіл жанашырлары мен БАҚ өкілдерінің қатысуымен «Басқарма күні» өткізілді
Бұл шаралар ана тіліміздің қолданыс аясын арттыруға бағытталып отыр.
Бүгінде облыс халқының 73 пайызға жуығы қазақ азаматтары болса, қалғаны өзге этнос өкілдері
Бір қуантарлығы, өзге этнос өкілдерінің 54 пайызы мемлекеттік тілді жетік біледі
Ал ересек тұрғындардың 94 пайызы қазақ тілінде еркін сөйлейді
Осыған қарап, мемлекеттік тілді білуге, меңгеруге өзге этнос өкілдерінің ынта-ықыласы артып келе жатқанын айтуымызға болады.
Қазақ тіліндегі білім ошақтарының санына келетін болсақ, бүгінде облыс бойынша 311 қазақ, 126 аралас, 1 өзбек, орыс тілінде білім беретін 15 орта мектеп бар
Оның ішінде 5488 өзге ұлттың баласы қазақ сыныптарында білім алуда
Ал өңірдегі 298 қазақ, 10 орыс, 66 аралас тілді 197 балабақша мен 177 шағын орталықта 3475 өзге ұлттың балалары қазақ топтарында тәрбиеленуде.
Облысымызда мемлекеттік тілді үйренуге, насихаттауға ерекше ынта білдірген азаматтар түрлі марапаттарға ие болып келеді
Мәселен, 2013 жылы М.Қашқари атындағы ұйғыр этномәдени бірлестігінің жетекшісі М.Турдыева қазақ тілінің өркендеуіне сүбелі үлес қосқаны үшін «Тіл жанашыры» деген құрмет белгісімен марапатталды
Қазақстан халқы тілдері күні қарсаңында соңғы екі жылда 103 түрік ұлтының баласын қазақ сыныбында оқуына ықпал еткен Бұрыл ауылдық округіндегі түрік мәдени орталығының басшысы Уммат Башатов пен тіл байқауларының облыстық, республикалық жеңімпазы, қазақ тілін жетік меңгерген, түрлі тіл шараларын ұйымдастырып, жастарға қозғаушы болып жүрген Светлана Бойко облыс әкімінің «Құрмет грамотасымен», қазақ сыныптарында химия пәнінен сабақ беретін, тіл олимпиадаларының жеңімпазы, дүнген қызы Нұрзада Дәуітова облыстық Мәслихаттың мақтау қағазымен марапатталды
Ал қазақ тілі мен әдебиет пәнінің мұғалімдері қордайлық дүнген жігіті Суларов Мұхамедке дүнген балаларымен қатар, ересек тұрғындарға да мемлекеттік тілді үйретуіне мүмкіндік жасалып, арнайы топ ашылды
Мойынқұмдық Лариса Загрековаға басқарманың тікелей ықпал етуімен қазақ тілін үйретуге қосымша сағаттар берілді
Мұндай маңызды деректерді әлі де көптеп келтіруге болады.
Сөзімізді қорыта келе айтарымыз, Жамбыл облысындағы мемлекеттік тілдің ахуалы, шешілмей жатқан өзекті мәселелері облыстық Тілдерді дамыту басқармасының үнемі назарында болып келеді
Атқарылып жатқан шаруалардың барлығын тізіп жату басты мақсатымыз емес
Алайда жұмыстың қалай орындалып, қандай нәтижелер беріп жатқанымен бөлісіп отырсақ, мұның да пайдасы аз болмаса керек
Тіл мәселесіне салғырттау қарап отырған кейбір мекемелердің жұмысын ширатып, кемшіліктерді түзетуге күш салу, ана тіліміздің мәртебесін биіктету бағытындағы өзге де шараларды атқара беруге алдағы уақытта үлкен көңіл бөлсек дейміз.
