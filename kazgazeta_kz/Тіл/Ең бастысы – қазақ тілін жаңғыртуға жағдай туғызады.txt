Елбасы Нұрсұлтан Әбішұлы Назарбаев Қазақстанның мемлекет ретіндегі бәсекеге қабілеттілігін арттыру және осы мемлекетке атау берген қазақ халқының рухани әлеуетін күшейту үшін қашанда жаңғыруға бастайтын идеяларды ортаға салып, олардың орындалуына мән беріп тұрады. 
Президенттің «Болашаққа бағдар: рухани жаңғыру» атты мақаласы қазіргі кезеңдегі қазақ елінің бүгінін сараптап, ертеңгі бағытын айқындаған бағдарламалық еңбек
Біз осынау маңызды еңбектегі ұлттық сана, ұлттық бірегейлікті сақтау, интеллектуалды қоғам қалыптастыру сияқты мәселелердің аса өзекті екендігін сезіне отырып, олардың ішінде бір ғана мәселеге – латын әліпбиіне көшу мәселесіне тоқталмақпыз.
Латынға көшу – қазақтың тілінің болашағы, сондықтан кейбір қиын­шылықтардан қорқудың, алаңдаушы­лық­тың қажеті жоқ
Қазақ халқы да осы уақытқа дейін талай тарихи кезеңдерден өтсе де, өзінің тілін жоғалтпай, тарих толқынында тура жолдан адаспай, бір­неше әліпби ауыстырса да жазба ­мә­дени мұрасын өзімен бірге алып келеді.
«Латын әліпбиіне көшудің ең басты қажеттілігі неде?» деген сұрақ әркімнің көкейінде жүргені анық
­Елбасы Н.Ә.Назарбаевтың Жолдауда сөйлеген сөзінде: «…ең бастысы — қазақ тілін жаңғыртуға жағдай туғызады» деп айтылған.
Шынында да, әліпби ауыстырудың саясатқа да, басқаға да қатысы жоқ, ең басты қажеттілігін тілдің өзі талап етіп отыр
Тілдің ішкі-сыртқы жағдайы қазіргі жазудың айтылымға кері әсер етіп, өзге тілден кірген сөздердің салмағы арта түсіп, кірме дыбыстардың төл сөздеріміздің фонетика-грамматикалық талаптарын бұза бастауы, бір тілдің жазу заңдылығы екі тілдің жазу заңдылығына бағынуы әліпби өзгерту мәселесін алға тартты.
Келер ұрпаққа қазақ тілінің қаді­рін жоғалтпай, таза жеткізу бүгінгі ұр­пақтың, әсіресе тіл саласында жүрген біз­дің, басты міндетіміз деп білемін.
Тілімізде өзге тіл сөздері көп болғаны бір басқа, ата-баба дәстүрімен жеткен табиғи дыбыстау әуеніміз де өзгере бастаған екен
Біз өзге тілдегі сөздердің барлығын түсіне бермесек те, олардың дыбыстау әуеніне қарай француз сөзі ме, неміс, қытай, жапон сөзі ме ажырата аламыз
Ал бұрынғы қазақ сөйлегендегі әуені қандай еді?! Оны өзіміз қазақ болған соң білмеуіміз мүмкін, бұрынғы жазбаларды қарасақ: «Қазақтар сөйлегенде ән салып тұрғандай» деп жазып кеткен екен
Мұның бір себебі, мысалы, тілімізде сөз қос дауыссыздың басталмауы, бір дауыс­ты – бір дауыссызды соңына ертіп немесе бір дауыссыз бір дауыс­тыны ертіп, өзара үндесіп айтылуы, дауыстылардың сөзге ән беруі болса керек.
Латын әліпбиіне көшудің, әлбетте, кейбір қиындықтары болады
Дегенмен, қиындықсыз өтетін реформа да болмайды
Мәселенің маңыздылығы ондай қиындықтарды еңсеруді қажетсінеді
Еліміз үшін де, ұлтымыз үшін де тиімді боларлық мәселенің шешілуіне байланысты қоғамда әртүрлі пікірлер қалыптасуда десек, сол ойлардың көпшілігі жаңа әліпби таңдауды қолдайды.
Алтын Ержанова, 
Қарабалық ауданы әкімдігінің тілдерді оқыту орталығының 
директоры
Қостанай облысы
