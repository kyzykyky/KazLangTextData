Қазақ тілінің тұғырын нығайтуда құзіретті органдар, қоғамдық ұйымдар біршама әрекет жасап жатқандарымен нәтиже көңіл көншітпейді
 Менің ойымша, егер өзіміздің қолымыздан келетін төмендегідей істерді атқарсақ, біраз нәрсеге қол жеткізер едік деп ойлаймын.
Біріншіден, мемлекеттік қызметшілердің мем­лекеттік тілде – қазақ тілінде сөйлеуін, осы тілде қарым-қатынас жасауын талап еткен жөн
Мем­лекеттік қызметші деген аты болғаннан кейін олар бұл маңызды істе үлгі көрсетуге міндетті.
Екінші, ұлттық болмысымызды басқаларға үлгі ету, яғни көшеде, үйде, қайда болмасын өз-өзімізбен қазақша сөйлесу
Үлкендер немерелеріне ертегі айтып, балалар өздеріне арналған қазақ тіліндегі бағдарламаларды көріп отырса қандай жақсы.
Үшінші, қазіргі кезде жұмысымыздың көпшілігі компьютерді пайдалану арқылы атқарылатындықтан қазақ тіліндегі компьютерлік бағдарламалар кө­бейтілсе дейміз
Болашақ мамандарды (қай бағыты болса да) даярлау барысында олардың мемлекеттік тілді қаншалықты меңгергендігі назарда болғаны дұрыс.
Төртінші, жасыратын несі бар республика көлемінде шығатын ғылыми-техникалық журналдар беттеріндегі мақалалардың 80-90 пайызы орыс тілінде жазылады
Қазақша ақпарат құралдарын көбейтуге қолдау керек
Мәселен, біздің Қарағанды қаласында «Орталық Қазақстан», «Арқа ақшамынан» басқа қазақша жөнді басылымдар кездестіре алмайсыз
Олардың таралымын көбейтіп, ауылдағы әр үйге жеткізетіндей жағдай жасаса, ол басылымдар әр үйдің рухани байлық көзіне айналып, тілге де шырай бітер еді.
Бесінші, мемлекеттік тілге көштік деген мекемелердің өзінде ресми жиындардың, оты­рыс­тардың дені қазақша бір-екі ауыз сөзбен ашылады да, әрі қарай орыс тілінде жалғасады
Осыған көзіміз үйреніп барады
Бұл дұрыс емес, әрине
Сол себепті қазақша түсінбейтіндерді электронды аударма құралдарымен қамтамасыз ету қажет.
Бәрімізге белгілі орыс тілді мектептегі қазақ тілі пәнінен сабақ беретін мұғалім сабағының 20 пайызын қазақша, қалғанын орысша түсіндіреді
Педагогикалық кеңесте орысша сөйлейді, орысша есеп береді
Қынжыларлық жайт
Сондықтан мектепте қазақ тілінің үлесі қандай, бұл пән қалай өтіп жүр, осыған көңіл бөлінуі тиіс.
Алтыншы, көшеде кездестіріп қалатынымыздай қазақ жастарының, студенттердің басым бөлігі орысша сөйлеп бара жатады
Мұны өздерінше жетістік деп есептейді
Өз тілін төмендетіп, басқа тілді жоғарылатып жүргендерін сезбейді
Сол себепті мемлекеттік тілді жаппай үйренудің тетігін күнкөріс қажеттілігімен байланыстыру күн тәртібінде тұр
Орыс тілді студенттердің шәкіртақысына мемлекеттік тілді меңгеруіне қарай үстеме қосылса нұр үстіне нұр.
Жетінші, халыққа қызмет көрсету орындарында, әсіресе тамақтану орындарында, дүкендерде, автобус­тарда қызмет көрсетушілердің қазақ тілінде сөйлеуін қадағалаған жөн
Өзінің өнімін өткізіп, қызметін ұсынғысы келетіндер тұрғындармен қазақ тілінде қарым-қатынас жасаулары тиіс.
Менің бұл айтқаным ұсыныстар ғана
Бұл ескеріле ме, ескерілмей ме – көпшіліктің өзіне байланысты
Менікі ана тіліміздің айбынын асыруда немқұрайлылық танытпасақ деу.
Ошақбай СУХАНБЕРЛИН
Қарағанды
