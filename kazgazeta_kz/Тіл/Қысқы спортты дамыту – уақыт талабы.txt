«Ана тілі» газетінің №2 (1312) 14-20 қаңтар аралығында журналист Нұрлан Құмардың «Қысқы спортта қазақ баласы неге аз?» деген тақырыпта мақаласы жарық көрген болатын
Автор мақаласында қысқы спортта не себептен қазақ жастары аз екені жайлы бірнеше себеп пен талдауды келтірген.
Менің ойымша, барлық жетістіктер – жіті тәрбиеге, мақсатын айқындаған пенденің ынта-жігеріне, оның білікті дәрежедегі үздік үлгілерге сай қалыптасуына тікелей байланысты болып келеді
Жер бетіндегі ұлттардың негізгі болмыс-бітім табиғатында, тума қаблеттіліктерінде айтарлықтай айырмашылық жоқ, тек ол өзгешелік олардың сырт түсі мен пішінінде ғана байқалады
Әйткенмен, әрқилы себептерге байланысты, еліміздің туматүлектері қысқы спорттан кенже қалып келеді
Осы жағдайларды ой елегіне, сана таразасына салып сараптап көрелік.
Елімізде бұдан 5 жыл бұрын қысқы Азиада ойындары өткені белгілі
Бұл байрақты жарыста ел намысын қорғаған және жүлде алған спортшылардың басым көпшілігі өзге ұлт өкілдері болды
Спорт әлемінде ел туматүлектері жетістігінің деңгейі неге төмен? Оның терең себептері қандай қатпарлардың астында жатыр? Статистика мәліметтеріне сүйенсек, Қазақстан халықтарының 65 пайызын төлұлттың өкілдері құрайды екен
Соған сай, олардың спорттағы үлесі де аталған пайыздық мөлшерден көрінуі керек емес пе?! Өкінішке орай, олай болмай тұр.
Бұл орайда ертеден қазақи психологиялық болмысымызды қалыптастырған түсініктердің қандай заңдылықтар мен себептерден арқау алғандығына тоқталайық
Осынау табиғи қатуыл жалпақ кең далада өмір кешу үшін атқа, түйеге мініп мал бағу бірінші кәсіп болып саналды
Қазақ мал шаруашылығына көп мән берді
Мал көзді қажет етті
Сондықтан малдан көз жазып, ойын қуып кететін балаларға мынадай мақал айтылатын болған: «Асық ойнаған азар, доп қуған тозар, бәрінен де қой бағып, құйрық-май жеген озар»
Қазақи психологияны қалаптастыратын бағдарлы түсінік айқын сияқты
Бірақ заман күрт өзгерді, ал санамыз сол өткен ғасырлардағы түсінікпен әлемдік дүниетанымның, оның ішінде қысқы спорт көшінің соңында келеді
Қазақтың басым көпшілігі осы мақалдағы ой-мақсатты психология шырмауынан әлі шыға алмай жүр.
Қазірде елімізде ән, музыка, әрқилы аспаптарды жетік меңгеру, ұлттық өнердің шырқау биікке көтерілгенін әлем мойындап отыр
Оған аса нәтижелі еңбек еткен білімдар жұлдызды музыканттарымыз Жания Аубакирова, Айман Мұсақожаева, Марат Бисенғалиев, Алан Бөрібаевтар және т.б
Спортқа да осындай жігерлі, білімді де білікті жетекшілер қажет
Дау жоқ, теледидардан спорт сайыстары жиі көрсетіледі
Бірақ бізде спортты ұтымды сипатта насихаттау өте төмен дәрежеде
Әр деңгейдегі әншілеріміз теледидардың бетін бермейді, жүлделер алып, марапатталып жатады
Ол дұрыс та шығар
Бірақ ән шырқайтын әншілеріміз көп, ал коньки, шаңғымен жүйткитіндер жоқ
Сондықтан, ән мен музыканы, сықақ пен ойын-сауық бағдарламалары көтерілген дәрежеде спортты, оның ішінде қысқы спорт түрлерін де жіті насихаттау – орынды болар еді.
Қысқы спорт түрлерін жүйелі дамыту үшін ауылдарда өз ісін жанындай жақсы көретін білікті бапкерлер қатарын көбейтуді қолға алу керек
Шебер дайындалған, келешегі мол жасөспірімдерді қаладағы спорт мектептеріне ұсынып, олардың талпыныстарын қауым болып қолдап, қадағалап отыру дұрыс іс болар еді
Бүкіл республика бойынша дарынды түлектерді іріктеу жұмыстары ұдайы жүргізіліп отырса жақсы нәтиже берері сөзсіз
Оған немқұрайдылықтан арылып, бәріміз де атсалысуымыз қажет
Сонда дарынды туматүлектеріміздің қысқы спортта да келешегі мол болары ақиқат.
Нақыпбек СӘДУАҚАСОВ,
заңгер
Астана
