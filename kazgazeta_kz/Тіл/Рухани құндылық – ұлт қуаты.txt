

Ұлттың, елдің дамуында ұлттық құндылықтардың алар орны ерекше
Оларсыз маңдайы жарқыраған, төрт аяғын тең басқан өркениетті ел болу да қиын
Құндылықтар дегенде атадан балаға мирас болып келе жатқан, ана сүтімен бойға дарыған ана тілімізді алдымен ауызға алар едік
Тіліміздің көсегесі көгеріп, тұғыры мықты болу мақсатында жұрт ұлт басылымына балаған «Ана тілі» газеті де жемісті қызмет етіп келеді
Қалай десек те,  құндылықтарымызды көздің қарашығындай сақтап, ұлт мәдениетін жетілдіре беру – уақыт талабы.Өткен аптада Парламент Мәжілі­сіндегі Үкімет сағатында Қазақстандағы мәдениет саласының осы жылғы дамуы жайлы ҚР Мәдениет министрі Мұхтар Құл-Мұхаммед жан-жақты баяндап, есеп берді
Соңғы кезде атқарылған жұмыстар мен болашаққа негізделген міндеттерді санамалап өтті.
Рас, елімізде мәдениет саласының анау айтарлықтай жетістікке жетіп жатқаны белгілі
Cөз басын Мұхтар Абрарұлы, ең алдымен, Үкімет сағатын ұйымдастырып отырған Парламент Мәжілісіне зор алғыс айтумен бастады
 Неге десеңіз, ұлт мәдениетінің бүгінгі жай-күйіне Мемлекет басшысының, Үкімет пен Парламент депутаттарының ерекше ықыласының арқасында бұл сала 2010 жылды аса нәтижелі аяқтаған.
Министр бірінші кезекте Елбасының тапсырмасымен қабылданып, жеті жыл бойына жүзеге асырылып келе жатқан «Мәдени мұра» стратегиялық жобасына тоқталды
Аталмыш жоба жеті жыл бойы табысты жүзеге асып келеді
2004 жылы Мемлекет басшысының бастамасымен қабылданған бағдарлама тарихи-мәдени мұраны енгізуге қатысты орасан зор жұмыстарды атқаруға мүмкіндік берді
Жоба іске асырылған жылдар ішінде 40 археологиялық және 26 ғылыми-қолданбалы зерттеулер жүргізілді
Олардың барлығы ғылымға мыңнан артық артефактілер берді
Қытай, Түркия, Моңғолия, Ресей, Жапония, Египет, АҚШ және Батыс Еуропа елдеріне жасалған ғылыми-іздестіру экспедицияларының нәтижесінде 5 мыңнан астам тарих, этнография мен өнерге қатысты аса құнды мұрағат құжаттары қайтарылыпты
Сонымен қатар «Қазқайтажаңғыру» РМК күшімен тарих пен мәдениеттегі аса маңызды 73 ескерткіш қайта қалпына келтірілген
Бұл нысандардың басым бөлігі ұлттық брендке айналып үлгеріпті.
Өткен жылы реставрация­лық жұмыстар­дың нәтижесінде шетел­дегі 2 нысанға, республи­камыз­дың 12 облысында ор­наласқан 19 ескерткішке, Да­маскідегі Әз-Захир Бейбарыс Сұлтан кесенесіне қайта қалпына келтіру жұмыстары жүргізіліпті
Қазіргі таңда Дамаскідегі әл-Фараби кесенесі мен тарихи-мәдени орталығының құрылысын салу жұмыстарының 65 пайызы орындалып, Құдай қаласа, жыл аяғына дейін құ­рылыс жұ­мы­сын толығымен аяқ­тау жоспарда тұр
Бұдан бөлек, ҚР Прези­дентінің тапсырмасына сәйкес, ағымдағы жылдың көктемінде Таш­кент қаласындағы Абай Құнан­байұлының ескерткіші құ­ры­лысының жұмыстары аяқ­талып­ты
Орынбор қаласында Ахмет Байтұрсынұлы тұрған үйге және I, II жалпықазақ съезі өт­кен ғи­маратқа салтанатты түрде ескерткіш-тақталар орнатылыпты
Сондай-ақ елімізде алты ескерт­кіш қайта қалпына келтірілген
Бұл ескерткіштердің арасында Бөкей Ордасындағы Хан ордасы секілді аса маңызды нысандар да бар.
Қазақтың дәстүрлі музыкасы мен мәдениетінің үлгілерін жүйе­леу және оларды халық пен бола­шақ игілігіне айналдыруға қатыс­ты ауқымды жұмыс жүргізіліп жа­тыр
Ұлттық мәдениет үшін маңы­зы зор болып табылатын және қоғамда кеңінен пікір тудыр­ған, тарихымызда тұңғыш рет жүзеге асқан бірегей жобалар «Қазақтың дәстүрлі мың күйі» мен «Қазақтың дәстүрлі мың әні» болды
Келешекте осы форматта батырлар жыры мен ұлт қаһармандары туралы жинақ шығару да жоспарда
«Қазір осы бағыттағы 47 батырлар жыры жинақталып, жүйеленуде
Келесі жылы осыны 50-ге толтырып шығаратын боламыз» деді М.Құл-Мұхаммед
 Сонымен қатар министр «Қазақфильм» «Мәдени мұраны» іске асыру жылдарында қалпына келтірілген тарих және мәдениет ескерткіштері туралы 10 фильм түсіргенін атады
Бұдан бөлек, «Ұлттық мұра» деректі фильмдер топтамасы бойынша 20 фильм шығарылыпты
Ал биыл «Қазақфильм» 20 көркем фильм түсіруді аяқтамақшы
Аталған 20 фильмнен бөлек, тағы 10 туынды өндірісте жатса, бұдан басқа 10 фильмді түсіру биыл қолға алынады
Министрдің айтуынша,  еліміздің киностудия тарихында алғаш рет жүргізілген жаңғыртудың нәтижесінде постөндірістің барлық технологиялық топтамасы қалыптастырылған
Соның нәтижесінде қазіргі таңда постпродакшн бойынша барлық қызметтер тікелей «Қазақфильмнің» өзінде жүзеге асады екен
 Театр өнерін дамыту, отандық мәдениетті шетелдерде таныту бағытында атқарылып жатқан жұмыстар барысына да тоқталған Мұхтар Абрарұлы егер ел тәуелсіздігіне дейін әлемдік опера классикасы, негізінен, орыс тілінде орындалса, қазір олар түпнұсқа тілінде қойылып жүргенін атады
Сөз орайында министр соңғы уақытта депутаттардың арасында опера мен балет өнерін бағалаушылардың қатары өсе түскенін алға тартып, отандық опера мен балетті қолдап жатқандары үшін алғысын жеткізді.
Мәдениет министрінің баяндамасындағы енді бір өзекті мәселе – еліміздегі тіл саясатына қатысты болды
«Тіл саясаты саласындағы 2010 жылдың басты қорытындысы 2001-2010 жылдарға арналған тілдерді дамыту мен қолданудың мемлекеттік бағдарламасын іске асыруды аяқтау мен келесі онжылдыққа жаңа бағдарлама әзірлеу болды
Алғашқы ұзақ мерзімді тілдік бағдарлама сол уақыттағы қалыптасқан тарихи шындық аясында әзірленіп, жүзеге асқан болатын
Оның тиімділігі жөнінде әртүрлі пікір, дау-дамайлар бар
Алайда соның өзінде бағдарлама нәтижесі мемлекеттік тілді оқыту инфрақұрылымын айтарлықтай арттырды
Мәселен, осыдан 5 жыл бұрын оқыту орталықтарының саны 8 болса, қазір жүзден астам орталықтар жұмыс істейді
Олардың жартысынан астамы мемлекеттік» деді Мәдениет министрі
Сонымен қатар аталған бағдарлама жүзеге асқалы қазақ тіліндегі балабақшалар саны он жыл ішінде 68 пайызға, ал қазақ мектептерінің саны 173 бірлікке өскен
Бүгінде еліміздегі 7,5 мың мектептің 3 мың 821-інде таза қазақ тілінде білім беріледі
Ал еліміз тәуелсіздік алған кезде қазақ мектептерінде оқитын балалар саны 32 пайызды құраса, қазір ол көрсеткіш екі есеге артып, 1,5 млн.-нан астам бала қазақ мектептерінде білім алады
Сонымен қатар министрліктің пәрменімен мемлекеттік тілді оқытуды әдістемелік қамтамасыз етудің жүйесі жасалды
Қазақ тілін оқыту үрдісіне жаңа технологиялар белсенді енгізілуде: арнайы тілдік порталда жиырмадан астам интернет-сервистер орналастырылған, жаңа электронды анықтамалықтар мен сөздіктер әзірлену үстінде.
Ал Тілдерді дамыту мен қолданудың 2011-2020 жылдарға арналған жаңа мемлекеттік бағ­дарламасының қазіргі таңда  сараптамадан өтіп, Елбасына қол қоюға берілгенін мәлімдеген Мұхтар Абрарұлы таяу аралықта оған қол қойылады деген сенімін жеткізді
Басқа-басқа, дәл осы жаңа бағ­дар­ламаға келгенде депутаттық сауал да көбейе түсті
Мәселен, ҚР Парламентінің Мәжіліс депутаты Розақұл Халмұрадов министрге еліміздің мәдениет саласының дамуы туралы жан-жақты ақпарат бергені үшін алғысын айта келе, тілдерді  дамыту мен қолға алудың 2011-2020 жылдарға арналған мемлекеттік бағдарламасының басты мақсатын қазақ тілінің мемлекеттік тіл мәртебесіне толық ие болуына, мемлекеттік тілді Қазақстандағы этносаралық тіл болу дәрежесіне қол жеткізу деп белгілегеніміз дұрыс болады деген ойын білдірді
Сонымен қоса ол қазақ тілінің қолданысында бар барлық терминдер қамтылған терминологиялық сөздіктің қазіргі жағдайы төңірегінде сауал қойды
Бірінші сауалға жауап берген министр бағдарламаның депутаттық корпустың қатысуымен жан-жақты талқыланып жасалғанын, бұл бағдарламаны Қазақстанның басым көпшілігі қолдайтын бағдарлама екенін атап өтті
Ал екінші сауалға қатысты өз пікірін айтқан министр, жалпы алғанда, өзінің терминдерді келсін-келмесін қазақшалай беруге қарсы екенін, яғни  аударма мәселесіне терең мән беру қажеттігін жеткізді
 Сондай-ақ Мәдениет министрлігінің қолға алуымен 2013 жылға дейін қазақ терминдерінің 30 томдығын шығару көзделіп отырғанын айтты.
Бұдан бөлек, осы жаңа бағдарламадағы «2017 жылға қарай мемлекеттік тілді еркін меңгерген қазақстандықтар саны 80%-ға жетуге тиіс» деген міндетке өз ойын айтқан министр «Қазақстан халқының қазақ тілін ауызекі тілде білу деңгейінің 2017 жылға қарай 80 пайызға көтерілетініне менің еш күмәнім жоқ
Қазақтардың өздері 65 па­йыз болса, аржағында қалған он бес пайызды басқа ұлттардан-ақ толтырмаймыз ба?!» деп жауап қатты
Ал ҚР Парламенті Мәжілісінің депутаты Айгүл Соловьеваның кириллицадан латын қарпіне кө­шуге қатысты сұраған сауалына Мәдениет министрі бұл мәселенің саяси реңі барлығына назар аударды.
Сөз соңында министр Тәуел­сіздіктің 20 жылдық мерейто­йына байланысты Мемлекет басшысының Жарлығымен тарихи межені атап өтудің тұжы­рымдамасы мен жоспары, сондай-ақ мерейтойлық медаль туралы Жарлығы әзірленіп, бекітілгенін мәлімдеді.
Бейбітгүл Исаева
