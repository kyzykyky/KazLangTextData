Мектепте оқитын окушының бәрі де бірдей емес, тіпті олай болуы мүмкін де емес
Бір оқушы сабақта ынталы, қабілетті болса, енді бірі жалқау, сабақ үлгерімі нашар бо­лады
Ал енді осыларды салыстыру арқылы мына оқушы – жақсы, мынау оқушы – нашар деп балаларды кемсітуге болмайды.
«Адам болуы – қиын» деген баланың кейін «азамат болып, елге адал қызмет етіп жүргендерін де көріп жүрміз
Данышпан Абай атамыз: «Егер мен закон қуаты қолымда болса, мына баланың келешегі жоқ деген адамның тілін кесер едім» дейді
Атақты ғалым Исаак Ньютон мектепте физика пәнінен ылғи да нашар баға алған, кейін ол атақты «Ньютон» заңын ашып, ғылымға көп үлесін қосқан
Кезінде Эльберт Эйнштейнді де «оқуға құлшынысы шамалы, тәртіпсіз оқушы» деп санаған
Кейін ол да белгілі ғалым, ғылымда көп жаңалықтар ашқан
Мұндай мысалдар өмірде өте көп
Алысқа бармай-ақ, мен өз тәжірибемнен бір оқиғаны айтсам да болар
Тәуірбай есімді бір оқушы, есімі тәуір болғанымен, мектепте нашар оқыды әрі тәртібі де өте нашар болды
Талай рет оны мектептен шығарып жіберуге де тура келген еді
Алайда «әупірім деп орта мектепті бітіруіне көмектестік
Кейін сол оқушының милиция капитаны дәрежесіне тәртіп сақшысы болып қызмет етіп жүргенін өз көзіммен көрдім
Міне, тәртіпсіз нашар оқушының «тәртіп сақшысы» болып, жұртты тәртіпке шақырғанының дәлелі.
Сондықтан да менің мектепке жаңа келген жас мұғалімдерге, әсіресе бастауыш сыныптың мұғалімдеріне айтарым: баланың бір пәнге қабілеті болмаса, басқа бір пәнге ықыласы болады, тәртібі нашар болса да, сабақты жақсы оқитындары, ал керісінше тәртіпті болғанымен сабаққа ынтасы болмайтындары да бар
Мұғалім оқушының қай пәнге ыкыласы бар, қандай жақсы-жаман мінездері бар, мұны сол оқушының ата-анасымен бірлесіп, ақылдасып шешіп отырғанда ғана жақсы жетістіктерге жетуге болатынын ұққаны жөн
Мектепке енді ғана келген бастауыш сыныптың оқушысына мұғалімнің айтқанын тыңдау, сабақ оқу ауыр болып көрінеді, яғни бала көпке дейін мектептің тәртібіне үйрене алмайды
Сондықтан да мұндай сәттерде «ана бала жақсы, мына бала жаман» деп оқушыны кемсітпей, ондай оқушымен ерекше қарым-қатынас жасап, жеке жұмыстар жүргізіп, өзіне жақын тарту керек.
Баланы үлгерімі жақсы оқушымен бірге отырғызып, мектептің тәртібін үйренісуіне жағдай жасаған дұрыс
Солай еткенде ғана баланың білімге қызығушылығы арта түсетіндігін әрбір ұстаз әрдайым есінде ұстағаны жөн.
Айбол БИТУҒАНОВ
