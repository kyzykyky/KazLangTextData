Біздің журналистік тәжірибемізде кең тараған бір ұғым бар
Соны студенттерімізге жиі айтамыз: «Мақала жаздың ба, ендеше тақырыбыңның темірқазығын тап»
Мұндағы ой – қолыңа қалам алдырған не нәрсе, адамның тағдыры ма, қоғамдық бір құбылыс па, соны жаза отырып ә дегенде қаперге алатын мәселеңді ойыңнан шығарма

Ал бүгін мен үшін сол темірқазық біреу ғана
Ол – көзқарасымыз бір арнаға тоғысқан досым, көрнекті көсемсөзші-жазушы, отандық баспасөздің көрнекті тұлғасы, Қазақстан Журналистика академиясының академигі, орыс тілінің сан қырлы қатпарларын терең меңгерген, есімі ел аузында жүрген Сейдахмет Құттықадамның мерейлі 70 жасқа толуы
Өмірдің мұндай кезеңін біз әдетте белес деп атаймыз
Мұндай шақ өзіңе-өзің есеп беріп, өмірде не бітірдім, не тындырдым деп те ойланатын кез.
Ал қарап тұрсақ, атқарылған шаруа аз емес – жүздеген өткір публицистикалық мақалалар, бестселлерге айналған кітаптар, бірқатар газет және журналдардағы бас редакторлық қызмет
Соңғы 10 жылды алатын болсақ, Сәкең еліміздегі бір ғасырлық тарихы бар «Мысль» журналына басшылық етіп келеді.
Мерейгер есімі Отанымыздың посткеңес­тік тарихынан лайықты орын алды
Ол өтпелі кезеңдерде әлдебіреулер сияқты қо­ғамдық-саяси оқиғалар мен сындарлы сәттердің ту сыртында қалған емес
Батыл да, байсалды қалпымен және ұлтына деген жанашырлығымен білек сыбана кірісе отырып, замандастарына азаматтықтың, парыз бен ар-намыстың қандай болатынын дәлелдеп көрсете білді.
Екеумізді ширек ғасыр бойы азаматтық, шығармашылық пен шынайы достық қарым-қатынас байланыстырып келеді
Біз тәуелсіздіктің елең-алаң шағында таныстық
Бұл білімді де білікті, іскер әрі жауапкершілігі мол Ақпарат министрі Қуаныш Сұлтанов бастаған жаңа толқынның өкілдері жас мемлекетке егемендік идеологиясын орнықтыруға қызу кірісіп жатқан мезгіл еді
Сейдахмет ол кезде министрдің орынбасары болатын
Ал енді бүгін сол қызыққа толы, мазасыздау уақытты бір еске алудың реті келіп тұрған сияқты.
Тоталитарлық режімнің күйреуі, ком­мунистік идея қабырғасының қақырауы, цензураның алынып тасталуы, бұрынғы Кеңес Одағы елдерінің егемендік пен тәуелсіздік алған қуанышты сәттері бұқаралық ақпарат құралдарына да бейнебір төңкеріс әкелгендей болды.
Сейдахмет тағдырдың қалауымен осы оқиғалардың бел ортасында болды
Ал ол кезде туындаған қиындықтар адам айтса нанғысыз еді
Жаңа ақпараттық дүниетаным жайдан жай, тіпті өздігінен қалыптаса қойған жоқ
Баспасөз еркіндігіне деген ұмтылыс тар жол, тайғақ кешуді басынан кешірді, аяқты аттап бастыртпайтын талай кедергілерге тап болды
Демек, бұған дейінгі ұстанған бағыт-бағдарды түбірімен өзгертіп, ақпарат әлемін алға қарай еркін тәсілмен ілгерілетудің дара әрі бірден-бір дұрыс ұстанымын айқындау қажет болды.
Кешегі кеңестік біртұтас жүйе көз ілестірмес жылдамдықпен күйреген кезде біздің егемендік алған елімізге енді дамудың оңтайлы әрі алғашқы қадамдарын жасап, күллі әлемге өзінің бірегейлігін танытатын, мемлекеттіліктің негізін анықтайтын мақсатты белгілеуге тура келді
Соның бәрін дәйектей отырып, өмірге ендіру жолында идеялық алаң, насихат керек еді
Оның үстіне уақыт оздырмай өзге жұрттың бәрі бізбен санасып, мойындайтындай әлемдік ақпараттық кеңістіктен өз орнын алу міндеті күн тәртібінде тұрды.
1991 жылы Алматыда ЮНЕСКО аясында тәуелсіз БАҚ-тың Әлемдік семинарын ұйымдастыру идеясы ұсынылды
Онда барша жаһандық баспасөздің, әсіресе дамушы елдер бұқаралық ақпарат құралдарының өркендеуіне айтарлықтай серпін берген Алматы декларациясының қабылданғаны белгілі
Мұны бір есептен Отандық демократиялық журналистиканың қайнар-бастауы деп те санауымызға болады.
Мен үшін осы айтулы оқиғаның орны ерекше
Өйткені ҚазГУ-дың өзім басқарып отырған журналистика факультеті жүзден астам делегат келген әлемдік семинарды ұйымдастырудың белсенді ұйымдастырушысы Сейдахмет командасымен бірге еді
Нәтижесінде, жаңбырдан кейін қаулап өскен саңырауқұлақтай тәуелсіз газеттер, телеарналар мен радиостанциялар қатары күрт көбейді.
Сейдахмет Құттықадамның және оның әріптестерінің белсенділігінің арқасында азаттықтың белгісіндей болып: «Панорама», «Караван», «Республика», «Рауан», «Сұхбат», «Избиратель», «Аманат», «Желтоқсан», «Иман», «Азат», «Аруана», «АБВ», «Эй», «Доживем до понедельника» сынды жаңа баспасөз құралдары пайда болды
Алматыдағы «КТК», «Таң», «Тотем», «31 канал», ТВ «М»-дан бөлек, облыс орталықтарында оннан астам телеарналар ашылды.
Қазақстанның жаңа тұрпатты идеолог­та­ры­­ның, оның ішінде Құттықадамның алдын ала болжағанындай, Қазақстанның бұқа­ралық ақпарат құралдары да, ­ертеректе шығысеуропалық елдерде орын алған төңкерістік дүмпуді бастан кешті.
Сонымен отандық БАҚ әу бастан-ақ елдің саяси өмірін қайта құруда алдыңғы қатарлы рөлге ие болды
Әртүрлі көзқарастарды білдірудің платформасына айнала отырып, бұл ретте жаңа саяси партиялар мен қозғалыстардың қалыптасуына әсер етті
Осы жылдары «Арай-Заря» журналының, «Дәуір-Время», «Эпоха» газеттерінің бас редакторы болған Сейдахмет Құттықадам еліміздің әрі қарайғы даму жолын болжап, жан-жақты сараптама жасаумен айналысты
Қазақстанның саяси және қоғамдық өміріне белсенді араласты
«Өрлеу» қоғамдық қозғалысының төрағасы, Қазақстан демократиялық күштері Форумының теңтөрағасы қызметтерін атқарып, «Нағыз Ақ жол» партиясының басқару құрамына кірді.
Алайда алғашқы кездегі еркіндіктің ыстық-суығы басылып, азаттыққа масаттану да бірте-бірте сейілді
Партиялар мен қозғалыстардың билік үшін бақталастығы күш алды
Нарық өз заңын жүргізе бастады
Мемлекеттік субсидиялар сап тыйылды да, қағазға, полиграфия және пошта қызметтеріне белгіленген бағалар шарықтап кетті
Бәсекелестер де пайда болды, олардың ішінде «берсең қолыңнан, бермесең жолыңнан» дейтіндер де жоқ емес еді
Мемлекеттік және мемлекеттік емес басылымдардың, телеарналардың арасындағы ақпараттық кикілжіңдер орын алды
«Караван», «Казахстанская правда», «Вечерний Алматы» басылымдары мен телеарналар билік құрылымдарындағы әлдебір мәселелер бойынша туындаған өзара дүрдараздық шиеленістерді шешумен болды
Қазақ басылымдары ұлттық сана-сезімге қарай түбегейлі бет бұрып, кейде асыра сілтеп, кейде буынсыз жерге пышақ ұрып жатты
Кейбір журналис­тер биліктің жоғары құрылымдарындағы арпалыстардың кейіпкерлеріне айналды (мен оны Квятковская синдромы деп атаймын, журналистердің арасындағы өзара кикілжіңдер, қоғамда резонанстық сипат алып кеткен – «Мұқашев, Дуванов, Бекетова, Савицкая және т.б
істері»)
Бұл БАҚ дамуының өзіндік көрінісіне айналды.
Осы тақылеттес тосын үдерістер Құттықадамның публицистикалық зейіні мен қызығушылығының арқауы болып табылды
«Аргументы и факты» газетіндегі жүргізген бағаны оқырмандар арасында кеңінен белгілі болды
Бұл кезде оның орыстілді көсемсөзші ретіндегі есімі Қазақстан аумағынан тыс жерлерде де танымал болды.
2001 жылы енді ғана құрылған Қазақстан Журналистикасы академиясының құрамына алынып, академигі атанды.
2006 жыл келді
Сейдахмет Құттықадам «Мысль» журналының бас редакторы болып тағайындалды
Бұл – еліміздегі ғасырға жуық тарихы бар басылым
Өз уақытында идеологиялық реңкі басымдау болған журнал С.Құттықадамның жетекшілігімен дүниетанымдық сипат ала бастады
Осыдан келіп, жарияланатын материалдардың пішіні, олардың мазмұны өзгеріп, ел тәуелсіздігін нығайту мәселелеріне көбірек назар аударылды
Бірақ басылымның бұрынғы басшылары Ораз Исаев, Мұхамеджан Әбдіхалықов, Федор Боярский, Анатолий Логиновтар, сондай-ақ журналдың әр жылдардағы авторлары С.Сейфуллин, С.Меңдешев, Т.Рысқұлв, Н.Арықова, О.Жандосов, Н.Құлжанова, С.Мұқанов, С.Сәдуақасов, Ғ.Тоғжанов, А.Оразаева, М.Әуезов және өзге де тұлғалар қалыптастырған дәстүр мен сара жол сақталды
Шынтуайтына келгенде, Сейдахмет Құттықадамның басшылығындағы журнал Қазақстанның барлық мерзімді журналдарының ізашары болды
2009 жылы С.Құттықадамның орыс тіліндегі «Служение нации» атты кітабы жарық көрді
Онда әлемдік дәрежедегі мемлекет басшылары – реформаторлар, Отанына жасаған қызметтері замандастарының ғана емес, әлемдік қауымдастық тарапынан мойындалған тұғырлы тұлғалар жайында жазылды
Кітапта оқырман назарына ұсынылған Ататүрік, Рузвельт, Махатхир, Эрхард, Рейган, Мандела, Ли Куан Ю, Дэн Сяопин, Тэтчер және Валенстердің саяси-қайраткерлік портреттерін оқырман қауым жылы қабылдады
Ал келесі, яғни 2010 жылы жарыққа шыққан «Казахская драма» кітабы қай оқырманның да талғамынан шығатын татымды шығарма десек, артық болмас
Бұл кітапта еліміздің жаңа тарихи кезеңі баяндалды.
Автор төл туындысында өткен 20 жылдағы газет-журнал беттеріндегі өзекті мақалаларын іріктеп берді
Онда Қазақстанның ­саяси өміріндегі толқынды, кейде шиеленісті оқиғалар тілге тиек етілді
Бұл мәселелер туралы тартымды әңгімелей отырып, белгілі жағ­дайлардың, кейбір партиялар мен қоз­ға­лыстардың, саясаткерлер мен мемлекет қайраткерлерінің шарықтауы мен құл­ды­рауының сырына үңіліп, ой толғады
Респуб­ликаның көрнекті тұлғаларымен жеке кезде­сулері және пікірталастары, Қазақ­стан­ның саяси үрдісіндегі беймәлім жайттар кі­тапты ерекше қызғылықты әрі танымды ете түсті.
2013 жылдың қазан айында Қазақстанның Журналистика академиясы ҚР Ұлттық кітапханасында Сейдахмет Құттықадамның «Дао Алтая» деп аталатын кезекті кітабының тұсаукесерін өткізді
Тақырыптық жағынан оның басқа кітаптарын қарағанда айырмашылығы көп
«Дао Алтая» – автордың ежелгі тарихқа жасаған саяхаты.
Көсемсөзші бұл орайда өз оқырмандарына көп байқала қоймаған зерттеушілік жанрын­дағы қырымен танылып, бастапқы Білімнің атамекенін іздеп, заманауи өркениетке төніп тұрған қауіп-қатерді алға тартты
Мұнымен қатар ол әлемдік және отандық тарих жөнінде өзгеше гипотеза ұсынды
Бүгінде дүниежүзінде жаңа заман ғылымының тілінде түсіндірілмей отырған көптеген көне археологиялық артефактілер жинақталып қалды
Оның барлығы бұл мәселелерге мүлдем жаңаша көзқарастың керек екенін, жаңа тарихи парадигманың аясында қисынды әрі жүйелі талдайтын пайымның қажеттігін көрсетіп отыр
Сейдахмет Құттықадам өз кітабында бұл аса күрделі мәселелерге байланысты өз жауабын берді
Көсемсөзші-жазушының тың туындысы «Халық – тарих толқынында» атты бағдарлама аясында тарихты жаңғыртуға үлкен көңіл бөлініп отырған қазіргідей таңда өте өзекті дер едім
Сейдахметтің ыстық жүрегі, болмыстың әділетсіздігіне шыдап тұра алмайтын табиғи адуындылығы, саясатқа бастап әкелетін қоғамдық аласапыран – бұл оның көптеген жылдарының күндері мен түндері
Кездескенімде арнадан көп аса бермеуін де еске саламын.
Бірде оның талантын бәріміз мойындайтынымызды айтып, шығармашылық сыйлыққа лайықты екенін білдірдім
Бірақ Сейдахмет өзіне тән қарапайым қалпын сақтай отырып, менің ондай қадам жасамауымды өтінді
Оған ішінара келісуге болар
Өйткені мойындау қай кезде де кең ұғым ғой
Бұл өзіне тілектестік көңілмен қол созған жанға айтар алғысы іспетті
Бұлақтың қайнары көзге түсе бермейді
Оны Қазақстанның Журналистика академиясы отандық журналистикаға қосқан сүбелі үлесі үшін журналистердің арнаулы жалпыұлттық «Алтын Самұрық» сыйлығымен марапаттады.
Сейдахметтің кітаптарын оқыңызшы, даналық пен даралықтың үлгісін байқар едіңіз
Әңгімелесіп көріңізші
Сейдахметтің досқа деген құшағы кең
Мен оған тек зор денсаулық тілеймін
Қалғаны өз-өзінен бола жатар
Менің бұл тілегіме Қазақстан Журналистикасы Академиясының мүшелері де бірауыздан қосылады.
Сағымбай ҚОЗЫБАЕВ
