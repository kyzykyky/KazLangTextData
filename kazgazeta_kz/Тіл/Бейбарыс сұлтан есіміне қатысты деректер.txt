Мысыр мен Шам елдерінің аймағында айбарлы Мәмлүктер мемлекетін құрып, бүкіл араб елдерін моңғол шапқыншылығы мен крест жорықтарынан сақтап қалған және мұсылман елдерінде білім-ғылымның, мәдениеттің дамуына елеулі үлес қосқан әйгілі бабамыздың есімі ғылыми-әдеби айналымда «Бейбарыс», «Бибарыс», «Байбарыс» болып әртүрлі нұсқада жазылып, әртүрлі мағыналармен түсіндіріліп жүргені белгілі
Осы қарама-қайшылықты сөз қолданысының түп шешімін табу мақсатында 1245 жылы Мысыр мәмлүктері тарапынан жарық көрген қыпшақ-араб сөздігінің түпнұсқа қолжазбасы негізінде зерттеу жасаған болатынбыз
Араб жазуын оқи алатын оқырмандарға түсінікті болу үшін мақала барысында түпнұсқалық жазбаларды да қолдануды жөн көрдік. 
Сонымен, Сұлтан есімі аталған қыпшақ-араб сөздігінде кездесіп, мағынасы алғаш рет араб тілінде жет­кізілген
Қолжазбаның түпнұсқасында қыпшақ сөздері ерекшеленіп қызыл сиямен, ал араб тіліндегі түсіндірмелері қара сиямен жазылған екен
Сөздіктің адам есімдеріне қатысты 22-бөлімі «ﺲْﺮَﺒْﯿَﺑ» есімімен басталыпты
Қолжазбада есімнің харакаттары, яғни әріптердің асты-үстіне қойылатын дауысты дыбыстардың белгілері де анық қойылған
Есімнің қызыл сиямен жазылуы оның қыпшақ есімі (сөзі) екенін білдіреді, яғни қыпшақ тіліндегі жазылуы «ﺲْﺮَﺒْﯿَﺑ»
Түркі тілдеріндегі үндестік заңын ескере отырып, қойылған харакаттары бойынша оқысақ, қыпшақ тіліндегі дыбысталуы – «байбарс», яғни «Байбарыс» болып шығады.
Біздің зерттеу барысында көз жеткізген ақиқатымыз бұл ««ﺲْﺮَﺒْﯿَﺑ» есімінің қыпшақ тіліндегі дыбысталуы – байбарс, араб әдеби тіліндегі дыбыс­талуы – бәйбәрс
Ал араб тіліндегі ғылыми, әдеби еңбектерде жазылып жүрген сұлтан есімінің «ﺲْﺮَﺒﯿٍﺑ» [бӣбәрс] нұсқасы – харакаты дұрыс қойылмаған
Тиісінше, соның салдарынан ғылыми айналымға қате енген
Демек, қазақ тіліндегі еңбектерде қолданылып жүрген «Бибарыс» нұсқасы араб тіліндегі осы қате жазылған нұсқа бойынша ауысқан түрі деп есептейміз
«Байбарыс» нұсқасының дұрыс екеніне Сұлтанның көзі тірісінде 1265 жылы өзі салдырған Каир қаласындағы мешіттің қақпасында және күмбезінің ішіндегі екі тақтайшада фатха харакатымен «Байбарс» деп жазылғаны дәлел екенін белгілі шығыстанушы Қ.Сәки де айтқан болатын.
Қолжазбада «ﺲْﺮَﺒْﯿَﺑ» (Байбарыс) есімін араб тіліне «ﺪﻬﻓ ﺮﻴﻣﺃ» [ʼәмӣру фәһд] деп аударып көрсеткен
Қыпшақ-араб сөздігіне 1894 жылы алғаш зерттеу жасаған неміс ғалымы М.Т.Хоутсма да есімді қолжазбадағыдай «ﺲْﺮَﺒْﯿَﺑ» деп жазып, бірінші компонентінің транскрипциясын [bäi] деп берген
Мағынасын ﻚﺑ [bek] сөзімен синоним ретінде қарастырып, неміс тілінде «Emir» күйінде қалдырған, яғни араб тіліндегі «ﺮﻴﻣﺃ» [ʼәмӣр] сөзін аудармасыз берген
Сөздікке зерттеу жасаған отандық ғалым Ә.Құрышжанов та өз еңбегінде бұл сөздің жазылуы Байбарыс екенін көрсеткен
Ал зерттеу жұмысының әліпбилік бөлімінде Байбарыс та, Бейбарыс та қарастырылмаған
Бұл бөлімде есімнің «ﻲﺑ» компонентін бөлек қарастырып, оны «бей» деп транскрипциялаған
Мағынасын «правитель, амир, бей» деп түсіндіреді де: «каз
би
См
Бейбарс, Есенбей» деп қазақ тіліндегі мағынасын «би» деп көрсеткен.
Енді қолжазбадағы есімнің араб тіліндегі («әмӣру фәһд) мағынасына талдау жасайық
Араб тіліндегі «ʼәмӣр» сөзінің мағынасы – әмір, басшы, ал «фәһд» сөзінің мағынасы – барыс
Әмір, басшы мағынасындағы «ʼәмӣр» сөзі араб тілінде бірінші басшыларға айтылған
Мысалы, «ʼәмӣру-л-муʼминӣн» – мұсылман халифтарының, ислам елдері патшаларының титулы, яғни «мұсылман еліндегі бірінші басшы» дегенді білдіреді; «әмӣру-л-бәхр» – адмирал, яғни теңіз флоты саласындағы бірінші басшы; «әмӣру ʼәлǝ̄й» – полковник, яғни полктің бірінші басшысы, т.б.
Араб тілінде «әмир» сөзінің «әмір, басшы» деген мағынасына қоса «бірінші, ең үлкен, ең мықты, бас, нағыз» деген мағынасы да бар
Осы тұсты біраз тарқатыңқырап айтар болсақ, араб тіліндегі «әмӣру-ш-шу‘әрā» тіркесі – бұл ерекше дарындылығын бүкіл араб әлемі мойындаған мысырлық ақын Ахмад Шауқиға берілген титулды білдіреді
Ұлы ақынға берілген «ʼәмӣру-ш-шу‘әрāʼ» мағынасы «ақындардың ақыны, нағыз ақын, ең мықты ақын, бірінші ақын, бас ақын» ұғымына саяды
Біріккен Араб Әмірліктерінде (Әбу Даби) 2007 жылдан бері бүкіл араб әлемі бойынша жылдың жүйрік ақынын анықтау мақсатында жыл сайын дәстүрлі байқау өтіп келеді
Аталған байқауда ақындар арасында жүйрік шығып, бірінші орын алған ақынға жылдың «бас ақыны» атағы беріліп, арнайы жүлделермен марапатталады
Байбарс, Байбарыс есімінің мағынасы «барыстың барысы, нағыз барыс, алып барыс, ең мықты барыс, бірінші барыс» дегенді білдіреді.
Енді ана тіліміздегі «бай» және «бәй» сөздерімен байланысты ұғымдарды, тілдік қолданыстарды, түрлі нұсқалардағы сөздерді салыстыр­малы түрде зерделеп көрсек
Қазақ тілінде «бай, бәй» сөздері «ең бірінші, алғашқы, ең үлкен, ең биік, алып» деген мағыналарды беретінін байқаймыз
Мысалы, «Қазақ әдеби тілінің сөздігінде» «Бәйбіше» сөзінің бірінші мағынасына «байырғы қазақ қоғамында көп әйел алған ер адамның жұбайылық мәртебесі жоғары бірінші әйелі» деп, екінші мағынасына «жасы үлкен егде тартқан, жұрт сыйлайтын қадірлі, беделді әйел» деген түсініктеме берілген
«Бәйге» сөзінің бірінші мағынасы «Қазақ халқының ерте заманнан келе жатқан ат жарыстыратын дәстүрлі ұлттық спорт ойындарының бір түрі, ат шабысы», екінші мағынасына «еңбекте, өнерде, спортта жеңіскерлерді іріктейтін жарыс, сайыс» және бір мағынасына «жарыста озып шыққандарға берілетін жүлде, сыйлық» деп атап көрсетілген
Мұнда «бәйге» сөзінің түпкі мағынасы бірінші келу және бірінші келгенге берілетін сый екені байқалады
Өйткені бәйгеге түскендер озып, бірінші болуды, бірінші келуді мақсат ететіні белгілі
Қазақ тілінің түсіндірме сөздігінде «бәйтерек» сөзін «терек туысына тән ең биік ағаш» деп түсіндіріледі
Қазақ аңызында самұрық құстың бәйтерекке жұмыртқа салатыны белгілі
Сөздікте самұрық құсты «Ертегі, аңыздарда кездесетін ғажайып алып құс» деп түсіндірген
Алып құс алып терекке, яғни бәйтерекке ғана ұя салатыны қисынды
«Бәйтөбет» – «сырттан, төбет ит» деген мағынаны білдіреді
Тегі жақсы, қырағы, алғыр итті немесе қасқырды сырттан десе, үлкен арлан итті және үлкен қора күзететін итті төбет дейді
Ал төбеттің ірісін бәйтөбет деп атайды
«Бәйшешек» қар кетісімен шығатын, қызғалдақ құртқашаштар тұқымдасына жататын тамыр түйнекті көктем гүлі екенін ескерсек, мұндада алғашқы деген ұғымды білдіретін мән бар
«Бәйшөңгел» сөзіне – «Он екі түлеген кексе бүркіт» деген анықтама берілген
Бәйшөңгел жасы келген, үлкен бүркіт
Бұлардың қатарына «бәй» сөзімен басталатын бәйжігіт, бәйсеңгір, бәйсерке, бәйбесік, т.б
біріккен сөздерді қоса беруге болады
Келтірілген біріккен сөздердің соңғы компонентіндегі дауысты дыбыстар жіңішке дауыстылар болғандықтан, қазақ тілінің үндестік заңына сәйкес бірінші компоненті де жіңішке «бәй» нұсқасымен айтылған
Жоғарыдағы сөздердің кейбірінде бірінші компонент «бай» болып жуан айтылатын кездері де бар
Мысалы, «байтерек», «байтөбет» және т.б
Алайда олар көп емес
Ал енді «бай» сөзімен байланысты «байсамырсын» – «үлкен самырсын ағаш» делінеді
Бұған байғасқа, байқадам, байғазы, байғара, байқоңыр, т.б
сөздерді тізбектеп қоса беруге де болады
Аталған мысалдардағы біріккен сөздердің соңғы компоненттері жуан дауыстылар болғандықтан, үндестік заңы бойынша, бірінші компоненті де жуан «бай» нұсқасымен айтылған
Осы сөздердегі «бай» сөзінің орнына жіңішке «бәй» сөзі қолданылғаны кездеспейді
Демек, «барыс» сөзінің құрамындағы дауысты дыбыстар жуан болғандықтан, үндестік заңы бойынша, жуан әуезді «бай» сөзі қосылып, [байбарыс] болып айтылып, «Байбарыс» болып жазылады.
Қазақ тіліндегі «бай» сөзінің «дәстүрлі қазақ қоғамындағы дәулетті әлеуметтік жік өкілі», «дәулеті тасыған, әл-ауқатты, табысты» деген мағыналары да бар
Алайда мұндай мағыналы сөздердің жіңішке «бәй» нұсқасы жоқ және кісі есімдерінің соңынан жалғанады, яғни бірінші компоненті жуан дауыстылардан тұрса да, жіңішке дауыстылардан тұрса да үндестік заңына бағынбай «бай» күйінде жалғанады
Мысалы, Құнанбай, Кеңгірбай (Кеңгірбәй емес), т.б
Олай болса сөз басында келетін «бай, бәй» сөздері «ең бірінші, алғашқы, ең үлкен, алып» деген мағыналарда, сөз соңынан жалғанатын «бай» сөзі «дәулетті, әл-ауқатты» мағынасында қолданылатынын аңғарамыз.
Енді ғылыми айналымда және халық арасында кеңінен таралып кеткен «Бейбарыс» нұсқасының пайда болу себебіне тоқталайық
Араб сөйлеу тілінде көрші тұрған дыбыстардың жуан не жіңішкелігі біріне-бірі ықпал ету жағдайлары жиі кездеседі
Мәселен, жіңішке дауыссыз «с» дыбысы жуан дауыссыз дыбыстардан бұрын келсе жуан «с» дыбысына айналады
Ал ﺖﻘﺳ [суқту] сөзіндегі жіңішке س [с] дыбысы жуан дауыссыз ق [қ] дыбысының әсерінен ﺖﻘﺻ [c̣уқту] болып, жуан ﻂﺧﺎﺳ [сǝ̄хит̣ун] сөзіндегі жіңішке [с] дыбысы жуан дауыссыз «х» дыбысының әсерінен «c̣āхит̣» болып жуан дыбысталады
Жоғарыда айтылған «р» дыбысына тән ереже бойынша «ﺲْﺮَﺒْﯿَﺑ» сөзіндегі сукунді ر [р] дыбысы фатхалы дыбыстан кейін тұрғандықтан жуан дыбысталады
Осы жуан «р» дыбысының әсерінен «б» дыбысы да (үстіндегі фатха харакатымен қоса) жуан дыбысталып, «ﺲْﺮَﺒ» сөзі сөйлеу тілінде [бәрс] емес [барс] болып айтылады
Ал «ﻲﺑ» сөзіндегі ب [б] дыбысы, өзінен кейінгі ي [й] дыбысы жіңішке дауыссыз дыбыс болғандықтан, (үстіндегі фатха харакатымен қоса) [бәй] болып жіңішке дыбысталады
Демек, «ﺲْﺮَﺒْﯿَﺑ» сөзі араб сөйлеу тілінде [бәйбарс] болып дыбысталады
Ал сұлтан билік жүргізген Мысыр мен Шам елдері диалектісінде жіңішке фатха [ә] харакаты [е] деп дыбысталады
Оған көптеп мысал келтіруге болады
Мысалы, Ливанның астанасы ﺖﻭﺮْﻴَﺑ қаласы араб әдеби тілінде [бәйрӯт], жергілікті халық тілінде [бейрӯт] болып дыбысталады
Өзге тілдерге де халық тіліндегі дыбысталуы бойынша «Бейрут» атымен таралған
Үй мағынасындағы ﺖْﻴَﺑ сөзі араб әдеби тілінде [бәйт], Мысыр, Шам диалектілерінде [бейт] болып дыбысталады
«ﺲْﺮَﺒْﯿَﺑ» есімі де осы қағида негізінде Мысыр, Шам диалектілерінде [бейбарс] болып дыбысталады
Демек, Сұлтан есімінің «Бейбарыс» нұсқасы Сұлтанның өзі билік жүргізген Мысыр, Шам елдеріндегі жергілікті араб халқының диалектісі негізінде пайда болған және өзге тілдерге осы дыбысталуы бойынша тараған деп толық айта аламыз.
Ал «Бейбарыс» нұсқасындағы «бей» компонентін парсы тілінен енген теріске шығару мәніндегі қосымша ретінде қарастыратындарға еш негіз жоқ
Олай десек «Бейбарыс» есімі «барыс емес» деген мағына береді
Жауын сескендірген барыс тұлғалы батыр бабамыздың есіміне барыс тұлғалылығын теріске шығаратын мән беру дұрыс болмас.
Мақаланы аяқтай келе тұжырымдар болсақ, Сұлтанның азан шақырып қойған аты – Байбарыс
Мағынасы – «барыстың барысы, нағыз барыс, алып барыс, ең мықты барыс»
Ғылыми айналымда кең тараған «Бейбарыс» нұсқасы Сұлтанның өзі билік жүргізген Мысыр, Шам елдеріндегі жергілікті араб халқының диалектісі негізінде пайда болған
Ал «Бибарыс» нұсқасы араб тіліндегі ғылыми, әдеби еңбектерде харакаты дұрыс қойылмауы салдарынан айналымға енген қате нұсқасынан ауысқан түрі
Олай болса, «Бибарыс» нұсқасын мүлдем қолданыстан шығаруымыз тиіс
Әйгілі бабамызды өзге халықтың (яғни Мысыр, Шам елдеріндегі жергілікті араб халқының) дыбыстауымен «Бейбарыс» демей, дүние есігін ашқан кезде әке-шешесі «жауын сескендіретін нағыз барыс болсын, алып барыс болсын, барыстың барысы болсын» деп ырымдап қойған қыпшақ (қазіргі қазақ) тіліндегі өз атымен «Байбарыс» деп атағанымыз жөн
Болашақта латынға көшіп, кирилл әліпбиінде жазылған еңбектерді латын әрпіне қайта көшіру жұмыстары кезінде, Сұлтан есімін латын әліпбиімен осы дыбысталуы бойынша жазып, бастапқы қалпына келтіруіміз керек.
Қалдыбай ҚЫДЫРБАЕВ,
әл-Фараби атындағы Қазақ ұлттық университеті шығыстану факультетінің доценті, PhD докторы
