Халықаралық «Қазақ тілі» қоғамының облыстағы ұйымдары еліміздің аймақтарында қазақ мектептерін ашу, олардың санын көбейту, балаларды қазақ мектептерінде оқыту мәселелеріне, осы бағытта жүйелі әрі мардымды жұмыстар атқару шараларына ерекше назар аударып келеді

Кезінде Ақтөбе өңірінің білім беру жүйесіндегі мемлекеттік тілдің жағдайымен танысқан ұйым мүшелері Ақтөбе қаласындағы, аудандардағы «Тіл туралы» Заңның орындалу барысына жіті зер салып, бірқатар кемшіліктерді анықтап, оған жол берген немесе Заң талаптарын орындауға селқос қараған аудандар мен қаладағы білім бөлімдерінің, облыстық білім басқармасы басшыларының, атап айтқанда, Ақтөбе қалалық білім беру бөлімінің екі меңгерушісін, облыстық білім беру басқармасы бастығының, Мұғалжар, Мәртөк, Қарғалы аудандары, Ақтөбе қаласы әкімдерінің орынбасарларының қызметтерінен босатылуына ықпал етті.
Білім беру жұмыстарын ұйымдасты­руды жақсарту үшін алдымен оның заң­дылық негіздерін зерттеліп, бұл істе көптеген сәй­кессіздіктердің бары анық­талды
Мы­салы, бұрынғы «Білім беру туралы» За­ңында жазылғандай, ата-ана­лардың балаларын мектепке оқуға беру және сабаққа қатыстыру жөніндегі жауапкершілігі, орыс және шет тілдерін белгілі бір сыныптан бас­тап оқыту, орыс тілді мектептерде қа­зақ әдебиетін қазақ тілінде оқыту, сы­ныптағы бала саны 25-тен асса қазақ тілін екі топқа бөліп оқыту, мұғалімдердің заңмен белгіленген нақты жүктемелерінің жоқтығы және қазақ тілі мен әдебиетін оқытуға бөлінген сағат көлемі орыс тілі мен әдебиетін оқытуға бөлінген сағат көле­мінен едәуір аздығы, т.б
мәселелері «Тіл туралы» Заңның талаптарын орындауға кедергі келтіретін негізгі себептердің бі­рі екені анықталды
Сондықтан «Қазақ ті­лі» қоғамы ұйымдарының жетекшілері «Тіл туралы» Заңның және мемлекеттік бағ­дарламалардың орындалуы үшін ғана күресіп қоймай, сонымен қатар өкілетті органдарға «Тіл туралы», «Білім туралы» Заңдар мен бағдарламаларға қажетіне қарай өзгерістер енгізу туралы ұсыныстар жасалды.
Облыстық ұйымның төрағасы ретінде мен білім, мәдениет және денсаулық сақтау министрліктеріне, Ы.Алтынсарин атындағы Білім академиясына, Респуб­лика Парламентінің мәжілісіне барып, олардың басшыларымен кездесіп, «Тіл туралы» және «Білім туралы» Заңдардың, базистік оқу жоспарларының кемшін тұстарын көрсетіп, оларға өзгерістер енгізу қажеттілігі туралы ұсыныстар беріп, дәйектелген пікірлерімді түсіндіріп айтуы­ма тура келді
Кейін олардың бірқатары «Тіл туралы», «Білім туралы» жаңа Заңдар мен бағдарламаларда әртүрлі дәрежеде көрініс тапты.
Қоғам ұйымдарының жергілікті өкіл­дігі және атқарушы органдармен бірлесіп түсіністікпен жұмыс жүргізу нәтижесінде «Тіл туралы» Заңды және мемлекеттік бағ­дарламаларды жүзеге асыруға байланысты мәселелер облыстық, қалалық, аудан­дық мәслихат сессияларында, әкімдік жанын­дағы алқа мәжілістерінде бірнеше рет қаралғаннан кейін тиісті шешімдер мен қаулылар қабылданып, олардың орындалуы бақылауға алынған болатын.
Көңілге медет тұтатын жайт ретінде оқу­шы қазақ балаларының жалпы са­ны­ның және олардың арасында өз ана тілінде білім алатындар санының еселеп артқанын ерекше айтуға болады
Мәселен, «Қазақ тілі» қоғамының ұйым­дары жұмыс істей бастаған 1990 жылдан бергі 23 жыл ішінде жалпы орта білім беретін мектептерде оқи­тын қазақ балаларының жалпы саны облыста 23,8 пайызға, олардың ішінен қазақ тілінде оқитындары 26,9 пайызға жетті
1990 жылдардың басында Ақтөбе қаласында бар болғаны 2 ғана қазақ мектебі болса, бүгінде олардың жалпы саны 33-ке жетті, яғни 16,5 есеге көбейді
Оқушы қазақ балаларының саны 1,2 есеге артып, қазақ тілінде білім алатын оқушылар саны 5,8 есеге өсті.
Әрине, мұндай нәтижеге қол жеткізу оңайға түскен жоқ
Бұл жолда табандылық пен мақсаткерлікке негізделген жұмыстар ауадай қажет еді
Ең алдымен «Қазақ тілі» қоғамы ұйымының мақсаты мен міндетін мекеме басшыларына, аудандық және облыстық басқарма жетекшілеріне жеткізе, таныстыра отырып, ұтымды да нәтижелі жұмыс жүргізу көзделді
Бұған облыстық әкімдік тарапынан көрсетілген қолдаудың болғанын айта кеткеніміз жөн.
Мемлекеттік тілдің жағдайын ретке келтіруге, дамытуға негіз болатын мәсе­ле­лерді шешу жолында ауқымды істер атқа­рылды
Мәселен, кезінде Ақтөбе қаласында жаңадан салынған бір орта мектеп ғимаратын пайдалануға беретін уақыт жақындап қалған еді
Қала хал­қының 80 пайыздан астамы қазақтар болғанымен қазақ балаларының 11,7 пайызы ғана қазақ тілінде оқып, қаладағы 34 мектептің екеуі ғана қазақ мектебі болатын
Сұрастырып қарасақ, қолданысқа берілейін деп жат­қан жаңа мектеп орыс мектебі болып ашыл­мақшы екен
Олай болуына себеп мектеп ғимараты 1296 оқу­шыға лайықталған
Ал ол шағын ауданда 239 ғана қазақ баласы бар деген сылтау ғана
Бұл мәселенің мәнісін зерделей келгенде маған мектептің қа­зақтілді болып ашылуына қалалық оқу бөлімінің бастығы Евдокимовтың, облыстық білім басқармасының бастығы Омутныхтың қолдан жасап отырған кедергілері ма деген ой келді
Ол кезде «Қазақ тілі» қоғамының облыстық ұйымы басқармасында жауапты хатшы болып қызмет атқаратын едім, сондықтан мен «Қазақ тілі» қоғамы облыстық ұйымының төрағасы, Ақтөбе пе­дагогикалық инсти­тутының ректоры Мұхтар Арыновқа ба­рып, жағдайды түсіндіріп, жаңа мектептің шағын ауданын­дағы қазақ балаларының нақты есебін тексеріп, анықтау үшін бір топ студент беруді сұрадым
Ректор келісіп, 50 студент берді
Сол студенттер жаңа мектептің шағын ауданындағы 3 мың үйді түгел аралап, үй сайын қазақ балаларының есебін алып, ол шағын ауданда 1535 қазақ баласы бар екенін анықтап берді
Студенттердің осы мәліме­тін негізге алып, сондай-ақ институт рек­торы Мұхтар Арыновпен келісе отырып жағдайды сол кездегі облыс әкімі Аслан Есболайұлы Мусинге баяндадым
Бұған дейінгі мәліметтердің шындыққа жанаспайтыны айқындалған соң облыс әкімі қалалық оқу бөлімінің басшылары Евдокимовты, Назарованы, облыстық білім басқармасының бастығы Омутныхты қызметтерінен босатты
Сөйтіп, жаңа мектеп №21 қазақ мектебі болып ашылды және ол мектеп бүгінде қаладағы оқушылары озат мектептердің қатарында
Бұл мысал облыстағы барлық басшылар үшін үлгі болса, «Қазақ тілі» қоғамының облыстық, қалалық, аудандық ұйымдары үшін үлкен қолдау деп санаймын
Сөйтіп, облыстық ұйым жұмысының бағыты толық мойындалып, республикада алдыңғы қатардан көрінуге тікелей жәрдемі тиді.
Мектеп ұжымдарымен, балалардың ата-аналарымен ұзақ уақыт және көптеген үгіт жұмыстарын жүргізу қажеттігі туды
Себебі қазақ мектептері беретін білімнің сапасы орыс мектептеріндегі білім сапасынан төмен деген дәйексіз, теріс түсінік халықтың санасында әб­ден орныққан еді
Әсіресе, ол Ақтөбе қаласында қатты сезілді
Сондықтан «Қа­зақ тілі» қоғамының облыстық бас­қармасына аудандардағы және Ақтөбе қаласындағы мектептер бойынша білім беру жұмыстарын ұйымдастыру мәселесі мен оқушылардың білім сапасын бір­не­ше жылдар бойы зерттеп, талдап, шын­дығында, жағдайдың мүлде олай емес екенін дәлелдеуге және ол туралы ат­ ­қарушы органдарға бірнеше рет нақты ұсыныстар енгізуге тура келді.
Біріншіден, ауылдық жерлердегі қа­зақ тілінде оқытатын шағын бастауыш мек­тептердегі білім беру сапасының төмен болуы, тіпті де қазақ мектебі болғандықтан емес, оларда қаржы үнемдеу мақсатында оқу сағаттары базистік оқу жоспарында белгіленгеннен 40 пайыздан 60 пайызға дейін кем оқытылатындықтан екені анық­талды.
Екіншіден, ауылдық жерлердегі бірқа­тар негізгі және орта қазақ мектеп­терінің өзінде тағы да сол қаржы жетіспей­тін­дік­тен, көптеген сыныптар қосылып оқы­ты­латындықтан, базистік жоспарда белгі­лен­ген білім көлемі оқушыларға толық беріл­мейтіндіктен болып шықты.
Үшіншіден, аудандардағы қазақ және орыс мектептерінің жағдайлары бірдей болса, қазақ мектептерінің білім беру са­пасының деңгейі орыс мектептерінің бі­лім беру сапасы деңгейінен, тіпті де тө­мен емес екені байқалды
Кейбір аудан мек­тептерінің білім беру сапасы Ақтөбе қа­ласындағыдан да тәуір болып шықты
Ал Ақтөбе қаласындағы қазақ мектептерінің білім беру сапасы орыс мектептерінде қазақ балаларына білім беру сапасы деңгейінен жоғары екені анықталды.
Осы ретте бір нәрсені айта кеткен жөн
Алғашында «Қазақ тілі» қоғамы жетек­шілерінің ісінен кемшілік іздеушілер де болды
Дегенмен, тіл жанашырларының ұлт мүддесінен басқа ойы жоқ екені, байыпты айқын ұстанымдары мұндай пікірдің орынсыз екенін көрсетіп берді.
2002 жылы қараша айында респуб­ликаның Білім және ғылым министрлігіне арнайы баруыма тура келді
Ондағы мақсат білім беру ісіне байланысты, сондай-ақ қазақ тілінің дәрежесін арттыруға ба­ғыт­талған ұсыныс-пікірлерімізді жеткізу еді.
Министр Шәмшә Беркімбаеваның қабылдауында болғанымда ол кісі менің ұсыныс-пікірлерімді тыңдап, қолдау білді­ретінін айтты
Министрдің бұл кездесуге жалпы орта білім департаментінің директоры Жауымбай Қараевты, жоғары және жоғары оқу орнынан кейінгі кәсіптік білім департаментінің директоры Болат­бек Әбдрасиловты, ұйымдастыру-ба­қы­лау жұмыстары басқармасының бас­ты­­ғы Науан Саринді қоса шақыруы ол кісінің бұл мәселеге үлкен мән бере қа­ра­­ға­нын және істің аяқсыз қалмай, орын­­да­луына қамқорлық көрсеткені еді
Ол ұсы­ныстардың қатарында «Тіл тура­лы» және «Білім туралы» Заңдарды орын­да­ма­ғандар мен бұзғандар үшін әкімшілік жауапкершілік белгілеу мәселесі; қа­зақ ті­лін еркін және толық меңгеру үшін орыс мектептерінде оны оқыту сағаттарын кө­бейту; қазақ мектептерінде берілетін білім сапасын көтеру үшін шағын мектептер жүйе­сін қайта қарау; жалпы сыныптарды қосып оқытуға жол бермеу; сөйтіп, базистік оқу жоспарында белгіленген білім көлемін оқушыларға толық беру; шетелдерде білімін жетілдіру үшін қазақ тілінде тәрбиеленіп, жоғары білім алған, ұлттық рухы мен санасына сенімді қазақ балаларын ғана жіберу тәртібін белгілеу; шетел азаматтарының қазақ балаларын асырап алуына тыйым салу және т.б.мәселелер көрініс тапты
Ұсыныс-пікірлердің барлығы дәйектеліп, негізделген түрде жасалды.
Сол жолғы сапарымда Қазақстан Рес­пуб­­ликасындағы «Тіл туралы» Заң­­­­­ның жүзеге асуына байланысты Мәде­ниет, ақпарат және қоғамдық келі­сім министрлігінде министр Мұхтар Құл-Мұ­хаммедтің қабылдауында бо­лып, өз ұсыныстарымды алға тарттым
Он­да Қазақ­стан Республикасы Конс­титуциясынан, «Тіл туралы» Заң­нан «Мем­лекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолда­нылады» деген бап пен тармақты алып тастау туралы мәселе қоз­ғадым
Сонымен қатар мемлекеттік лауазымды қызметке қабылданатын адамның және халыққа қызмет ететін адамдардың мемлекеттік тілді білуін міндеттейтін Заң­дық норма белгілеу; мемлекеттік тілді білгені үшін өзге ұлт өкілдеріне қосымша ақы төлеуді қолданбау; «Тіл туралы» Заң талаптарын орындамаған лауазымды адамдар үшін нақтыланған әкімшілік жауапкершілік белгілеу; жарғылық мақ­саттары мен талаптары Қазақстан Рес­публикасы Конституциясына қайшы кел­мейтіні, атқаратын қызметтері мемлекет мүддесіне сай екендігі ескеріліп, жа­ңадан қабылданатын Үкіметтік емес ұйымдар туралы Заңға «Қазақ тілі» қоға­мының ұйымдарына мемлекет тарапынан қаржылай және басқа да материалдық қолдау көрсету жөнінде норма енгізу;
Аталған ұсыныстарымды ден қойып тыңдаған министр Мұхтар Құл-Мұхаммед қолдау білдіретінін айтып, құптады.
Кейін Білім және Ғылым Министрлі­гі­нен де, Мәдениет, ақпарат және қоғам­дық келісім Министрлігінен де қойылған мә­се­лелер бойынша қанағаттанарлық дәйек­темелерімен жазбаша жауап алдық
Сол кезде берген ұсыныстарымыздың бір­қатары уақыт ретіне қарай жүзеге асты.
«Тіл туралы» Заң қабылданғаннан бергі кезеңде облыс жоғары және орта арнаулы оқу орындарында да ұрпақ тәрбиесін және білім беру жұмыстарын жаңа талаптар тұрғысынан ұйымдастыруға байланысты көптеген істер атқарылып келеді
Қазақ тілінде Қ.Жұбанов атындағы Ақтөбе мем­­­ле­кеттік университетінің ғалымдары – 92, М.Оспанов атындағы Ақтөбе медици­на университетінің ғалымдары –52, ­С.Бәйі­шев атындағы университеттің ғалымдары – 6 оқулық пен оқу құралдарын және әдіс­теме­лер жазып шығарды.
Жалпы, кез келген істе ең алдымен нә­тиже керек
Ана тіліміздің мәртебесін өсіру жолында атқарылып жатқан қадау-қадау істердің барлығын тізіп шығу мақсатымыз емес
Десек те, атқарылған жұмыстармен бөлісіп, қуан­тарлық нәтижелерді саралап отыру­дың артықтығы бола қоймас
Солардың кейбіреуіне тоқталып өтсек, ол төмендегідей.
Ақтөбе медицина университеті 1989 жылдан бастап студенттерге қазақ тілінде білім беруді ұйымдастырып, 1995 жылы Қазақстанда бірінші болып мемлекеттік тілде 114 дәрігер даярлап шығарды
Содан бері қазақ тілінде білім алған 2 мыңнан астам дәрігер даярланды.
Жоғары және арнаулы орта оқу орын­дарында қазақ тілінде оқытып, маман­дық беретін топтар, бөлімдер, факультет­тер ашылып, жұмыс істеуде
Басқа ма­ман­­дықтармен қатар іс қағаздарын жүр­гі­зу­шілер, аудармашылар, мұражай және мұра­ғаттар мамандары даярланатын болды, қазақ тілі кабинеттері, ана ті­лі мұражайлары ұйымдастырылып жа­сақталуда.
Мемлекеттік тілдің қолданылу аясын кеңейту мақсатында облыста көп­те­ген кәсіпорындарда, мекемелер мен ұйымдарда, акционерлік қоғамдарда қа­зақ тілін үйрету, оқыту үйірмелері ұйым­дастырылды.
«Тіл туралы» Заңды жүзеге асыру барлық жерде бірінші басшыларға жүктел­ген
Сондықтан бұл істе сол басшының жауапкершілігі, ұлттық мүддені сезінуі ауа­дай қажет.
Жалпы, ана тілімізді меңгеріп, дамытуды отбасында, балабақшада, қызметте, қоғамдық орындарда тиянақтылықпен жү­зеге асырудың маңызы зор
Ұрпақ тәр­биесін жас кезінен ұлттық рух, ұлттық сана және этнопедагогикалық негізде жүйе­­лілікпен ұйымдастыру үшін облыс мектептерінде және орта арнаулы оқу орындарында Ахмет Байтұрсынұлы атындағы «Жасұлан» жастар ұйымын құру жөніндегі «Қазақ тілі» қоғамы облыстық басқармасының ұсынысы «Қазақ тілі» қоғамының төралқасы тарапынан қолдау тауып, жастар ұйымын құру және олардың жұмыстарын жүйелі қалыптастыру шаралары ұйымдастырылуда.
Белгілі ізденімпаз журналист, те­ле­­дидар жүйесінің білікті маманы, «Қазақ тілі» қоғамы Ақтөбе қалалық ұйымының бұрынғы төрағасы марқұм Аман­ғали Сәтер өзінің қызметі кезінде тыңғылықты зерттеулер нәтижесінде «Тіл-тарих» атты деректі кітап жаза бас­таған еді
«Алтын Орда» газеті сол кітаптан «Қорғансыздың Тілі де қор­ған­сыз….» деген үзінді жариялады
Ол жарияланымда саналы адамға сабақ болар деректер баршылық болатын.
Тіл жанашыры Аманғали Сәтер мем­лекет­тік тілді насихаттауға байланысты теле­дидарда арнайы «Темірқазық» атты бағ­дарлама ұйымдастырып, бірнеше жыл ішін­де 220 деректі де дәйекті хабар таратқан еді.
Мемлекеттік тілді үйрету, меңгеру, оның қолданылу аясын кеңейтуді насихаттау бағытында облыстық Тілдерді дамыту басқармасы, Білім басқармасы, Мәдениет басқармасы, облыстық «Ақтө­бе» газетінің редакциясы, теле-радиокомпаниясы, жоғары және арнау­лы орта оқу орындары бірлесіп өткізіп жүрген байқаулар, ақындар айтысы, белгілі термешілер, жыраулар, артистер концерттері, ғылыми-практикалық конфе­ренциялар жақсы нәтижелер беру­де
Осының барлығы алға қойған жос­парымыздың уақытылы орындалып, жүзеге асырылып келе жатқанын көрсетеді.
Кемейдулла ТӨЛЕУБАЙҰЛЫ,
Халықаралық «Қазақ тілі» қоғамы президентінің қоғамдық негіздегі кеңесшісі, Ақтөбе облысының Құрметті азаматы
