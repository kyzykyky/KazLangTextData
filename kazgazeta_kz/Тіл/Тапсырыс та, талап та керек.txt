«Ана тілі» газетінің №30 (1340) нөмірінде жарық көрген журналист Ақбота Исләмбектің «Арнайы гранттар бөлу өте маңызды» атты сұхбатына орай өз ойымды білдірейін деп едім.
Ауыл деген ұлттың болашағы
Сондықтан ауыл халқының денсаулығы жіті назарда болуы керек
Осы тұрғыдан алғанда көптеген ауылды жерлерде дәрігер мамандар тапшылығын байқаймыз
Мақаладан аңғарғаным, ауылға барып еңбек ететін жастар қатары да сиреп келеді екен
Ауылдан түлеп ұшқан жастарды оқытып, жоғары білімді мамандарды ауылдың әлеуетін көтеруге жұмылдыру мақсатында квоталар бөлінген
Елді мекендерде тапшылығы айқын сезілетін мамандықтар бойынша жалпы грант санының 30 пайызын ауыл мектептерінің түлектеріне берген мемлекет оқуларын тәмамдаған соң оларды 3 жыл бойы ауылда жұмыс істеуге міндеттейді
Алғашында тек жоғары оқу орны мен студент арасындағы келісімшарт негізінде бекітілген бұл борыш кейіннен «ҚР Білім туралы» Заңымен бекітіле түсті.
Осы Заңның 47-бабының 17-тар­мағында: «Ауылдық квота шегiнде педагогикалық, медициналық және ветеринарлық мамандықтар бойын­ша оқуға түскен ауыл жастары қата­рынан шыққан азаматтар жоғары оқу орнын бітіргеннен кейiн тиісінше мемлекеттік бiлiм беру ұйымдарында, мемлекеттік медицина ұйымдарында, ветеринария саласында қызметін жүзеге асыратын мемлекеттік органдар бөлімшелерінде не ауылдық жерде орналасқан мемлекеттік ветеринария ұйымдарында кемiнде үш жыл жұмысты өтеуге мiндеттi» деп тайға таңба басқандай көрсетілген
Заңның бұл талабын орындамаған жағдайда да былай қарастырылған: (47-бап, 17-4-тармақ:) «Осы баптың 17-тармағында көзделген жұмысты өтеу жөніндегі міндетті орындамағаны үшін жас маман өзінің оқуына байланысты бюджет қаражаты есебінен шыққан шығыстарды өтеуге міндетті»
Яғни ауылға барудан бас тартқан маман өзінің білім алуы үшін қазынадан бөлінген қаржыны әр теңге, тиынына дейін санап, мемлекетке қайтаруы тиіс
Ал енді осы заңның қаншалықты қадағаланып отырғаны алаңдатады.
Тағы бір айта кетерлік жайт, қала мен ауылға бөлінетін маман санын нақты бекіту керек сияқты
Осы орайда әр облыс қанша дәрігерге және қандай салада зәру екенін атап, көрсетіп тапсырыс беру арқылы жұмыс істегенді қолға алған абзал.
Марал ҚАДЫЛБЕКҚЫЗЫ,
заңгер
Өскемен
