Академик Әбдуәли Қайдар қазақ тіл білімінің көрнекті өкілдерінің бірі
Күллі саналы ғұмырын, қажыр-қайратын тілдің өзекті мәселелерін зерттеуге арнаған кемел тұлға биыл 90 жасқа толып отыр
Шынайы ғалым, шын зиялы деп айтуға тұрарлық саясы бәйтеректей, даңқы Алатаудай Әбекең қазақ тілінің тағдыры қыл үстінде тұрған кезде, «Арым – жанымның садағасы» деп тәуелсіз мемлекет болар тұсымызда «Қазақстанда мемлекеттік – тіл қазақ тілі болуы керек» деп ешкімнен сескенбестен, тайсалмастан батыл айтты
Сол тарихи сәтте бүкіл ұлттың тағдыры шешіліп тұрғанын жан-жүрегімен сезіне білді
Қазір мемлекеттік тілдің қазақ тілі болуына Әбекеңнің қосқан өлшеусіз үлесі, міне, осындай

Әбдуәли Қайдар туралы көп айтуға болады
Айтылып та жатыр, жазылып та жатыр
Бұл Әбдуали Қайдарға деген туған ел-жұртының, әріптестерінің, замандастарының зор құрметі деп білеміз.
Ол Қазақстан Республикасы Ұлт­тық ғылым академия­сы­ның академигі, филология ғылымдары докторы, профессор, түркітанушы
Кезінде Қазақстан Республикасы Білім және ғылым министрлігінің А.Байтұрсынұлы атындағы Тіл білімі институтының директоры қызмет атқарған білікті басшы
Осы институттың бас ғылыми қызметкері де болып жемісті еңбек етті
Қазақ ССР-інің еңбек сіңірген ғылым қайраткері, Ш.Уәлиханов атындағы 1 дәрежелі сыйлықтың иегері, Халықаралық «Қазақ тілі» қоғамының құрметті президенті, Түркияның «Dil Kuramu» лингвистикалық қоғамының құрметті (академик) мүшесі,Башқұртстан Ұлттық ғылым академиясының құрметті академигі,Ұлы Отан соғысының ардагері.
Шығармашылық өмірінің жарты ғасырдан астам уақытын тіл білімі ғылымына арнаған көрнекті ғалым, қоғам қайраткері 1924 жылы Алматы облысы Еңбекшіқазақ ауданы Талдыбұлақ ауылында дүниеге келген
Ауылдың сұлу табиғаты жас баланың жүрегінде ұлы арманға, биік белестерге жол салды
Әбдуәлидің балалық шағы Шелек, Түрген, Есік елді мекендерімен тығыз байланыста өтті
Жаз бойы тау шатқалдарын, қия жартастарын аралап, оның табиғи жемістері мен жидектерінің тіл үйірер дәмін сезініп, Есік көлінің мөлдір суына шомылып, еңсесі биік тауға қарап ер жеткен баланың айналасында түрлі ұлт өкілдері болды
Себебі оның өскен ортасы көп ұлтты орта еді
Жергілікті қазақтармен өзара ынтымақта ғұмыр кешіп жатқан ұйғыр, орыс, татар, түрік, шешен, неміс, қарашай және т.б
халықтарының әдет-ғұрпынан, өнегелі салт-санасынан тәлім алып, сол тәлімді бойына молынан сіңірді.
Болашақ академик өзінің азамат болып қалыптасуындағы басты тағылымын ата-анасынан алғанын айтады: «Егер менің бойымда бірер игі қасиет болса, оны мен сол ата-анамның бойынан жұққан қасиет деп санаймын
Әкемнің жай дауыспен: «Есіңде болсын, әлің жетпейтін адамға жармаспа, өз тұсыңнан ешкімге тиіспе, ал өзі тиіскен адамды аяма, таяқ жеп қалсаң, үйге жылап келуші болма» дейтін.
Әбекең «жақсылыққа жақсылық–әр кісінің ісі, жамандыққа жақсылық–ер кісінің ісі» деген ұстанымға берік
Бала кезінен қолөнерге, музыка мен суретке жақын болып өсіпті
Ол сонымен қатар домбырада, мондалинде ойнап, су және майлы бояумен суреттер салып, мектептің суретшісі атанып, салған сырлы суреттері мектеп қабырғасына ілініп отырған

Алайда соғыс және соғыстан кейін жылдар оның суретші болсам деген арманына өзгеріс әкелді
Филология мамандығына оқуға түсіп, қыл қалам өнерін сөз өнеріне алмастырды.
Балалық, жасөспірімдік шақ…
Әбдуәлидің жастық шағы Отан соғысына дейінгі кезеңмен тұспа-тұс келді
Жігіттік шағы соғыстан кейінгі ауыртпалықтармен өтті
Осылайша балалық пен жігіттік шақ арасын 4-5 жылға созылған «от кешкен жылдар» алып жатты
Соғыс өртінің тұтануына орай үзіліп қалған мектептегі оқуын 1946 жылы ғана аяқтады
Мектептен соң жоғары оқу орнына түсті.
Он жеті жасында Отанын қорғауға ерікті түрде аттанған жасөспірім Әбдуәлидің өміріндегі сол от кешкен жылдардың алатын орны бір бөлек
Омырауына тағылған 5 әскери орден мен көптеген медальдар сол сұрапыл жылдардың өзіндік бейнесі, отқа орана жүріп атқарылған азаматтық іс-әрекеттің дәлелі.
1941 жылы 3-шілдеде бейбіт жатқан халықтың үрейін алып, қарбалас іс-әрекетке жұмылдырған «соғыс» деген суық хабар Көктөбе ауылына жетті
Мектеп алдына жиналған жұрт құлағын радиоға түрді
«Солдаттар мен матростар, генералдар мен адмиралдар, жұмысшылар мен шаруалар, мен сөзімді сіздерге арнаймын!» деп басталған В.Сталиннің булығып шыққан даусы мен жеткізген хабары тыңдаушы халықты күңірентіп жіберді
Тек ересектер ғана емес, балалар да үлкендерге қосылып өксіп-өксіп жылап, көңілдері үрейге толы жұртшылық үйді-үйлерге тарасты.
Кеше ғана асыр салып, тау-тасты кезіп, жүгіріп ойнап жүрген ауыл балалары бірден есейіп сала берді, өмірге басқаша көзбен қарай бастады
Атты арбалар легі ауыл-ауылдан соғыс майданына аттанушыларды дамылсыз әкетіп жатты
Ер азаматтарын ел қорғауға шығарып салған қаншама отбасы иесіз қалған үйдей үңірейіп қалды
Мұғалімдердің де майданға шақырылуына байланысты мектептер жабылып жатты.  
Әлі кәмелеттік жасқа жетпеген Әбдуәли де аудандық әскери комиссариатына барып, майданға сұранып өтініш берді
Біраз уақыт арнайы «әскери өнерге» үйрететін орталықта даярлықтан өткен соң ол 1942 жылдың мамыр айында еріктілер тобында майданға жол тартты
Ташкенттегі үш айлық радист-телеграфист даярлығынан өткізілді
Содан соң жол Мәскеуге, одан әрі Калинин майданына түсті
Ауыр жарақат алды
Госпитальде жатып емделіп шыққан соң Әбдуәли 1-ші Балтық майданындағы соғыс іс-қимылдарына қатысты.
Балтық майданында бір жылдай уақыт автоматшылар ротасында, соғыс әрекетінің алдыңғы шебіндегі қанды майданда жүрді
Ерлік іс-әрекеттері бағаланып аға сержант атағы берілді және бөлімше командирі қызметіне көтерілді
Неваль орманындағы ұрыс барысында ауыр жараланды
Бірақ дала жігіті ауыр жарақатты жеңіп шыға алды
Бірқатар уақыт емдеу, қалпына келтіру шараларын басынан өткізіп, ақыры оңалып, қатарға қосылды.
Командирлік тәжірибесі бар, көзі ашық, ұйымдастырушылық қабілетімен көзге түскен жігіт ендігі жерде Ленинградтың әскери-инженерлік училищесіне офицер даярлығына жіберілді
Оқуын аяқтап, кіші лейтенант 1945 жылы Германия және Польша жеріндегі Одер өзені бойындағы шешуші шайқастар жүріп жатқан майданға аттандырылды
Жігерлі жас офицер, взвод командирі жеңіс үшін күш-жігерін аямады
Кеудесіндегі 2-ші «Қызыл жұлдыз» және 1-ші дәрежелі «Отан соғысы» ордендері сол күндердегі ширыққан, жанталасқан отты шайқастардың нәтижесінде берілді.
Жеңіс келді
Соғыс аяқталды
Алайда «жас офицер бейбіт өмір армиясына да керек» деген әскери басшылық шешімі аясында Әбдуәли Туғанбайұлына өзінің әскери қызметін «Алыстағы Александрияда» (Ленинабад) жалғастыруға тура келген
Ол тек 1946 жылдың қырқүйегінде ғана біржола Қазақстанға қайтты
Жоға­рыда айтқанымыздай, 1947 жылы Қазақ мемлекеттік университетінің филология факультетіне оқуға түсті
Бейбіт жағдайдағы шығармашылық өмірдің жаңа беттері ашылып, білім, ғылым жолына ден қойды.
Тоқсан жасты алқымдаған ардагер-ғалым үшін Ұлы Отан соғысы жылдарын­дағы от кешіп, бораған жау оғының астында, кез келген сәтте өмірден ажыратып әкетер жағдайдағы іс-әрекеттер мен тіршілікке ұмтылыс кездерінің ой-санасындағы алатын орны ерекше
Отқа оранып жүріп елі, жұрты үшін жан қиғызар сұрапыл соғыс әрекеттері оның рухын, ой-санасын шынықтырып, қажыры мен қайратын, ұйымдастырушы қабілетін, шындыққа тура қарау қабілетін, қайсарлылығы мен төзімділігін шыңдай түсті
Шығармашылық және басшылық қызметтері барысында орын алған қиындықтарды қайыспай, арнасынан шықпай, қасқайып тұрып қарсы алып, ақыл-парасаты арқылы жеңіп шығуында да осы өлім мен өмір арасындағы арпалысты жылдарда қалыптасып, бекіп қалған әлеуметтік мінездің өзіндік үлесі болғаны анық

Білімқұмар жастардың бірі болған Әбдуәли студенттік жылдары, әсіресе соңғы курстарда қазақ халқының тілі мен фольклорін, тарихы мен этнография­сын тереңірек танып білуге талпынды
Осы тұрғыда атақты ғалымдар Б.Радлов, С.Малов, Г.Бамбери, Н.Ильминский, П.Мелиоранский, Ф.Катанов, Н.Пантусов, И.Казанцев, А.И.Левшин, Л.Гумилев, т.б
ғалымдар еңбектерін зерттеуге кірісті
Сонымен қатар басқа халықтардың тілі мен фольклорын, тарихы мен этнографиясын зерттеген ғалымдар еңбектеріне де қызығушылығы артты
Ш.Уәлиханов, М.Әуезов, Ә.Марғұлан еңбектерімен жан-жақты танысты
«Солардың ішінде менің ерекше ден қойып, жүйелеп оқы­ға­ным халқымыздың ұлы перзенті Ш.Уәли­хановтың қалдырған бай ғылыми мұрасы болатын
Шоқан зерттеулері менің жаңадан қалыптаса бастаған дүниетанымыма, зиялы болмысыма қатты әсер етті» деп еске алады академик
Шоқан шығыстанушы ретінде туысқан ұйғыр халқының тілін, дәстүрін, тарихын, әлеуметтік жағдайын алғаш зерттеп қана қоймай, зерттеуі нәтижелерін өз еңбектері арқылы бүкіл әлемге паш етті
«Шоқаннан кейін зерттеушісі болмаған ұйғыр халқының тілін зерттесем» деген ой болашақ ғұлама ғалымды мазалайды
Ойлаған ой нақты шынайы шындыққа айналды
Ізденушінің балалық шағында көпэтносты ортада өсіп, ұйғыр халқының тілімен, салт-дәстүрімен таныс болуы да ықпал етпей қойған жоқ.
Қазақстан ғылыми академиясы құзы­рын­дағы аспирантураны ол ұйғыр тілі мамандығы бойынша оқыды, зерттеулерін жалғастырды
Басталған зерттеу іргелі зерттеуге, тіл ғылымының жаңа саласына айналды
Осылайша ғалымның саналы шығармашылық өмірінің ширек ғасыр уақыты (1951-1978) ұйғыртану ғылымына арналды
Академик Ә.Қайдар Қазақстандағы және тек Қазақстандағы ғана емес, жалпы ғылымдағы ұйғыртану бағытын жасаушы, негіздеуші және дамытушылардың алдыңғы қатарынан саналады
Жүзден аса ғылыми мақалалар мен ұжымдық зерттеулер нәтижелерін қоспағанның өзінде академиктің жиырма шақты кітабы жарық көрді
Олардың ішінде екі томдық «Қазіргі заман ұйғыр тілі» атты кітабы әрі араб жазуларына көшіріліп басылып шықты және қытай тілінде де баспа жүзін көрді
Ғалым Ә.Қайдардың ұйғыртануға арналған еңбектері ірі түркітанушы ғалымдар тарапынан жоғары бағаланды
Жалпы алғанда академиктің ұйғыртану саласындағы ғылыми еңбектері түркітану ғылымына қосылған алтын қазына болды.
Бірнеше тілде жарық көрген аталған екі томдық еңбек оның авторының 1971 жылы Шоқан Уәлиханов атындағы 1- дәрежелі сыйлықтың иегері болуына негіз болды
Ұйғыртану – тіл саласының ғұлама ғалымының ұзақ жылғы зерттеулерінің бір елеулі саласы
Оның Ұлттық ғылым Академиясының Тіл институтының «Ұйғыр филологиясы», «Ұйғыртану» бөлімдеріне басшылық етуі бір топ ұйғыртанушы ғалымдардың қалыптасып өсіп шығуына зор ықпал етті
Сөйте отырып ғалым өзінің де алдағы уақытта қазақ тіл білімімен әлдеқайда терең және жан-жақты шұғылдануына ғылыми, практикалық жол салды
Орыс, қазақ және ұйғыр тілінде жарық көрген 500-ден астам ғылыми еңбектерінің басым көпшілігі қазақ тілі мен түркітану мәселелеріне арналды.
Сонымен, Қазақ мемлекеттік университетін үздік бітіріп, 1951-1954 жылдары Қазақ ССР-і Ғылым академиясының аспирантурасын тәмамдап, өз қызметін Академияның кіші ғылыми қызметкері болып шығармашылық болашағына қадам басқан Ә.Қайдар осы Ғылым үйі шаңырағы астында өзінің бүкіл ғылыми зерттеушілік, басшылық қызметін өткізді, ғылыми дәрежесі мен атағы ғылым докторы, профессорлықтан Ұлттық ғылым академиясының академигі дәрежесіне дейін көтерілді
Бұл табанды еңбек, тынымсыз ғылыми шығармашылық ізденістің нәтижесі еді
Академиктің тіл біліміне, оның ғылымына арналған еңбек жылдары мен осы жылдары қол жеткізген шығармашылық еңбегі оның өмірінің негізгі мәніне айналды
Ғалымның ойы мен қаламынан шыққан еңбектер қазақ тіл білімі, ұйғыртану саласы және түркітану ғылымына қосылған мол қазына, лингвистиканың теориялары мен әдіснамалық мәселелерінің ашылуы, ғылыми тұрғыда негізделуі, практикалық дәлелденуі, кең көлемдегі дамытылуы болды
Соның ішінде зерттеушінің өзіндік ерекше танымдық, әдіснамалық, теориялық өрнегін салған салалары – лексикология, диалектология, этнолингвистика, тіл құрылысы, түркітану және алтаистика, ғылым тарихы және тіл саясаты
Лингвистика саласындағы еңбектерінде оған тікелей қатынасы бар сөзтану, этимология, ономастика, терминология, фразеология сияқты салалар елеулі дәрежеде зерттелді, нақты ғылыми негізделген нәтижелерге ұласып жатты.
Академик Ә.Қайдардың жемісті қыз­ме­тінің нәтижесінде түркі әлемі үшін өзекті бірнеше лингвистикалық мектеп қалыптастырылды
Ғалым негіздеген ғылыми-практикалық ғылыми мектептің үш бағыты өзіне ерекше назар аудартады
Олар: сөзтану бағытындағы мектеп; «этностаным» мен «тілтаным» үйлесімінен туындаған этнолингвистикалық мектеп; қазақ және басқа түркі тілдерімен моңғол, корей, жапон тілдерінің қарым-қатынасын зерделеуге және «алтай теориясын» зерттеуге бағытталған алтаистикалық мектеп.
Түркітану саласы үшін түркі тілдерінің көне дәуіріндегі және жаңа замандағы ортақтықтарын, ортақ түбірлерді зерттеудің, түркі тілдеріндегі ортақ лексикалық элементтердің сыр-сипатын ашудың, түркі тілдес халықтар тіліндегі сөздік қорларды зерттей отырып, оларды жақындастыратын негіздер мен ерекшеліктерін зерттеудің, сол арқылы тіл дамуының заңдылықтарын аша түсудің қазіргі түркі тілдес елдер әлемі үшін тек мәдени ғана емес, әлеуметтік және саяси мәні жоғары
Айталық, қазақ тілінде әртүрлі тарихи-мәдени және әлеуметтік-аумақтық себептерге байланысты араб, парсы, қытай, моңгол, орыс тілдерінен лексикалық-грамматикалық элементтер баршылық
Сол элементтерді, олардың мағыналық өзгерістерін белгілеу, ұлттық тілдердің даму заңдылықтарын зерттеудің тәуелсіз еліміздің мемлекеттік тілін дамыту үшін маңызы зор
Әсіресе бұл қазіргі қазақ тілі түркі тілдерінің базалық негіздерінің бір елеулісі екені жан-жақты түсінік тауып отырған әлеуметтік-мәдени және тарихи жағдайда айқын байқалады
Ғалымның аталған бағыттардағы және лексикография саласындағы жемістері ретінде мына іргелі еңбектерді ерекше атап өтуге болады: «Қаңлы: тарихи шежіре» (2003), «Уйгурско-русский словарь» (1961), «Қазақ тілінің қысқаша этимологиялық сөздігі» (авторлардың бірі, 1966), «Қазақша-орысша бір буынды түбірлер сөздігі» (1986), «Тысяча метких и образных выражений: казахско-русский фразеологический словарь с этнолингвистическими пояснениями» (2004), «Халық даналығы (қазақ мақал-мәтелдерінің түсіндірме сөздігі және зерттеу»(2004).
Академик Ә.Қайдар қазақ этнолин­г­вис­ти­касының негізін салушы
Этнолинг­­вистика саласындағы авторлық зерт­теулерінің және академик идеяларында жасалған басқа да зерттеулердің маңызы Қазақстан Республикасының саяси тәуелсіздігіне қол жеткізген жаңа саяси жағдайында маңызы тіптен арта түсті
Дәл осы әлеуметтік-тарихи кезең әрі қазақ тілінің мемлекеттік тіл ретінде қалыптасып, дамуы академиялық ғылыми орталықтың жауаптылығын ерекше арттырды
Ғалымдардың барынша тиімді, ғылыми негізді еңбегін қажет етті, өзекті қоғамдық мәселеге айналдырды.
Этнолингвистикалық зерттеулер мен оның нәтижелерінің тек ғылыми орта емес, мемлекеттік саясат деңгейінде, кең көлемді әлеуметтік ортада жариялануы қоғамдық ойға жаңа толқын, серпіліс әкелді
«Ақиқат пікірталастан туындайды» дегендей, жас тәуелсіз мемлекеттің тіл саясаты төңірегіндегі қоғамдық ортадағы ашық пікірлесулер, оның «ащысы» мен «тұщысы» ғылыми ортаға да ой тастады, жаңа ізденістерге ынталандырды, ғалымдардан дәлелді, негізді талдаулар мен тұжырымдарды күткізді
Дәл осындай жағдайда «этностаным» мен «тілтаным» арасында туындаған лингвистиканың – «этнолингвистиканың» ғылыми танымның жаңа дербес саласы ретінде қалыптасуы, оның бағыт-бағдары мен мақсат-мүддесін айқындау, ғылыми тұжырымдамасын негіздеу Ә.Қайдардың ғылыми зерттеулерінің негізгі арқауына айналды.Тіл ғылымы академигінің ғылыми танымдық ұстанымы бойынша этностардың әлеуметтік болмысы мен табиғатын, ұлттық даму заңдылықтарын тіл феномені арқылы танып білудің ғажайып мүмкіншіліктері бар
Әсіресе «этностаным» мен «тілтаным» сұхбаты мен өзара байланысында, өзара әрекеттесуінде
Осындай ізденісті ой толғаулар толқынында оның «Қазақ қандай халық?» (2008) деп аталған көлемді еңбегі жарық көрді
Көп жылдық еңбегінің нәтижесінде 120-дан астам баспа табақ көлемінде «Қазақтар ана тілі әлемінде» деп аталатын үш томдық («Адам», «Қоғам»,«Табиғат») этнолингвистикалық сөздік (2013) және «Қазақ тіліндегі қос сөздер» (зерттеу және сөздік) (2013) жазылды
Бұл еңбектерді ұлттардың, қазақ ұлтының этномәдени, этноәлеуметтік, этнопсихологиялық болмысын тіл білімі арқылы танып білуінің қайнар көздері деп тұжырымдауға болады
Керісінше, тіл біліміне этномәдени, этноәлеуметтік, этнопсихологиялық тұрғыдан келе отырып, оның қоғамдық, ұлттық, әлеуметтік арабайланыстық, саяси мәні мен заңдылықтарын әлдеқайда тереңірек танып білу мүмкіндігі кеңейе түскен болар еді
Академиктің танымдық жолы осы бағытқа, ғылымаралық танымдық байланысқа бет бұрғызар әдіснамалық негіздердің бірі екені сөзсіз.
Әбдуәли Қайдар Тұрғанбайұлы қазақ ғылымында өзіндік мектебін жасап қалыптастырған ғылыми бәйтеректің бірі
Оның ғылыми мектебінен сусындап, танымдық, зерттеушілік тәлімін алған, ғылыми атаққа қол жеткізіп, тіл ғылымын өз ортасында, елдерінде дамытып өрістетуші ғалымдар қатары қалың
Олардық қатарында Мәскеу, Уфа, Абакан, Нүкіс, Ташкент, Бішкек, МХР, ҚХР, тағы басқа әлеуметтік орталардан келіп білім алғандар және қазірде табысты ғылыми шығармашылық иелері бар
Академик ізбасарларының жалпы құрамына келетін болсақ, олар 14 ғылым докторлары мен 75 ғылым кандидаттары
Ғылыми мектептің ықпалдылығы мен оның нәтижесінің молдығын аталған статистикалық ақпараттың өзі-ақ баяндап тұрғандай.
Тіл ғылымы институты базасында профессор, академиктің ұйымдастыруымен және тікелей қатынасуымен өткізілген ондаған ғылыми республикалық және халықаралық конференциялар, конгрес­тер ғылыми мектептің шығармашылық қызметі мен қол жеткізген нәтижелерін дамыта және бекіте түсті
Оның сыртында тіл білімі және түркологияның теориялық, методологиялық және практикалық мәселелері талқыланған, зерттеушілік пікірлермен алмасу мектебі болған елдегі және шет елдердегі шығармашылық іссапарлар қаншама
Ғалымның Германия, Польша, Австрия, Чехословакия, Болгария, Франция, Түркия, Үндістан, Қытай, Моңғолия және ТМД елдері қалаларына жасаған шығармашылық сапарлары осыны айтады.
Қазақ топырағынан шыққан академик ғалымның түркітану және алтайтану саласындағы атқарған істері мен ғылыми ойлары осы саланың белгілі ғылымда танымал түркітанушы ғалымдардың тарапынан жоғары бағаланды
Олардың қатарында профессорлар Карл Менгес, Ильза Цитаутас Лауда (Америка) аты жер жарған түркітанушы, профессор Джерар Клаусон (Англия), «Мария апай» деген есіммен белгілі болған Анна Мария фон Габэн (Германия), профессор Гуннар Ярринг (Щвеция), Эдуард Тырыярский (Польша), профессор Карл Ян (Австрия), профессор Реми Дор (Франция), профессор Мондаки Қоңыр Иштван (Венгрия), профессорлар Ян Фа Жэнь және Ыбрайым Мутһи (Қытай), профессор Ахмет Бижан Ержиласун (Түркия) тағы басқа Кеңес Одағының ғұлама түркітанушылары
Мысалы, ленинградтық түркітанушы, академик Н Кононов, мәскеулік профессор, түркітанушы Э.В.Севортян, Н.А.Баскаков, профессорлар Э.Р.Тенищев, Э.Н.Наджип, К.М.Мусаев, әзербайжандық профессор А.С.Асланов, академик Б.А.Азимов, т.б
ғалымдардың Ә.Т.Қайдар шығармаларына жоғары баға берген еңбектері жарияланды.
«Олардың әрқайсысы ғылымда өз орны, өз биігі, өз өрісі бар біртуар дарабоздар
Түркітанудың бір саласы –тілтанудың ғылым ретінде өрісін кеңейтуге, еселей дамытып, еңсесін көтеруге ерекше үлес қосқан осыншама ғұламалармен тіклей араласқан осы бір ғажайып дүниені «ғалымдар әлемі» деп санаймын
Және тағдырдың маған несібе етіп бұйырған бұл мүмкіншілігі мен кеңшілігіне мен дән ризамын
Мен араласқан түркітану дүниесі – менің де танымдық әлемімнің көкжиегі» деп еске алады академик.
Ә.Қайдардың ғылыми-шығарма­шы­лық жұмыстары тек академиялық институт шеңберімен шектеліп қалмаған
Ол өзінің өрісті ойын өсіп келе жатқан жас толқын мамандар арасына салып, сыннан өткізіп, керісінше, жастардың ой-өрісі, өмірлік тыныс-тіршілігін сезіну арқылы шынайы қоғамдық қатынастарға жақын жүрген ғалымдардың бірі
Оның танымдық ой-өрісі мен ұстаздық қызметін ұштастыруға негіз болған іргелі жоғары оқу орны әл-Фараби атындағы Қазақ ұлттық университеті
Сонымен қатар Қожа Ахмет Яссауи атындағы Халықаралық қазақ-түрік университетінің, тағы басқа оқу орындарының академиктің ғылыми-педагогикалық әлеуетін өз базасында барынша пайдалануға тырысуы заңды құбылыс еді
Педагогикалық қызмет барысында ол авторлық зерттеулер нәтижелері мен танымдық қызығушылығы болашақ жас мамандар игілігіне қызмет етті
Ондаған студенттік ғылыми жұмыстар тілтанушы ғалымның тікелей ғылыми жетекшілігінде орындалды
Жетекші идеялары мен ғылыми көзқарастары өз зердесін қондырып алып кетіп жатты
Ғалымның педагогикалық еңбегі болашақ ғалымдарды даярлау ісіне қосылған нақты ғылыми-практикалық тәжірибеге айналды
Ғалым ұсынған ғылыми ойлар мен тұжырымдар, ұстанған ғылыми бағыт пен бағдарлар, әдіснамалық, әдістік негіздеулер қазіргі тіл ғылымы туралы оқытылатын сабақтарда, зерттеулерде кең қолданысын табуда.
Тіл ғылымының, оның нәтижелерінің мәдени, саяси және әлеуметтік мәні  Әбдуәли Қайдарды елеулі қоғам қайраткері етті
Бұл, әсіресе, қазақ тілінің қоғамдық, ұлттық мәртебесі мен қоғамдық өмірдегі мәселесіне қатысты болды.
Әлеуметтік-саяси тұрғыдан қарағанда тіл, тіл ғылымы, тіл білімі, олардың қолданысы кез келген қоғамның мәдениетінің, әлем мәдениетінің аса маңызды саласы, құрылымдаушы элементі
Қоғамдық, әлемдік коммуникация құралы, әлеуметтік арабайланыстырушы, адам ойының, ісінің сөз, тіл, жазу арқылы бейнеленуі
Ол, алдымен, адамзат мәдениетінің сақтаушысы, ұрпақтан-ұрпаққа жеткізушісі, «ұлт», «этнос» деп аталатын тарихи қалыпасқан адами қауымдастықтардың өмір сүруінің, сақталуының заңды алғышарты
Осы тұрғыдан қарағанда өткен ХХ ғасырдың екінші жартысында әлем халықтары тілдерінің бір әлеуеттісі болып табылатын қазақ тілінің өрісі мен тынысы тарылып, шағын тұрмыстық тілге айналу үрдісі байқалғаны белгілі
Ресми билік «ортақ тіл» идеологиясына қанат беріп, қоғамдық психология осы шеңберден көрінді
Ұлт зиялыларының тұншыққан даусы қазақ қауымдастығы ортасына жете де бермеді
Тілдің әлеуметтік базасы тарыла берді, қолданыстағы толыққанды тіл болудан қала бастаған
Тек Желтоқсан (1986) оқиғасынан кейін ұлттық санадағы серпіліс бой көрсетіп, қазақ тілінің әлеуметтік-мәдени және саяси мәртебесін өзгертуді бұлқына, жұлқына өзекті саяси мәселе қатарына алып шықты
Қазақстанда қазақ тілі тағдырын шындап қолға алған және мәселені шешуді жер-жерде талап еткен жалпыхалықтық қозғалыс басталды
Осы жалпыхалықтық іс-әрекеттің басы-қасында академик Ә.Қайдардың және оған пікірлес болған ұлт азаматтарының тұрғанын зор адами ризашылықпен атап айту заңды.
Бұл қоғамдық қозғалысқа ұйымдық сипат беру қажет болды
«Халықаралық Қазақ тілі» қоғамы құрылды
Осылайша әлі ескінің іргесі берік, жаңаның буыны әлі қатып болмаған қарама-қайшылықты қоғамдық жағдайда бой көтерген саяси-мәдени қозғалыс Республиканың тіл саясатында, қазақтың тілін мемлекеттік тіл дәрежесіне көтеру бағытында жаңа бетбұрыстар жасауға елеулі ықпалын тигізді
Ескі және жаңа тіл саясаты арасындағы, оның алыпбарушылары арасында Қазақстанда тайталастық күрес кең қанат жайды
Нәтижесінде әлеуметтік сана қазақ тілінің пайдасына қарай өзгеріс бағытына бет бұрды
Осындай тарихи-әлеуметтік жағдайда қазақ тілінің өзін Қазақстанда күтілген мемлекеттік тіл ретінде жан-жақты негіздеу, дамыту, оның алғышарттарын пісіріп-жетілдіру міндеті ғылым алдындағы ең өзекті қоғамдық мәселеге айналды
Жаңа тіл саясатының қалыптасуына және жаңа Қазақстан жағдайындағы мемлекеттік тіл – қазақ тілінің заңдық мәртебесін ғылыми-практикалық тұрғыдан негіздеу, осы бағыттағы ізденістерге жаңа серпін беру ісінде академиктің тіл ғылымының көрнекті субъектісі ретінде қосқан үлесі ерекше
Тек 1989-2000 жылдар арасында жарық көріп, қоғамдық орта мен саясаткерлер назарына ұсынылған, елдегі қоғамдық сананы өзгертуге бағытталған 50-ден астам ғылыми мақалалары тіл тағдыры туралы ой толғауларға, идеяларға, нақты пікірлер мен ұсыныстарға толы болды
Оларда заңғар ғалымның тіл біліміне, ғылымына сүйене отырып баяндалған әлеуметтік ұстанымы мен елін, тілін сүйген, оның өзекті мүдделерін қорғауға бағытталған азаматтық ұстанымы іштей үйлесіп жатты
Сөйтіп, академиктің адами тұлғасы өз мәніндегі азаматтық, патриоттық, күрескерлік, саяси-әлеуметтік ой-сана мен жігердің, соған сәйкес батыл әлеуметтік-мәдени іс-әрекеттердің іштей үйлесімді жиынтығынан сомдалған.
Қоғам қайраткері, академик Әбдуәли Қайдардың «Қазақ тілінің этимологиялық сөздігі», «Қазақ тіліндегі қос сөздер сөздігі», тағы басқа жаңа еңбектері ғылымға қосылған зор үлес екені айдан анық
Ғылымдағы, адами өмірдегі мерейлі және өрісті белестерді ала беріңіз, қазақ ғылымының тарланы, елінің қадірлі де парасатты азаматы!
Раушанбек Әбсаттаров,
ҚР Ұлттық ғылым академиясының 
корреспондент-мүшесі, 
философия ғылымдарының докторы, профессор
Тыныштық Қалдыбаева,
 социология ғылымдарының докторы, профессор
