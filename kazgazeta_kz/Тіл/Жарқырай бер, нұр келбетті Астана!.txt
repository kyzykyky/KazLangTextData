Ақылбек РЫСҚАЛИЕВ,
Атырау қалалық мәдениет және
тілдерді дамыту бөлімінің басшысы
Астана – Қазақстанның жаңаруының нышаны
Тәуелсіз мемлекетіміздің мәйегі, дербестігіміздің дәйегі
Елордамыз – халқымыздың ғасырлар бойғы армандаған тілек-мақсаттарының орындалуының шынайы болмысы
Астананы ауыстыру ерен ерлік пен көрегендікті, тәуекелді қажет еткен тарихи шешім еді.
Иә, экономикамыз тұралап тұрған кезде елдің орталығын Алатау аңғарынан Сарыарқаның төріне көшіру оңай шаруа болмағаны белгілі
Астана идеясы бұл күнде жалпақ жұртымызды жарқын болашаққа жұмылдырып, бірлік пен берекеге негізделген Елбасы саясатының негізгі ұстанымымен ұштасып жатыр
Сондықтан да Астана мерекесі біртұтас мемлекеттік сипат алды, бүкіл халықтың көзайым қуанышына айналды
Елор­дамыздың болмыс-баяны мен Елбасымыздың ерен еңбегі қала күні мерекесі аталып өткен сайын біте қайнасып, бірге сомдала бермек
Бұл күнде төрткүл дүниенің төрт бұрышынан келген қонақтар Астананың сәулетті көркімен, эко­номикалық әлеуетімен көз сүй­сіндіретін ХХІ ғасырдың ғажайы­бы екендігін мойындады.
Ал, енді, Елорданың халықара­лық дәрежедегі аталып өткен әрбір маңызды шаралар мен қаланың даму қарқынына келетін болсақ, жаһанды жайлаған дағдарысқа қарамастан ол күн санап көркейіп, ажарланып келеді
Бұл ретте Президенттің Ақордасы, асқақ «Бәйтерек», Бейбітшілік пен келісім сарайынан бастап, ішінде мәңгі жаз орнаған «Хан шатыры» ойын-сауық орталығына дейін әлемдік стандартқа сай талаптар мен құндылықтарды бойына жинақтаған
Сәнді көшелер, тақтайдай жолдар, жасыл желектер, гүлмен көмкерілген гүлзарлар, таза да кең аулалар қала көркін әрлендіруде.
Күн сайын өркендеп, көркейіп келе жатқан Елордамызға қарап бой түзеген еліміздің барлық өңірлері сияқты жыл сайынғы Елбасының халқына арнаған Жолдауында көрсетілген мақсаттар мен міндеттерді орындауда Атырауда да бірқатар жұмыстар атқарылуда
Сәнді ойын-сауық ке­шендері мен бизнес орталық­тарының, көп қабатты тұрғын үй­­лер­дің ғимараттарын салу жұ­мыс­­­тары қарқынды жүргізілуде
Көше­лерді кеңейту, абаттандыру, жарық­­тандыру жұмыстары қала орта­­лығымен қатар, қала маңын­дағы ауылдарда да жалғасын тауып отыр.
Тәуелсіз елдің ертеңі жастардың қолында
Қаламызда тек қана жас­тардың емес, жалпы қала тұрғын­дар­ы­ның мәдени-демалысын ұйым­дас­тыруға, спортпен шұғыл­дануына, шығармашылық бағытта шыңдалуына баса назар аударылған.
Елбасының «Болашаққа бағдар: рухани жаңғыру» бағдарламалық мақаласы аясында Атырау, Ақсай ауылдық округтерінде заманауи денешынықтыру-сауықтыру ке­шендері салынса, қала орталы­ғында «Теңізшевройл» ЖШС-нің демеу­шілігімен «Ретросаябақ» пайдалануға берілді
Жұмыскер шағын ауданында мәдениет үйі өз көрермендеріне есігін айқара ашты
Аталған нысандар қала көркіне көрік қосып қана қоймай, атыраулықтар мен қаламыздың қонақтары үшін тамаша демалыс орындарының бірі болып саналады.
Сонымен қатар Еркінқала, Ақжар, Жаңаталап ауылдарында типтік үлгідегі мәдениет үйлерінің құрылысы жалғасуда
Елордамыздың 20 жылдық мерейлі мерекесіне орай Томарлы ауылында салынған 400 орындық келбетті мәдениет үйінің пайдалануға берілуі ауыл тұрғындарына ерекше сый болмақ.
Елбасы, Тәуелсіздік және Астана ұғымдары бір-бірінен ажырамас егіз ұғымдар
Тәуелсіздік алған алғашқы жылдары еліміздің өзге өңірлері сияқты мұнайлы астана да шырайлы шаһарға айнала бастады
Қаланың ежелгі тарихи атауы қайтарылып, Атырау қаласы болып аталды
Еркіндік пен тәуелсіздіктің жолында қол бастаған Исатай Тайманұлы, Махамбет Өтемісұлы сынды батыр да ақын, дауылпаз күйші бабаларымыздың есімдері шекаралас орналасқан екі ауданға берілді
Қос атқа қатар қонған батыр бабаларымыздың құрметіне қоладан құйылған мүсіндері қала орталығынан орын алды.
Қарқынды дамыған жас мемле­кетіміздің әр жылы тарих қойнауына ерекше оқиғалармен енді
Қаланың сәулеттік келбетіне көрік берер бірнеше ескерткіштер мен мемориал­дар, кіші-сәулеттік нысандар салынды
Тек қана соңғы жылдардың өзінде Ұлы Жеңістің 70 жылдығына орай «Жеңіс» саябағында майдан даласынан оралмаған 25 мыңнан астам боздақ бабаларымыздың есімі жазылған «Естелік тақта» мемориалы ашылса, ауған, тәжік-ауған жеріндегі соғыста жанқиярлықпен қаза тапқан ержүрек ұлдарымызға арналып ескерткіштер тұрғызылды
Мемлекеттік Гимн авторларының бірі Жұмекен Нәжімеденов пен Мемлекеттік сыйлықтың лауреа­ты, поэзия падишасы Фариза Оңғарсыновалардың ескерткіштері орнатылды.
Елбасының бағдарламалық ма­қаласы көптеген игі істерге жол ашып, жаңаша серпін берді
«Өткенді білмей, болашақты болжау мүмкін емес» деген халық даналығын ұс­танған облыс, қала басшылығы ұлт­тық құндылықтарымызды ұлық­­тап, дәстүрімізді дәріптеуге ар­налған, ­Отанын, ұлтын сүюге, ұрпақ тәрбиесіне ерекше әсер беретін шаралар­ға ерекше мән беріп, айрықша қолдау көрсетіп келеді
Облыс және шаһар басшылары халықпен өткен кездесу­лерде айтылған ұсыныстар мен пікірлерді ескеріп, Халық қаһарманы ­Хиуаз Доспанованың кіші-сәулеттік мүсінін, ұлт руханиятының айтулы тұлғалары, Қазақстанның Халық жазушылары Әбу Сәрсенбаев пен Хамит Ерғалиевке, Мемлекеттік сыйлық­тың лауреаты, дәулескер күйші-ком­позитор Қаршыға ­Ахмедьяровке арнап ескерткіш орнату жұмыстарын да қолға алуда.
Еліміздің Бас шаһарынан бастау алған айтулы оқиғалар мен игілікті іс-шаралар жарқын келешекке қарай жалғаса бергей
Төрткүл дүние та­ныған, 30 елдің қатарында болуға қадам басқан, жаңарған жас Астанамен бірге халқымыздың жаны да, рухани әлемі де жаңарып жасай берсін дейік!
