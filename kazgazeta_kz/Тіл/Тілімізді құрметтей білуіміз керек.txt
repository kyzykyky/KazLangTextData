Өмірзақ АЙТБАЙҰЛЫ,
халықаралық «Қазақ тілі»
қоғамының президенті, академик

Жақында Елбасы қазақ елі үшін ерекше орны бар киелі мекен Ұлытау  жерінде «Хабар» агенттігінің тілшісіне сұхбат беріп, еліміздің әлеуметтік-экономикалық мәселелеріне тоқталып, индустриалды-инновациялық дамуымыз жөнінде, сондай-ақ елдік, ұлттық мәселелер, тіліміз бен дініміз туралы ой қозғады
Елбасының бұл сұхбатына, ондағы айтылған ой-пікірлерге зиялы қауым өкілдері, жалпы жұртшылық өз көзқарастарын білдіруде
Осы орайда біз халықаралық «Қазақ тілі» қоғамының президенті, академик Өмірзақ Айтбайұлының Елбасының Ұлытау төріндегі сұхбатына орай қазақ тіліне қатысты айтқан пікірлеріне үн қосқан мақаласын оқырман назарына ұсынып отырмыз.
Елбасы осы кезге дейін де елдегі өзекті мәселелер мен толғақты дүниелер туралы бұқаралық ақпарат құралдарына жылына бірнеше реттен салиқалы сұхбаттар беріп жүргені белгілі
Елбасының қай сұхбаты бол­масын, ондағы көтерілген мәселелер ха­лық­тың жүрегінен орын алып келеді
Се­бебі еліміз дамудың даңғыл жолына түсіп, стратегиялық міндеттерін айқындай түскенде әрбір уақыттың, әрбір кезеңнің тынысына орай жаңа мәселелер туындап отырады
Оларды ақылға салып шешіп, қателіктерге бой алдырмай, қол жеткізген табысымызды пайымдап, алды-артымызды, жүрер жолымызды өз кезеңіне сай сараптап, бағалап отырудың ерекше маңызы бар
Сондықтан да Мемлекет басшысының журналистермен кездесуіндегі ортаға салған ойлары халқымыздың мәңгілік­ке қадам басқан зор мүддесінен табылып, елдік мұраттармен астасып жатуы заңды деп ойлаймын
Бұл орайда Елбасының Ұлытау төңіріндегі сұхбатының жөні де, орны да бөлек екені сөзсіз.
Сұхбат өткізетін орын ретінде Ұлытаудың таңдап алынуы да кездейсоқ емес
Өйткені қазақ үшін Ұлытаудың орны да, маңызы да бөлек
Ол – қазақ жерінің кіндігі, ту тіккен байтақ ордасы, хандыққа қазық болған, жалпақ жұртқа азық болған қасиетті мекен
Халқымызда қасиетті жерлер өте көп
Ал жердің қасиеті ол сол жерді мекен еткен халыққа жұғысты болып, ұлтымыздың тектілігін бекемдей түсері белгілі
Ұлытау – кешегі тарихымыз
Ал бұл киелі мекенді бүгінгі күннің тұрғысынан бағалайтын болсақ, мұның да ерекше мәні бой көрсетеді
Себебі тарихсыз өсу де жоқ, өнеге де болмақ емес
Тарихын білген, құрметтеген ұлт қана баянды болашақтың уығын қадап, темірқазығын айқындайды
Ұлытаудың қасиетін, тереңге тамыр жайған үлгі-өнегесін жас ұрпақ біліп өсуі керек
Өйткені Ұлытау – ұлылардың мекені, ұлағаттылардың ат байлаған жері
Бұл жердің жұртымыз үшін қымбат болуы тегін емес
«Ұлытауға шыққан бар ма, ұлардың үнін ұққан бар ма?» деген тәмсілде де талай сыр жатқандай
Бұл – әйгілі Алаша, Жошы хандар мәңгілік тыныс тапқан, ел қамын жеген Едігелер жортып, даңқты Тоқтамыстар тоқтап өткен жер
Еліміздің салтында үлкен жолға түскен, ұлы мақсатқа бекінген жандардың киелі жерлерге ат шалдырып, белді адамдармен баталасып, берік шешімге келісіп, болашаққа нық сеніммен қадам басатыны бар емес пе? Ал сол сенімді ұялататын күш айналып келгенде тағы да жердің қасиеті мен кепиетінде болса керек.  Олай болса Елбасының да қалың қазағына Ұлытау төрінен бағыштаған ұлағатты сөздері Қазақ елінің дамуындағы жаңа кезеңге аяқ басқанымызды аңғартқандай
Иә, Қазақ елі өткен уақытпен, артта қалған жылдармен салыстырғанда дамудың жаңа кезеңдеріне аяқ басқаны сөзсіз
Мұндай іргелі міндетті орындауға халықтың қажыры мен қайраты, бірлігі мен ынтымағы ауадай қажет
Осы мәселені терең түсінген халқымыз бүгінде бір адамның баласындай, бір қолдың саласындай, бір жағадан бас, бір жеңнен қол шығарып, еңбек етуде.
Жалпы, Ұлытау төрінде ортаға салынған мәселелердің ішінде ерекше назар аудартқаны – Елбасының мемлекеттік тілге қатысты білдірген көзқарастары болды
Елбасы бұған дейінгі берген сұхбаттарында, зиялы қауым өкілдерімен жүздесулерінде бұл мәселені қаперінен шығарған емес
Мемлекеттік тілдің жағдайын әрдайым назарда ұстап, қамқорлық танытып отыруы Мемлекет басшысының қазақ тілінің тағдырына бейжай қарамайтындығын білдіреді
Расында, тәуелсіздік алған жылдардан бергі кезеңдерді ой көзімен шолып өтетін болсақ, қазақ тілін дамытуға байланысты қаншама ілгері қадамдар жасалды
Елбасы мемлекеттік тіл туралы өзінің көзқарасын ортаға сала отырып: «…Ешкімге қазақ тілінде сөйлеме деп, кедергі жасап отырған бір адам жоқ
Өзіміз қазақша сөйлеуіміз керек
Қандай мінбеден қазақша сөйлесең де, ешкім «тәйт, былай тұр» деп айтпайды
Қанша адам отырса да, соларға арналған аудармасын беріп, қазақ тілінде сөйлеуге болады
Біз тілімізді құрметтей білуіміз керек» деп ерекше атап өтті
Біз, зиялы қауым өкілдері, Ұлытау төріндегі сұхбатты зейін қоя тыңдай отырып, мемлекеттік тілге байланысты көптеген сауалдарға жауап алғандай болдық.
Бүгінде кейбір қоғам мүшелері тарапынан мемлекеттік тілдің елдегі жай-күйі жөнінде жағымсыз, теріс пікірлерді құлағымыз шалып қалып жатады
Тіліміз кезең кезеңімен өркендеп, қанатын қатайтып келе жатса да, соны байқағысы келмейтіндер баршылық
Елбасының мына бір сөзі сондай азаматтарға қарата айтылғандай: «Тіліміз бар» деп жүрсе, тіліміз бар болады, «тіліміз жоқ» деп жүрсе, тіліміз жоқ болады»
Келісуге болатын пікір
Тіліміз жойылып барады, құрып барады деп, қара бұлтты төндіре бергеннен ештеңе шықпасы анық
Одан да нақты іс көрсетіп, тіл мәртебесін тұғырлы ету жолында әр қазақ өзінен бастаса, соған мейлінше ыждаһаттылық танытса орынды болар еді.
Елбасы Қазақстан халқының тарихи қалыптасу жолын назардан тыс қалдырып отырған жоқ
Өткен ғасырларда қазақ даласына қоныс аударған түрлі ұлт өкілдері бүгінде Қазақстанды өз отаным деп санайды
Мұндай жағдайда тілдік әр алуандықты ескермесе тағы болмайды
Тілді саяси деңгейге дейін көтеріп, орынсыз өршітіп алған елдердің жағдайлары қандай болғанын көріп отырмыз
Бұл мәселелерге де Елбасының сұхбатында жан-жақты жауап берілді.
Жалпы, сұхбаттың бірыңғай қазақ тілінде берілуі де бүгінде таразы басының қазақ тіліне қарай ауғандығын, бұдан былайғы уақытта қазақ тілінің ел өмірінде алатын орнын әйгі­­леп тұрғандай
Мұны бөлекше айтып отырған себебім, Елбасының осы кезге дейінгі сұхбаттары екі тілде алма-кезек берілуші еді
Ал бұл жолы сұхбат таза қазақ тілінде өрбіп, қабырғалы қазақ елі Ұлт көшбасшысының айтқан ойларын тек қазақ тілінде тыңдады
Әрине, Елбасының сұхбаты жалпы халыққа арналған соң қазақ тілін түсінетін өзге ұлт өкілдері де бұл сыр-сұхбаттан терең тағылым алғаны сөзсіз
Алдағы уақытта тек мемлекеттік тілде жасалатын осындай үлгідегі сұхбаттардың саны көбейсе, бұл да қазақ тілінің қолданыс аясын кеңейтіп, тілдің елдегі, қоғамдағы ма­ңызы мен беделін арттыра түсетіні белгілі.
Елбасының ресми мәлімдегеніндей, ел­дегі қазақ халқының үлесі 65 пайыздан асуы, мектеп оқушыларының 80 пайызының қазақ тілінде білім алуы уақыттың қазаққа жұмыс жасап жатқандығын, Қазақстанның болашағы – қазақ тілінде екендігін тағы да бір мәрте дәлелдей түскендей
Бұл мемлекеттік тіл үлесінің артып келе жатқандығының, олай болса, жұртшылықтың қазақ тілін үйренуге деген ынтасы мен талабы уақыт өткен сайын өсе беретінін айғақтай түседі.
Елбасы өз сұхбаты арқылы қазақтілді аудиторияны толғандырып жүрген өзек­ті мәселелерді терең білетіндігін, көпті тол­ғандырған жайттардан жақсы хабар­дар­лығын аңғартып қана қойған жоқ, сонымен бірге олардың шешімдерін де көрсетті
Көптеген күмәнді ойлардың бұл­тын сейілтіп, ашық күндей түсінікті етті
Бұдан түйгеніміз, қазақ тілінің шешілмейтін мәселесі жоқ, қайта сол шешімдерді әрі қарай қолданып, күнделікті өмірімізде еркін пайдаланып жүрсек болғаны
Бұл орайда Елбасының: «Тіл туралы заңды қолданып, өзімізбен өзіміз қазақша сөйлесуіміз керек
Тілді қолданып, батыл сөйлеуіміз керек
Тілдің майын тамызып сөйлеп, басқа жұртқа үлгі көрсетуіміз керек» деуі тілдің негізгі салмағы, жауапкершілігі өзімізде жатқанын меңзетті.
Сол секілді Елбасы ұсынған «үш тұғырлы тіл» идеясының да еліміздің интеллектуалдық өресін көтеруде, қазақ тілінің бәсекеге қабі­леттілігін арттыруда тиімділігі зор деп есеп­теймін
Бұлардың барлығының да өзегінде төл тіліміз – қазақ тілі тұр
Өйткені бұл – «ата-бабалар жолы – сара жол, Мәңгілік Елдің жолы»
Ендеше, баламды қазақ мектебіне берсем бе, бермесем бе деп екі ойлы күйде жүрген ата-аналарға да бұл сұхбаттың берері мол
Екі сағатқа жуық өрбіген әңгімеден көп мәселені ойға түйдік, көкейімізге қаттадық
Көңіліміздің төрінде, ой-санамызда қазақ тілінің жаңа қарқынмен бағыт алып, қоғам­ның, мемлекеттің даму кезеңдеріне сай нақ­ты жетістіктерге жетуі жатыр
Сол жетіс­тіктердің қатары мемлекеттік тіліміздің қол­да­ныс аясының кеңейуімен ғана емес, ана тілімізге деген құрметіміздің өскендігімен, тіліміздің алдындағы жауапкершілігіміздің артқандығымен өлшенуі тиіс
Сөзімізді түйіндей айтқанда, Елбасының Ұлытау төрінде берген сұхбатын мемлекеттік тіліміз­дің көптеген өзекті мәселелеріне байланысты айқындалған міндеттердің бір белесі деп айтуымызға болады
Ендігі мақсат Елба­сының ойынан келіп туындайтын өзекті мәселелерді ел болып, қоғам болып талқылап, мемлекеттік тіл арқылы ұлтымызды ұйыстырып, бірлік пен берекемізді арттырып, алдағы жарқын күндерімізге бағыт алу
Сұхбатта қозғалған салиқалы мәселелер еліміздің өсіп-өркендеуіне, межелеген міндет­теріне байланысты айтылды
Солардың ішін­де мемлекеттік тілдің өзекті жайттарына тоқталған Елбасы: «Қазақстанда мемлекеттік тілдің болашағы зор» деп баға берді
Осы сөз көпшіліктің көкейінен орын алып, ертеңгі күнімізге, болашақ өмірімізге деген сенімімізді нығайтып, бекемдей түсті
Мемлекеттік тілдің болашағы зор болған Қазақ елінің «Мәңгілік Ел болу» жолындағы арманы орындалып, келешегі де зор болмақ деп есептеймін.
