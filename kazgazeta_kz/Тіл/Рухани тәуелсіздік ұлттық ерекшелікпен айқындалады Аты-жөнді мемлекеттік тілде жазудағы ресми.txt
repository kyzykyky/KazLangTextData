Ресей бодандығына қосылып, аты-жөнінің қағаз бетіне түсе бастағанынан бері үш қоғамдық формацияны бастан кешіп, толық сауаттылыққа жетсе де, қазақ жұрты аты-жөндерін осы күнге дейін әлі ұлттық үрдіске түсіріп, төл құжатын өз тілінде алуға жете алмай келеді
Бұл жайды Ахаңдар (Ахмет Байтұрсынұлы) «Қазақ» газетінде алғаш көтергелі де ғасыр болыпты
Кеңестік заманда да бұл жайт оқтын-оқтын сөз болып тұрған
Ал Тәуелсіздік алғалы қызу талқылануда келе жатқан өзекті әңгімеге айналды
 Қалай десек те, бұл хал­қы­мыздың ұлттық сипатын танытатын, айырықша мән берілуге тиісті бір көкейкестісі болып тұр
Осы орайда, жұртшылық тілегіне қарай, Елбасы Нұрсұлтан Назарбаевтың арнайы айтқан сөзі де, берген Жарлығы да болды
Онда әркімнің өз қалауы бойынша аты-жөнін ұлттық үрдісте жаздыруларына ұлықсат етіліп, тиісті орындардың бұған дұрыс көңіл бөлулері міндеттелген-ді.
Алайда, бұл іс бізде әлі бір жүйеге түспей келеді
Жекелеген ұлтжанды һәм ұлтшыл кісілердің «өлермендікпен, өліп-талып» жүріп, айлап соңына түсіп өзгерттіргендері болмаса, жаппай ұлттық бірегей төлқұжатқа ұмтылыс жоқ: -ов, -ев, -ова, -ева, -ин, -ина, -овна, -ич-тер әлі сеңі бұзылмаған қалпы тұр
Тіпті мерізімдік газет-журналдардың өзі ұлы, қызы деп жазылған кісілердің атаесімдерін өз беттерінше ов пен оваға қайта қосақтап қоятындары бар
Орыстілді басылымдар болса бір сәрі, кәдімгі қазақ тілінде шығатын басылымдар да, кейбір ресми орындар мен қоғамдық ұйымдар да сөйтеді.
Мысалы, Ахмет Байтұрсынұлы атындағы Тіл білімі институты деудің орнына «Ахмет Байтұрсынов атындағы» дейді, деп жазады
Ал институттың негізгі құжатында да, мөрінде де Байтұрсынұлы деп жазылған
Ата есімді ұлттық үрдісте жазуды қолдаушы һәм кітаптарының бәріне Байтұрсынұлы деп жазған ұлт ұстазының атаесімі де көбіне Байтұрсынов болып айтылып, жазылып келеді
Тіл мамандарының өздері де осындай қолданыс жасайды.
Үлгі алар һәм басқаларға өнеге етер тұлға аты-жөнінің қолданылысына осылай қарағанда, басқаларға не жорық
Ахмет Байтұрсынұлы, Міржақып Дулатұлы, Бауыржан Момышұлы сынды аты-жөн – осы тұрғыдағы ұлттық үрдіс өнегесі деп танылып, ұстаным болып саналуға тиісті.
Перзентханада туғандығы һәм алғашқы аты-жөні туралы анықтама, АХАТ-тарда туу туралы куәлік, төлқұжат беру орындарындағы деректеу кездерінде түсінік жұмыстары, аты-жөнді ұлттық тілде һәм ұлттық үрдісте дұрыс жазу үлгілері түсіндіріліп, әңгіме жасалмайды
Тіпті кейбір төлқұжат беру орындарында бұл іске жауапкершілікпен қарау бола да бермейді
Керісінше, болмашыны сылтауратып, сол бұрынғы қалыпта алуға итермелейді.
Аты-жөндерін жаңа үлгіде, яғни ұлттық үрдісте, қазақ тілінде жаздырып ал­ғандардың да көптеген қиыншы­лық­тарды бастан кешулеріне тура келеді.
Басты қиыншылықтар мен кедер­гілер мекеме, кәсіпорында­рындағы бухгалтерлік қызмет орындарында қазақ тілінде жазылған төлқұжатқа тіксіне қарау, есеп қызметкерлерінің тілді білмеуі салдарынан ондай аты-жөнді тізімге жазу қиыншылығы, банкоматқа ақша аударуда аты-жөнді орысша дыбысталуына түсіріп, оның банктен өтпей қалушылығы жиі орын алып келеді
Банктерде, халыққа қызмет көрсету орындарында да осындай кедергілерге тап болады
Соның салдарынан қазақ тілінде, атаесімін ұлттық үрдісте ұлы, қызы деп алғандардың бірқатары төлқұжаттарын қайтадан орыс тілінде жаздырып алушылық жиі кездеседі.
Бұл жағдайлар мемлекеттік тілді білмейтін, білгісі де келмейтін орыстіл­ді орталарда һәм компьютерлерінде қазақ әріптері жоқ кеңселерде орын алып келеді.Сондықтан да мемлекеттік өреде Республика бойынша барлық орындарда компьютерлердің мемле­кеттік тіл әліпбиі әріптерінің болуын міндеттеу қажет
Өйткені бізде қазір ұлы, қызы деп жаздырудан да бұрын, қазақ тілінде жазылған аты-жөнді ресми орындардың қабылдауы, сол арқылы тиісті шаруасын дер кезінде жүзеге асыруына кедергі көп болып отыр
Заң жүзінде заңды болғанымен, іс жүзінде тіл білмеушілердің кесірінен тосқауылға тап болуда.
Өзімізден де бар.Тым бейімделгіш жұртпыз
Сол қазақ көрген патшалық та, Кеңестік те замандарды басқалар да бастан кешті
Алайда солар өздерінің -швили, -идзе, -енко, -ич, -кас, -ян, -оғлы, -оғлу-ларын жоғалтқан жоқ
Біз болсақ, жаппай -ов, -ев-терге көше жөнелдік
Әрі бірқатарымыз содан тістесіп айрылғымыз да келмейді, тіпті ұлтты содан ажыратқысы келмейтіндер де бар
Қандайда бір қоғамдық құбылыс болсын, соған бейім тұрғанды өз иіріміне алдымен іліп әкетеді
Қазақ та сол бейімделгіштігінің салдарынан осындай күйге түсті
Әлі де сол күйден шыға алмай, «бола берсінші», «онда тұрған не бар» деп жүргендер де аз емес
Қалыптасып қалған санадан аттай алмай, өз аты-жөндерін құжаттарында бұзып, бұрмалап жазған қалпында жүргендер де жетерлік.
«Ұлты қазақ азаматтардың аты-жөнін ресімдеуді реттеу мәселе­лері» туралы Білім және ғылым, Әділет, Мәдениет және ақпарат министрліктерінің бірлесіп жасап отырған нұсқаулықтың өміршеңдігі де осындай кедергілердің алдын алып, тиісті орындар алдына арнайы мәселе етіп қою арқылы шешуде болса керек
Қандай іс болсын тиісті ұйымдастыру һәм насихат арқылы ықпал етпейінше ілгерілемейді, нәтижелі болмайды, жолындағы кедергілер алынбайды
Тәуелсіздікке жеткен қазақ ұлтының аты-жөнінің де тәуелсізденуіне бұл керек іс.Бұл – рухани тәуелсіздіктің бір сипаты һәм ұлттық өзіндік ерекшелік те болып табылады
Ұлт алдында тұрған бұл да бір мұратты шаруа.
Сабыржан Шүкірұлы,
Қазақстан Республикасы Үкіметі жанындағы мемлекеттік
ономастика комиссиясының
«Ономастикалық хабаршысының»
Бас редакторы, жазушы
