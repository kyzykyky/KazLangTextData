Бекболат ӘДЕТОВ, 
Қазақстанның Құрметті журналисі
Бұл, шынында, таусылмайтын тақырыпқа, бітпейтін жырға айналғалы не заман
Тәуелсіздікпен бірге келген алағай да бұлағай күндерде төремізге өктемдеп бір шығып еді, енді тегі ірге беретін сыңайы жоқ
Басқалардай байыздайтын түрі де байқалмайды
Қайта, «Әкем шоты шапқан сайын өрлейдінің» кебін танытады
Тіліміздің ғана емес, діліміздің де сұмдық-сұрқия бір белгісіне айналып бара ма, құдірет… Әңгіме күнделікті ауызекі сөзімізден бастап, тасқа басылған хатымызға дейінгі бар байлығымызды алашұбар бүлдіріп, тіпті қазақы қалпымызға қатер төндіріп бара жатқан кесел – тілдік қолданыстағы келеңсіздіктер жайында
Айтылмай қалған жоқ, қайта «Айта-айта «Алтайды», Жамал апай қартайды» дегендей қалыпқа жеткенімізді өзіміз де мойындап жүрміз
Бірақ соған құлақ асар саналы азаматтар мұқым-мүлдем құрдымға кеткен бе дейсің
Сондықтан да бұл, ең алдымен, осы күнгі бұқаралық ақпарат құралдарымыздың мейлінше осал тұсына айналып отыр
Қаламгердің пайым-парасатын да, даярлық деңгейін де, оны даярлайтын оқу орнының өресін де осыдан білесіз

Жақында қойын дәптерімді парақтап отырсам, өткен жылдың соңына таманғы бір жазбамда: «Күні кеше газеттердің бірінен: «Хиллари Клинтонның екі ­басты үміткердің бірі екенінің ресми түрде мойындалуы АҚШ-та әйел құқығынан бастап әйел басшыға қажет қасиеттер ­туралы ұзын-сонар талқылауларға ұласты» деген сөйлемді оқып, жағамды ұстадым» деппін
Шынында, сөйлемнің күлді-бадам құралғаны өз алдына, оны оқыған адам әуелі «екі басты үміткері несі?» деп, ең бері салғанда, қайран қалары сөзсіз
Қайта, жеті басты жалмауыз яки айдаһар демегеніне шүкір айтар-ақ
Оның бержағында «еліміздің екі басты қаласы Астана мен Алматыда» дегенді де оқығанбыз
Қайдан және кімнен оқыдың десе аймандай ғып айтып беруге да бармыз
Бірақ мәселе әлдебір әріптесіміздің (мүмкін тәжірибесі кемдеу жас талапкердің) бетін шимандай ғып, жалғанның жалпағына шығаруда емес, қосылғыштардың орын ауыстырғаннан қосынды өзгермейді дейтін арифметикадан тілдің айырмашылығы – сөздердің орнын ауыстырғаннан сөйлемнің адам танымастай өзгеруі, бар көркінен, ажарынан айрылып, ұсқынсыз күйге түсуі мүмкін екенін, тағысын-тағы еске салуда.
Осыдан екі-үш жыл бұрын бірсыпыра газеттер бір-бірінің аузына түкіріп қойғандай болып: «Жеті қасқырдың терісінен тігілген Мағжан Жұмабаевтың ішігі табылды» деп жарыса жазып, оқырмандардан сүйінші сұрап жатты
Құдды бір «жеті қасқырдың терісінен тігілген» Мағжанның өзі болар ма
Ал бұл секілді оралымсыздықты сөйлем ішіндегі сөздің немесе сөздердің орнын ауыстыру (инверсиялау) арқылы оп-оңай түзетуге болатынын шәкірттерге университеттің журналистика факультетінде ғана емес, тіпті мектеп қабырғасында-ақ үйреткен сияқты еді ғой
Бірақ, амал не, ақыл қонбастар біздің қаламгерлердің ортасында да жетіп-артылады.
Ал енді ақыл қонбағаннан ­туатын мұндай сорақылықтарды газет-журналдардың қай нөмірінен де қабат табасыз десем сенер ме едіңіз? Солардың бәрі болмаса да өте бір өрескелдері туралы айта-айта (жаза-жаза) мен де жеккөрінішті болып біттім бе деймін, бірақ осыны да бір тыңдайықшы деген есті адамды көрсем қанекей
Сол баяғы «туылды», сол баяғы «толағай табыс», сол баяғы «аллаһ»… Осы қалай деген сайын өндіршектеп, қаулап өсіп барады
Әсіресе теледидарды қарап отырсаңыз «барады ма», «келеді ме» немесе «қазір келем», «қазір барам» емес, «қазір келем»… Бұлай деп қай қазақ сөйлеуші еді? Рас, орыс айтады – «сейчас приду» дейді
Бұл – соның аудармасы әрі біздегі жұғындысы
Біздің тілдік қолданысымыздағы соңғы жылдары қаулап өскен, әлі де дендеп бара жатқан арамшөптердің бірі осыдан туған
Енді оны атауға шама-шарқымыз келер ме, жоқ әлде ендігі ұрпақ осылай сөйлеп кете бере ме дегенді ойласаң жаннан безгендейсің
Өзі өмір бойы ауылшаруашылық саласында істеген, қазақы сөздің қадір-қасиетін білудей-ақ білетін бір досым айтады: «Сен қанша жерден шырылдап отқа түскеніңмен, өзің айтып жүрген бірталай сөздердің өңі айналып, осы бойы кеткені кеткен
Өйткені байқайсың ба, енді жас түгіл жасамыс та солай сөйлейтін болып барады
Соның бәріне қалай тоқтау қоярсың?»
Тегі, онысы рас
Бүгінде дардай адамдардың өздері әлдебіреуге сөзін өткізгісі келсе «Пәленшеңнің құлағына алтын сырға» деп қойып, мәймөңкелейтіні өтірік пе? Тілімізден шығарып тастауға қимайтын осы бір асыл текті бейнелі сөздің мүлдем керісінше, басқа мағынада қолданылатынында шаруасы жоқ
Журналистеріміз «Үшбу хат» дейтін көне тіркесті келсін-келмесін орынсыз пайдаланатынын да, екінің бірінде «толағай табыс» деп жазуды сән көретінін де бұрын айтқанбыз
Махамбет ақынның «Қу толағай бастанбай…» дейтін, Шал ақынның «Тау толағай тартады тасы кетсе» деген сөзін, басқа-басқа мысалдарды да алға тарта отырып, «толағай» сөзі байлық пен барлықты білдірмейді, қайта жалаң, жадағай, қу тақыр мағынасында қолданылады дегенбіз
Оған құлақ асады дейтін қайда
«Толағай табысты» тасытумен келеміз
Оның бержағында үлкен-кішіміз түгел анадан туғанды қойып, «туыла­тын» өнер шығарғанымыз тағы бар
Әйтеуір бүлдіріп жатырмыз, несін айтасың…
Масқара болғанда, сондай солақайлық­тарды қызғыштай қорғап, «ғылыми түрде» негіздеуге жанын салатын тілші-ғалым­дардың төбе көрсете бастағаны күйдіреді ғой өзгеден бұрын
Менің бір кездегі «Тудық» па, «туылдық» па?» деген мақалама орай Сейдін Бизақов дейтін филология ғылымының докторы солай «төбе көрсетіп», ауызекі тілімізге де, жазба тілімізге де еркіндей кіріп, әсіресе жас журналистердің қолданысында және ең сорақысы тілдік күнделікті сөйлеу машығымызда етек алып бара жатқан ­«туылды» сөзін ғылыми тұрғыдан заңдастырып бермекші болып бейнеттенгені бар ­(«Орайын келтіріп қолданған олжа болатын сөздерді неге тілдік қордан алып тастауға тиіспіз?», «Түркістан» газеті, 28.12.2016ж.)
Тілші-ғалымның сондағы айтар уәжі не? Баяғы сол: «Адам өзін өзі тумайды, шешесі ­туады емес пе?» дейтін қарадүрсін қисын
Табиғаттың осы бір тылсым құбылысына Адам атадан бергі бірде-бір есі түзу жан баласы назар салып, көңіл аудармай келіп, ғылым докторы С.Бизақов қана («оқыған Бизақовтар ғана» десе дұрыс болар) «жерден жеті қоян тауыпты» демеске лажым жоқ
Сол кереметті әлімсақтан бергі қара қазақ білмепті, қазақ тілінің қаймағын қалқыған ұлы жыраулар, арғы-бердегі ақын-жазушылар байыбына бойламапты, «Атадан ұл боп тумас па, ата жолын қумас па» деп мақалдап, «Тусаң ту!» деп айыздары қанып, «Тумай туа шөккір!» деп қарғап-сілеп, тілбұзарлықтың көкесін көрсетумен келіпті, сірә
Қазақты қойшы, өзіміз әлі күнге дейін аузына қарап, «ләппайшылдығымызды» қоймаған ормандай орыс та «я родился», «ты родился», «он родился» деп, беталбаты ауа жайылып келеді екен (С.Бизақовымыз мақаласында орыс тіліне қатысты осы бір мысалды өз сөзінің дәлеліне ыңғайламақшы оймен қанша бұлталақтатып, тіл білімінің шимандай шиырларына салып, арамтер болғанымен, оларда да бұл сөздердің «мен тудым», «сен тудың», «ол туды» дегеннен басқа аудармасы жоқ!»
Осы айтылған жайларды тиянақтай түсу үшін бұрын-соңды сөз ұстаған сүлейлерден келтірген мысалдарыма бола мені жазғырынды қылған Сейдекең: «Аталған мақала авторларының (авторының деңіз!) «өзгені қоя тұрып, Абайға, Мұхтар Әуезовке, Ғабит Мүсіреповке, Шәкәрімге жүгінейікші» деп (менде ондай сөйлем жоқ еді – жә, мейлі), олардың ешқайсысының туылмағанын алға тартуы да орынсыз, еш қисынға келмейді
Өйткені көңілге қонымды ешқандай дәлел келтіре алмағандықтан сөз зергерлерінің беделіне сүйеніп отыр» деп айтады
Ал мен осы «туылдыны» одан бұрын да сөз еткенмін, бірақ кейбір де кейбір тыңқұлақтар естімесе, естігенінің байыбына бармаса, «апыр-ай, осының қисыны бар екен-ау» деп бір кезек ойланбай, өз білгенімен өзеурей берсе, тілдің бірден-бір иесі – халыққа (оның мақал-мәтелдеріне, өлең-жырларына), тіл байлығын өзімізден (С.Бизақовтан да) артық меңгерген алыптарға жүгінгеннің қандай айып-шамы болуы мүмкін екенін түсінсем бұйырмасын
Бұл шіркінге солардан артық қандай дәлел керек еді?! Жоқ, жаманды-жақсылы тіл зерттеушілердің бірі еді ғой деп соның өзіне ғана жүгініп, күдік-күмәннан солай арылу керек пе еді әлде?..
Орайы келген әңгіме ғой: күні кеше дерлік (11.05.2017ж.) «Түркістан» газетінен теңдесі жоқ ақылман қазақ Асқардың (Сүлейменов) «Шашылып түскен тіркестерін» оқып, аса бір жан рақатына бөлендім
Сөйтіп отырып, өзім бұрынырақта бір жазғандарымда өмірімізге тәуелсіздікпен бірге келген жақсылықтардың бірі ретіндегі дін еркіндігінің әсерінен және әсіре діндарлардың кесірінен тіліміз құлаққа түрпідей тиетін «Аллаһ» дейтін сөзбен (Құдай өзі кешірсін) «байып», бұрынғысынан да алашұбарланып бара жатқанын жазғаным есіме түсті
Олай болатыны: осы «туылды» сөзінің соңғы кезде жойдасыз қаулап кетуіне, бір есептен, Алланың күллі мұсылман баласы жадуалдай жатқа білген Ықылас сүресіндегі «ләм йәлид уә ләм йулад» сипатының «ол тумады да туылмады» деп аударылуы көп ықпал етті деген едім ғой
Сол сөзім – сөз
Бұдан біз аударма тілінің қалың қазаққа қандайлық әсері болатынына тағы да көз жеткізе түсеміз
Демек, Құранның қазақша аудармасын жетілдірген үстіне жетілдіре түсуіміз керек
Асекең айтқандай, «ырғақты ұстау жағынан, әуездің бояу-реңкін сақтау жағынан, ой тереңіне бойлау жағынан жөні бөлек» орысша Құранды академик И.Крачковскийдің 40 жыл аударғанын «Рәтбек пен Қыдырханов 2-3 жылда қотарма ғып періп шыққанымен» қанағаттанбай, бұл міндетке әлсін-әлі мұсылмандық парыз деңгейінде қарағанымыз жөн болар
(Айтпақшы, кейде бәзбіреулеріміз кекесін райда ауызға алатын болған мына орыстар Құранды сонау Пушкиндердің заманында өз тілінде сөйлетіп, содан бергі уақытта әлденеше басылымын шығарғанын еске алсақ, «Көктен түскен» төрт кітаптың бірі – ­Тауратты (немесе Інжілді) қазақшалауға шама-шарқымыз келмей, тіпті қолға да алмай келе жатқанымыз – елдігімізге сын)
Ал бұл арада айтылар уәж: Асқар Сүлейменов сөз болып отырған Ықылас сүресінің төрт аятына өзінің аудармасын беріпті: «Алла жалғыз
Ол – өлмес-дүр
Тумаған да тудырмаған ешкімді
Ешкім оған тең келмес-дүр»
Көріп отырсыз: тумаған да тудырмаған ешкімді дейді! Ғалым десең – ғалым, жазарман десең – көзі тірі классик жазушымыз Мұхтар Мағауиншылап айтқанда, «туылды» дейтін сілімтік сөздің нобайы да жоқ.
Мағауин демекші… Осы «туылды», «Қазақ тілінің табиғатына жат, түйеден түскен емес, жер астынан жарып шыққандай, сұмпайы, сөлекет сөз» деп атап, оған «тіл бұзу ғана емес, түйте-долаң сауатсыздық көрінісі» дейтін баға беріп, өзінің сан-сапа шығармашылық жұмысын жиып қойып, бүгінгі тіл қолданысымыздағы осы тектес бірталай кемшіліктерді сөз етіп, сонау жер түбі Америкадағы уақытша мекенінен «туылған» мен «өлінген» дейтін көлдей мақаласын жіберіп, «Жас Алаштың» үш бірдей нөміріне жариялатқан айтулы сөз шебері, заңғар жазушымыздың азаматтығына қалай тәнті болмассың!
Сөз соңында айтарым: білген де жақсы, білгеннің тілін алған да жақсы
Құдай керенау-кердеңдерден сақтасын.
