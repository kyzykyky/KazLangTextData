Уақыт деген жүйрік қой
Бәрі де күні кешегідей еді
Қолымызға қалам алып, алғашқы хабарымызды жазып, оған 94 тиын қаламақы алғанда, төбеміз көкке жетіп, кәдімгі бір дипломды тілші болғандай қуанғанбыз
Содан бері елу жылдай уақыт өтіпті-ау
Осы кезеңнің бәрінде қай газетке кім қандай тақырыпта қалам тербеді
Қайсысы саптан шықты, кімдер қосылды? Бәрі де көз алдымызда, бақылаймыз, барлаймыз
Соған сай өзіміздің кәсіби бағамызды береміз, қадір тұтамыз
Өйткені журналист атаулының өзі түрлі-ақ
Біреулері барлық жанрда бұрқыратып бастайды, кейін басқа кәсіпке ауысады
Есесіне біреулер бар өмір бойы газеттің ақпараттық есебінен әрі аса алмаса да өз мамандығына адал, ақыры мойтап болған қаламымен қартаяды, зейнетке шығады
Асылында бастапқыда бәрі де журналист болғысы келеді, бірақ күндер өте бәйге алаңындағы сәйгүліктердей ең таңдаулылар – жазуды құлай сүйгендер ғана қаламын ұстап төрге озады.
Міне, сондай соңғы топтағы әріптестің бірі, «Ана тілі» апталығының алғашқы жылдардағы меншікті тілшілерінің бірі – Құттыгерей Смадияр екені айдай анық
Ол он бес жасында қолына қалам алып, өзі оқыған мектепте Сәбит Мұқановтың 70 жасқа толуына орай өткен шарадан 15 жол хабар жазса, сол жылы оның түрлі жанрдағы 52 мақаласы өзінің сүйікті «Малды өңір» газетінде жарияланыпты
Содан бері 45 жыл өтті
Оның 41 жылында газет редакцияларының аппаратында еңбек етіп, қалам тербеуде.
Қарап отырсаңыз, қазіргі баланы көксандықтың сиқырлы әйнегі, ондағы орыс тіліндегі түрлі мультфильмдер тәрбиелесе, сонау 60-70-жылдардағы бүлдіршіндерді әженің әлдиі мен бесік жыры немесе қазақ ертегілері – «Керқұла атты Кендебай», «Тоғыз тоңқылдақ, бір шіңкілдек», «Ер Төстік» еді ғой
Бертін келе партизан жазушы Қасым Қайсеновтің «Жау тылындағы бала», Мырзабек Дүйсеновтің «Ана махаббаты» кітаптарын оқыды
Әрине, ол кезде алыс қонып, шет жайлаған қыр баласы үшін қолы жеткендердің үйінде екі-үш бөлек-салағы бірге жүретін «Родина» радиоқабылдағышы болмаса, теледидар деген атымен жоқ
Бары ферма орталығындағы шағын кітапхана, қала берді айына бір рет жиналып жететін мерзімдік газет-журналдар ғана көңіл көкжиегіңді кеңейтіп, жан сарайыңды ашады
Тек солармен қаруланып, бір оқығанда әлгілердің әр сөзін жаттап алатын (ерекше қасиет емес пе?) Құттыгерей Новобогаттағы он жылдық мектепті бітіргенде таңдағаны болашақ журналист болу еді
Ол үшін қолыңа қалам ұстап, болмашыны иректете салу аз, теориялық қарулану, ғылыми негізін білу керек-ті
Бұл болса сол кездегі арнаулы білім беретін жалғыз ғана оқу орны – ҚазМУ-ға барғысы келіп еді, әйтсе де ауылдағы әжесі «Сені жер түбіндегі Алматыға жіберіп, ауылда тіземді құшақтап қалай отырамын, бармайсың» деп бір қайырды.
Қызмет іздеп өзінің «Малды өңіріне» барып еді, басшысы бізде еш орын жоқ деп, жақындатпады
Жоққа жүйрік жете ме, ақыры сол баяғы әже кесімінен аттап өту қайда, Нарын жайлап, алыс қонған әкенің шопан таяғын бұл ұстап, қойшы атанды
Күндер зулап өтуде
Қара күздің қарашасында бұл алдыратын «Журналист» журналында Қарағандының Егіндібұлақ және Гурьев облысының Теңіз аудандық газеттеріне тілшілік орындардың бос екендігі, қызметкерлер іздейтіндігі хабарланыпты
Бұл алды-артын ойлап жатпастан Қарағандының қашықтығы, соған сай оған тағы да әжесінің жібермейтіндігін білді де, дереу Теңіз аудандық газетінің редакциясына үшбу хұсни хатты зулатып-ақ жіберді
Сөйтсе аудандық партия комитетіне газет редакторы Т.Қамеденовтен болашақ тілші Қ.Смадиярды «Ленин жолы» газетінің редакциясына жіберуді сұраған хат келеді
Бұл хабар аудандық партия комитетінің бірінші хатшысы Қ.Қуанышбаевтың құлағына жеткенде ол оқымағаны болмаса, олқылығы жоқ жасты далаға қалай жіберсін, өзі басқарып отырған ауданның газетіне қалай да орын табу, алып қалу жөнінде пәрмен береді
Сөйтіп, ол хатшының жылы қабағымен 1974 жылдың ақырған ақпанында аудандық газетке радио хабарын ұйымдастырушы қызметіне алынды
Мұның қызметі әрбірі 25 минуттан аптасына екі рет эфирге хабар дайындайды
Оның 15 минуты аудан жаңалықтары да, қалған оны негізгі хабарлар
Бұл Құттыгерейдің оң жамбасына келеді
Өйткені ол мектеп қабырғасында жүргенде-ақ бірінші жолы «Кеше», «Бүгіннен» басталатын қысқа ақпараттық хабарлар дайындаудың шебері болатын
Ал негізгі хабарлар дегенде – шағын мақала, суреттеме, репортаж, сатиралық әзіл-қалжың дайындау бұл үшін еш қиындығы жоқ.
Аз күннен соң бұл сол кездегі «Чапаев» атындағы кеңшардың шопан ауылдарына мал қыстатудың барысы жайлы сын материал дайындау үшін жолға шықты
Іссапар ұзақтығы 3 күн
Бірақ тапсырма салмағы ауыр, дайын­дайтыны сын материал
Алғашқы кеш аға шопан Сатыбалды Мұғашевтің қыстағында өтті
Ол сол түнде таңға көз ілген жоқ, болашақ мамандығы, оның бұл білмейтін құпиялары жайлы ойлады
Ертеңгі кездесетін адамдары, оларға қояр сұрақтарын жұптады.
Бірақ сол бір сапар сәтті болды
Бұл жазған мақала редакцияның апталық лездемесінде мақталды.
…Ол осында жүріп әдеби қызметкер, аға әдеби қызметкер, бөлім меңгерушісі, жауапты хатшы лауазымдарына ие болды.
Бір қызығы, Құттыгерей осы газетте жүрген 14 жылында барлығы 1715 күн қызметтік іссапарда болған екен
Қанша жол, ел, жер көру, еңбек адамдарымен жүздесу десеңізші?!
Арада он үш жыл өткенде Құтты­ге­рей облыстық «Атырау» газетіне Исатай, Махамбет, Индер, Қызылқоға аудандары бойынша меншікті тілші болып келді
Бұл өзі қиындығы мен қызығы қатар жүрген, бірақ абыройлы жылдар еді
Бірақ қанша алғыр болғанымен етек-жеңі кең, негізінен мал шаруашылығы болғанымен бірінде мұнай, екіншісінде тау-кен өндірісі, үшіншісінде көкөніс-бақша, сүт өндіру бағыты басым аудандардың өмірін көсілте жазу керек-ті.
Бұл ретте Құттыгерей тіпті ұйық­тама­ды десе де болар
Алғашқы айда ұйымдастырғаны, қорытқаны, өзінің жазғаны бар 91 мақала хат бөлімі­нен тіркеуден өткенде газет редакторы Т.Жауыровтың «Бұл жігіттің өзі бір редакция ғой» деп таңырқағанын көзімізбен көргенбіз.
Бұл кезде Құттыгерей көбіне-көп газетте тың тақырыптар көтерді, қандай да бір мәселеге сын тұрғысынан барып, оны проблемалық деңгейге жеткізгенді ұнататын
Жазу стилінде таптаурын сүрлеуден ада, уытты тілі өткір, өзіндік пікір, сыни көзқарасы анық көрінетін-ді
Тегінде ол газеттің фельетон жанрына іші бұрып, оқырманын ұдайы ұйытып отыратын.
Қайта құру қаһарына мініп, демокра­тия­ның бас көтерген сексенінші-тоқсаныншы жылдарда ол «Атырау» газетінде әлі де жабық, жартылай жабық тақырыптар болса да экология, әскери сынақ полигондары, олардың жергілікті халыққа тигізер зардаптары туралы батыл түрде қалам сілтеді
Атап айтқанда, олар – «Тайсойғанға тыныштық керек», «Нарын ең ырысыңды аямайтын», «Тайсойғандағы тажалдың төлемі қайда немесе әскерилер әлі алшаңдауда» деп аталатын материалдар еді.
Сайып келгенде меншікті тілші газеттің сол өңірдегі көзі, құлағы
Жылағанды жұбатып, көз жасын сүрту, асқақтағанды ақылға келтіріп, сабасына түсіру – борышы
Егер әріптесіміздің осы тұстағы «Қызылқоғада қыздарды кім қорғайды?», «Ақ үйдегі шөпшілер», «Айдан алқа, жұлдыздан жүзік іздеп», «Атыраудың алмасы қайда?», «Дәуғалиевше жекешелендіру» материалдарын оқысақ, оның әрдайым ел қамын ойлап, елегзіген тұстарын анық байқауға болатын.
Жоғарыда айтқанымыздай, Құт­ты­ге­рей Жұматайұлы болмысында қандай тақырыпты да уақыт, күй талғамай және ерінбей тез жазатын еңбекқор журналист
Ол үстел бағып, телефон құлағынан дерек іздемейді
Негізінен оқиға ортасында болып, бәрін де көзбен көріп, зерделеумен жазатын жол үстіндегі журналист
Оның бір ерекшелігі өз дүниелерінде әрқашан ойын ашық айтып, қандай мәселені де еркін, батыл қоя біледі
Соған сай ол айтқан пікірлермен іс басындағы басшы атаулы әрдайым санасып отырады.
Өткен ғасырдың тоқсаныншы жылдарының аяғында ол облыстағы тәуелсіз «Ар-честь» («Сахара»), «Атырау ақшамы», «Алтын ғасыр», облыстық «Ақиқат жолы» басылымдарының ұйымдас­тырушылары болып, басы-қасында жүрді
«Жас Алаш», «Ана тілі», «Алтын Орда» газеттерінің Атырау облысы бойынша меншікті тілшісі қызметтерін атқарды
Ол осы жылдардың бәрінде сан алуан тақырыпқа да қалам сілтеді
Өйткені өмір дегеннің өзі мың құбылған сырлы әлем, оның қатпарға толы құпияларын сан парақты газеттерде Құттыгерей сынды алуан қырлы журналистер ғана дөп басып, дәмді күйінде өз оқырмандарына жеткізе алады.
Сол бір тоқсаныншы жылдардың аяғы, жаңа ғасырдың алғашқы бес жылын­да Құттыгерей сыни та­қы­рып­тағы материалдарды көптеп жазды
­Сайып келгенде бұл кезде іс ­басында оты­рып, мемлекет мүлкін талан-таражға салып, қара басын күйттеген «Қарабайлар» көбейді, қағаз жүзінде өтірікті қарша боратып, ебін тауып екі асайтын жемқорлар, жекешелендіруді желеу етіп, балабақшаларды бауырына, клубтарды қолтығына тыққан төрағалар саны артты
Міне, осы тұста Құттыгерейдің қаламы да жортағына басты, сын тезін аямады
Сол кезде аталмыш әріптестің «Атырау ақшамы» газетінде «Даттау мен ақтау», «Тендер арқылы тонау», «Заңдастырылған өтірік», «Дәлізде дайындалған дастарқан», «Өз бидайын өзіне қуыртып», «Түйенің үстінен тезек теріп», «Сегіз ешкіге сексен теке», тағы да басқа фельетон немесе сол тұрпаттағы сын мақалалары жарияланды.
Әрине, әр газеттің өз ұстанымы, бағы­ты болады
Соған сай олардың мынау біздің тақырып, анау ананікі деп иек көтеріп, желке көрсетер сәттері де жоқ емес
Осы ретте Қ.Смадияр өзінің түрлі газеттерде істеген жылдарын қимастықпен еске алып, сағынышпен сыр суыртпақтайды.
«Атырау ақшамында» жүріп, талай дау-дамайдың шалғайына оралып, соттасты да
Бас редактор, газеттегі сыни тақырыптың шын сардары Нұри Мұфтахпен бірге «Алтын ғасыр» газетін шығарды
Сол бір жылдарын еске алған әріптесіміз «Біз кеңестік тәрбие алған журналистерміз
Онда бізді шындыққа тәрбиеледі
Көзіңді бақырайтып тұрып сынады
Содан қорытынды шығаруға үйретті
Біздің сынға жақын болатынымыз да сондықтан.
Ол кезде газетте түрлі жанр болды және олар әрдайым көрініп отырды
Немесе біз соларды көрсету үшін талпындық » дейді.
Сонымен бірге ол газеттерде бір кездерде кеңінен пайдаланған «Баспасөзге шолу», «Соңғы поштадан» деген айдарлардың бұл күнде жоғалып кеткеніне өкінеді
«Аудандық газетте істеп жүргенде облыстық газеттің, ал облыстағылар республикалық газет немесе «Қазақстан коммунисі» (қазіргі «Ақиқат») журналының шолуына ілініп қалмайық деп қатты қаймығатын
Ал «Соңғы поштадан» деген айдармен берілетін қызғылықты мақалаларымыз жөнінде шағын жағымды хабарды оқып, төбеміз көкке жететін
Қазірде солардың бірі жоқ
Меніңше, әлі де пайдаланса артық емес дегенді айтады.
Осы ретте облыстық Ішкі сая­сат басқармасының бас маманы Нұрболат Елеусінов Құттыгерейдің шығармашылығы жөнінде «Қалам қуаты» атты еңбек жазды
Онда журналистің өнеркәсіп тақырыбындағы проблемалық мақалалары хақында сыр шертеді.
Қазақ баспасөзінде қай тұрғыда да ілгерілеу бар
Әсіресе, әріптестеріміз өнеркәсіп саласы, экономикалық тақырыптарға кең түрде қалам тартуда
Солардың ішінде республикаға белгілі журналист, «Мұнайлы Астана» газетінің бас редакторы Құттыгерей Смадияр да бар.
Ол қазіргі кезде өңіріміздегі өнер­кәсіп саласы – мұнай жаңалық­тарын екі тілде газет бетіне жариялап келеді
Әсі­ресе, осы саладағы өзекті мәселелерді жиі көтереді
Өңірдегі мұнай саласын жетік білетін журналист сонымен қатар, Атырау облысындағы «қара алтын» тари­хына үңіліп, көптеген мұнайшылар әулеті жайында зерттеп, кітаптар шығарды.
Журналист Құттыгерей Сма­дияр­дың экономика, өнеркәсіп саласында жазып жүрген материалдары негізінен мұнай кен орындарының өзекті жинақтарын сөз етуге арналады
Сонымен қатар әлеуметтік мәселелер мен экологиялық ахуал да басты тақырып
Осылардың ішінде соңғы жылдары үзілмей жазылып келе жатқан тақырып – Каспий мәртебесі, оның құқықтық дәрежесінің шешілмеуі
Себебі Каспий мәселесі КСРО тарағаннан бері сөз етілуде
Бірақ шешілу керек
Әйтпеген жағдайда көптеген қиындықтар туындап, экологиялық ахуал ­нашарлауы мүмкін
Қарт Каспийдің түбінде биоқор мол, байлық көп
Таластың шешілмеуі – осы байлыққа деген қызығушылықтың барған сайын арта түскендігі
Соған сай 15 жылға созылып келе жатқан Каспий дауын журналист жазудан шаршаған емес
Оның құқықтық мәртебесі тақырып өзегіне айналса да, ең бастысы – экологиялық ахуалы
Бекіре тұқымдас балықтардың азаюы – оған себепші болды
Сондай-ақ теңіз астынан құбыр жүргізіп, мұнай тасу өте қауіпті екенін еске салады
Каспийдің құқықтық мәртебесі мен оны қорғау үшін әскери күштің қажет екенін де мақала етіп жазады
Оның инфрақұрылымының дамуы үшін алдымен оны қорғау қажет, индустриялық нысандармен қамтамасыз ету керек деген журналистің пікірін айтпай кетуге болмайды
Осындай өткір проблемалар мен өзекті мәселелер – Құттыгерей Смадиярдың мақалаларынан түспей келеді
Өйткені теңіз байлығын қорғау – халықтың қазынасын қорғау болып саналады
Оның астарында осындай мән жатыр.
Журналист Құттыгерей Смадияр осы мәселелерді жан-жақты көтере білді
Оның проблемаларын ашық айтып, себептерін анықтап, салдарын өткір жазып келеді.
– Менің журналистика саласында қызмет етіп жүргеніме биыл 40 жыл толады
Алғашқы қадамым «Малды өңір» газетінен басталған
Ел таныған журналист болуыма Теңдік Жауыров, Қырықбай Бекбаев, Қабижан Сағиев, Сейілхан Қайыржанов, Жолдас Дүсіпов, Бағыт Көшербаев, Жомарт Шегеев, Ақжібек Әбдірова сияқты аға-апаларым зор үлес қосты, – дейді Құттыгерей аға.
Журналист Құттыгерей Смадияр еңбектерін тұтастай алсақ, бүгінгі таңда халықтың өндірістік саласындағы сауатын ашатындай, бұл бағытта қажетке жарайтын кеңес беретіндей мазмұнды, пайдалы материалдардың басылым беттерінде жүйелі түрде жариялануының оқырмандар үшін, сол саладағы мамандар үшін өте қажет.
Құттыгерей Смадияр соңғы он екі жылда «Мұнайлы Астана» деп аталатын республикалық қоғамдық-саяси газетті шығарып келеді
Шығармашылық топты өзі жетекшілік етіп отырған басылымның ойы өтімді, сөзі өткір болуына жұмылдырады
Әр сөзінің ақиқат, пікірінің анық, болашаққа сенімді басылым болуына қызметтенеді
Газеттің өңірдің шежіресіне айналғанын қалайды
Ол үшін бұл күнде Қазақстан экономикасының күре тамырына айналған Атыраудың тарихи-әлеуметтік, мәдени-рухани өміріндегі өрнекті жаңалықтардың жаршысы, бүгінгіміздің бүтін де жаңа, келешегіміздің кемел болуы­на берік негіз қалайтын жасампаз жерлестерімізді жарқырата көрсету керек
Бұл жолда Жылыой ауданының Құрметті азаматы, Қазақстан Журналис­тер одағы және Т.Амандосов атындағы Атырау облысы әкімі сыйлықтарының ие­гері, түрлі республикалық жүлделердің бірнеше дүркін жеңімпазы Құттыгерей Смадиярдың қосып жүрген үлесі мол
Ол басшылық жасап жүрген газет 2005-2006 жылдары «Қазмұнайгаз» БӨ АҚ-ы ұйымдастырған «Қазақстан мұнайы: өткені, қазіргісі, болашағы» та­қы­рыбындағы конкурста І дәрежелі дип­ломмен марапатталды
Жақында ғана «Нұр Отан» партиясы ұйымдастырған республикалық «Нұрсұңқар» байқауында «Аймақ айнасы» аталымында жеңімпаз деп танылып, 1 млн.теңгелік жүлдені қанжығасына байлады
Сондай-ақ «Атыраудан шыққан майдангерлер» байқауында жүлделі ІІІ орынды жеңіп алды.
Журналистиканың жампозы атанып, қырық жылдың үстінде қалам қуатымен қуаттанған Құттыгерей Жұматайұлының қозғамаған тақырыбы жоқ
Бірақ соңғы ширек ғасырда өндіріс тақырыбын жиі көтеріп жүр
Соның көбі – өзекті мәселелер
Сол үшін де оны оқырмандары мен әріптестері «Қайсар мінезді қаламгер», «Семсер сөздің сардары», «Құдіретті Құттыгерей» деп атаса, кейде «қырық шілтерлі Құтекең» деп те мақтайды.
Міне, сол Құтекең бұл күнде 60 жасқа келді
Жазар көбейсін, қарымыңнан қайтпа, әріптес
Өйткені сен бұл күнде Атырауда қалам қуатынан бақыт тапқан журналистиканың жампозы екенің айдай анық.
Өтепберген Әлімгереев, 
Қазақстанның 
Құрметті журналисі
Атырау
