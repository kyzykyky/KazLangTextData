Өмір деген қызық қой
Бір азаматтармен әлдебір іссапарда таныссаң, кейбірімен қызмет бабында таныс-біліс боласың
Содан арада бір достық қарым-қатынас, көңіл-ықыластық байланыс орнайды
Менің елімізге белгілі журналист, қарымды қаламгер Оразалы Жақсановпен таныстығым да осылай басталды

Қай жылы екені нақты есімде жоқ
Бірде редакциямызға сұңғақ бойлы, жылы жүзді бір азамат келіп, осындағы жігіттермен жылыұшырай амандасып шықты
Ешкімді бөтенсіген жоқ
Әрқайсысын бұрыннан танитындай сыңай танытты
Жүріс-тұрысы нық, салиқалы да салмақты қалпы өзіне жарасып-ақ тұр
Келбетінен бір зиялылық, оқыған-тоқығандық, парасаттылық байқалады
Ізгіліктің, жақсылықтың лебі еседі.
Жалпы, редакциямызға атбасын бұратын, келіп-кетіп жү­ретін азаматтар көп қой
Олар­дың қайсыбірін есте сақтай бересің
Бірақ осы бір аза­маттың сол кездегі келісі әлі күнге дейін көз алдымда
Сол жолы кейбіреулер сияқты әңгімені ұзағынан толғап, жұмысбасты болып отыратын біздерді мезі етіп отырып та алған жоқ
Сәлем ишаратын жасады, амандық-саулық сұрасқан соң шықты да жүре берді
Ал көңілде қалдырған әсері бөлек-тін
Неге екенін қайдам, санамда: «Бұл «Қазақ газеттерінің» Қостанай облысындағы өкілі, газетіміздің белсенді авторы Оразалы Жақсанов емес пе екен?» деген ой тұрды
Түйсігім алдамапты, кейін білгенімдей, соның дәл өзі болып шықты
Оған дейін телефон арқылы сөйлесіп жүргеніміз ғана болмаса, жүзбе-жүз көргенім алғашқы рет еді.
Оразалы Жақсановтың есіміне университет қабырғасында оқып жүрген кезімде қанық болдым
Сүбелі мақалаларын жиі оқып, ондағы көтерілген мәселелерді көңілге түйіп қалушы едік
Әрдайым Қостанайдан жазатын болған соң мен оны осы өңірдің тумасы шығар деп ойлап жүретінмін
Сөйтсем, Орекең шырайлы Шымкент өңірінің төл перзенті екен
Шырайлы Шымкенттен болған соң ба, ағамыздың күлкісі де сондай бір шырайлы.
Екеуміз жұмыс бабында жиі сөйлесеміз
Жазған мақалаларын жолдайды немесе редакциялық тапсырмалар алады
Жасы менен үлкен болса да маған «Дәке» деп сөйлейді
Соған өзім біртүрлі ыңғайсызданып та қалам
Бірақ Ораз ағаның сол сөзіне бүгінде үйреніп қалғандаймын
Телефонымды көтергеннен-ақ әңгіменің «Дәкеден» басталатынын білемін
Ал енді хабарласқандағы шаруа­сы – жіберген мақалаларының газетке жариялану жайы туралы өрбиді
Соңында редакция­дағы жігіттерге сәлем айтуды ұмытпайды
Бұл оның әріптес­терін ерекше құрметтеп, сыйлай білетінін байқатады.
Кейде мақалалары жарыққа шықпай, кешігіңкіреп жатса, көңілін демдегім келіп: «Сіздің жазғандарыңызды ерекше назарда ұстап отырмыз» деймін
Сол кезде Ораз аға риясыз, өзіне тән шырайлы күлкісімен бір күліп алады да: «Көресіңдер ғой енді» деп қысқа ғана қайырады
Әрі қарай әурелемейді
Өйткені газеттің жұмысын өзі де жақсы біледі ғой
Өзгерістердің көп болатынын, кейбір жоспарланған материалдардың кейінгі нөмір­лерге ауыстырылып жататынын…
Ораз аға көп жазады
Кейде бір-екі айға дейін хабарсыз кететіні де бар
Мұндай кезде шығармашылық ізденісте жүріп, жаңа тақырыптар мен кейіпкерлер іздейтіні байқалып тұрады
Одан кейін қаламынан туған туындылары сиясы кеппеген күйінде үстелімізге түседі.
Тақырыптары – ауқымды
Еліне елеулі тұлғалар, өнегелі отбасылар, әлеуметтік мәселелер, ұлт пен тіл тағдыры, өзекті тақырыптарға арналған сұхбаттар, қазақ тілін меңгерген өзге ұлт өкілдері туралы мақалалар болып жалғаса береді
Жалпы, әккі журналистер қай кезде де қоғамның тамыршысы сияқты ғой
Менің бір таңғалатыным, Ораз ағаның мақалаларында өзге тақырыптарға арқау болатын ой-ұшқындары жатады.
Ол әскерде жүрген кезінде танкист болған ғой
Содан ба екен, шығармашылығында да танкінің күшіндей қуат, қажыр-қайраттылық байқалады
Мақа­лалары да танкі сияқты талай кедергілерді бұзып-жарып, талай қамалдарды алғаны да сөзсіз.
Ораз ағаның редакцияның тапсырмасына өте ұқыпты әрі үлкен жауапкершілікпен қарайтынын баса айтқым келеді
Нөмірге берілетін материалды кешіктірген кезі болған емес
Айтқан мерзім ішінде жолдап, тап-тұйнақтай етеді
Алдымен өзі хабарласып қолымызға тиген-тимегенін сұрайды
Ондағы ойы материалға байланысты әлдебір сұрақтар туындап қала ма, қосымша бір ақпараттар қажет бола ма деген шынайы жанашырлығы болар
Бәрі дұрыс болса, көңілі орнына түсіп қуанып қалады.
Қостанай өңірі, жалпы Торғай жері – бұл кешегі Ахаңдар мен Жақаңдардың табанының ізі қалған киелі өлке
Алаш арыстарының алтын мекені
Сол қасиетті топырақта бүгінде еліне, қазағына адал қызмет етіп жүрген өнегелі азаматтар аз емес
Солардың бірі де бірегейі – Оразалы Жақсанов деп білемін
Тегі Жақсанов болғаннан кейін жақсы деген атқа сай
Қашанда жақсылықтың биігінен көріне білетін тұғырлы тұлға.
«Қостанай өңірінде қызмет істегенім үшін өзімді бақытты санаймын
Өйткені мұнда 1920 жылдары қазақтың тұңғыш журналисі Мұхамеджан Сералин «Ауыл» газетін шығарған
Осындай тарихы тереңде жатқан тағылымды газетте жұмыс атқарғанымды мақтаныш тұтамын» деп өзі айтқандай, бүгінде Қостанай өңірінің қазақшалануына сүбелі үлес қосып жүрген азаматтың бірі де осы Оразалы Жақсанов десек, артық болмас
Оның қа­жырлы еңбегімен жеткен шы­ғармашылық жетістіктері аз емес
Халықаралық ақпарат­тандыру академиясының мүшесі
Қазақстан және Әлем Халық­тары Жазушылары одағы­ның мүшесі
Қазақстан Респуб­ликасының Мәдениет қайраткері
Қазақстанның Құрметті жур­налисі
Қостанай облыс­тық әкімі мен меценаттар клубының «Қазына» және Бейімбет Майлин сыйлықтарының лауреаты
Қазақстан Республикасы Мәдениет және ақпарат ми­нистр­лігінің Құрмет грамотасы­ның иегері
26 кітаптың авторы.
«Жұлдыздар отбасы» журна­лының ол кісімен сұхбат алдын­дағы анықтамасында сүйікті актері ретінде Нұрмұхан Жантөрин және Митхун Чакрабортидің есімі көрсетіліпті
Бұған қарағанда Ораз аға екеуіміздің талғамымыз да ұқсас болып шықты
Мен де бала жасымнан Нұрмұхан ағамыз бен Митхунның киноларын ерекше жақсы көріп өсіп едім
Бәлкім, екеуміздің арамыздағы әріптестіктен бөлек, көңіл-жақындық қарым-қатынастың орнауына осындай да ортақ талғамның тигізген әсері аз емес болар
Иә, ол аттары аңызға айналған тұлғалар сияқты отандық журналистиканың өз сахнасында, газет беттерінде жарқырап жүргеніне оқырман куә
Өзіне тиесілі салмақты рөлі бар, тек қана өзіне ғана жарасымды шырайлы күлкісі бар
Мақалалары да кино әлеміндей тартымды
Алпыстың асқар беліне көтеріліп отырған жақсы аға туралы бір үзік сырымыз осындай.
Дәуіржан Төлебаев
