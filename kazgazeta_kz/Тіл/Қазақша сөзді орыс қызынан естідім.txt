Қазақтың қаймағы бұзылмаған Қызылорда өңірінде мен бала күнімде еліміздегі адамдардың бәрі бір тілде – қазақ тілінде ғана сөйлейді деп ойлаушы едім
«Алаштың анасы» атанған Сыр өңірінде қаншама ұлт өкілдері өмір сүріп жатса да негізгі қолданыс тілі қазақ тілі болып саналады
Сол себептен болар, біздің елде қазақша білмейтін адамдар бар деп ешқашан ойламаппын.Алайда ана тіліме деген таза көңілімнің орта мектепті бітіріп, Көкшетаудағы жоғары оқу орнына түскенімде таяздау ой екенін анық сезіндім
Оқу орнына келген күннен-ақ жағдайдың аса қиын екенін бірден аңғардым.
Ә-не, ә-ә-не, бір жерде қазақ пен қазақ орысша сөйлесіп жатыр
Кітапханада, киім ілетін жерде, асханада мұғалімдер, студенттер – бәрі-бәрі орысша сөйлейді
Басқа ортаға тез еніп кету маған алғашында қиын болса да қазір үйреніп кеткендеймін
Орыс тілінің үстемдік құрғаны сонша, қазақша дауыс шығып қалса, жалт қарайтын жағдайға жетіппіз.
Жаным да, арым да қазақ тіліне тәуелді деп ойлайтын мен үшін ана тілімнің екінші деңгейде қолданылатын тіл болғаны – ұлтымның айбыны төмендегенімен тең болды
Намыстың отына күйіп-жанып жүрген күндердің бірінде кітапханадан орыс тілінде қойылған сұраққа біреудің қазақша жауап бергенін құлағым шалып қалды
Жалт қарадым
Сөйтсем орыс қызы қазақша жауап беріп жатыр!
О, Құдайым-ау, қандай бақыт! Неткен қуаныш! Қазақ тілін орыс қызынан естіп жатырмын
Ішім жылып сала берді
Жандүнием құлазып, жанарыма жас келді.
Жақындап барып таныстым
Аты-жөні Гаркова Елена Васильевна екен
Қазақша сөйлегенде көп қазақтарды басып озады
Ақмола облысы Сандықтау ауданы Сандықтау ауылында дүниеге келген қаршадай қыз қазақ тілін небәрі алты айдың ішінде үйреніп алыпты
Көптеген конференциялар мен жиналыстарда ой-пікірін ашық айтып, көпшілікке танылып та қалған көрінеді
«Қазақ тілі болмаса – Қазақстан мемлекеті де болмайды» деген сөздері жанымды жадыратты
Халқының көп пайызы өзге ұлт өкілдері, қазақтардың өзі қазақ тілін білмейтін Сандықтау ауданында таза қазақ мектебі жоқ екендігіне іштей қиналысын да жасырмады.
Ұлы ойшыл әл-Фараби: «Адам мақсатына өз-өзін жетілдіру арқылы жетеді» дейді
Ұлттық қасиет, ұлттық айбын, ұлттық мінез – бәрі-бәрі өзімізге ғана қажет дүниелер
Өз-өзімізді мақтан тұтып сыйламасақ, бізді ешкім де қажетсінбейді.
Ұлы мақсатымызға жету үшін Фараби сөзін басшылыққа алып, алдымен өз рухымызды, намысымызды жетілдіруіміз керек
Сол рух, сол намыс ана тілімізден бастау алатынын ұмытпайық.
Нұргүл Оқашева,
Көкшетау университеті филология факультетінің студенті
Көкшетау қаласы
