Сыртқы саясат саласында мемлекеттік тілде іс жүргізу еліміз тәуелсіздік алып, шетелдермен тікелей қарым-қатынастар жасала бастағаннан бергі кезеңде ғана жүйелі қолға алынған, бұл тұрғыдан алғанда, қазіргі қазақ терминологиясына қосылған тың сала деуге болады
Осыған орай Сыртқы істер министрлігінің жауапты қызметкері, белгілі журналист, аудармашы, ҚР Президент сыйлығының иегері Болат Жәмкенов осы аталған саладағы терминдерді алғаш бір жүйеге келтіріп, халықаралық қолданыстағы терминдерді қолдануды біріздендіру мақсатында өндіре еңбек етіп, көлемді-көлемді бес кітап әзірлеп шығарса, солардың үшеуі дипломатиялық сөздік-анықтамалық
Ал біз таяуда сыртқы саясат ведомствосында әзірленген үш тілдегі тұңғыш іргелі еңбек — Қазақша-ағылшынша-орысша, Орысша-қазақша-ағылшынша екі кітаптан тұратын дипломатиялық сөздіктердің «Атамұра» баспасынан жарық көруінің куәсі болдық
Әзірлеу жұмысына Сыртқы істер министрінің орынбасары Қ.Сарыбай басшылық етті
Бұл орайда біз осы аталған сөздіктердің дайындалуы жөнінде сөздіктердің құрастырушысы әрі жұмыс тобының жетекшісі Болат ЖӘМКЕНОВПЕН әңгімелескен едік.
– Сыртқы саясат саласында қазақ тілінде шығарылған кітаптардың тапшылығы әлі де болсын сезіледі
Десек те, қазір жарық көріп жатқан салалық сөздіктердің қатары молайып келеді
Ал жаңадан жарық көріп отырған бұл сөздіктердің қандай ерекшеліктері бар? Әңгімеміздің басында осы мәселеге тоқталып өтсеңіз?
– Иә, мұндай Қазақша-ағылшынша-орысша, Орысша-қазақша-ағылшынша ірі көлемді, екі кітаптан тұратын дипломатиялық сөздіктер сыртқы саясат саласында алғаш рет жарық көріп отыр
Ғалымдар бұл еңбекті уақтылы қолға алынған іргелі еңбек, қазіргі қазақ терминологиясына қосылған елеулі үлес, қазақ тілінің қолдану аясын халықаралық қатынастар деңгейіне көтеру тұрғысынан алғанда да игі қадам деген оң пікір білдіріп, толық мақұлдап отырғаны да көңілге демеу
Сонау Ұлы Дала дипломатиясынан тамыр тартқан бүгінгі Қазақстан дипломатиясы еліміздің тәуелсіздігімен, мемлекеттігімізбен қоса нығайып, қанатын кеңге жайған сайын халықтар арасындағы байланыс дәнекері әртүрлі сөздіктерге, оқу-әдістемелік құралдарға деген, әсіресе іскери дипломатиялық тілге қажеттілік ұлғайып келе жатқаны белгілі.
Елбасының Қазақстан қоғамы алдына қойып отырған тілдің үштұғырлы болуы, яғни үш тілді меңгеру саясаты бүгінгі уақыттың талабы екені сөзсіз
Айталық, еліміз тәуелсіздік алып, шетелдермен тікелей қарым-қатынас өрістеген кезеңде шет тілін білмей, оның ішінде ағылшын тілінсіз әлем елдерімен қарым-қатынас жасай алмайтынымыз анық
Міне, бұл мәселе еліміздің сыртқы саясат саласына арналған тұңғыш үш тілдік сөздікті құрастыруды қолға алуымызға себепші болды.

Сөздік әзірлеу айтарлықтай оңай іс емес
Әң­гіме арқауына айналып отырған сөздіктерімізге ке­летін болсақ, оларды құрастырып, баспаға әзір­леу­ге екі жарым жыл көлемінде жоспарлы жұмыс атқарылды.
Әрине, мұның бәрі айналып келгенде, министрлік басшылығының мемлекеттік тілге деген қамқорлығының арқасы
Атап айтсақ, бұл үш тілдегі екі томдық сөздіктердің алғашқы қолжазба данасын алдын ала А.Байтұрсынұлы атындағы Тіл білімі институтының терминолог-ғалымдарының, ҚР Әділет министрлігінің жанындағы Заң институты Лингвистикалық орталығының мамандарының, Абылай хан атындағы Қазақ халықаралық қаты­настар және шет тілдері университеті сияқты республикамыздағы кейбір беделді жоғары оқу орындарының жоғары білікті ұстаз-ғалым­да­рының, тәжірибелі дипломаттардың сан мәрте сали­қалы талқылауынан өткізіп, баспаға әзірлеу жұмыс­тарына Министрдің орынбасары, қазақ тілінің үлкен жанашыры әрі білікті маманы, бір­неше шет тілін жетік меңгерген Қайрат Шораұлы Сары­байдың тікелей басшылық жасауының өзі жұмы­сымыздың ойдағыдай әрі сапалы жүруіне үлкен серпін бергенін атап айтуымыз орынды болмақ.
– Бұл сөздіктерден бұрын да бірнеше дипломатиялық сөздіктер әзірлеп шығарға­ныңызды білеміз
Бұл іске білек сыбана кірісуіңізге не себеп?
– Иә, сөздіктер құрастыру-шығар­ма­шы­лық жұмыстың ішіндегі ең күрделі, ең ауыры дер едім
Қазақтың әлгі «инемен құ­дық қазғандай» дейтіні дәл осыған келеді
Екінің бірі тәуекел ете бермейтін бұл іске араласуыма осыдан 12 жыл бұрын Сыртқы істер министрлігіне алғаш қызметке келіп, өрімдей жас қыз-жігіттеріміздің мемлекеттік тілге келгенде қаншалықты қиналатынын көріп, осы мекемеде өз салалық сөздігін шығармай іс алға баспасын түсінген соң барып білек сыбана кірісуіме тура келген еді
2004-2006 жылдар аралығында менің құрастыруыммен министрлікте алғашқы екі сөздік-анықтамалық шығаруым да едәуір жаңалық болған
Бұл жөнінде сәл кейінірек тоқталайын.
– Сөздіктерде дипломатияда ғана емес, басқа салаларда қолданылатын терминдер, сөз тіркестері де аз кездеспейді екен…
– Иә, рас
Дипломатия аясы кең ұғым, бүгінде оның тікелей немесе жанама түрде болсын, араласпайтын, қамтымайтын саласы аз
Осыған орай, бұл Қазақша-ағылшынша-орысша, Орысша-қазақша-ағылшынша үш тілдегі екі томдық сөздік­терге төл дипломатиялық терминдер ғана емес, соны­мен бірге осы салада іс жүргізуге қажетті, қазіргі заманғы сыртқы саясат пен халықаралық қаты­настардың негізгі аспектілері- қоғамдық-саяси қаты­настар, экономика, заң, саясат, әскери және тағы да басқа салаларды қамтитын, ҚР Үкіметінің жанындағы Мемлекеттік терминология комиссия­сы соңғы жылдары бекіткен бірқатар терминдер жинақталған
Демек, бұл сөздіктер тек сыртқы саясат саласының мамандарына ғана емес, осы салада білім алып жүрген студенттерге, жалпы көпшілікке де арналған десек болады.
Министрлікте күнделікті іс қағаздарын, ха­лықаралық құжаттарды әзірлеу, шетел дипломаттарымен және халықаралық ұйымдар өкілдерімен әртүрлі келіссөздер, сұхбаттар жүргізу кезінде қажетті сөздер мен сөз тіркестерін қамтуға көңіл бөлдік
Сөздіктер құрастырудың әлемдік озық үрдістері мен тәжірибесі молынан пайдаланылды.
Қазір еліміздің министрлікте және шетелдердегі елшіліктерімізде болсын, іс құжаттарының басым көпшілігі мемлекеттік тілде жүргізіледі
Тікелей қазақ және ағылшын тілінде жазатындар және қажет болса бірден шет тілдерінен қазақшаға аударатындар қатары өсе түсуде
Біз осындай бірнеше шет тілдерін меңгерген мамандар шоғырланған артықшылық мүмкіндікті пайдалана отырып, сөздіктерді құрастыру кезінде кейбір халықаралық терминдерді этнолингвистикалық тұрғыдан талдап, бұрынғыдай орыс тілінің ығына жығыла бермей, қазақша ыңғайына қарап алуға біршама талпыныс жасадық
Сонымен қатар бүгінгі қазақ терминоло­гия­сындағы елеулі проблеманың бірі – бірізділіктің сақталмауы
Осыған орай, сөздіктерді әзірлеу барысында осы өзекті мәселе – сыртқы саясат саласындағы мемлекеттік тілдегі терминдер мен шет мемлекеттердің атауларын жазуды бір ізге түсіру, олардың ортақ нормасын қалыптастыру жөнінде бірқатар тың жұмыстар атқарылғанын айта кетпекпіз.
Осы мақсатта министрдің орынбасары Қ.Ш.Сары­байдың арнайы тапсырмасымен Қа­­зақ­станның шет елдердегі елшіліктері мен консул­дықтары арқылы бірқатар шет мем­ле­кеттердің және олардың басты қалаларының атаулары өз тілдерінде және халықаралық қатынастарда ағылшын тілінде ресми қалай жазылатынын зерттеп, білікті мамандар мен дипломаттар арасында талқылай келе, әр мекемеде әртүрлі алынып жүрген әлгіндей кейбір атауларды, сондай-ақ негізгі халықаралық, өңірлік және басқа да ұйымдардың атауларын қазақ тілінің ыңғайына қарай дұрыс жазу нұсқаларын осы сөздіктерге қоса ұсынуды жөн көрдік
Ал біздің сыртқы саясат ведомствосы тарапынан ұсынылған бірқатар тың атаулар, соны дипломатиялық терминдер мен сөз тіркестерінің көпшілігі таяуда Қазақстан Республикасы Мәдениет және ақпарат министрі М.А.Құл-Мұхаммедтің төрағалығымен өткен Қазақстан Республикасының Үкіметі жанындағы Мемлекеттік Терминология комиссиясының кезекті отырысында қолдау тауып, бекітілуі де біз үшін үлкен ғанибет болды
Оларды енді осы сөздіктерден көре аласыздар.
Айталық, Мысыр – қазақ ұғымында бұрыннан қалыптасқан атау
Көптеген шығыс елдерінде осылай аталады
Өздері де араб тілінде осылай жазады
Сондықтан Египет Араб Респуликасын – Мысыр Араб Республикасы деп жазу көңілге қонымды
Ал Венгрия Республикасында қабылданған жаңа Конституцияға сәйкес елдің атауы 2012 жылдың 1-қаңтарынан бастап «Мадьярорсаг» (Hungary – мадьяр елі) болатынын, түркі тілдеріне тән тарихи-лингвистикалық факторларды ескере отырып, қазақ тілінде «Мажарстан» этнополитонимін пайдалану ұсынылды
Бұдан басқа қазақ тілінің фонетикалық ерекшеліктерін, сондай-ақ әр мемлекеттің тиісті ресми тілдерде айтылуын немесе елдің өз ішінде айтылуын ескере келіп, мамандар қазақ тілінде Австрияны Аустрия, Австралияны Аустралия, Европаны Еуропа түрінде жазуды және бұдан былай «Катарды» Қатар, «Ливияны» Либия, «Әзірбайжанды» Әзербайжан, Стамбулды Ыстанбұл (түрікшесі–Istanbul) үлгісінде қолдануды және шығыс халықтарының, соның ішінде қазақ тілінің дыбыс үйлестіктеріне байланысты «к»-ден кейін «і» қарпін қосып «Пәкістан», «Түркіменстан деп алған нормаға сай деп шешкенін атап өтпекпін.
Дипломатия саласының өзіндік кәсіби ерек­­ше­ліктеріне, қатаң сақтауды талап ететін тіл стиліне тән: рабочая группа – жұмыс тобы (мемле­кетаралық жоғары деңгейдегі кездесулерді ұйымдас­тыру үшін алдын ала жіберілетін мамандар тобы), передовая группа – алдыңғы топ, аккредитация – аккредиттеу, ратификация – ратификация­лау, сондай-ақ визит вежливости – ізеттілік жүздесу (дип.темин), демаркация – демаркация (ағылшынша – орнату деген мағынада), делимитация – делимитация (ағыл.delimitation – белгілеу, яғни картаға ал­дын ала белгілеп түсіру), делимитация границы – ше­караны делимитациялау, страна пребывания посольства – елшіліктің болу елі (орналасқан елі), пос­ланник – уәкіл елші және т.б
ондаған кәсіби тер­мин­дер мен сөз тіркестері мамандардың мұқият сарап­та­масынан кейін алғаш рет сөздіктен орын алды.
Тағы бірер ерекшелігіне тоқталсақ, бұл сөздіктерде әлемдік сөздіктер құрастыру стандарттарына сәйкес ұтымды тәсілдер, соның ішінде тильда (~) қою (сөздіктер пайдалануға жеңіл болу үшін мүмкіндігінше ғана пайдаландық) тәсілі, сондай-ақ екінің бірі түсіне де бермейтін, алайда дипломатиялық іс құжаттарында жиі пайдаланылатын (мыс.,актор, конкордат, клаузула, декувер, паллиатив, медиатор, анклав және т.б.), кейбір терминдерді дұрыс қолдану үшін оларға этнолингвистикалық тұрғыдан қысқа-қысқа түсініктемелер берілуі де сөздіктердің практикалық құндылығын арттыра түсері анық
Себебі сыртқы саясат саласындағы терминдердің аударма баламасын дәлме-дәл беруде мүлт кетіп жататынымыз, көбіне сол сөздердің этимологиялық шығу тегіне және халықаралық қатынастарда қандай жағдайда пайдаланылатынына жете зер салмауымыздан екенін тәжірибе көрсетіп отыр.
– Сөздіктер құрастырудың қаншалықты қиын жұмыс екенін жаңа айттыңыз
Осындай іске бел буғанда өзіңіздің көп жылғы аудармашылық тәжірибеңізге де сүйенген боларсыз?
– Иә, дұрыс айтасыз
Мен тіл саласында еңбек ете жүріп «тұңғыш, алғашқы» дегеннің біраз ащы дәмін татқан адаммын
Қазақ киносын қазақша түсіреміз деген бастамамен Ш.Айманов атындағы «Қазақфильм» киностудиясына барып, редактор, редакция меңгерушісі әрі аудармашы, белгілі кинорежиссор С.Әзімовпен бірге «ҚР Президентінің телерадиокешенін» алғаш құруға жәрдемдесіп, Қазақ редакциясының жетекшісі әрі аудармашы, «Нұр Отан» (ол кезде «Отан») партиясының алғашқы Баспа­сөз хатшысы әрі аудармашы бола жүріп те сол ұжымдарға қазақ тілінен қоса сабақ бердім
Осы ми­нистрлікте де солай
Мұның да пайдасы тиді
Менің алғашқы екі сөздік-анықтамалығымды дипло­маттардың қазақ тілін меңгеру деңгейін, осыған орай өз талап-тілектерін ескере отырып, оқулық құралына сәл бейімдеп әзірлеуіме мүм­кіндік берді
Қазір қажетті көмекші құрал ретінде әр дип­ломаттың алдынан көре аласыз
Ал үшінші сөз­дігіміз Тіл комитетінің арнайы тапсырмасымен жалпы саясатқа, көпшіліктің пайдалануына бейімдеп әзірленіп, република мекемелеріне таратылды.
2002 жылдың аяғына таман маған көрнекті дипломат Қасым-Жомарт Тоқаевтың орыс тілінде жазылған 656 беттік «Преодоление» деген кітабын қазақ тіліне тәржімалауды ұсынды
Бұл – қазақ тіліне аударылған дипломатиялық тұңғыш іргелі еңбек
Тәржімалау барысында мен қазақ терминологиясында өте сирек қолданылатын терминдердің баламасын табу немесе қазақы ұғымда қолданыла бермейтін күрделі сөз орамдарын дәл жеткізу қаншалықты қиын, ал бір терминнің қазақша баламасын дұрыс бермесең, бүкіл айтылатын ойды оп-оңай бүлдіріп алуға болатынын ұқтым
Сөздіктерімдегі терминдер мен сөз тіркестерінің бірқатарын іріктеп алуыма бұл аударманың да көп жәрдемі тиді
Ал дипломатиядағы қатал қағидат – әрбір сөзге мұқият болу, әр терминді дәлме-дәл қолдану
Ол кезде іс қағаздарының 40 пайыздайы ғана мемлекеттік тілде орындалатын
Министрліктегі жас дипломаттарымыз шет тілдеріне жетік болғанымен көбі қазақ тіліне шорқақ
Ал көптеген деректі, көркем туындыларды тәржімалаған, көпжылдық журналистік тәжірибем бар менің жаңағы аталған кітапты аударуға тісім әзер батып отырғанда, мына өрімдей тәжірибесіз жастарымызға бірден қазақша жазасың деудің өзі қиянат болар еді… Әуелі жағдай жаса, үйрет, сонсоң барып талап ет
Менің тіл саласында көп жыл еңбек ете жүріп түйгенім осы.
Жалпы, сөздіктер құрастыру – ұжымдық ең­бек­ті қажет ететін жұмыс
Сөздіктер әзірлеуіме әу бастан дұрыс жол сілтеп, жәрдем көрсетіп келе жатқан қазіргі қазақ терминологиясына жетек­шілік етіп отырған көрнекті ғалым Шерубай Құр­манбайұлына, шет елдерде ағылшын-түркі тіл­дерінде сөздіктер құрастырған әлемдік деңгейдегі ғалым, профессор Жұмағали Әбуовке, басқа да тіл мамандарына, дипломат әріптестеріме үлкен ризашылық білдіргім келеді
Тұжырымдап айтсақ, сыртқы саясат саласында мемлекеттік тілдегі кітаптар әлі де тапшы екенін ескерсек, бұл үш тіл­дегі алғашқы еңбек сол олқылықтың біршама орнын толтырып, осы саладағы мамандардың, дипло­­маттардың күнделікті қажетті көмекші құра­лына айналар, көпшіліктің кәдесіне жарар деген үміттеміз.
– Әңгімеңізге рахмет!
Әңгімелескен
Бейбітгүл ИСАЕВА
Астана
