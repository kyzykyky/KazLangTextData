Қазақ журналистикасына елеулі үлес қосып жүрген қаламгер Бауыржан Омардың «Ең әдемі ертегі» деп аталатын  кітабын оқыдым
Жинаққа әдебиет әлемінде өзіндік орны бар тұлғалар, елге танымал қалам иелері туралы эсселер, естеліктер топтастырылыпты
Қаламгердің тілінде езуіңе еріксіз күлкі үйіретін әдемі әзілдер де бар екен
Әсіресе,  80-жылдары атағы жер жарып, дүркіреп тұрған КазГУ-дің журналистика факультетінде өздеріне дәріс оқыған ұстаздары, бірге оқыған курстастары туралы естеліктері ерекше ұнады.
Қазақ поэзиясы әлемінің қасқасы Қадыр Мырза-Әлінің ұстаздық қырына тоқталыпты
Әдебиет теориясынан дәріс берген ұлағатты ұстазын ерекше бір сезіммен, құрметпен еске алады автор
Өзі де, өмірі де, өнері де өзгеше Асқар Сүлейменов туралы естелігі, «күпі киген қазақтың қара өлеңіне шекпен жапқан» Мұқағали туралы естеліктері, ойлары қандай десеңізші
Ешкімді қайталамайды
Қысқасы, шап-шағын әңгімелерден құралған жұқалтаң ғана кітаптың іші толған – ғибрат
Шәкірттерінің ұстаздарына деген, ел құрметтеген ағаларына деген сүйіс­пен­шілігі, ырзалығына толы
Журналист бауы­рыма риза болғандығым сонша, сол ұстаз­дардан өзім де дәріс алғандай күй сезіндім.
Ал біздер – қасиетті Семей топырағында абайтанушы Қайым Мұхаметхановтай тұлғаның, әдебиет теориясынан дәріс берген Қуандық Мәшһүр-Жүсіптей ұстаздың, қазақ тілінің жілігін шағып, майын ішкізген Қуандық Шаяхметұлындай ұстаздың, біртуар пәлсафашы Ғарифолла Есімнің, тағы да басқа марқасқалардың алдын көрген 70-жылдардың студенттеріміз
Жоғары оқу орнын бітіргенімізге 40 жыл толу кездесуінде:
Қыз болып кетіп еңдер бұл Семейден,
Кемпір боп келіпсіңдер күркеге енген.
Біз-дағы түйеші шал сияқтымыз,
Атанын анда-санда бір шөгерген,– деп арнау жазған семейлік ақын Төлеген Жанғалиев та – біздің курстасымыз
Шүкір, ағарту саласында әрқайсымыздың шыққан өз белесіміз бар
Біздің де ортамыздан өткен өмір белестерін еске алып, кітап жазған қаламы жүйрік, ойы терең қаламгер шықты
Курстас құрбымыз ­Бауыржан бауырымның жоғарыда аталған кітабының бес-алтауындай қалыңдығы бар қомақты-қомақты екі кітап жазыпты
Семей қаласындағы өзінің су ішкен құдығы мұғалімдер даярлайтын оқу орнында өткізген кітабының тұсаукесер рәсіміне бірде-бір курстасы шақырылмаса да, қырық жылдық кездесуіміз күні сол кітаптың бір данасы қолымызға түспесі бар ма! Қуана-қуана оқып, таныстық
Тоқығанымыз – құрбымыз бір қарын майдан суырылған жалғыз тал қылшықтайын өз бейнесін сомдай беріпті
Ал қалған курстастары – кілең дарынсыз, тіл мен әдебиеттен аулақ, осы мамандықты кездейсоқ таңдаған әрі іштері тар нашар адамдар болыпты
Әсіресе, құрметті ұстаздарымыз туралы келеңсіз ойларын оқығанда, не күйде болдық десеңізші! Қысқасы, Бауыржан Омардың кітабы мақтаудан тұрса, құрбымыздың кітабы даттаудан тұрады екен
Әйтеуір, ешкім жазбаған біртүрлі кітап оқыдық
Сөйтіп, қырық жылдық кездесуден бір қуанып, бір қиналып қайттық
Бұл не сонда? Пендешілік деген осы ма еді? Әлде, ұстаздарына, курстастарына деген сарғайған сағынышын осылай жеткізді ме екен?
Ғайбатқа да, ренішке де қимайтын курстас ақын-жазушы құрбымызға әлі де амандық, шығармашылық табыс тілейміз.
Сағыныш та әртүрлі болады екен-ау! Біртүрлі сағыныш…
Гүлбану ТӨЛЕНОВА
Өскемен
