Тіл – қарым-қатынас құралы ғана емес, ол ұлттық идеологияның құрамдасы, тәуелсіздіктің бір ұстыны
Тілді үйретуші, ең алдымен, үлкен патриоттық сезім иесі бола білуі керек
Ертеңгі ел тізгінін ұстар азаматтың қалыптасуының негізі де осы Отанын сүюінен, ана тілін құрметтеуден қалыптасатыны белгілі
Сондықтан білім алушыларға қазақ тілін үйретуде қандай тақырып оқытылса да, оның аясында халқымыздың тұрмыс-тіршілігінен хабардар ететін сөздік қорымызды меңгерумен қатар отаншылдық мақсат та тұнып тұруы тиіс.
Қазақстан Республикасы Ұлттық ұланы Әскери институтында мемлекеттік тілді оқыту жүйелі негізде жүргізіледі
Оқу мен тәрбие егіз демекші, оқыту үдерісі тәлім-тәрбиелік шаралармен тығыз қабысқан
Күнделікті сабақтардан бөлек әдеби-сазды кештер өткізу үрдіске айналған
Мысалы, курсанттарға қазақтың ойшыл ақыны Абай Құнанбаевтың өмірі мен шығармашылығын насихаттау, шешен сөйлеу, мәнерлеп оқуды үйрету мақсатында ұйымдастырылған «Абай – дара, Абай – дана қазақта» атты кеште ақын шығармашылығын дәріптеу арқылы жастардың ұлттық тәрбиеге деген ынтасын жандандыру, қазақстандық рухани бірлікті қалыптастыру көзделді
Бұл тұрғыда Елбасы Н.Назарбаевтың «Абайды таныту арқылы біз Қазақстанды әлемге танытамыз, қазақ халқын танытамыз, Абай әрқашан ұлттық ұранымыз болуға тиіс» деген сөзі ойға оралады
Курсанттар ақынның өлеңдерін жатқа оқиды, сахналық қойылым көрсетуден де алдарына жан салмайды
Мұндай тағылымды кештер курсанттардың жүрек түкпіріне сәуле шашқандай әсер қалдырып, эстетикалық талғамының өркендей түсуіне ықпал жасайтыны сөзсіз.
Бүгінгі күні елімізде үштілділікті енгізу жұмыстары қарқынды жүргізілуде
Бұл – қазіргі өмір талабы
Өйткені әлемдік білім бәсекесінде қатардан қалып қоймау үшін көп тіл білудің пайдасы зор
Институт курсанттары бұл жағынан да алда
Жыл сайын аталып өтетін «Тілдер мерекесіне» орай тілдік дайындық кафедрасы Қазақстан халқы Ассамблеясымен бірлесіп курсанттар арасында «өзге тілдің бәрін біліп, өз тілін құрметтеу» мақсатында «Тіл – тірегім» секілді зияткерлік ойын сабақтарын өткізу дәстүрге айналған.
Бір қуанарлығы, институтқа оқуға түскен жастардың бойында үлкенді сыйлау, кішіге ізет көрсету, аға ұрпақты қадірлеу тәрізді қасиеттер қалыптасқан
Ұстаздардың мақсаты – қазақ тілі сабақтарында осы тәрбиенің аясын кеңейтіп, халықтық салт-дәстүрімізді үйрету
Біз мұндай игі мақсатты іске асыруға үлес қосу үшін тәрбие жұмысының негіздерін, бағыт-бағдарын айқындап, ұлттық ерекшеліктерді курсанттар бойына сіңіруге тырысамыз
Осы бағытта ата тегін қадірлеу, ер жігітке жарасар «сегіз қырлы, бір сырлы» болу, ел намысын қорғау сияқты ұғымдарды ұландардың бойына зерделеп жеткізу, егемен еліміздің ертеңін нұрлы етер «барыс текті намысты ұрпақ» өсіруге баса көңіл бөлінеді.
Әскери институтқа жаңа түскен курсанттармен өлкетану сабақтарын өткізу, музейлер мен көрнекті орындарға бірге бару дәстүрге айналған
Атап айтсақ, отаншылдық ордасы – Абылай ханның музей кешеніне, облыстық өлкетану музейіне, Қазақстан Республикасы Ұлттық ұланының Әскери институты музейіне жасалған саяхаттар олардың туған жерге деген сүйіспеншілігі мен мақтанышын арттыра түсері сөзсіз.
Ұлттық ұландықтардың білімі мен білігі түрлі байқаулар мен жарыстарда сынға түсіп келеді
Мұнда да сегіз қырлы, бір сырлы сарбаздар жүлделі орындардан көрінуде
Мысалы, Петропавл қаласы әкімдігінің Мәдениет және тілдерді дамыту бөлімі мемлекеттік тілдің қолданылу аясын кеңейту, тіл мәдениетін көтеру, көркем әдебиетті насихаттау, халық арасынан талантты жастарды іздеп табу мақсатында өткізген Абай және О.Бөкеев атындағы көркемсөз оқу шеберлерінің байқауларында курсанттарымыз Ұлан Мақсотұлы мен Думан Қайратов жүлделі 1 және 2 орындарды иеленді.
Еліміздің ішкі тыныштығын күзе­тетін әскери қызметшілерді тәрбие­леп, білім беруде, болашақ офицер­лерді адамгершілік қасиеттерге, отансүй­гіш­тікке тәрбиелеу мақсатында Қабанбай, Бөгенбай, Баян, Қожаберген, ­Бауыржан Момышұлы, Қасым Қайсенов, Сағадат Нұрмағамбетов сияқты батырларымыз бен Абай, Ыбырай, Шоқан сынды ғұламаларымызды үлгі етеміз
Ш.Уәлихановтың офицерлік қызметін, өмірін өнеге тұта отырып, курсанттар қауымын туған жері мен Отанын Шоқандай сүюге тәрбиелеу мақсатында «Отан деп соққан жүрегі» атты шара өткізілген болатын.
Отаншылдық тәрбие институтымызда қазақ және орыс тілдерінде қатар жүргізіледі
Бұл тұрғыда қазақ елін өрге сүйреген, тәуелсіздікке қол жеткізуге бүкіл өмірін арнаған біртуар тұлғаларды ұлықтауға басымдық беріледі
Ұстаздар қауымы мемлекет пен қоғам қайраткерлерінің ізгі істерін үлгі ете отырып, бүгінгі сарбаз – ертеңгі офицерлерді Отан қорғауға әрқашан дайын болуға үйретеміз, ел, Отан, болашақ алдындағы қасиетті борышын сезінуге, елін сүюге баулимыз.
Әскери институтымызда курсант­тардың әскери ғылыми қоғамы жұмыс жасайды
Курсанттар ғылыми еңбектер жазып, білімдерін ұштайды
Соның ішінде курсант Наурызбай Серғалиевтің қазақ халқының біртуар тұлғасы, атақты батыры Бауыржан Момышұлы жайлы «Ерліктің, тектіліктің, өрліктің үлгісі» атты еңбегін атай кету орынды
Зерттеу барысында Б.Момышұлының қызметі мен өмірін тереңірек білуге тырысқан Наурызбай ерекше әсер алғанын айтады
Бауыржан батырдың «Отан үшін отқа түс күймейсің!» деген қанатты сөзі бүгінгі жастардың бойында патриоттық мінезді қалыптастыруға бағытталған ең жоғары ұран десек артық айтқандық емес
Ал Қазақстан Республикасының мемлекеттік рәміздерінің 20 жылдығына орай курсант Диас Әбілев жазған «Мемлекеттік рәміздер – қазақстандық патриотизмнің негізі» атты ғылыми жұмысы еліміздегі Отан қорғаудың өзекті мәселелері, әлемдегі қауіпсіздікті, әскери құрылысты, әскери-патриоттық тәрбиені қамтамасыз ету жөніндегі ғылыми жобалардың облыстық байқауына қатысып, жүлделі 1-орынға ие болды
Міне, осы бағытта атқарылған жұмыстар курсанттардың отаншылдық қасиеттерін шыңдай түсуде ықпалы зор.
Тәуелсіз Отанын шексіз сүюге ­баулу, ынтымағы мен бірлігі жарасқан елдің, көптеген ұлт пен ұлыстарға алтын бесік болған мемлекеттің ұланы екендігін мақтанышпен сезіне білуге тәрбиелеу қашанда маңызды
Бұл орайда тәуелсіздікті аңсаған ата-баба аманатына адал болуға, ерлігінен үлгі алуға, бабалар рухын асқақтата дәріптей білуге үйретіп, ұлтжандылық, отаншылдық сезімдерін оятып, ұлтының салт-дәстүрін, тілін сүйе білуге баулу — тілдер кафедрасының маңызды міндетіне айналған
Бұл үшін оқыту үдерісінде сыныптан тыс шаралар ұйымдастыруға көп мән беріледі және оларға қазақ, орыс, ағылшын тілдері оқытушылары, Әскери-ғылыми қоғам мүшелері, Қырғызстан және Тәжікстан Республикасынан келген курсанттар белсенділік танытады
«Тілді тану – елді тану» демекші, мұндай шараларға шетелдік студенттер де қатысады.
Мұғалім – жас ұрпақты білім нәрімен сусындатып, жан-жақты дамыған, толыққанды азамат етіп қалыптас­ты­рушы
Ендеше осындай өте жауапты істі мойнына алып отырған мұғалімнің заман талабына сай болуы оның үнемі өзіндік білімін жетілдіріп, үздіксіз ізденіс үстінде болуын талап етеді
Сондықтан ұстаздық қызметімізде шығармашылығымызды шыңдауға, жаңа білімдерді игеруге баса көңіл бөліп, игі істерге ұмтылуға тырысамыз
Өз кезегінде мұның бәрі оқыту үдерісінен көрініс табады
Әскери институт курсанттарының шығармашылық қабілетін дамытуға, олардың бойындағы талант көзін ашып, жан-жақты етуге, тілін байытуға, қиялын ұштауға, өз бетінше ізденуге зор әсерін тигізеді.
Елбасы Нұрсұлтан Назарбаев: «ХХІ ғасыр – жастардың ғасыры
Сондықтан біздің ойымыз, көңіліміз, тілегіміздің бәрі жастарда
Егер жастар отансүйгіш болып өсетін болса, халықтың, мемлекеттің, жер-суымыздың тәуелсіздігін сақтап қалатын болса, еліміз, жеріміз өркендеп өседі» деп жастарға үн тастады
Иә, расында да, елдің болашағы да, иесі де – жастар
«Ата-баба арманы – ұрпаққа аманат» деп, осынау ұлан-ғайыр жерді білектің күші, найзаның ұшымен қорғап қалған қаһарман батырларымыздың бүгінгі ізбасарлары – Ұлттық ұланның әскери қызметшілері ата-баба аманатына әрдайым адал.

Венера ЗЕЙНИНА,
Қазақстан Республикасы Ұлттық ұланы Әскери институтының 
 аға оқытушысы
