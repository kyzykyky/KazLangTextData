Орманды далада табиғатқа сән, көрік беріп тұратын әдемі ағаштардың қатарына қайыңды жатқызуға болады
Қайың туралы қаншама лирикалық өлеңдер бар
Поэзияда қайың сыршылдықтың, әуезділіктің, еркеліктің, наздылықтың белгісіндей суреттелетін тұстары аз емес
Ән мен күй туындыла­рының тақырыбында да кеңінен қамтылғанын білеміз
Бұл ретте қайыңға байланысты сөздер мен тұрақты сөз тіркестеріне назар аударып көрсек. 
Қайың – нәзіктік символы
Қазақ көркем мәтінінде нәзік, талдырмаш бола тұрса да берік, қайратты, иілгіш, майысқақ, жайқалған балғын, солқылдаған, жып-жылтыр дүниелерді қайыңға теңеу үйреншікті әрі стереотиптенген құбылыс
Сондықтан қайыңның бір-біріне иіліп өсетіні қос ғашықтарды теңеуде, ақ пен қараның үйлесімімен алыстан әсем көрінетін болмысы балғын әдемілікті сипаттауда жиі қолданылады
Мысалы: Қарағай мен қайыңдай, Қатар тұрып жайқалдық; Енді қалған өмірдің жапырағынан айрылған қайыңдай жап-жалаңаш болып озғаны ма? Су ішіп, тауда шие теріп жүрген
Қайыңдай мінсіз, таудай таза жігіт; Бейне біткен қайыңдай, Білегі мінсіз балғынның
Ақша төсі айдындай; Жас қайыңдай солқылдаған;
Қайда барсам да, қайыңдай бұралған қыл-көпірден өте алар емеспін
Бұл ағы­сының да сипаты тамаша, оған шыбық қайыңның майыс­қақ, иілме­лілігін ойға оралтып: «Бала қайыңдай солқылдап бұлақты елестетті; Қайыңдай тербелген қазақ қыздарының өнерін бүкіл әлем таныды; Жапырақ жүрек жас қайың, Жанымды айырбастайын
Сен адам бола бастасаң, мен қайың бола бастайын; «Ақ қайың, қызыл қайың, сырлы қайың, Баласы Қошқарбайдың Шашубаймын
Күніне мыңды алып, жүз берсем де, Қалтамның түбі тесік, байымаймын
Ақ қайың, жалған, өтті-ау дәурен, Халқымның арасында салдым сайран» деп келетін белгілі өлең жолдары бар.
Қайың – қолөнер ағашы
Қайыңды қолөнерде көп қолданады Қайың да қатты ағаш санатына жатады
Ол киіз үйдің ағаш қаңқасын, сондай-ақ жиһаз және ыдыс-аяқ түрлерін жасауға таптырмайтын материал деп саналады
Өйткені қайың ырыққа көнетін ағаш, яғни оны өңдеуге жеңіл деп түсіндіреді ағаш шеберлері
Әсіресе қайың және оның безінен жасалған ыдыстар күнге қаңсымайды, ыстық-суыққа төзімді, көшпелі ортаның талаптарына үйлескен болып келеді
Қайыңның сүрегі де ақшыл сары түсті болып келеді
Қабығы аршылмаса тез шіріп кететіндіктен кескен қайыңның сыртын дереу аршып, тазалайды
Суға салса майысып, пошымын өзгертетін қасиеті шеберге оны қажетіне қарай өңдеп, алуан түрлі бұйым жасауға мүмкіндік берді
Суға салған қайыңды қоздаған морға салып қатты балқытып барып июге көнеді
Мысалы, аса қымбатқа бағаланатын қайыңнан иілген шаңырақтың тоғыны осындай жолмен жасалады
Көрнекті этнограф Х.Арғынбаев қазақ үйшілерінің тәжірибесінде қайыңнан жасалған үйдің ағаш қаңқасы берік, көлемі үлкен, бірақ өте ауыр болып келетіндігін айтады.
Қайыңнан жасалған үй ағашты боямаса да, ол өзінің табиғи түсін сақтайды
Қайыңның қатайып беріш болып қалған бөлігі қайынның безі деп аталады
Осындай қатты келген бөлігінен шоқпар, сойыл және таяқ тәрізді қару түрлері және саптыаяқ, тостаған, шара және қымыз аяқ сияқты ыдыс түрлері жасалады
Ағаштың мұндай бөлігін ойып, өңдеу қиын іс болғанымен, онан жасалған зат өте берік, әрі табиғи өрнегін еш бұзбайтын келісті бұйым ретінде бағаланады.
Қайың – емдік ағаш
Дәстүрлі емшілікте қайыңның сөлі (шырыны), тозы, жапырағы, гүлі, бүрі сияқты бөліктері пайдаланылған
Жазғытұрым бүрлеген кезінде қайыңнан арнайы тәсілмен сөлін (шырын) жинап алып отырады
Қайың сөлін жазғытұрымғы «ұзынсары шақ» деп аталатын адам ағзасының әлсіреген кезінде емдік сусын ретінде пайдаланған
Ол ағзаны әлдендiрiп, бойға қуат береді деп есептейді
Сондықтан қайың сөлін жұттан титықтаған малға берсе тез көтеріліп, әл жинауына көмектеседі.
Қайың сауу – көктемде қайың бүр жарған кезде оның діңінің арасынан сөл тәрізді сұйықты арнайы тәсілмен алу
Қайың сөлі көбінесе дәстүрлі емшілікте адам мен малды әлдендіруге пайдаланылады
Көктемде ақ қайың және қотыр қайың деп аталатын түрлері бүрленген шағында ағаш діңінің қабыршық сызаттары арасынан шымшымдап сұйық сөл шығып тұрады
Ел арасындағы мәліметтерге қарағанда, қайың сауу үшiн өткiр пышақ, тескiш қуысқұлақ және екi жағы тесiк жiлiк немесе шүмек қажет
Қайыңның діңін адамның бойы жететiн тұстан қуысқұлақпен тесіп, оған шүмекті немесе екі жағы шабылған түтік тәріздес жiлiктi көлбеу орналастырады
Сөйтіп, қайың діңінде жиналған сөл әлгі шүмек арқылы ыдысқа құйылады
Сөл әбден сарқылып аққан соң сол тесілген тұсын ақтықпен, яғни ақ матамен орап таңып байлайды
Қазақ тарихында небір «қайың сауған, ел ауған» қиын замандарда, жұтта мал мен адам қайың шырынын талғажау еткен.
Айгүл Әмірбекова
