Жылдар жылжып жатыр
Енді шамалы күндерден кейін Тәуелсіздігіміздің жиырма төрт жылдығын атап өтеміз
Еліміз өсіп, өркендеп келеді
Елмен бірге қазақ тілі – мемлекеттік тіліміз де жетілуде
Бұл ілгерілеуден Елбасы Нұрсұлтан Назарбаевтың да қолтаңбасын көруге болады

Мемлекет басшысы ана тілі алдындағы парызын өтеп келе жатыр деп айта аламыз
Тұңғыш Президентіміз 1997 жылы «Қазақстан Республикасындағы Тіл туралы» Заңға қол қойды
Бұл құжаттың ерекшелігі – Елбасының араласып, қадағалауында болғандығы
Күні кеше ғана қазақ халқының мерейін асқақтатқан айтулы оқиғаға куәгер болдық
Нұрсұлтан Әбішұлы БҰҰ мінберінен ана тілімізде сөйлеп, жаһан жанарын өзіне қаратты

Елбасының мемлекеттік тіліміздің мәртебесін көтеру жөнінде айтқан ойлары мен іс-әрекеттерін тізіп шығудың өзі үлкен бір еңбекке жүк болары анық
Біз оқырман назарына Мемлекет басшысының «Қазақстан – 2050» Стратегиясы – қалыптасқан мемлекеттің жаңа саяси бағыты», «Қазақстан жолы – 2050: бір мақсат, бір мүдде, бір болашақ» тақырыптарындағы ел халқына Жолдауларында және Ұлытау төріндегі сұхбатында тілімізге байланысты өрбіткен ой-толғамдарын ұсынып отырмыз.
Қазақ тілі бүгінде ғылым мен білімнің, интернеттің тіліне айналды
Қазақ тілінде білім алатындардың саны жыл өткен сайын көбейіп келеді
Еліміз бойынша мемлекеттік тілді оқытатын 57 орталық жұмыс істейді
Олардан мыңдаған азаматтар қазақ тілін үйреніп шықты, әлі де үйренуде
Былтырғыға қарағанда биыл қазақ тілін білемін деген өзге ұлт өкілдерінің саны 10 пайызға өскен
Бұл да біраз жайттан хабар береді
Тек соңғы 3 жылда мемлекеттік тілді дамытуға рес­публика бойынша 10 миллиард теңге бөлінді.
***
Енді ешкім өзгерте алмайтын бір ақиқат бар
Ана тіліміз Мәңгілік Елімізбен бірге Мәңгілік тіл болды! Оны даудың тақырыбы емес, ұлттың ұйытқысы ете білгеніміз жөн.
***
Біз алдағы уақытта да мемлекеттік тілді дамыту жөніндегі кешенді шараларды жүзеге асыруды табандылықпен жалғастыра береміз.
***
Қазақ тілінің осы заманның биік талабына сай, бай терминологиялық қорын жасаған соң рет-ретімен, кезең-кезеңімен қоғамдық өмірдің бар саласына батыл енгізуіміз керек.
***
Біз қазақ тілін жаңғыртуды жүргізуге тиіспіз
Тілді заманға сай үйлестіріп, терминология мәселесінен консенсус іздеу керек
Сонымен қатар, әбден орныққан халықаралық және шет тілінен енген сөздерді қазақ тіліне аудару мәселесін біржола шешу қажет
Бұл мәселе оқшауланған қайраткердің ортасында шешілмеуге тиіс
Үкімет мұны реттегені жөн.
***
Мен қазіргі тілде жазылған кемінде жүздеген қазіргі кітаптардың тізімін жасап, қазақ тіліне қазіргіше аударуды ұсынамын
Бәлкім, жастар арасында конкурс жариялау керек шығар: өздеріне не нәрсе қызықты әрі пайдалы екенін олар да айтсын.
***
Қазақ тілі – біздің рухани негізіміз.
Біздің міндетіміз – оны барлық салада белсенді пайдалана отырып дамыту.
***
Біз ұрпақтарымызға бабаларымы­з­­дың сандаған буынының тәжіри­бе­сінен өтіп, біздің де үйлесімізбен толыға түсетін қазіргі тілді мұраға қалдыруға тиіспіз
Бұл – өзін қадірлейтін әрбір адам дербес шешуге тиіс міндет.
***
Мемлекет өз тарапынан мемлекеттік тілдің позициясын нығайту үшін көп жұмыс атқарып келеді
Қазақ тілін кеңі­нен қолдану жөніндегі кешенді ша­ра­ларды жүзеге асыруды жалғастыру керек.
***
Қазақ тілін дамыту саясаты одан жерінуге, тіпті қазақтардың өздерінің бойды аулағырақ ұстауына ықпал етпеуі керек
Керісінше, тіл Қазақстан халқын біріктіруші болуға тиіс
Бұл үшін тіл саясатын сауатты және дәйек­ті, қазақстандықтар сөйлесетін бірде-бір тілге қысым жасамай жүргізу керек.
***
Сіздер біздің саясатымыз туралы – 2025 жылға қарай қазақстандықтардың 95 пайызы қазақ тілін білуге тиіс екендігін білесіздер.
Бұл үшін қазір барлық жағдай жасалған.
***
Қазірдің өзінде еліміздегі оқу­шы­лар­дың 60 пайыздан астамы мемлекеттік тілде оқиды
Мемлекеттік тіл барлық мектептерде оқытылады
Бұл – егер бала биыл мектепке барса, енді он-он екі жылдан соң жаппай қазақша білетін қазақстандықтардың жаңа ұрпағы қалыптасады деген сөз.
***
Қазақстанның болашағы – қазақ тілінде.
***
Қазақ тілі 2025 жылға қарай өмірдің барлық саласында үстемдік етіп, кез келген ортада күнделікті қатынас тіліне айналады.
Осылай тәуелсіздігіміз бүкіл ұлтты ұйыстыратын ең басты құндылығымыз – туған тіліміздің мерейін үстем ете түседі.
***
Егер әрбір қазақ ана тілінде сөйлеуге ұмтылса, тіліміз әлдеқашан Ата Заңымыздағы мәртебесіне лайық орнын иеленер еді.
***
Қазақ тілі туралы айтқанда, істі алдымен өзімізден бастауымыз керектігі ұмыт қалады.
***
Тағы да қайталап айтайын: қазақ қазақпен қазақша сөйлессін.
Сонда ғана қазақ тілі барша қазақстан­дықтардың жаппай қолданыс тіліне айналады.
***
Тілге деген көзқарас шындап келгенде, елге деген көзқарас екені даусыз.
Сондықтан оған бейжай қарамайық.
***
Қазақ тілі жаппай қолданыс тіліне айналып, шын мәніндегі мемлекеттік тіл мәртебесіне көтерілгенде, біз елімізді ҚАЗАҚ МЕМЛЕКЕТІ деп атайтын боламыз.
***
Біз еліміз үшін, жұртымыз үшін тарихымызды, мәдениетімізді, санамызды, ғұрпымызды өзіміздің тіліміз арқылы ғана жеткізе аламыз
Қазақтың кейбір сөз оралымдарын, Абайдың сөз өрнегін басқа тілге, мәселен, орысшаға, ағылшыншаға аударып көрші
Ол мүмкін емес
Себебі тілдің өз қасиеті бар
Сондықтан тіл жоғалатын болса, сол қасиет те жоғалады.
***
Мемлекеттік тілдің қолданылуы, оның өркендеуі үшін барлық жағдай жасал­ды
Конституцияға «Мемлекеттік тіл – қазақ тілі» деп тайға таңба басқандай етіп жазылды.
***
Ешкімге қазақ тілінде сөйлеме деп, кедергі жасап отырған бір адам жоқ
Өзіміз қазақша сөйлеуіміз керек
Қандай мінбеден қазақша сөйлесең де, ешкім «тәйт, былай тұр» деп айтпайды
Қаншама адам отырса да, соларға арналған аудармасын беріп, қазақ тілінде сөйлеуге болады
Біз тілімізді құрметтей білуіміз керек
Ешкімге анау сөйтпеді деп уәж айтудың жөні жоқ.
***
«Тіліміз бар» деп жүрсе, тіліміз бар болады, «тіліміз жоқ» деп жүрсе, тіліміз жоқ болады
Қай-қайдағыны, ақырза­манды басқа орнатпай, Тіл туралы заңды қолданып, өзімізбен өзіміз қазақша сөйлесуіміз керек.
***
Тілді қолданып, батыл сөйлеуіміз керек.
***
Тілдің майын тамызып сөйлеп, басқа жұртқа үлгі көрсетуіміз керек.
***
Жыл сайын 100 мыңнан астам бала мектеп бітіреді, соның 80 пайызға жуығы қазақ тілінде оқыған
Қазір орыстікі болсын, басқанікі болсын, барлық мектептерде қазақ тілін оқыту міндетті болып саналады.
***
Қазақтың саны көбейіп, тілдің ауқымы кеңейіп келеді
Көп облыстарда барлық іс қағаздары қазақ тілінде жүргізіледі
Оған ешкім кедергі жасамайды
Қазағы көп аудандар қазақша жүргізеді
Оның ішінде қазір қазақша сөйлейтін басқа ұлттың азаматтары қаншама? Көріп отырсыздар, барлық жерде бар.
***
Қазір өз тағдырын Қазақстанмен байланыстыратын адамның бәрі баласына қазақ тілін үйретіп жатыр.
***
Тілді байыту керек! Оған халықаралық ұғымдарды енгізсек, тіліміз дамиды.
***
Тіліміз өркендеп, өсіп келе жатыр дей аламын.
***
Қазақстанда мемлекеттік тілдің болашағы зор.
