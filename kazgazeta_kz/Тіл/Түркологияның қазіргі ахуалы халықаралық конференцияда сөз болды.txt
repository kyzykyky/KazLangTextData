Білім және ғылым министрлігінің ұйымдастыруымен  былтыр ғана құрылған Түркі академиясы ел Тәуелсіздігінің жиырма жылдығына орай «Түркі өркениеті және тәуелсіз Қазақстан» атты халықаралық конференция өткізді
Оған ҚР Президенті Әкімшілігінің өкілдері, Қазақстан Республикасы Білім және ғылым министрлігі және басқа министрліктердің жауапты қызметкерлері, Түркі мемлекеттерінің елшілік корпустарының, Қазақстан халқы Ассамблеясының мүшелері, ТҮРКСОЙ және Түркі кеңесінің, қоғамдық және ғылыми мекемелердің өкілдері, Қазақстан Республикасы мәдениет және діндер орталығының басшылары, түркология саласында  мамандандырылған ЖОО қызметкерлері мен ғалымдар қатысты.
Конференция жұмысын ашқан Білім және ғылым министрі Бақытжан Жұмағұлов конференция қонақтарына Мемлекет басшысының құттықтау хатын оқып берді
Мұнан кейін министр Түркі академиясының атқарған жұмыстарына аз-кем тоқталды
Министрдің айтуынша, аз уақытта Түркі академиясы түркі халықтарының тарихына, тіліне, әдебиеті мен өнеріне арналған қырықтан астам іргелі монографиялар дайындаған
Олардың ішінде академик М.З.Закиевтің, профессорлар А.В.Дыбо, Д.Д.Васильев, А.Г.Шайхулов, Карл Райхл, Н.И.Егоров, А.Ювалы, Г.Сағидолда, М.Ескеева секілді ғалымдардың еңбектері бар
Алдағы уақытта бұл еңбектер серия түрінде жарыққа шығарылмақ
Сонымен қатар биылғы жылы академия 20 ғылыми жоба бойынша іргелі зерттеулерді жүзеге асырып отыр
Келер уақытта академия қызметкерлері әлемнің ғылыми жұртшылығын осы зерттеулердің нәтижесімен кеңінен таныстыруды қолға алмақшы
Кеңестер Одағы кезінде КСРО Ғылым академиясына қарасты Түркология комитеті көптеген жұмыстардың атқарылуына ұйытқы болып келгенін көпшілік біледі
Бірақ ол кезде Комитет ғылымды идеологиялық шеңберден шығара алмады
Кеңестер Одағы тарағаннан кейін әлемде түркологияны үйлестіретін, бағдарын анықтайтын ғылыми орталыққа деген сұраныс күшейді
Осы орайда елімізде тәуелсіздік жылдарында түркітілдес елдердің басын біріктіруде ауқымды жұмыстар атқарылды
Мәселен, Түркі кеңесі, Түркітілдес мемлекеттердің Пар­ламенттік Ассамблеясы, Халықара­лық  қазақ-түрік университеті өмірге келді
Ал 2010 жылдың мамыр айында Астана қаласында түркі халықтары арасындағы мәдени-гуманитарлық байланысты жолға қоюда маңызы баға жеткісіз алғашқы және бірегей ғылыми-зерттеу орталығы болып табылатын Түркі академиясы ашылды
Әлемдік гуманитарлық ғылымдардың басым бағыттарының бірі  бүгінгі таңда Шығыс және Батыс өркениеті кеңістігіндегі түркі әлемінің орнын зерделеу мәселесі болып отыр
Сондықтан конференция барысында әлемдік түркологияның қазіргі күйі және болашағы (тіл білімі, әдебиеттану мәселелері); түркі халықтарының қалыптасу және рухани-тарихи бірлігін нығайтудағы  мемлекеттің рөлі (геосаясат, этнология, философия, мәдениеттану және тарих мәселелері) конференция жұмысының басты бағытына айналды
Бұл күні қонақтарға «Түркі халықтарының этномәдени, рухани әлемі», түркологиялық кітаптар көрмелері ұйымдастырылып, «Алтаистика және түркология» халықаралық журналының (қазақ, орыс, ағылшын, түрік тілдерінде) тұсауы кесілді
Сондай-ақ  Түркі академиясының www.turkacadem.kz ресми сайты ашылды.
Жібек Қуанышқызы
