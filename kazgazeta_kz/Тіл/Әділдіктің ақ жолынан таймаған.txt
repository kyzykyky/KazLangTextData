Алматы облысында 1972 жылы құрылған, сол кезде ең жас аудан саналған Күрті ауданына жетпісінші, сексенінші жылдары еліміздің түкпір-түкпірінен келген білікті кадрлар топтасты
Жақын маңдағы аудандардан ғана емес, Қазақстанның батыс өңірінен келген, одан басқа Түрікменстан мен Қарақалпақстаннан қоныс аударған азаматтар осы өңірде бір жағадан бас, бір жеңнен қол шығарып дегендей, ұйымшылдықпен еңбек етті
Жамбыл облысындағы Шу ауданы, Киров ауылының тумасы Марат Қашқынбаев та университетті бітіргеннен кейін осы ауданның газетіне қызметке орналасқан.
«Университетті 1982 жылы бітіріп, сол жылы Алматыдағы «Қазақстан мектебі» журналына қызметке тұрдым
Ол кезде екі балам бар еді
Тіркеуге тұру деген қиынның қиыны
Үй алу кезегінің өзіне 5 жылдан кейін тұрасың
Содан кейін Күрті ауданына кетіп қалдым» дейді Марат әңгі­ме­сінде.
Сол жылдары Өтесін Құбиев ағамыз басқарған аудандық «Шұғыла» газетінде де марғасқа жігіттер жұмыс істеді
Талантты журналист, тәлімгер ағамыз марқұм Сәдуақас Бигелдиевтен бастап кейін «Егемен Қазақстан» газетінің Алматы облысындағы меншікті тілшісі болған Күмісжан Байжан, Қажымұқан Мырзабеков пен Марат Қашқынбаев, Жолболды Ысқақ пен Исатай Қамбаров, марқұмдар – белгілі айтыс ақыны Айтуған Шәйімов пен Болат Елеусін, фототілші Бақтығали Садықтың қай-қайсысы болса да өз мамандығын жете меңгерген нағыз майталмандар болатын
Сол майталмандардың арасынан да Марат әріптесіміз өзінің өзгеше еңбек­қорлығымен, әділетсіздікке төзбейтін қызба мінезімен ерекшеленіп тұратын еді
Аптасына үш рет шығатын аудандық газеттің әр нөмірінде дерлік Мараттың көлемді очерктері мен суреттемелері, репортаждары мен сын мақала, фельетондары жарық көріп жататын.
Өз пікірін қай кезде де батыл айтатын прин­ципшіл азамат Марат Қашқынбаев­пен аудандық газет редакциясында бірге қыз­мет істедік, бір кабинетте отырып, дос-жолдас болып араласып кеттік
Қолымыз жұмыстан қалт ете қалған кезде ала тақтаның айналасына топтасып, дойбыны ермек қыламыз
Біздің осы ойынға деген құмарлығымызды оятқан да осы Мәкең болатын
Қаншама ұтылып жатсақ та қоймай ойнап, дойбыдағы ұстазымыздың шеберлігін де жайлап меңгере бастадық
Соған орай Маратпен кейде тең ойнап, кейде тіпті оны жеңетін де дәрежеге жеттік
Күн сайынғы осындай жаттығулардың нәтижесінде дойбыға жаттыққанымыз сондай, бір жолы аудандық деңгейдегі жарысқа қатысқан спорт шеберлерінің өзін тас-талқан етіп ұтқанымыз бар
Ақшимен жапсарлас жатқан геологтар партиясынан келген маман ойыншылар бізді алғашында менсінбей ойнағандарымен жарыс нәтижесінде күйрей жеңілгендерін мойындауға мәжбүр болды
Сөз орайы келгенде Марат екеуміздің 2011 жылы Шымкент қаласында журналистер арасында өткен республикалық жарыста Алматы облысының намысын қорғап бірінші орынға ие болғанымызды айта кеткеннің де артықтығы жоқ шығар.
Бірге қызмет істеген жылдары Марат­тың адамгершілік асыл қасиеттерінің де молдығына көзімізді жеткіздік
Ара­мыздағы бір әріптесіміздің әлдебір жағдаймен қиналып жүргендігін біле қалса қолынан келгенінше сол мәселені шешіп беруге жанын салатын
Көпшілік хаттарымен жұмыс істейтін бөлімді бас­қар­ғандықтан редакцияға келіп түскен арыз-шағымдардың аяқсыз қалмауына да жете көңіл аударатын
Сондай қасиет­терінің ескерілгендігі шығар, ол көп ұзамай аудандық Кеңестің атқару коми­­тетіне нұсқаушы болып орналас­ты
Жоғарыдан коммунистік партияға мүше емес азаматтардан да басшы сайлау жөніндегі нұсқау келген кезде алғашқы таңдау Марат бауырымызға түсіп, Күрті аудандық мәдениет бөліміне меңгеруші болып тағайындалды.
Марат мәдениет бөлімін басқарған жылдары да жемісті қызмет атқарып, білікті басшы бола алатындығын танытты
Бұл сөзімізге сол жылдары Күрті аудандық мәдениет бөлімінде атқарылған жемісті жұмыстар дәлел бола алады
Дүниенің бәрі тапшы болып кеткен қиын кезеңде де мәдениет қызметкерлері талапқа сай жұмыс атқарып, жергілікті халыққа жоғары дәрежеде мәдени қызмет көрсете білді.
Кезінде облыс тарихында өзіндік орны болған Күрті ауданы тарағаннан кейін мамандығы бойынша жұмысын жалғастырғысы келгендер тіршілік қамымен әр өңірге қоныс аударды
Олардың бір бөлігі ауылы аралас, қойы қоралас жатқан Балқаш ауданының орталығы Бақанас ауылына көшіп барған
Бұрындары Күрті ауданына қосылған әлденеше ауылдық округ елді мекендерінің Балқашқа қайтарылғандығын ескерсек, олардың жаңа қоныста өздерін бұрыннан таныс-біліс, тілектес азаматтардың ортасына барғандай сезінгендіктерін шамалауға болады
Сол азаматтардың арасында Балқаш аудандық мәдениет бөлімінің меңгерушісі болып тағайындалған Марат Қашқынбаев та бар еді.
Бірден айтып өту керек, осы жылдары ауданда осы Балқаш өңірінің тумасы Әмір Құлмахановтың басшылығымен үлкен жұмыстар атқарылды
Нәтижесінде шаруашылықтың қай саласында болсын жұмыс жандана түсті
Бұл жұмыстардың белортасында жүрген Мараттың еңбегін де атап өтпей болмайды
Сол еңбегінің, қандай іске кіріссе де жан-тәнін салып атқаратын ізденімпаздығының, жоғары­да айтып өткен принципшілдігінің нәти­жесі болар, 2005 жылы Марат ­Қаш­қын­баев Балқаш аудандық мәслихаты аппа­ратының басшысы болып тағайындалды.
«Азаматты атқарып отырған қызметі көркейтпейді, сол орынды азаматтың өзі көркейтеді» деген сөздің жаны бар
Сол айтқандай, Марат та отырған орнын көркейтіп, аудандық мәслихат қыз­мет­керлерінің беделді, жұмысының ық­­­палды болуына үлкен үлесін қосып отыр десек, ешбір асырып айтқандық бола қоймайды
Мәслихатта қаралатын сан түрлі мәселелер мен қабылданатын шешімдердің қолданыстағы заңнамаға қаншалықты сәйкес келетіндігін нақ­тылап, бақылап, үйлестіріп отыру өкі­летті органның басшысымен бірге аппарат жетекшісінің де төл міндеті болып табылады
Мұның өзі біліктілік пен табандылықты ғана емес, әр сала бойынша қолданыстағы заңдар мен заңнамаларды да жақсы білуді талап етеді
Қай кезде де өзінің ізденімпаздығымен, білім көкжиегінің кеңдігімен ерекшеле­нетін Мараттың мамандығы заңгер болмаса да оның қолданыстағы заңнама­лардан жақсы хабардар екендігін ешкім де жоққа шығара алмайды
Депутаттар қауымының, аудандағы мекеме, ұйым, кәсіпорындар басшыларының оның пікірімен санасып, тұжырымына тоқтап жататындары да сондықтан ғой деп ойлаймыз.
Өз құзіреті аясында Марат жергілікті бюджеттің мақсатты жұмсалып, өндіріл­ген өнімнің игілігін ең алдымен аудан халқының көруіне, жоғары оқу орнын бітіріп келген жас мамандарға тиісті жағдайдың жасалып, Бақанас ауылының абаттануына мүмкіндігінше ықпал етуге күш салып келеді
Оның бастамасымен жұртшылықты толғандырып жүрген өзекті мәселелер де аудандық мәслихатта, оның тұрақты комиссияларында жиі қаралып отырады.
Бұрынғы журналист деген түсініктің болмайтыны дәлелденген ақиқат
Олай дейтініміз, ел қамын ойлайтын белсенді тілші уақыт өте келе мамандығын ауыстырған күннің өзінде қаламын қару еткен журналист күйінде қала береді
Сол айтқандай, Марат та әлі күнге дейін қаламын қолынан түсірген емес
Ол жайында айтқанда ең алдымен ойымызға қыстың қақаған шағында 12 балдырғанды мұзды судан құтқарып қалған батыр ағамыз Бейсетай Дәуренбековтің ерлігінің еленбей келе жатқандығы жайында жазған мақалалары оралады
Санап отырса «Егемен Қазақстан» сияқты республикалық басылымдарға осы мәселе жөніндегі алты бірдей мақаласы шығыпты
«Алтын қандауырдың» иегері белгілі нейрохирург Меймантай Көжеков жайында жазған көлемді мақаласы мен мемлекеттік қызмет пен оның проблемалары, басқа да өзекті мәселелер жөніндегі ой-толғамдары да осы қатарда.
Бүгінде алпыстың асқар биігіне шығып отырған азамат осы уақытқа дейін ұлын ұяға, қыздарын қияға қондырды
Зайыбы, «Қазақстан Республикасының білім беру ісінің құрметті қызметкері» төсбелгісінің иегері, Бақанас ауылындағы Бақтыораз Бейсекбаев атындағы орта мектептің мұғалімі Сарқыт Сайлаубаева екеуі сол ұрпағынан немере сүйіп, құда-құдағи атанып отырғандарына шүкірлік етіп, өздерін бақытты сезінеді
Бүгінде Сарқыт жеңгеміздің тоқсан деген торқалы жастың төріне шығып отырған анасы Келіс­кен әжей де отбасының ұйытқысына, тілек­шісіне айналған аяулы жан.
Күн мен түннің, қараңғы мен жарық­тың қатар жүретіні сияқты кейде өмірдің де қуанышы мен қайғысының қатар жүретіні бар
Содан кейін де шығар, тір­шілік бірде қат-қабат толқынымен тербеп биігіне шығарса, келесі сәтте тұң­ғиығына тартып, нар көтере алмастай ауыртпалығымен қабырғаңды қайыстырады
Жасыратыны жоқ, екеуі­нің басынан ондай да күндер өтті
Дегенмен, барға асып-таспаған, қиындыққа да қайысқанымен сынбаған ерлі-зайыптылар көз алдарындағы ұл-қыздары мен немерелеріміз аман болсын деген жақсы үмітпен күн кешіп келеді
Бұл жақсы тілекке біз де қосыламыз.
Нүсіпбай ӘБДІРАХЫМ
Алматы облысы
