Сайын хан (Бату) негіздеген мемлекеттік жүйені рухани тұрғыдан нығайта түсуде Алтын Орданың төртінші ханы болып табылатын Берекенің рөлі ерекше
1256 жылы Сайын хан қайтыс болған соң моңғол империясындағы маңызы жөнінен екінші орында тұрған Қыпшақ даласындағы хандықты оның ұлы Сартақ билеуі керек еді
Алайда ол таққа отырмай жатып-ақ дүниеден өтті
Одан кейін 1257 жылы таққа отырған Сайын ханның екінші ұлы Ұлақшының да өмірі қысқа болды
Осыдан соң ұлы хан Мөңке Қыпшақ даласындағы мемлекет тағына 1257 жылы Шыңғысханның немересі, Сайын ханның үшінші ұлы Беркені (Береке) отырғызды.
Ол жас кезінде Ходженттегі ғұламалардың бірінен ислам қайнарынан сусындап, діни білім алады
Берке таққа отырған соң көптеген рубасылар және өзінің әйелі Чечек, сондай-ақ інісі Тоқай Темір исламды қабылдайды
Дегенмен Берке, басқа діндерге де кеңшілік жасады
Сондықтан ол негіздеген астана – Сарайда христиан епископына да орын табылды
Сонымен қатар Берке таққа отырған соң Ғаббас халифтың рухани билігін мойындап, онымен хат жазысты.
Ол тіптен таққа отырмай тұрып-ақ, өзінің туысы, Төленің баласы Қулағудың араб халифатын басып алуға тырысқан әрекетін ағасы Сайын ханның (Батудың) ықпалымен тоқтатып тастады
Алайда Сайын хан қайтыс болған соң Қулағу ұлы хан Мөңкенің рұқсатымен Бағдадқа ақыры басып кіреді
Мұның өзі Беркені Қулағуға қарсы өшіктіріп, ақырында қантөгіс қырғындарға алып келді
Дегенмен В.Бартольд сынды тарихшылар Беркенің Қулағуға соғысқа баруының басты себебін соңғысының бұрыннан Жошы ұлысының аймағы болып есептелетін Кавказдағы Арран және Әзірбайжан аймақтарына басып кіруінен іздестіреді
Немере туыстардың екі шайқасы тарихқа белгілі
1261 жылы Кавказда Темір қақпада (Дербент асуында) басталған бұл текетірес түптің түбінде Беркенің жеңісімен аяқталды
Терек өзеніне дейін барған Қулағудың әскерлері жеңіліске ұшырап, кейін қашқанда ат тұяғынан ойылып кеткен өзен мұзының астына кетіп, алапат қырғынға ұшырады
Айта кетер тағы бір мәселе, аты «татар» болғанмен заты түркітілдестерден құралған, шайқасқа қатысқан Беркенің әскерлері негізінен алғанда Қыпшақ даласының ру-тайпаларынан (Оғыз, Үйсін, Қаңлы, Қарлық, Қаракесек, Найман, Қоңырат, Керейт, Жалайыр, Қыпшақ, Алшын, Беріш, Шеркеш, Шекті, Тама, Табын, Телеу) құралған, сондай-ақ бұлғарлардан, башқұрттардан, фин-угр тайпаларынан жасақталған сарбаздардан тұрды
Сонымен қатар, әрине, осы тұста түркілене бастаған моңғолдар да (Бұйрақ, Ойрат, Құсшы, Минг, Барлас, Сарай, Тұрмаут, Оймауыт, Онғұт, Татар, Шырын, Арат) әскери жорықтарда ерекше белсенділіктер көрсетті
Бұл айтылғандар сонымен қатар Берке басқарған Қыпшақ мемлекетінің этникалық құрамының қандай болғанын да байқата алады.
Беркенің мұсылман дүниесіне деген үлкен құрметі оның Мысыр билеушісі Мамлүк-қыпшақтарының сұлтаны Аз-Заһир Бейбарысқа да белгілі болды
Бұл маңызды мәселені арабтанушы бауырымыз Бақытты Батырша біршама нақты зерттеп, қазақ тарихына қажетті мәліметтерді Мысырдан алып келді
Алғаш Бейбарыс Беркеге 1261 жылы Қырымнан шыққан Алан саудагерлері арқылы хат жолдады және онан соң көп кешікпей-ақ, 1262 жылдың 15 қарашасы мен 14 желтоқсаны арасында тағы да елшілік жөнелтті
Онда ол, Исламның киелі жерлері Мекке, Мединеде және Құдыста (Иерусалимде) Сұлтан Бейбарыстың есімінен кейін Берке ханның есіміне бағышталып дұға оқылатынын мәлімдеді
Өз кезегінде осы жылы Берке де Қайырға (Каирге) екі рет елші жөнелтті
Онда Құлағу ханның мұсылмандарға қарсы соғысы айыпталып, оның Шыңғыс ханның «Ұлы Йасасын» бұзғаны атап көрсетілді
Елшілер Қайырда сұлтан Бейбарыстың баласы Саид Беркені сүндетке отырғызу тойына қатысты
Тегінде, баланың есімі Берке ханның құрметіне қойылса керек
Енді сұлтан Бейбарыс қарым-қатынасты нығайта түсу мақсатында 1262 және 1264 жылдары Беркеге екі елшілік аттандырды
Осы елшілікке қатысушылар тарих үшін аса құнды мәліметтер қалдырды
Оларда хан сарайы және Беркенің кескін-келбеті біршама толық сипатталады
Елшілердің айтуынша Берке сирек сақалды, өңі сары кісі, шаштары құлақтарының үстіне түйілген
Бір құлағында қымбат тас бекітілген алтын сырға жарқылдайды
Басына биік тұмақ киген, белін алтынмен және қымбат тастармен айшықталған тері белбеумен шарт буынған, аяғына қызыл теріден жасалған саптама етік киген, жасы 56-дағы адам
Ағасы Сайын (Бату) тәрізді оның да аяғы ауырады екен
Бейбарыс елшілері өздерімен бірге Құранның Осман нұсқасын, кілемдер мен жайнамаздар, сыйлыққа көптеген жан-жануарлар, негр құлдарын, Ұмра (Кіші қажылық) жасауда пайдаланылған сәлделерді, қасиетті Меккедегі зәм-зәм суын және т.б
алып жетті.
Өзінің бүкіл қызметінде қасиетті Құран қағидаларын басшылыққа алған Берке мұсылман дүниесінде Насретдин (дінді қорғаушы деген) құрметті лауазымға ие болды
Ол 1265 жылы Кіші Азиядан қуылып, Эгей теңізіндегі Энос қамалының қапасына қамалған селжұқ сұлтаны Иззад-дин Қайқабұсты құтқару үшін әскер аттандырды
Қарулы ауыр қол бүкіл Балқан түбегін көктеп өтіп, Эгей теңізіне дейін барып, азат етілген сұлтанды Беркенің бұйрығымен Қырымға жеткізді
Берке өзінің ұлысында жастардың Құранды оқып үйренулерін қадағалап, мектептер ұйымдастырды
Оның өзі де, әйелдері мен бағынышты әмірлері де өздерінің жандарында қожалардан шыққан имамдарды ұстады
Қожаларды төрелер жанына отырғызып, оларды уәзір ретінде пайдалануды бастап берген де осы Берке хан
Осы тұрғыдан алғанда В.Бартольдтың Беркенің мұсылмандық ұстанымына күдікпен қарауын қолдай алмаймыз
Ғалым хан сарайында исламдық шарттармен қатар тәңіршілдік қағидалардың да қатал сақталғанына назар аудара келе, Беркенің рухани сауаттылығын төмендете түспек болады
Осы мәселені зертеуде көп еңбектенген В.Бартольдтың басқаны айтпағанда, қазақтардың өздерінің де мұндаға дейін ислам ұстанымдарымен қатар тәңіршілік дағдыларды қатар ұстанып келгенін «байқамауы» өкінішті-ақ
Осындайда Өтеміс қажының мынадай пікірін де назардан тыс қалдыруға болмас: «Берке туысынан мұсылман болған
Әкесі Жошы хан өлген соң, ол дінсіздер арасында тұра алмай, Сығанаққа келді.Сол жерде атақты қазірет Сайф-ад-дин Бахарзиден тәлім-тәрбие алды»
Осында Берке Ясауи жолын халық арасында насихаттаушы қожалардың ықпалына түсті
Бұл тұста Жошы ұлысының оңтүстік шығысында және Шағатай ұлысында халықтың рухани сұраныстарын қанағаттандыруда қожалар рөлі үстем бола бастаған еді
Олардың түркілер ортасындағы белсенді рухани қызметі Беркенің діни көзқарасына айтарлықтай үлкен ықпал жасады.
Сонымен қатар, Берке Жошы ұлысымен ғана шектеліп қалмай, сол заманда ислам дінінің орталығына айналып үлгерген Мәуереннахрға да үстемдік жүргізуге тырысты
Ханның өзі Бұқараға келіп, ондағы діндарлар мен ғалымдарға үлкен құрмет көрсетті
Сондай-ақ, Самарқанд христиандарының ондағы мұсылмандарға жүгенсіздік жасаған әрекеттерінен хабардар болған бетте онда басып кіріп, қаладағы христиан шіркеуін қиратты
Дегенмен де ол өзі билеген мемлекетте дін бостандығын қорғады.
Берке Персияны билеген Қулағудың мұрагері Абақаға қарсы жорыққа аттанып, Кура өзені бойында 1266 жылы дүниеден өтті
Өзінен тікелей ұрпақ жоқ болғандықтан оның орнына таққа Сайын ханның (Батудың) немересі Мөңке-Темір отырды
Мәмлүк қыпшақтары сұлтаны Аз-заһир Бейбарыс бұған қатты қайғырып, 1267 жылы Сарайға арнайы елшілік жөнелтіп, Мөңке-Темірге көңіл айтты.
Қалай десекте Беркенің тарихи тұлға ретінде Қыпшақ даласында мемлекеттік жүйені нығайтуға үлкен үлес қосқан айтулы тарихи тұлға екені анық
Біздің еліміздің тарихында Ислам идеологиясының ұстанымдарының мемлекеттік жүйеге нақты ене бастаулары да тап осы Беркенің тұсында көрініс тапты
Әрине, исламды өзі де алғаш қабылдаған Қыпшақ мемлекетінің қайраткері мемлекеттік құрылыста оны берік орнықтыра алған жоқ
Бұл оның мұрагерлері тұсында ғана біртіндеп жүзеге асырылған күрделі мәселе
Алайда Берке мемлекетті мұсылмандық ұстанымдарға бағыттаған рухани өзгерістердің бастауында тұрды
Сондықтан да оның есімі бүгінгі қазақ тарихынан көрнекті орын алуға толық құқылы.
Талас Омарбеков,
тарих ғылымдарының докторы,
профессор
