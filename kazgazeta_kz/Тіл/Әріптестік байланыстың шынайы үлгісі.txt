Бейжің университетіндегі Қазақ тілі, әдебиеті факультетіне 60 жыл
Әлем өркениетіндегі ірі мемлекеттердің астаналарында сол елдерді мекендейтін аз санды ұлт балаларының оқып білім алуы – қалыптасқан үрдіс
Ал көп ұлттар өкілдері мекендейтін мемлекеттерде солардың сөз өнерін мамандық етіп оқыту – сирек кездесетін жағдай
Мыңжылдықтар тарихында әлем өркениетін байытқан мәдени құндылықтар қазынасы мол, бір жарым миллиард халқы бар Қытай Халық Республикасының астанасы Бейжіңдегі Орталық ұлттар университетінің Қазақ тілі, әдебиеті факультеті сондай сирек көрсеткіштің бірі.
Бүгінде Қытай Халық Республикасында 1 миллион 300 мыңнан астам қазақ ұлты ғұмыр кешуде
Олар Алаштың ағартушы ұстазы Ахмет Байтұрсынұлы негіздеп қалыптастырған төте жазуды қолданады
Бейжіңдегі Орталық ұлттар университетінің қазақ тілі, әдебиеті факультетінің деканы, профессор Жаң Диыңжиың осы жылдың сәуір айында Алматыға арнайы келіп, мені өзі басқаратын факультетке дәріс оқуға шақырған болатын
Алып мемлекеттің астанасы Бейжіңдегі Орталық ұлттар университетінде қазақ тілі, әдебиеті факультеті бар екенін естігенімде тебіріне толқып, айрықша қуандым
Профессор Жаң Диыңжиың түркі тілдерінің, соның ішінде қазақ тілі грамматикасының білікті маманы
Қазақ тілін жетік білетін азамат
«Есімімді Жәнібек десеңіз де болады» деуінен тілімізге деген сүйіспеншілікті байқадым
Мінезі де ашық-жарқын, жайдары
«Сіздің ғаламтордағы бейнеңізді көріп, тепсе темір үзетін жігіт ағасы болар деп ойладым» дейді
Ғалым әріптесімнің әзіл аралас бағалауын қолдап мен де: «Аты-жөнімнің өзі де тепсе темір үзетіндей, жаңылыспапсыз» деп қалжыңмен жауап бердім.
Профессор Жаң Диыңжиың басқаратын факультеттің ғылыми кеңесі, университет басшылығының шешімімен мен бүгінде Бейжіңдегі Орталық ұлттар университетінде «Қазақ әдебиетінің тарихы», «Қазақ әдебиетінің өзекті мәселелері», «Шетел әдебиеті» пәндерінен жоғары курс студенттеріне және магистранттар мен докторанттарға дәрістер оқып жүрмін
Бұл дәрістерде қазақ және әлем әдебиеттері тарихындағы көркемдік дәстүр жолындағы кезеңдер, әдеби бағыттар мен ағымдар мәселелері жан-жақты қарастырылуда
Сонымен қатар тәуелсіз Қазақстанның жаңа әдебиетінің поэзия, проза, драматургия салалары бойынша әдеби-теориялық мәселелері де қамтылуда
Әдеби үдеріс жүйесінде Қазақстан Республикасында пәрменді жүргізіліп жатқан «Мәдени мұра» мемлекеттік бағдарламасының, ұлттық тарихты жаңаша зерделеу жұмыстарының маңызы да әңгіме арқауына айналуда.
Бір айта кетерлігі, Бейжіңдегі 1953 жылы ашылған Орталық Ұлттар университетіндегі қазақ тілі, әдебиеті факультетіне үстіміздегі жылы 60 жыл толып отыр
Факультетте қазақ тілі мен әдебиеті пәндерінің негізінде қазіргі заманғы үш сатылы деңгей бойынша (бакалавриат, магистратура, Ph.D докторантура) білім беріледі
Қазақ тілі, әдебиеті пәндері мемлекеттегі оқу-ағарту министрлігінің қоғамдық-әлеуметтік негізгі пән базасы болып саналады екен.
Факультетте 1953 жылдан қазіргі кезге дейін түркі халықтарының да тілдері оқытылып келеді
Ал 1978 жылдан бастап қазақ тілі мен әдебиеті, 1982 жылдан бастап аудармаға мамандану топтары оқытыла бастаған.
Қазақ тілі, әдебиеті мамандығы бойынша толық және арнаулы курс­тар ұйымдастырылып, олардың сапалы оқытылуы жүзеге асырылған
1978 жылдан бастап магистранттар, 1990 жылдан бастап Рһ.D докторанттар қабылданып, осы уақытқа дейін 41 магистрант, 24 докторант дайындалған
Сонымен бірге әр деңгейдегі қабілетті мамандардан 1300-ден астам постдоктор деңгейіндегі ғылыми мамандар біліктілігін жетілдірген
Бүгінгі таңда факультетте 189 студент, 20 магистрант, 9 докторант білім алуда.
Факультеттің оқытушылық-профес­сор­лық құрамына келетін болсақ, мұнда өз ісінің кәсіби шеберлері еңбек етуде
Атап айтқанда, Мұхтар Әбілқақұлы Қамзин – қазақ әдебиеті пәнінің профессоры, көркем аударма шығармашылығымен де айналысады
­Болаш Шөкеев – қытайша-қазақша аударма, терминология салаларының маманы, доцент
Профессор Еркін Ауғали түркі тілінен, Дүйсенәлі Әбіләшім таяу заман қазақ тілінен сабақ береді
Магистрлер Нұрбақан Қалелқанұлы, Нәсира Айтолла қазақ фольклоры, қазақ әдебиеті, қазақ тілінен дәрістер оқиды.
Факультеттің бай тарихы бар
Құрылған кезінен бастап, жүріп өткен жолына зер салатын болсақ, 60 жылдық кезеңде мұнда көптеген оқымысты ғалымдар ұстаздық етіпті
1953 жылы профессор Гың Шыминның (кафедра меңгерушісі) бастамасымен, Бағашар, Аман есімді қазақ тілі мамандарының қолдауымен осы мамандық ашылыпты
Факультет атауы да қосылған мамандықтарға сәйкес «Аз ұлт тіл әдебиет факультеті» (1953-1993), «Түркі тектес ұлттар тіл-әдебиет факултеті» (1994-1996; 2000-2001), «Ұйғыр-қазақ-қырғыз тіл мәдениеті факультеті» (1996-2004) болып аталған.
2004 жылғы 15-сәуірден бастап қазақ тілі, әдебиеті факультеті болып дербес шаңырақ көтерді.
Өткен 60 жылдық тарихи кезеңде бұл факультетте қазақ тілі, қазақ әдебиеті, ханзу тілі, көркем аударма, қазақ мәдениетінің тарихы, түркі халықтарының тілдері пәндерін оқытқан маман ғалым-оқытушылар есімдері зор құрметпен аталады
Мысалы, қазақ тілі кафедрасының меңгерушілері – профессор Гың Шымин (қытай, 1971-1989), профессор Ли Зыңшияң (қытай, 1989-1995), профессор Еркін Ауғалиұлы (қазақ, 1996-2000); қазақ тілі пәнінің оқытушылары Әбен Омаров, Мәкен Ілікенов, Би Шұн (қытай), Жұматай, Шу Ниң (қытай), Ғалым Жұмаш, Ерболат Шәріпқан; қазақ әдебиеті пәнінің оқытушылары – Ахыметбек Кірішбай, Ғалым Қанапия, Бексұлтан Кәсей, Семсер Сәдуақас, Мүбәрәк, Қанат; қырғыз фольклорының маманы Тоқтабүбі Исақ; ханзу тілінің оқытушылары – Ху Жыңхуа, Чын Янян, Жи Юнхай, Ли Шауни, Жау Миңды, Гың Жиншың, Ли Гуаңшиан, Сай Шиұңпиң, Майра және т.б
бәрі де осы факультеттің өркендеуіне үлес қосқан оқытушылар.
Қазақ тілі, әдебиеті факультеті мамандығын бітірушілер Қытай Халық Республикасындағы мекемелерде, соның ішінде Шинжияңның саяси-экономикалық, әлеуметтік-мәдени, рухани, т.б
маңызды орындарда қызмет етуде
Түлектердің арасында Қытай Халық Республикасының Мемлекеттік ұлттық істер комитетіне қарасты мекемелеріне де орналасқандары бар екен
Басым бөлігі Шинжияңдағы орта мектептерде мұғалім, тілді оқыту-зерттеу, бұқаралық ақпарат құралдары салаларында (радио, телеарна, газет, журнал, т.б.), баспаларда, басқару-әкімшілік мекемелеріндегі іс қағаздарын жүргізу, хатшылық, көркем әдеби шығармашылық, т.б
сан алуан қызметтерде қызмет істеп жүр.
Қазақ тілі, әдебиеті факультетінің мамандары көне түркі және қазақ, ханзу, түркі тілдерін, қазақ фольклоры мен әдебиетінің оқытылуы мен зерттелуінде алыс-жақын шетелдерге танымал болып отыр
Факультет деканы, қазақ тілі грамматикасы мен түркі тілдер теориясының маманы, профессор Жаң Диңжиңның тікелей бастамасымен әрі ұйымдастыруымен кейінгі жылдары еліміздің Абай атындағы ҚҰПУ, әл-Фараби атындағы ҚазҰУ, Л.Н.Гумилев атындағы ЕҰУ, Абылай хан атындағы Қазақ халықаралық қатынастар және әлем тілдері университеттерімен оқу-әдістемелік, ғылыми-зерттеу жұмыстары бойынша байланыстар орнатылған
Академиялық ұтқырлық бойынша студенттердің аталған оқу орындарында білім алуы, Т.Жұртбай, Ш.Құрманбайұлы, Д.Қамзабекұлы, М.Малбақов және т.б
белгілі ғалымдардың арнаулы дәрістер оқуы жүйелі ұйымдастырылып келеді
Факультет ғалымдарының еліміздің жоғары оқу орындарымен, ғылыми-зерттеу мекемелерімен әріптестік, ғылыми-шығармашылық байланыстар орнатуы қазақ тілі мен әдебиеті ғылымы саласындағы мүдде бірлігін танытады.
Факультет кітапханасына да ерекше тоқтала кеткім келіп отыр
Өйткені кітап қорының молдығы білімнің сапасына да тікелей ықпал етері белгілі
Кітапханада Бейжіңдегі ұлттар, Шыңжияң халық жастар-өрендер баспаларынан жарық көрген қазақ сөз өнері қазынасынан төмендегідей кітаптарды кезіктірдім
1.«Қазақ халық ауыз әдебиетінің қазынасы» (Шиынжияң халық баспасы)
Бұл антологиялық жинақта ақындар айтысы, қара өлеңдер, бата- термелер, күй аңыздары, тұрмыс-салт ертегілері, ұттық би сипаттамалары, шежірелер, жыраулар толғаулары, қисса-дастандар, аңыз-ертегілер, мақал-мәтелдер, т.б
ауыз әдебиетінің мол қазынасы енген
2.Қазақтың ғашықтық жырлары (10 кітап, Шинжияң жастар-өрендер баспасы)
3.Қазақ ақын-жазушыларының шығармалары: «Абай ғақылиялары», «Абай қара сөздері», А.Байтұрсынов «Әдебиет танытқыш», Мұхтар Әуезов «Қилы заман», «Әңгімелері», «Қаралы сұлу», «Абай жолы» 1,2-кітаптар, «Әлем таныған Әуезов»; С.Мұқанов «Сұлушаш», «Балуан-шолақ», «Мөлдір махаббат»; Ғ.Мүсірепов «Қазақ солдаты», «Ұлпан»; Қ.Аманжолов «Нұрлы дүние»; Ә.Кекілбаев «Шыңырау»; М.Мақатаев «Қазақтың қара домбырасы», Н.Келімбетов «Үміт үзгім келмейді», Т.Молдағалиев «Ән аясында», О.Сүлейменов «Әр күн арайлы таң», М.Шаханов «Дәуір дастандары», Ө.Бөкеев «Атаукере», «Мынау аппақ дүние», Р.Отарбаев «Соғыстың соңғы бомбасы», Т.Жұртбаев «Кетбұға», Ә.Асқар «Өр Алтай, мен қайтейін биігіңді», «Қазақстан жазушыларының шығармаларынан», т.б
кітаптар
Сонымен бірге қазақшаға аударылған әлем халықтарының фольклоры мен әдебиетінен де бірқатар кітаптардың бар екенін байқадым.
Кітапханадан Елбасының «Сындарлы он жыл», «Қалың елім, қазағым», «Тарих толқынында» кітаптарымен да танысуға болады
2004 жылдан бері нәтижелі жүзеге асырылып келе жатқан «Мәдени мұра» мемлекеттік бағдарламасы бойынша жарық көріп келе жатқан кітаптардың кітапханаға жеткізілуі күн тәртібіндегі өзекті мәселе.
Биыл Бейжің Орталық ұлттар университетінде бірқатар мәдени іс-шаралардың жоспарланып отырғанын атап өткім келіп отыр
Үстіміздегі жылдың 26-27 қазан күндері ҚХР Бейжің Орталық ұлттар университетіндегі қазақ тілі, әдебиеті мамандығының ашылғанына 60 жыл, қазақ тілі, әдебиеті факультетінің құрылғанына 10 жыл, осы мамандықтың қалыптасуы мен дамуына зор үлес қосқан танымал түркітанушы, профессор Гың Шымин мен көрнекті қырғызтанушы, профессор Ху Жыңхуаның ұстаздық қызмет жолына 60 жыл, қазақ тілі мен түркі тілдерінің танымал маманы Ли Зыңшияңның 80 жасқа толу құрметіне арналып «2013 Қазақ филологиясы Халықарарлық ғылыми конференциясы» өтеді.
Қазақстан Республикасы Тәуелсіздігі тарихының 22 жылға толу қарсаңында өткелі отырған осы жиынның ғылыми, оқу-әдістемелік, халықаралық маңызы ерекше болмақ
Қазақ тілі мен әдебиеті факультеті атауымен талай мыңжылдықтар белестерінен өткен алып елдің астанасы Бейжіңнің Орталық ұлттар университетіндегі бұл оқу, білім, ғылым игеру ордасы жер бетіндегі бүкіл қазақ ұлты ұрпақтарының ортақ қуанышы, мақтанышы десек те болады
Қытай Халық Республикасының қазақ ұлтына жасап отырған қамқорлығы, ықыласы әлем өркениетінде мыңжылдықтар бойы рухани құндылықтар иесі болып келген қазақ ұлтының ата-баба тарихына, қазіргі Тәуелсіз Отанымызға арналған достық көңілінің жарқын белгісі.
Темірхан ТЕБЕГЕНОВ,
филология ғылымдарының докторы, профессор, Абай атындағы Қазақ ұлттық педагогикалық университетінің 
қазақ әдебиеті кафедрасының меңгерушісі
