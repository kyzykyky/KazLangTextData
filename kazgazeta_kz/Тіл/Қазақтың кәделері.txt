Қазақ халқы әрбір салт-жоралғыны, той-думан мен ырымдарды, әдет- ғұрыптарды ұстанып, орындау барысында қуанышы мен қайғысына ортақтасқан адамдарға сол игі қарым-қатынастың құрметіне, сыйластық қызметіне арнап алғыс білдіруді, ризашылығын көрсетуді кәде беру дәстүрі арқылы қалыптастырған, тіпті заңдастырған
Қазақтың ұлттық танымында «Кәде сұрағанға беру — міндет» деген сөз бар
Қазақ дәстүрінде кәде алу, кәде беру түрлері өте көп болған
Кәде сыйлау арқылы халқымыз бір-бірінің көңілін аулап, шынайы ниетін білдіріп, жиі қатынасып, өзара сыйластықты, ауызбіршілікті, татулықты, жақын қарым-қатынасты нығайтып отырған
Дегенмен, бүгінгі күні қазақтың дәстүрлі тіршілігінде сол сыйластықтың нышаны болған кәделердің бірқатары орындала бермейді
Тек қыз ұзату, құдаласу дәстүрінде ғана бірен-саран кәде түрлері жүзеге асып жатады

Сол себепті де «Сөзтаным» айдарының бүгінгі тақырыбын қазақтың ата дәстүрі болып табылатын, ғасырлар бойы сақталып келген кәдеге арнап, бүгінгі тіршілікте қолданылмай, ұмыт болған атауларын таныстыруды жөн санадық.
Қазақ тіршілігіндегі кәде беру, кәде алу дәстүрі, кәде сыйлаудың ұлттық-тәрбиелік мәні туралы мол ақпаратты ғалым-этнограф Нұрсан Әлімбай жобасының жетекшілігімен, профессор Нұргелді Уәли, Досымбек Қатран, Бабақұмар Хинаят, Қалиолла Ахметжан, Рүстем Шойбеков, Бейбітқали Қақабаев, Ерсін Жайнақов сынды ғалымдардың жазған мәліметтерімен жарық көрген «Қазақтың этнографиялық категориялар, ұғымдар мен атауларының дәстүрлі жүйесі» (Энциклопедия
1-4том
– Алматы: DPS, 2011
– 738 бет) атты этнографиялық энциклопедиядан алынып отыр.
Қазіргі таңда ұмыт болған дәстүрлі мәдени-рухани және материалдық құнды­лықтарымызды жаңғыртып, оларды жас ұрпаққа танытып, ұлттық қазақы дәстүрдің қайта оралуына, келешек ұрпақты ұлт тағдырымен, ұлт болмысымен, ұлттың шынайы өмірімен таныстыруға негіз болған бұл энциклопедияның ұлтымыз үшін берері мол.
Кәде қызметі мен оның тәрбиелі мәні туралы профессор Нұргелді Уәли мынадай пікірін білдіреді: «Қазақ этносы психологиялық жақтан өте «намысшыл», «өкпешіл», бірақ «кекшіл» емес екені этностың психологиялық табиғатын дәлме-дәл бейнелейтін достың көңілі бір атым насыбайдан қалады; иесінің атын атап, итіне сүйек сал деген паремиологизмдердің мазмұнынан айқын байқалады
Этнос мүшелерінің арасындағы әлеуметтік, жіктік, жыныстық, жас ерекшеліктік, алыс-жақын қандастық, туыстастық, некелік туыстық, т.б
байланыстар қарым-қатынаста жасалатын жоралғы-кәделердің көп болуына себеп болған
Қарым-қатынаста ескерілуге тиісті құқықтық-этикалық нормаларда мұндай «жосын-жоралғы» елеусіз «кәде-сәделер» өкпешіл көңілдің «кірін» кетіріп отырған».
Сонымен «Қазақтың этнографиялық категориялар, ұғымдар мен атауларының дәстүрлі жүйесі» атты этнографиялық энциклопедияда берілген анықтама бойынша: КӘДЕ – әдет-ғұрып, жосын-жоралғылардың дағдылы, дәстүрлі жолмен атқарылуын білдіретін ұғым
Осы салттар барысында жасалатын сый-сияпат, алыс-беріс, ақы түрлерінің де жалпы атауы
Кәдені күнделікті және әлеуметтік қарым-қатынастар кезінде ескерілетін әдеттік нормалар ретінде қарастыруға болады
Қалыңсыз қыз бол­са да, кәдесіз қыз болмайды деген мақал кәденің міндетті түрде орындалуы тиіс үрдіс екендігін айғақтайды
Мы­салы, үйлену дәстүрі кезінде кейбір салттар алдын ала келісілгендей толығымен орындалмай жатса да, негізгі жөн-жобадан ауытқымайтын ырым-жоралардың басқаша жөнімен де атқарылатынын меңзейді
Қонақ келген кез­де ғасырлар бойы қалыптасқан салт бойынша ас-су беріп, күтіп аттандыру қонаққа жасалуы тиіс міндетті кәделердің бірі болып саналады.
Демек, қазақ дәстүрінде кәделерді берілу қызметіне қарай бірнеше топқа жіктеп қарастыруға болады
Мысалы, той кәделері, құдалық кәделері, күйеу кәделері, аңшылық кәделері, балаға арналған кәделер, қаза кәделері, тұрмыстық кәделер.
Кәделердің берілуі, дұрыс орындалуы өзара сыйластықтың, құрметтің жалғасуына немесе керісінше бұзылуына ықпал ететін болғандықтан, кәделерді кесімді кәделер және кесімі жоқ кәделер деп ажырататын болған
Кәденің басым көпшілігі құда түсу, қыз ұзату салтында орындалады
Құда түсу тойы құда үшін де, құдағи үшін де (жігіт жақтың) үлкен сын
Бұл кезде ілу, той малы, сүтақы тәрізді кесімді үлкен кәделерді құда, яғни жігіттің әкесі ауылдың бетке ұстарларымен, жақын туысқандарымен ұйымдастырса, ал құдағи (жігіт шешесі) оннан астам кесімі жоқ «ұсақ-түйек» кәделердің жөн-жобасын әзірлейді
Аталмыш кәделер «ұсақ-түйек» деп аталғанымен, құдалықтың сәтті болуында үлкен мәнге ие
Бұндай кәделерге ерлер жағы араласпайды, оның қандай болу керектігіне тек құдағи бастаған әйелдер ұйғарым жасайды
Кесімі жоқ кәделер дұрыс жасақталмаса, қалыңдықтың еліне барғанда, әсіресе ол жақтың әйелдері дау-дамай туғызып, үлкен жанжал шығарады
Сондықтан құдалыққа аттанар алдында құдағи жөн білетін ауылдағы бабасал бәйбішелермен, абысындармен ақылдасып, кәделердің жөн-жобасын жасайды
Кесімі жоқ кәделердің құдалықтағы кең тараған түрлері үйгекірер, босағабайлар, қолұстатар, шашсипатар, отқасалар, қызқашар, т.б
түрлерін саралай отырып, әрбір кәдеге тоғыз-тоғыздан нендей зат беруді, оның негізгісі, әр тоғыздың басы қандай бағалы заттан тұратынын кеңеседі.
Бетті дайындаған 
Айгүл Әмірбекова,
А.Байтұрсынұлы атындағы 
Тіл білімі институтының
аға ғылыми қызметкері, 
филология ғылымдарының кандидаты
