Дин КОКС, швед журналисі:
Жуырда әл-Фараби атындағы ҚазҰУ журналистика факультеті бастамасымен Қырғыз еліндегі Ыстықкөлде «Медиаөнердегі жоғары технологиялар» атты ІІ Журналистика және коммуникация Халықаралық жазғы мектебі өткізілді
Аға буын журналистер болашақ журналистер мен жас журналистерге арнап дәрістер оқыды
Сонымен бірге бұл жазғы мектептің арнайы қонағы бүгінгі заманның әмбебап журналисі жөнінде шеберлік сыныбын өткізген Гонг Конг университетінің Коммуникация мектебінің оқытушысы, әлемдегі беделді «The Associated Press» агенттігі, «The New York Times» басылымы мен «EurasiaNet.org», «Bloomberg News» сынды сайттарында  қалам тартып жүрген фрилансер (ерікті) журналист, фотожурналист Дин Кокспен жүздесіп, сұхбаттасудың да сәті түсті.
–Кокс мырза, сіздің өткізген шеберлік сыныптарыңыздан бүгінгі заманның журналисі әмбебап, яғни фоторепортер де, редактор да, шолушы да бола білуі керек екенін түсіндік
Сіздіңше, ХХІ ғасыр журналисі қандай талаптарға жауап беру керек?
–Бүгінгінің журналисі, ең алдымен еңбекқор, содан соң шапшаң қимылдауы керек
Себебі минут, тіпті секунд сайын әлемде сан түрлі жаңалықтар мен оқиғалар орын алып жатады
Журналист болса, сол заман тынысынан бір минут та қалмай, үнемі ізденіс үстінде болады
Бұл мамандықты шын ниетімен игеремін деген адам кез келген жағдайға дайын болуы керек
Сонымен бірге бүгінгі заман журналисінен әмбебаптықты талап ететіні жасырын емес
Яғни ол фотожурналистиканың да қыр-сырын игеріп, суретке түсіруді өнер деп қабылдаған абзал
Кей кездері 5-6 беттік материал дайындағаннан гөрі бір суретпен бүкіл ойды жеткізуге болады
Бұл фотоөнердің құдіреті
Ал белгілі суреттердің топтамасы арқылы тіпті үлкен оқиғаларды оқырманыңызға жеткізе аласыз
Сондықтан жас журналистер фотожурналистиканы да қатар алып жүруі керек деп санаймын
Тағы айта кетерлігі, кейде дыбыстық  не бейнелік жазбаның  белгілі бір оқиғаны жеткізудегі рөлі фотодан да күштірек болады
Бір сөзбен айтқанда, бүгінгі журналист мультимедиалық репортаж дайындап, заман ілгерілеген сайын өзгеріп отыратын ақпараттық технологияларды жетік меңгеруі тиіс.
Гонг Конг университетіндегі Коммуникация мектебіндегі студенттеріме «Мультимедиялық журналистика» пәнінен дәріс оқимын
Дәріс оқу барысында мен студенттеріме әуелі еркіндік беремін
Теориялық білімнен гөрі мен үшін олардың тәжірибе жүзінде өздерін көрсете алуы маңызды
Әркім өзі қалаған тақырыбын зерттеп, өз ойын еркін жеткізе білуі тиіс
Дегенмен, менің ұстанатын басты қағидам ақпараттың шынайы болуында
Міне, осыдан кейін ғана мультимедиалық технологияларды пайдалануды үйретемін.
–Сонда сіздіңше, мультимедиалық технологияларды меңгерген кез келген адам журналист бола ала ма? Соңғы кездері түрлі әлеуметтік желілерде, интернет порталдарда өз ойын білдіретін блогерлер де өздерін журналист қатарына қосады
Бұл туралы не дейсіз?
–Бұл бүкіл әлем назарындағы мәселе
Егер еңбек етіп, талап қойса кез келген адам журналистикаға бейімделе алады
Алайда нағыз журналист болу үшін шығармашылыққа баса көңіл бөлген жөн
Себебі қанша ғасыр ауысып, заман өзгеріп, жаңа технологиялар ауысса да, журналист әуелі жазудың қыр-сырын меңгерген талант иесі болу керек
Ал қазір расында ғаламторда кез келген адам өз ойын, өз көзқарасын жазып өзін журналист санап кеткені рас
Жалған ақпарат таратушылар да солардың қатарынан кездесіп жатады
Бұл да өз алдына үлкен мәселе
Тіпті сол үшін кейбіреулерден журналист мамандық емес деген де пікірлер естіп жатамыз
Бұл, әрине, қате пікір
Кез келген адам өз ойын ашық айтуға, жазуға, жариялауға құқылы
Алайда бұл журналис­тика емес
Қазір жалған ақпарат таратушы журналистсымақтар зардабын халық та, кәсіби журналист те көріп жүр
Меніңше, бұл өтпелі кезең
Яғни 5-10 жылдан кейін ақпарат айдынында ең мықты, тек кәсіби мамандар ғана қалатынына сенемін.
–Сіз ақпараттың ақиқат болуы ең бас­ты шарт екенін атап өттіңіз.  Қалай десек те Шығыс және Батыс мәдениетінде, қоғамында айырмашылықтар көп
Айталық, Шығыс мәдениеті үшін ұлттық және мәдени құндылықтар жоғары тұрады
Яғни белгілі ақпаратты таратпас бұрын, оның халыққа, жас ұрпаққа пайдасы мен залалы ескеріледі
Бұл туралы не дейсіз?
–Шындық белгілі дәстүрлер, көзқа­растар арқылы сүзіліп, жұмсақ не болмаса бұрмаланған түрінде жеткізілуі мүмкін
Егер мен белгілі бір топтың мәдениетіне байланысты шындықты сүзгіден өткізсем, бұл менің журналист емес екенімді көрсетеді
Журналист әрдайым халыққа ақиқатты жеткізуші болып қала бергені абзал
Бұл менің жеке пікірім.
Соңғы жылдары мен Еуразия елдерін аралап, қаншама мәдениетпен, ұлт­тық салт-дәстүрлермен таныстым
Ең алғаш Қазақстанға келгенімде, оның әсем табиғаты мені өзіне баурап алғаны рас
Қазақ халқының салт-дәстүрге деген беріктігі, ұлттық құндылықтарын ұмытпай, жастарға дәріптеп жүретіні мені таңғалдырды
Шынтуайтына келгенде, Батыс өркениетінде ұлттық құндылықтардан гөрі әр адамның жеке басының ұстанымдары алдыңғы орында тұрады
Ал қазақ халқының дәстүрге беріктігі ұлтының тектілігін аңғартса керек
Әсіресе, кез келген жанмен туғанындай тіл табысып, оған әрдайым қол ұшын созғысы келіп тұратынына іштей қызыға қарадым.
– Әңгіме арнасын тіл жайына бұрсақ
Сіздің бүгінгі күні Швеция елінде тұратыңызды естідік
Бұл елдегі мемлекеттік тілдің қолданылу аясы жайында айта кетсеңіз.
–Иә, мен Швецияда тұрып жатқаныма он жылдан астам уақыт өтті
Соңғы жылдары Гонк Конг университетінде дәріс оқысам да, мен әлемді аралап тың дүниелер іздеу үстінде саяхаттап, репортаждар жасаймын
Швеция еліне көшіп келгеніммен, негізгі жұмысым бұл елде емес
Бірақ соған қарамастан, мен швед тілін жақсы білемін
Себебі бұл Швеция елінің басты талабы
Бұнда швед тілін білмей, көшіп келуіңіз екіталай
Мемлекеттік тілді білмей бірде-бір азамат жұмысқа орналаса алмайды.  Экономикалық, саяси жағдайларға байланысты соңғы жылдары сырттан келген мигранттар қатары көбейіп келеді
Алайда Швеция елі сырттан келген мигранттарға да арнап тіл үйрену бағдарламасын әзірлеген
Бұл бағдарлама бойынша мемлекет тегін швед тілін оқытады
Тіл үйрену курсы 1,5 жылдан 2 жылға дейін созылады
Курс соңында тыңдаушылар емтихан тапсырып, тиісті сертификаттарын алады
Бұл міндетті курстар
Себебі тіпті мемлекеттік емес ұйымдарға жұмысқа орналасу үшін  тіл білу маңызды
Сонымен бірге мемлекет тарапынан салық және тағы да басқа жеңілдіктер алу үшін де мемлекеттік тілді білу талап етіледі
Швеция елі сырттан келген мигранттарға швед тілін оқыту үшін көп қаражат жұмсайтыны анық
Сөйте тұра, бұл ел мемлекеттік тіл мәртебесін көтеруді мақсат еткен
Сонымен қоса оқыту бағдарламасында Швеция мәдениетіне де сағаттар қарастырылған.
Тіл мәселесі демекші, мен бірнеше жыл Америкада тұрдым
Бұл елде жұмыс істеу үшін тіл білуге деген қажеттілік бар
Сөйтсе де сырттан келген мигранттар міндетті түрде Америка тарихынан тестілеуден өтуі керек
Қарап отырсаңыз, мигранттар елі саналатын Америка осындай талабымен өз елін, өз тарихын қорғауда
Бұл да ойланарлық жайт.
– Әңгімеңізге рахмет!
Әңгімелескен 
Ақбота ИСЛӘМБЕК
