«Ана тілінде» жарияланған белгілі тіл ғалымдары Рахманқұл Бердібай мен Орынбай Бекжан «Елдің түп қазығы тіліміздің төл емілесін түзетейік» / «Ана тілі» 15.07.2009/  атты мақалаларында  32 дыбыстан 22 әріптен тұратын қазақ әліпбиін ұсыныпты
Қолданыстағы әліпбиімізден ф, в, ц, щ, ё, ю, я әріптері қысқартылыпты, э әрпі, ъ, ь белгілері  жөнінде сөз жоқ, олардың қысқартылуы түсінікті десе керек
Қазақ тілінде диалект жоқ дейтін едік, әйтседе Ч дыбысын диалектілік деп қысқартылмағаны айтылыпты, ал Ж әрпі /ж/, /дж/ болып екі түрлі дыбысталады деп,  мәнісін түсіндірмепті
Бұның  да себебі сол диалект шығар  деп қалдық
Шағын мақаланың көтерген тақырыбы сан алуан, біз де солардың кейбір қырына тоқталып, пікірімізді айтпақшымыз.
Ең бірінші бізді толғандырғаны- ф, в әріптерінің қысқарып қалуы
Айтылған мақалада А.Байтұрсыновқа жиі сілтеме жасағанымен, оның осы күнге дейін кей елдерде қолданыста жүрген, араб графикасының негізінде құрастырған «Төте жазу» әліпбиінде ф, в дыбыстарына тиісті белгі бергені ескерілмепті
Бұл дыбыстардың қазақтың төл сөздерінде кездеспейтіндігіне дау жоқ, бірақ бұл тіл мамандары ғана білсе де жеткілікті шағын анықтама
 Бұларды араб, туысқан түрік халықтарының, орыстың, басқа да еуропалық тілдердің әсерінен қолданысқа еніп, етене болған дыбыстар деп қарауға болар еді
Сонау ислам дәуірінен бері қарай қазақтар  қиыншылығына қарамастан араб әліпбиін пайдалануға мәжбүр болды
Осы кезеңдерде жазбаша дерек қалдырған қазақ оқығандарының еңбектерінен бұл дыбыстарды көптеп кездестіруге болар еді
1839 жылы жазылған Махамбет Өтемісұлының хаты мен арызында таза татар сөздерін былай қойғанда аралас айтылатын сөздерді де «сафар», «тайфа» күйінде қолданыпты
(«Махамбет» «Арыс» баспасы 2001 ж
134-36 беттер)
Ал бұл дыбыстардың Абай шығармаларында қандай орын алатындарын дәлелдеп жатудың өзі артық деп есептеймін
1913 жылдан 1929 жылға дейін А.Байтұрсыновтың «Төте жазуын», қырқыншы жылдарға дейін латынды, содан кейін кирилицаға ауыстық
Бұл дәуірлерде ф, в әріптерін жазба тілімізден ешкім шығарып тастаған жоқ, ал кеңестік кезеңде ауызекі тілімізге еркін араласты.
Тіл де тірі организм, өзінің заңдылықтары бойынша өзгереді, дамиды, кей саласы жаңғырады, кей саласы істен шығады, өзге тілдермен байланысқа түседі
Әр тілдің тағдыры да сан алуан
Құран түскеннен бері оның бір әрпі де өзгермеді десе, әлемге әйгілі латын тілі тарих сахнасынан шығып «өлі тіл» атанды, ал ағылшын тілінің өзгергендігі соншама, бұдан үш ғасыр бұрын өмір сүрген В.Шекспирді ағылшындар түсінбейді, аударма түрінде оқиды
Негізгі себебі-жазба тіл ерте қалыптасқан, ал дыбысталу жүйесі күрт өзгерген
Ғалым Т.Қордабаев өзінің «Жалпы тіл білімі» атты еңбегінде басқа бір тілден ауысқан дыбыс енген тілінің артикуляциялық базасынан орын алып, ол тілдің байырғы тума дыбысына айналуы мүмкін екендігін айта келіп, мысал ретінде орыс тіліне өте ертеде енген Ф дыбысын көрсетіпті
(Айтылған еңбек, «Мектеп» баспасы, 1975 ж, 150 бет/ Сондықтан бір дыбыстың бір тілден екіншісіне ауысып,  сіңісіп, кірігуі үлкен жаңалық емес
Әрине, оларды алып тастап, өзіміз күнде қолалысып жүрген Федорды-Пиодор деп, Вераны –Биера деп, пәндердің аттарын өзгертіп – физиканы пизикамен, фонетиканы понетикамен, физиологияны пизиологиямен алмастырып, тіліміз үйреніп жаттығып қалған сөздерді зорлап Пранция, Пинляндия дегізіп, бәрін белден басып жүре беруге болар
Бірақ оның астарында үлкен мән бар сыңайлы
 Отанына, тіліне деген мақтаныш бойды билеп, биік, ізгі мұраттарға жетелейтіні хақ
Күні бүгін төл тілімізде мынадай дыбыстар жоқ екен деп, оның қалыптасқан имиджін өзгертсек, бұны жастарымыз, тіпті жалпы халық ана тіліміздің туа бітті кемшілігі деп қабылдап, теріс айналмай ма,  олардың шынайы сезіміне сызат түспей ме, мұның соңы жастардың орыс мектебіне көптеп ауысуына  әсер етпесіне кім кепіл.
Жаңа әліпби бойынша фабрика-пәбірійке, фузия-пұузыйа, варваризм-барбарыйзым, кино-күйнө, вино-бүйнө, тир-тійір, лира-ліире, Мира-Мійре, тур-тұур, туризм-тұурыйзым, су-сұу, би-бій болып жазылады екен
Тек –измнің өзі қаншама түрленгеніне көңіл бөліңіз
Бұны авторлар «Өйткені орыс тілін оқымаған қарт шешелеріміз осылай дыбыстайтын еді
Бұл тіліміздегі алыс метатезалық әсерге тән заңдылыққа жатады» деп түсіндіріпті
Бабаларымыздың солай сөйлегені рас
Тіліміз тым жалпақ, шұбалаңқы еді, оған сауатсыздығымыз да әсер етті
Бірақ заман бізді иледі, өзге елдермен, бөгде тілдермен байланысқа түсуге мәжбүр болдық
Тіл ұстарттық
Ғалымдарымыз тіліміздің ықшамдалып, жинақылануына, жіңішкеріп, жұмсаруына ықпал етті
Мысалы бүлдүршүн демей бүлдіршін, көркөмдүк демей көркемдік деп, қазақ тіліндегі ерін үндестігі заңы бойынша екінші, үшінші буындарда еріндік ұ, ү, ө дыбыстары естілгенмен, жазуда езулік ы, і, е дыбыстарын қолдандық.
Бұл жолдардың авторы жалпы тіл біліміне қатынасы болғанымен қазақ тілінің маманы емес, соған қарамастан айтулы тіл тұлғаларының  беделіне нұқсан келтірді деп мені айыптай көрмеңіз
Бұл-пікірталас, ұсыныс
Төл әліпбиіміздің тағдыры да заман талабы, уақыт ағымы, халық мүддесі тұрғысында,  бүгінгі  гео-саяси болмысымызды, бодандық бұғауында қалыптасқан ұлттық ерекшеліктерімізбен байланыстыра отырып, терең талқыланып, оң шешімін тапсын деген ізгі ниет
Бәріміздің де илегеніміз бір терінің пұшпағы
Біз аз халықпыз, қытай қорғанын тұрғызып, өз сорпамызға өзіміз қайнап күн көре алмаймыз
Саяси егемендік алғанмен өркениетті елдерге, ұлы тілдерге, ақпарат кеңістігіне әлі тәуелдіміз
Сананы тұрмыс билейді деген әлі күшінде
Үш тағанды тіл де содан туындаған
Жастарымыз әлемдік еңбек нарығына шығуға мүдделі
Бұл үдеріс басталып та кетті
Сондықтан тіліміз де, әліпбиіміз де жеңіл, икемді болғаны жөн.
Сабыр Ғабдолкәрімов,
ардагер-ұстаз, ҚР білім беру ісінің үздігі
Құлсары қаласы,
Атырау облысы
