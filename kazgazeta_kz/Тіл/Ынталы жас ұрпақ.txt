Ежелден құтты қоныс, жайлы мекен болған, ел-жұртының қазақы қалпы сақталған, татулықтың бал қаймағы бұзылмаған жер жаннаты – Жетісу өлкесінде туған тіл мерейін арттыру жолында көптеген игі істер тындырылып келеді
 Мемлекеттік тіл – қазақ тілі бүгінде шын мәнінде береке-бірлігіміздің бастауы, игіліктің қостауы, сан ұлттар мен ұлыстар достығының  жақтауы  болса, оны ең алдымен  Президентіміздің көреген саясатының нәтижесі деп білуіміз керек.
Өткен тамыз айында  облысымызда бол­ған кезінде Мемлекет басшысы  Тіл сарайына арнайы ат басын бұрып, үйлесімді тіл саясатын жүргізудегі   тындырымды істер­мен танысып, өз ризашылығын білдірді
Ол Қазақстан халқын топтастырудың аса маңызды факторы ретінде мемлекеттік тілдің рөлін  арттыра беру, сондай-ақ басқа да ұлттар мен  этностардың тілдеріне қамқорлық жасау міндеттерін қойды.
Елбасы талаптарының  мүлтіксіз орындалуына облыс әкімі Серік Үмбетов өзі бас-көз болып, тікелей қолдау көрсетіп отыр
Облыс басшысы тілге арнап бүкіл республикада теңдесі жоқ сарай салғызды
Соның арқасында ізденушілерге өз қалауымен үш тілді оқып үйренуге мүмкіндік туды
Осындай жағдай облыстың аудандары мен қалаларында да жасалған
Соның нәтижесінде мемлекеттік тілдің қуаты күн санап  артып, ол қоғамдық өмірдің барлық саласында   кеңінен қанат жайып келеді.
Үстіміздегі жыл – жүрегі елім, туған тілім деп соққан азаматтар үшін ерекше жыл
Тілдерді қолдану мен дамытудың 2001-2010 жылдарға арналған мемлекет­тік бағдарламасын табысты аяқтап, 2011-2020 жылдарға арналған жаңа бағдарлама аясында келесі  онжылдыққа қадам басқалы отырмыз
Осыған орай облыстық Тіл басқармасы 15 көлемді іс-шара ұйымдастыруды мақсат еткен болатын
Облыста алғаш рет кең көлемде өткізілген тіл фестивалі солардың ішіндегі шоқтығы биік, маңызы үлкен шара болды.
Фестиваль барысында даралығы мен дана­лы­ғын танытып жүрген басшыларымыз, білімі мен біліктілігін байқатып жүрген мамандарымыз тіл мерейін үстем етті
Той барысында осы шараны тамашалауға  келген қалың көрермен қауым, ән-жырымен ел құрметіне бөленген өнер­паздар, ата салт-дәстүрден сусындап жүрген  жас ұрпақ та қасиетті тіліміздің құдіретіне бас иді
Қай аудан, қала болмасын мінберден қазақ тілінде тосылмай сөйлеп, сахнада қазақша өлең оқыған, ән айт­қан, би билеген өзге ұлт өкілдері көп болды
Қазақ тіліне деген жанашырлығын сөзімен емес, нақты ісімен дәлелдеп жүрген осындай жандарға қа­рап, мемлекеттік тіл мәртебесінің әр уақыт биік, келе­шегінің кемел  болатындығына сенім арта түсті.
Осы көлемді шараның қорытындысы  Талдықорған қаласында өткен облыстық тіл фестивалінде шығарылды
Фестиваль барысында туған тілді жетік білетін, оны өз анасындай қастерлейтін жандардың қатары қалың екендігі, балабақшада, мектепте, жоғары оқу орындарында, мемлекеттік қызметте тіл мәйегінен нәр алып қаулап өсіп келе жатқан жас буынның бар екендігі айқын көрінді.
Тіл фестивалін ұйымдастырып, өткізуге барлық аудандық және қалалық әкімдіктердің аса жауапкершілікпен қарағанын  атап көрсетуіміз керек
Олардың барлығы да тақырыптарды түгел қамтуға, сөйтіп, фести­вальді жоғары деңгейде өткізуге күш салды.
Облыстық тіл фестивалінің ашылу салтанатына облыс әкімінің орынбасары А.Мұсаханов, ҚР Мемлекеттік қызмет істері жөніндегі агенттігінің Алматы облысында­ғы аумақтық басқармасы тәртіптік кеңес хатшылығының меңгерушісі Жексенбай Меңдіқұлов, «Нұр Отан» ХДП Алматы облыстық филиалының төрағасының орынбасары С.Әбдіқадыров қатысып, сөз сөйледі
Алматы облыстық Тілдерді дамыту басқармасының бастығы Т.Қасымберкебаев тіл жанашырларын Құрмет грамотасымен марапаттап, тіл фестивалінің жеңімпаздарын  (бас жүлде – Талдықорған қаласы, І орын – Қарасай ауданы, ІІ орын – Панфилов, Жамбыл аудандары, ІІІ орын – Ақсу, Алакөл, Көксу аудандарын) құттықтап, Тіл басқармасының бағалы сыйлықтарын, дипломдар мен алғыс хаттарды табыс етті.
– Осындай мемлекеттік тіліміздің мере­йін тасытқан фестивальдің көпшілікке бере­рі мол, мұндай мазмұнды, мәнді игі бастама тіл құдіретін арттыра түспек, – деді өз сөзінде облыстық Тілдерді дамыту басқармасының бастығы Тәңірберген Қасымберкебаев
– Мені, әсіресе, жас ұрпақтың туған тілге деген ынтасы мен ықыласы өте қуантты
Жұрттың қызығушылығын тудыратын осындай көлемді шараларды алдағы уақытта да өткізе беретін  боламыз
Бұл істе Серік Әбікенұлының үнемі қолдау көрсетіп отыруы – бізге үлкен демеу.
Мереке әуезді ән, күмбірлеген күй шалқыған, көңілде селт еткізер ақындар айтысымен өрнектелген, мың бұралған бимен безенген үлкен концертке ұласты.
Орынбай Шәйкенов,
Алматы облыстық Тілдерді дамыту басқармасының бөлім бастығы
