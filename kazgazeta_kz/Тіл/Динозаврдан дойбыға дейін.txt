2013 жылдың жаз айларында Астанадағы балаларға арналған дүкеннің алдына екі үлкен динозавр пайда болды
Әлбетте, тірісі емес
Осы заманғы технология арқылы тәуір материалдан жасалған мүсіндері.
Осындай мүсіндерді қайбір жылы Қытайдың солтүстіктегі провинциясынан көргенбіз
Қалаға кіре берістегі қасқа жолдың екі жағындағы алып жануарлардың ескерткіштері бастарын түйістіріп тұрған онда
Астынан ағылған автомашиналар өтіп жатқан
Мына екеуінің тұрқы одан аласа
Бірақ Қытай мен Қазақстанның сілтейтін құлаштарын салыстырып қарағанда бізге мынасы да жарап тұр.
Астанадағы динозаврларға қы­зыққан көзіміз сосын қасындағы қа­лақшадағы жазуына түсті
«Міндеу­леріңізді сұраймыз»
Иә, қайталап оқыдық
«Міндеу»
Бұл не қылған қожайындар дедік
Динозаврлардың соншалық жақсы мүсінін орнатады
Сосын оны сынауды сұрайды
Міне, мәдениет
Міне, сыпайылық
Қатты риза болғанбыз
«Міндемек» едік, екі мүсінді әрі-бері айналып қарап, еш кемшілік таппадық.
Сол кезде миымыз зың ете түсті
Қалақшадағы орысшасын оқығанда қаншалық алданып қалғанымызды ұқтық
Сөйтсек, иелері көпшіліктен «міндеуді» емес, «мінбеуді» сұрап тұр екен
О-о, бір әріптің қатесі
Бірнеше күннен кейін әлде қожалары, әлде жүргінші біреу «д» әрпін «б» әрпіне айналдырып, жөндеп қойыпты
Рас, қалақшаны толық ауыстырмаған, үстінен жамап түзей салғаны көзге ұрып тұр
Бәрібір тәубе деп едік.
Мұнымен бітсе қане
Астанада екінші үйімізге айналған «Казмедиа» орталығындағы төртінші қабатта шаруашылық бөлмесі бар
Сыртына темірден ойылған «жадбықтар бөлмесі» деген маңдайша шегеленіпті
Басында бұл не жазу екенін түсінбедік
Әрі-бері өткенде ашық есігінен сығалап жүріп, бөлменің ішінде күнделікті тазалыққа қажетті бірдеңелер тұрғанын бағамдадық
Сонда барып мұның дұрысы «жабдықтар» болуы керектігін аңғардық
Екі дауыссыз дыбыс: «б» мен «д» ауысып түскен
Соның кесірінен мына шатпақ пайда болған.
Біртіндеп жиырма екі қабатты, қырық қатпарлы ғимараттың әр жерінде бір қалыппен құйылған әлде қиылған «жадбықтар бөлмесі» деген сауатсыз жазу тұрғанын түгел көріп шықтық
Жалғыз рет қате жазылып, кемінде отыз рет сол қалыппен жасала берген екен
Сансыз тілшілер қызмет ету үшін салынған, төрт телеарна тұрған, оның бірі таза қазақ тілінде хабар тарататын, төрт радио мекен еткен, оның бірі таза қазақ тілінде сөйлейтін медиа мекендегі жағдай осы болса, басқаларға не жорық? «Түйені жел шайқаса, ешкіні көктен ізде» дейді қазақ мұндайды.
Маңдайшаларды, қаптамаларды, сілтемелерді қазақша жазғанда бір әріптің ауысып түсуі – біздің қоғамның күнделікті көрінісі
Етіміз үйренді
Жалпы, қазақша жазғанының өзі неге тұрады деп соған тәубе айтатынбыз! Шалағайлық – кешіруге болатын шаруа
«Битке өкпелеп тоныңды отқа жақпа» депті бабаларымыз
Сонда да «Хабар» мен «Қазақстан» телеарналарының, «Шалқар» мен «Қазақ» радиосының журналистері жұмыс істейтін «Казмедиа» орталығының қаншама қабатындағы темір қалақшадағы қате біздің маңдайымызға қағылғандай мазамыз кететін.
Бұл сауатсыздыққа наразы болып жүр едік
Енді «мұртқа өкпелеп жүргенде сақал шықтының» кері келді
Көз суармаққа іргедегі «Керуенге» он минутқа кіріп шықтық.
Ертеректе, «Қостанай таңы» газетінде өндірістік тәжірибеде жүргенде Ғұбай Әбілов деген ақын кісі қызмет етті
«Жалын» альманағына «Аспаннан кәмпит жауған күн» атты балладасы шыққан
Өзі өмірі үйленбеген
Тамақты тек асханадан ішетін
Сол кісі түсте жарты сағат шағын көк базар аралайтын
Бірақ үйінде тамақ жасамайтындықтан ештеңе сатып алмайтын.
Бізбен оңаша сырласатыны бар еді
«Аға, ештеңе сатып алмасаңыз да неге көкөніс қатарында жүресіз» деп сұрайтынбыз сол кезде
«Інім-ау, мына ала қағаз көзді суырып тастайды ғой
Мен жанарымды тынықтыру үшін қызыл-жасыл базар аралаймын ғой» деген
Осы сөзі бізге керемет сабақ болған.
Енді көк экраннан көзді тынықтыру үшін ештеңе алмасақ та біз «Керуенге» кіріп шығамыз.  Жасымыз сол кездегі Ғұбекеңмен шамалас болып қалған да шығар
Осы жолы түрлі-түрлі жейделер тұрған бір бутикке бас сұқтық
Тәуір көйлек көзімізге түсті
Қолымызға ұстап, шошып кеттік
Өзінен емес, ілеспе қағазынан
Ондағы жазуынан
Сізге өтірік, бізге шын, «ертек көйлегі» деп жазылыпты
Неге «ертек»? Басында түсінбедік
Ақыры шоқ басқандай шошыдық
«К» әрпінің орнына «т» әрпі түскен
Сөйтіп, өрескел қатеге жол берілген
Сонымен, айналадағы аға-інілеріміз түгел енді ертекке айналып­­пыз! Ал қыз-келіншектерге енді еркек жоқ, ертекке сенуге тура келеді!
Осындай бірауыз әзілмен бұл қатені де кешірдік
Ауыр ойлармен ұшаққа мінгенбіз
Астанадан Алматыға барып келмекке
Әйдік ұшақ
Өзі жап-жаңа
Әрбір креслоның арқасына экран орнатылған
Жеті-сегіз жыл бұрын Ыстанбұл мен Париждің арасына ұшқанда көргенбіз
Ойыны көп, бағдар сілтегіші бар, киносы мен әуені жеткілікті осы қондырғы сонда алғаш алданыш болған
Басқа ұшақтағыдай бір экранға телміртіп қоймайды
Енді жақсы жаңалық бауырымен жеті жыл жылжыса да бізге жетіпті.
Хош
Алдымен дойбы ойнадық
Қазақтың төл ойыны
Кезінде екі байдың құдалығын дойбының бір тасы бұзып кеткенін естігенбіз
Ерекше құдалық
Кейін айтулы ақынға айналған апамыздың сәби кезінен айттырған адамы болған
Қалыңмалы қапысыз төленген
Сыралғы екі құда балалар ержеткенше-ақ араласып тұрған
Екі ауылда кезек кездескен сайын дойбы ойнайды екен
Бірде әлде жел қозғады, әлде жер қозғады, оны кім білсін, дойбының бір тасы екі шаршының арасында қалыпты
Біреуі «арғы шаршыда тұр» десе, екіншісі «жоқ, бергі шаршыда тұр» деп екі құда дауласады
Дау аяғы намысқа басқан сөздер мен әрекеттерге ұласады
Сонда қыз бермек құда қыз алмақ құда төлеген бірі тегіс қылаңнан, келесісі тегіс баран, тағы бірі түгел сүліктей қарадан тұратын пәленбай жылқы үйірін сол қалпы қайта айдатып тастаған екен
Құдалық тәмам
Дойбының бір тасы іргелес, енді туыстас болуы керек екі руды алакөз еткен.
Сөйткен қазақтың төл дойбыны қайбір жылы бір газет тілшісі «шашка ойнайды» деп жазғанда шалқамыздан түсе жаздағанбыз
Шұнақ құлағымыз қазақы құдалықтың шатағын естісе, шыққыр көзіміз қазақ газетінің «шашка» орысшалағанын да көрді ғой.
Ұшақ ішінде компьютермен теке-тіресіп дойбы ойнағанда осындай ойлар оралған
Аздан кейін дойбыдан жалығып, басқа ойынға ауыстық
Баяғы Ғұбай жарықтық рас айтқан екен
Ақ пен қара тастар мен шаршылардан тұратын тақта көзді суыра бастаған соң қызыл-жасылын іздедік
Бар екен
Айтпақшы, осы ұшаққа мінгенде іштегі сілтеменің бәрін тәп-тәуір қазақшалағанына риза болғанбыз
Көзіміз тиіпті
Бәрі әлгі ойын­нан бас­талды
Оның да түсініктемесі мен аты үш тілде еді
Су жаңа лайнер үш тұғырлы тілдің тұлпары сияқты көрінген.
Сонымен келесі ойын
Әлбетте, қызылды-жасылды болғандығы – жас балаларға арналған
Ойынның атын бастапқыда түсінбедік
«Телебөскіш балық»
Иә, балығы түсінікті
Ал «телебөскіші» ше? Қазақтың үндемейтін адамды балыққа теңейтіні бар еді
Мынау соған керісінше теледидардан бөсетін біреулерді мазақтайтын шығар деп ойынды аштық.
Жоқ, мұнда ешкім телевизиядан бөспейді
Кәдімгі судағы балық ұсақ шабақ пен шорағайларды қылғымай жұтады
Бірақ өзі акуланың азуы мен шаянның қысқашына ілініп қалмауы керек
Сонда қай жері «телебөскіш балық» болды? Апыр-ай!
Қанша дегенмен өміріміз осы әріптердің арасында өтіп келеді
Дереу таптық
Ойынның аты – «Төбелескіш балық»
Тек «телебөскіш балық» деп қате жазылған
Тағы да ауысып жүрген әріптер.
Осылардың шытарманын шеше-шеше не болар екенбіз? Бізді қойшы, қайран қазақ тілі не болып кетті?
Қайнар ОЛЖАЙ
Астана – Алматы
