Тіл – адам ойы мен санасының, ұлт болмысы мен сапасының көрсеткіші.
Тіл – адам жаратылысының күрделі де көркем құбылысы…
Айналамыздағы тылсым дүние, табиғат, ел мен жер, қоршаған орта, жалпы планетарлық құбылыстар адамның пайымына, ой-санасына түрліше ықпал етіп, әр түрлі әсер туғызады
Бұл әсерлер адам санасында қабылдау, жинақтау, байыптау, саралау, сараптаудан өтіп, сөзбен бейнеленеді, тілмен өрнектеледі.
Кез келген оқиға, сыртқы-ішкі көрініс, жағдаят, зат адамның ойлау жүйесі мен талдау-талғамына сәйкес белгілі бір ұғым тудырып, сол ұғым сөзбен кестеленіп, мағыналы ойға ұласады
Әр адамның дүниені, тылсым әлемді қабылдау түйсігі мен ой түйіні әр түрлі
Тұжырымдалған ойдан, түйінделген пікір мен көзқарастан адамның танымы мен өзіне ғана тән даралық қасиеті, дарыны мен қарымы аңғарылады

Таным – адамзатты барлық басқа жанды құбылыстардан ажырататын ең биік өлшем, ерекше қабілет.
Таным – жаратылыстың адам баласына берген ең ғажайып қабілеті, баға жетпес сыйы, ерекше тартуы
Адамзат танымы неғұрлым кең, терең, өрісті, өркенді болса, жерүсті тіршілігіне ұйтқы болар заман да, қоғам да, ізгілік пен иман нұрына бөленген мына ұлы дүние де соғұрлым жасампаз болады
Түптеп келгенде адамзат болмысын қалыптастыратын бірден-бір күш – дара тұлғалар мен дамудың дербес кеңістігіне көтерілген жекелеген ұлттардың білікті, білімді танымдық қасиеттері.
Жалпы танымдық парадигманы анықтайтын терең парасат пен мағыналы мазмұнға негізделген, өмірлік ақиқатқа сүйенген, адам табиғатының күрделі де нәзік жаратылысын, сыр-сыйпатын ашуға, айғақтауға бағытталған философиялық тұжырымдардың қай-қайсысы да адамзат үшін баға жетпес ортақ қазына
Ұрпақтан-ұрпаққа мұра болып келе жатқан осынау білім мен білік, ой мен таным сөз арқылы өріліп, сөйлем болып тиянақталып, тіл арқылы ұрпақтан-ұрпаққа жетеді.
Шешен сөз – көсем ойдың көрінісі
Қазақ халқы – шешендік пен көсемдіктің он-сан үлгісін жаратқан кемеңгер халық
Қазақта өмір мен тіршілікке, ел мен жерге, заман мен қоғамға, ұлт пен ұрпаққа, бақ пен таққа, сезім мен сенімге, т.б
дүниелік құбылыстарға қатысты ­шебер түйінделген ой, бейнелі сөзбен бекітілген ақиқаттар қаншама?! 
Сөздік қорымызда әр қилы табиғи, адами құбылыстар мен философиялық пайымы терең топшылаулар аса мол
Сөзге тоқтап, сөзді кие тұтқан ежелгі жұртта тіл арқылы тұжырымдалып (концепцияланып), бабадан – атаға, атадан – балаға мұра болып келген, мирас болып жеткен қазынамыз – ұлтымыздың ұлы байлығы.
Суырып салып өлең-жыр айтуға жаратылысынан бейім шешен де көсем мінезді қазақ халқы сөздің қадірі мен қасиетін ерекше бағалағаны арғы-бергі тарихымыздан белгілі
Ұлы Дала билерінің тоқтамды сөзі мен кесімді пікірлері аса жоғары қоғамдық-әлеуметтік сипатқа ие болып, қара орман жұртты әділетті шешімге жүгіндіріп отырған
Терең ой, тебінгілі сөз ел ішіндегі наразылықты тоқтатып, әркез ынтымақ пен татулықтың көшін түзеуге игі ықпалын тигізген.
Біздің халық сөздің қатысымдық қызметін, тілдің қоғамдық функциясын елдік пен Отансүйгіштік тәрбие биігіне көтеріп, ұлттың өсіп-өркендеуіне бағыттаған
Сөздің ойлы да мазмұнды болуына ерекше мән берген.
«Сөздің шырайлы, ажарлы ­болуына ойдың шеберлігі керек
Ұнамды, орынды, дәмді болуына сыншылдық керек
Мағыналы, маңызды болуына білім керек» дейді ұлт көсемі, алаштың алыбы Ахмет Байтұрсынұлы
Кемеңгер Ахмет Байтұрсынұлы атап көрсеткен «ойдың шеберлігі», «орынды сыншылдығы», «мағыналы білімділігі» көбінесе ақын-жазушылардың көркем шығармаларының идеясы мен мазмұнынан, тілі мен ділінен көрінеді
Суреткер шығармасы арқылы тұлғаның танымдық әлемін, азаматтың болмысын, елдік көзқарастарын зерделейміз, білеміз
Әр қаламгердің өз ойы, өз талғамы, өз тіл ұстарту шеберлігі, сөз қолданысы болады
Ой мен сөздің ерекшелігі туралы «Сөз қасиеті – көркемдігінде, ой қасиеті – шындығында» дейді заманымыздың заңғар жазушысы, ұлы суреткер Ғабит Мүсірепов.
Жазушыны толғандырған сын-сапа, іс-әрекет, мезгіл-мекен сипаттары мен көңіл-сезім өлшемдері шындықты бейнелеуге, ойды көркемдеуге, сөздің мағыналық реңктерінің құбылып, түрленуіне көмектеседі
Ой жүйесі мен сөздің ішкі мәнінің, эмоциялық реңкінің жымдасып отырып, терең толғаныстарға, әр алуан толғамдарға ұласуы қаламгердің стилі мен тұлғалық сипатын даралайды
Жазушы жетістігі мен тілдің шеберлігі дегеніміз осы
­Сайып келгенде, жүйрік ой мен бейнелі сөзді бір арнаға бағындыра отырып, өзгеше көркем әлем жасауға сөздік қорды икемдей білу – шынайы таланттардың ғана қолынан келер іс.
Терең де бейнелі ой – көркемсөздің басты міндеті.
Бұл – ондаған ғасырлардан бері қалыптасқан ұлт пен ұрпақ тәрбиелеудің өнегелі көркемдік мектебі.
Оқырман назарына ұсынылып отырған «СӨЗТҰМАР» атты осынау сыр-сипаты бөлектеу кітапты құрастыру кезінде алуан-алуан күй кешіп, біраз толқығанымды жасырмаймын
Оның обьективті – субьективті себептері бар… Өйткені Нұрлан – ел үшін белгілі ақын, танымал қоғам қайраткері болса, мен үшін өмірлік сыңарым, біраз жылдарды артқа тастап, қатар келе жатқан жарым, балаларымның әкесі, немерелерімнің атасы
Бір сөзбен айтқанда, біз – уақыт дейтін ұлы кеңістіктің қызығы мен қиындығын қатар жүріп көтеру пешенемізге жазылған жандармыз.
Мені жер бетінде Нұрланнан ар­тық ұғып-түсінетін, Нұрланды да менен артық біліп-түсінетін адам жоғы ақиқат.
…1966 жылдың сары күзінде таныстық
Бізді таныстырған да, табыстырған да Алматы
Алматы – біздің таза, ақ сезімдеріміздің бесігі
Нұрлан да, мен де Алаш жұртының мәңгілігінің кепілі – Сөз, Тіл дейтін киелі де қасиетті ұғымдармен тағдырымызды осында байластық.
Нұрланның шығармашылық жолы менің көз алдымда
Әр өлеңі мен ой тербеткен әрбір сәт-сағатының куәгерімін десем, сірә, артық айтқандық болмас.
«СӨЗТҰМАР» – соның нәтижесі.
Оқырман жұртшылықтың бірі білгенмен, бірі біле бермеуі мүмкін ақынның концептуалды ой, мағыналы сөз, бейнелі тіл, суреткерлік таным әлеміне көпшілік назарын аудартуды өзіме парыз санадым.
«СӨЗТҰМАР» – ақынның мен танып, мен аңғарған өмірлік құбылыстар жайындағы түйіндері
«Бір ұлттың тілінде сол ұлттың жері, тарихы, тұрмысы, мінезі айнадай ашық көрініп тұрады
Қазақ тілінде қазақтың сары сайран даласы; біресе желсіз түндей тымық, біресе құйындай екпінді тарихы, сар далада үдере көшкен тұрмысы, асықпайтын, ­саспайтын сабырлы мінезі – бәрі көрініп тұр
Қазақтың сар даласы кең, тілі де бай» деп қазақ жырын әлемдік таным биігіне көтерген ұлттың ұлы ақыны Мағжан Жұмабаев атап өткендей, Нұрланның ­туындыларында қозғалған (мен байқаған) әдебиет, адам, жер, ғасыр, өмір, мінез, уақыт, тәуелсіздік, т.б
тақырыптарды қамтитын сөз өрнектері мен қоршаған ортаны, сыртқы дүниені қабылдау-пайымдаудың бедерлі көркем түйіндері оның өзіндік ойлау жүйесі мен тілдік ерекшелігін анық аңғартады
Әрі-беріден соң, бұл жүйе, бұл ерекшелік Нұрлан ақынның стилін айқындап, үнін даралауға, тұлғалық болмысын тануға жәрдемдеседі.
Студенттік кезден күні бүгінге дейін жібек жіптей үзілмей келе жатқан осы бір сипат оның дарыны мен қарымын мейлінше терең тануға мүмкіндік береді
Нұрланның ой мен сезім пернелерін қатар басатын көркемдік әлемі оқырманын бейтарап қалдырмайды
Оның ойды тербеп, сөз тамырын тереңнен тартар бейнелі, көркем тәсілі, бітімі өзгеше сөйлем құрау мәнері кім-кімді де толғандырады, ойландырады.
Мәселен, ол даналық, дарындылық туралы: «Ұлылық – ұлт мерейін көтерер қасиет» десе, өмірдің мәні мен мағынасы жөнінде: «Өмір көркі – үйлесім мен келісім» деген түйін жасайды
Ақын: «Өзегіңді өртеген ойлардың өмір сүруі үшін күресу – парыз» дей келіп, әр нәрседе адамның өз пікірі, өз көзқарасы, өз шешімі болатынын «мінезсіз дүниенің өмірі қысқа!» деп тұжырымдайды.
Тебіреністен туған ой мен таным өрнекті көркем сөзбен бейнеленіп, ұлт тілінің игілігіне айналады
Ол әр сөздің мағынасына ерекше мән бере отырып, оған үлкен жауапкершілікпен, аса ыждахаттылықпен қарайды
Сондықтан да суреткердің қазақ сөзінің мағыналық қуатына терең бойлатып, ойлау жүйемізге қанат бітірер бейнелі көркемдік әлеміне сүйсінбеу мүмкін емес! Бұл сипат оның өлеңдері мен сөйлемдерінен мол аңғарылады
Ақынның сөз өруі мен ой түйіндеуінің оқырманын баурап әкететіні де сондықтан
Ол қарапайым өмірлік көріністерден мағыналық реңкі әсерлі ой түюге бейім
Оның қанаты кең, тіпті алты құрлықты еркін кезіп кететін кемел көркемдік әлемі әркез жаңа сөзбен, жаңа оймен, жаңа мағыналы түрмен өрбиді
Суреткер бойынан төгілген сезім, ойынан өрілген өрім сөз жүректен шығып, жүрекке жетеді.
Тіл – құбылыс…
Ой – толғаныс…
Дүние – тылсым күш…
Ақын Нұрлан жүрегінде осы процестердің бәрі өзіндік өрелі заңдылықтарымен, күрделі жаратылыстарымен тізбектеледі
Соның арқасында тың бейне, тұғырлы ойлар өмірге келеді
Сөйтіп, ақынның табиғи болмысы мен сөз өрнегінде біртұтас үндестік пайда болады.
Бұл үндестік, соны сипатты үдерістердің бірлестігі суреткердің өзіне ғана тән сөз қолданыстарын айғақтай отырып, оның Ұлы Мәртебелі Сөзге, Әдебиет пен Өнерге, Ел мен Жерге, ақиқат өмірге қатысты тың түйін, соны тұжырымдар жасауына мүмкіндік береді
Нұрланның дүниетанымы барлық құбылысты жүрек арқылы өткізе отырып қабылдауға, ой сүзгісінен өткізе келіп, сөзбен өрнектеуге қалыптасқан.
Ақын қазақтың бейнелі көркем сөзін мейлінше жетік біледі
Ол ана тілінің бар ғибратын бойына толық сіңірген
Сөзбен сырласады, сөзге мұңын шағады
Қазақтың тағылымы мол киелі Сөзіне бас иеді де, Құдіреттен жаңа Ой, жаңа Сезім, жаңа Өлең сұрайды.
Ол бірде:
Ойдың шомып өртіне,
жету үшін сертіме,
жұрт санасын жаңғыртар
бір ауыз сөз бер, түге! – десе, енді бірде:
Әр сөзіңе өрің менен төрің сын, – деп, өз сөзімен айтсақ, өзін «ай-қылыштың жүзінде» тұрғандай сезінеді.
Ақиқатты айту парыз, ақын Өлең алдындағы жауапкершілік сезімін қалай босаңсытпаса, Құдіреті күшті Қазақтың Қара Сөзі де Нұрлан ақынды солай өкпелетпейді: толқын-толқын ойлар, түйдек-түйдек тіркестер, «жүзден жүйрік, мыңнан тұлпар» өлең жолдары – осы айтқанымыздың дәлелі
Нұрланның азаматтық, ақындық, қайраткерлік тұлғасын өмір мен өлең қатар тұрып сомдағанын аңғаруға болады.
Киелі Қазақ Жерінен, түтіні түзу ұшқан Қазақ Елінен, аяулы да ардақты Ана тілінен нәр алған, сусындаған ақын үшін мына «қысқа жіптей күрмеуге» көнбес жарық жалғанда жансыз зат, нәрсіз нәрсе болмақ емес: барлығы – жанды, бәрі – тірі организм
Тылсым дүниеде оны селт еткізбейтін құбылыс жоқ! Сондықтан болар ақын желкілдеп тұрған талмен де, жердегі күрең таспен де, арқалы Алатаумен де, сабырлы Сарыбелмен де, төскейлі Сарыарқамен де тілдеседі
Қаратаумен қауышады
Боз дала, боз ғаламмен ойын бөліседі
Көкшені кезеді, Алтайға арқасын сүйеп, Еділ-Жайықтан тарихын іздейді
Түркістанға тәу етіп, Қарадаласын құшағына алады
Сырдың суын кешіп, Атыраудың асау толқындарына кеудесін тосады.
Осындай сәтте кеудесін жарып шыққан:
Ел сүйсе, ақбоз аттай заулар бағың,
еріңе сақ бол, інім, аудармағын
Жер шеті тірелмейді Алатауға…
Ұмытпа!
Таулардан соң таулар барын…
Ел – Ана тең көргенмен балаларын,
Ел атын асқақтатар дана, дарын.
Жер шеті таусылмайды Сарыарқамен…
Ұмытпа!
Даладан соң дала барын.
Шулайды…
Тарқамайды алаңдарым.
Зулайды… Жеткізбейді замандарым.
Мынау ұлы Дүние – тұтас, бүтін.
Ұмытпа!
Ғаламнан соң ғалам барын, – деген өлең жолдарын өз басым «жүрекке жетер» қуатты ойдың, болмысы бөлек танымның, ерекше сезімнің көрінісі деп бағалаймын.
Нұрлан – жаратылысынан досқа адал, өмірге ғашық жан, отбасы десе, қоярға жаны бөлек, туған жер, туған ел дегенде аянуды білмейтін, ары мен арманын қызғыштай қоритын ақын… Ол табиғатпен сырласқанда, ғарышпен тілдескенде, өлеңнің отына оранып, мұң кешкенде өзгеріп кетеді
Бірде баладай қуанып, шаттанса, енді бірде данадай толғанып, жердің тағдырын, елдің ертеңін жырына арқау етеді
Ұрпағын ойлайды
Ұлтының рухани қазынасына терең бойлайды.
«Келер ғасыр…
Болады қандай ғасыр?
Ойлап соны тірелер таңдайға сыр…
Батысыма,
Қараймын Шығысыма…
Ойсыз күндер ұрпаққа салмай ма асыр?! – деген жолдар сондай ел ертеңін ойлап, толғанған сәттердің көрінісі екені айтпаса да белгілі…
Нұрлан бұрын жырды түнде жазатын…
Пәтер жалдап, «Тастақ» кезіп, «Малая станицада» ой мен мұңға батып, «Татарканың» тар көшелерін шарлап жүр­генде түнде аядай бөлменің бір бұ­ры­­шына жайғасып, оңаша жыр жазып, ақ қағазға үңілген талай сәттерінің куәсімін…
Мен аспирантпын
Ол – журналист
Мен ғалыммын
Ол – ақын… Қол ұстасып жүріп, уақыттың дауылы мен жауынын бірге өткерген жастық шаққа екеуміз де ризамыз.
Кейінгі жылдары Нұрлан өлеңді де, жалпы жазудың бәрін де таңертең ерте тұрып жазады
Ол әуелі таңмен амандасады
Жарықтық Алатауға қарап, әлдекіммен үнсіз тілдескендей шыңдарға көз тігеді.
– Алатау – киелі тау ғой… Бір күні биіктеп, асқақ, тәкаппар кейіппен жоғарыдан төне қарап тұрады
Бір күні мұнарланып, бір күні мұңайып, аласарып қалады… Қазақтың мінезі секілді… Ол кейде қарт Абызды еске салады
Ойшыл… Кейде қаһарлы – өршіл… Кейде «қабағынан қар жауып, кірпігіне мұз қатқан» қас батыр секілді елестейді, – деп таңданады.
Бұл әсер, бұл сыр өлең болып өріліп, жыр – түйін болып төгіледі:
«Көңілде – тұман, қалың сыз,
Аспанмен сәуле ағады.
Алатау үнсіз…
Қала үнсіз…
Әлдекім есік қағады …»
Сөйтіп, әлгі «есік қаққан» тылсым ­дауыс ақынның өлең дәптеріне жыр болып қонғанша маза бермейді, жұмбақ дүние оның жүрек қақпасын күні-түні қағады.
«Өмірде бәрі мәңгі емес,
Мәңгілік көкке жарасқан.
Жастық шақ – жалын, таңғы елес,
буалдыр сағым, дала, аспан…
Боз арман…
Боз ән…
Боз қайғы…
Тіл қатар үнсіз Жасаған.
Жүректі, жанды қозғайды,
Жаңғырып бір үн тасадан.
Тамырды бойлап жиі ұрған,
тіл қататындай тау іші,
жетердей алыс қиырдан
мыңжылдық күйдің дауысы…» дейтін өлең жолдары сондай сәттерде жазылды.
…Біздің студент кезімізде ­Вино­гра­дова көшесі №88 үйде орналасқан үш қабатты жатақхананың жанында үлкен бір тас жатушы еді
Сол биік тастың үстіне шығып, демалып отыратынбыз
Ол түнді жаңғыртып жыр оқитын…
Арман қуып, қиял алға жетелеген жылдар… Әдемі кездер еді…
Уақыт өтті, заман өзгерді, қоғам алмасты дегендей… Нұрлан ара-тұра мені ертіп, сол араға арнайы баратын, сол тасты іздейтін … Жалпы «іздеу», «іздену» дейтін ұғымдар – Нұрланның өмірлік, шығармашылық кредосын анықтайтын берік ұстанымдары
Ол нені жазса да, қандай тақырыпқа қалам тербесе де өзіндік стильдік, көркемдік ұстанымынан айнымайды
Онысы өлеңдері мен пьесаларын қойып, әрбір мақалалары мен эссе-толғаныстарынан да, сөйлеген сөздері мен жасаған баяндамаларынан да аңғарылып тұрады.
Қаламгер Нұрланның адами, азаматтық, ақындық танымы таби­ғатпен үндестіктен тұрады
Нұрланға отбасы мен Отан, Ел мен Жер, ұлт пен ұлыс, уақыт пен ақиқат қымбат
Оны тіл мен жердің, әдебиет пен мәдениеттің тағдыры көп толғандырады.
Ақынның: «Тіл – ұлттың айбары мен айбыны», «Сөз киесі ауыр», «Кітап оқымайтын қоғам тіл тәрбиесін әлсіретеді», «Әдебиет пен мәдениеттің қашанда тағдыры ортақ, тамыры бір», «Әдебиеттің иесі – халық, киесі – елдің рухы» тәрізді түйінді пікірлері оның концептуалды көзқарасы мен сөз қолданысындағы өзіндік қолтаңбасын айғақтайды
Мұндай тұжырымдар, сөз жоқ, суреткер, ойшыл Нұрланның өмірлік толғанысынан, ішкі-сыртқы дүниені қабылдау, пайымдау табиғатынан туғаны шүбәсіз.
Ақын үшін күллі қазақ жері – біртұтас, бірбүтін
Сайын сахарада Нұрланның табанының ізі қалмаған жер, сірә да, жоқ шығар?!
Сондықтан да оның өлеңдері Ұлы Даланың төрт қиыры тегіс қол бұлғап тұрғандай әсерге бөлейді… Ол қазақ жерінің ілгерідегі аламан дәуірлеріне, ауыр кезеңдеріне жаңа заманның мінберінен қарайды.
Ақынның «Еділ – Жайық» жырын­дағы:
Ғасырлардың күбірі,
асылдардың сыбыры,
құлағыма жеткендей
заманалар дүбірі.
Түн тіл қатып арқамнан –
Азау менен Балқаннан.
көшіп кеткен бұрынғы
боз дәуренім бұрылды… – деген жолдар соның дәлелі.
Нұрланның туған жері – Қазақ­станның оңтүстік шығысындағы Аспан­таудың сілемдері
Оның өлеңдерінде «Аспантау», «Шалкөде», «Қарқара», «Қарадала», «Хан Тәңірі», «Мыңжылқы», «Шарын», «Кетпен тау», «Үйсін тау» секілді атаулар жиі ұшырасады
Анда-санда «тауларды сағындым, барып қайтайық» дейтіні бар
Біз сондайда оның кіндік қаны тамған сұлу өлкеге бет түзейміз.
… Жалпы біз ауылға жиі баруға тырысамыз
Туған жерге қанша рет жол тартсақ та, Нұрлан соншама рет жол бойындағы әр тау, әр шоқы, әр атаудың, тіпті әр шөп, әрбір жапырақ, әр түп қараған мен әр сексеуілдің, әр тас пен әр бұлақтың тарихын әңгімелеуден жалықпайды
Бұл, біріншіден, балалардың танымын кеңейтіп, оларға Ел мен Жерді, Отан мен өлкені қадірлеп-құрметтеуді үйретсе, екіншіден, адамның туған жерге деген шексіз сүйіспеншілігін, мақтаныш сезімін оятары хақ.
…Бірде Алматы облысының Шонжыға апаратын жол бойында жатқан Ойран төбеден өтіп бара жатқанда он жасар кіші ұлымыз Еркебұлан ойға батып отырған әкесін селт еткізіп:
– Папа, тағы да жер туралы әңгімеңді бастамайсың ба?! Мына ара – Ойран Төбе
Ол Төбеде Райымбек батыр Қалмақтың батырын жекпе-жекте жеңген… – деп, өз сөзін өзіне қайталап, мәшине ішіндегілерді күлкіге бөлегені бар
Сонда Нұрлан:
– Иә, бұл жерге тағзым ет, ұлым! Осы төбеде Райымбек бабамыз Қалмақтың батырын жер жастандырып, Жетісудың шұрайлы төрін жаудан тазартқан
Дәл осы арада жан алысып, жан беріскен қырғын болған
Батыр бабаң бастаған қазақтардың қолы жауды жермен-жексен етіп жеңген
Ойран-асыр қып қанға бөктірген… Содан бұл жер – «Ойран төбе» атанып, ел жадында сақталған, – деп, баласының сөзін жалғастырды.
Ойран Төбеге бет сипап, Көкпектіні артқа қалдырып, Бұғытыны бойлап, Сарытоғай, Шарынға тартқанда Нұрлан:
– Сонау көз ұшында көрінген көгілдір тау – Ұзын Қаратау…
– деді ойланып:
– Ұлы Көш сияқты
Арғы тірелер шеті – Қытай; бергі көрінген беті – біздің ел
Мына тақтайдай созылған ұлы жазық – Қарадала
Ана сай – аты аңызға айналған Шарынның шатқалы
Әр тасы – өлең, әр жырасы – аңыз Сарытоғай
Оң жақта қалып бара жатқан тау – Торайғыр
Ана көрінген тепсеңдеу бел – Аласаның асуы
Одан әрі – Ақанастың жазығы… Көртоғай… Ақтоғай… Мойнақ… Бөлексаз… Ана көрінген – Қулықтың тауы, Қайқының асуы
Одан әрі – Қарқара… Мыңжылқы… Батыр бабаларымыз он алтыда шәйттікке бас тіккен жер… Қасиетті Ереуілтөбе… Сырт… Лабасы… Шығыс жағы – Мұқағали Мақатаевтың кіндігін кескен киелі Қарасаз.., Шәкірамбал.., Шәлкөде.., Айғайтас… Менің балалық шағым өткен хан жайлау! Қарарша.., Алтынкен..,Әлембайлаған… Жақындаған сайын бозқарағаны ән салып, қарағайы мен шыршасы, тал-қайыңы тіл қатады… Ал мына көрінген Жоңғар мен Аспантау арасын жалғап жатқан, көсілген ұлы жазық – Қарадала, – деді
(Өзін де, сөзін де тіптен тоқтата алмайсың.)
Туған жердің «тамыры мен тарихын» әңгімелеп отырған осы сәтте Нұрланның:
«Қарадала – кеудемдегі жез үн ғой,
Қарадала – менің бала кезім ғой;
Ғасырларға, ұрпақтарға жалғасар –
Қарадала – қара өлең ғой…
сөзім ғой…
Қарадала – өзім ғой!..» деген Асқар Сүлейменовке арнаған өлең жолдары менің есіме түсті.
Алаш жұртының жоғын іздеп, барын түгендеген ұлт кемеңгері Ахмет Байтұрсынұлының мына сөздері үнемі менің жадымда жүреді
«Қазақтың атадан балаға мұра етіп қалдыратын екі қазынасы бар: біріншісі – бай тілі, екіншісі – байтақ жері»
Қазақтың жері қандай кең, тілі ­неткен шұрайлы! Оны Нұрлан бір өлеңінде былай түйіндейді:
«Көргенсіздер көкейіне түйе алмас,
Көрмегендер жана да алмас, күйе алмас.
Үйін,
Жерін сүймегендер өртеніп,
Кең Даласын,
Отанын да сүйе алмас.
Тізеңді бүк!
Біз туған жер – осы ара,
Қазақ жері…
Алтын ұя…
Босаға!..» (қазан, 1980 жыл.)
Шынында да солайы – солай ғой…
Қазақтың тілін терең білу, еркін игеру – елің мен жеріңді, Отаның мен ұлтыңды, атаң мен анаңды сүю, құрметтеу деген сөз! Біздің ана тілімізде инабат пен парасат, ізгілік пен адамгершілік, кішілік пен кісілік көркем бейнеленіп, толық көрініс тапқан
Біз тілді терең білу арқылы ұлтты сақтаймыз, ұлтты сақтау арқылы қазақ Елінің Тәуелсіздігін сақтаймыз
Сонымен қатар адамзат құндылықтарын, руханият әлемін танып, игереміз
Сөйтіп, біздің дүниетанымдық өрісіміз кеңейеді.
Адамзат әлемін зарттеп тану барысында жинақталған ой-түйіндер, мағыналы тіл өрнектері, қанатты сөздер мен айдарлы тұжырымдар – қазақтың бөлінбеген еншісі, таусылмас қазынасы
Қасиетті қазақ тілі ұлттың өзіне ғана тән сөз саптау үлгісі халық ауыз әдебиеті арқылы әбден қалыптасқан әдеби-ғылыми нормадағы үлгілеріміз арқылы, тіл заңдылықтары арқылы, ақырында мыңдаған жылдар мен ондаған ғасырлар топшын бекіткен Бабалар сөзі арқылы бізге аман-есен жеткен.
Нұрланның папасы, әкеміз Мырқасым (барлық үлкен кісілердің атын атап айтуға тура келіп тұр) – сөзді жақсы білген, сөйлеу мәнері бөлек, қазақ тілі мен әдебиетінің мұғалімі болған, соғысқа қатысқан, шешен кісі еді
Нұрланның өз атасы – Оразалы мен нағашы атасы – Нұрахмет – елге сыйлы, қадірлі адамдар болған
Екеуі де соғыстан сыңар аяқпен оралып, өмірден ерте озған.
Оразалы атамыз шекаралы аймақтарда құрылған «комотряд» құрамында болып, ел ісіне араласқан
Нұрахмет ата кезінде Қарқара ауданының басшыларының бірі болған
Нұрланның туған нағашысы Жаңабай Құдайбердіұлы мен түп нағашылары – Хасен, Дәмен Әділбекұлы деген кісілер 1916 жылғы Қарқара көтерілісінің басшылары болған
Олар Қарақол түрмесіне қамалып, Жәмеңке, Ұзақ батырлармен бірге атылған.
Нұрланның бабасы, Оразалының әкесі – Өмір атамыз жүз жасап, артына жақсы мұра қалдырған адам
Ол кісі шешен тілді, көсем ойлы, сөзге жүйрік, әзілге бейім, сабырлы, еңбекқор жан болыпты.
Нұрлан бабасы Өмір атамыз туралы көп айтады
Еңбек пен сөзді қатар ұстаған диірменші қарт шөбересінің жадында айрықша қалған
Сол Өмір бабамыз Нұрланның бала кезінде қазақтың эпостық жырларын бірінен соң бірін күн ұзаққа оқытып қойып, жалықпай тыңдап отырады екен
Атасы жырларды қайталап отырып, кейбір оқиғаларды өзі әңгімелеп, шөбересін сөзге баулыған
Бала Нұрлан эпостарды жаттап өскен
Осылай Өмір бабасы жас шөбересінің құлағына жыр-дастандарды құя берген.
Тумысынан сөзге шешен, ел әңгімесін көп білетін абыз мінезді дана қарттың бала санасында қалған жарқын суреттері көп…
Тоқсан жеті жасқа келіп қайтқан Өмір бабамыз ойдан да, сөзден де жаңылмаған
Қартайған шағында белі бүгілгеніне қарамай, әрекетсіз отырмаған, орақпен шөп шапқан
Бірде Мәкен деген Алматыда тұратын ғалым ағамыз атамызға сәлем беруге келіпті.
Арнайы ат басын бұрған Мәкен ағамыз:
– Ата, қалыңыз қалай? – деп сұрайды.
Сонда қолдан өзі жасап алған жел­пуішпен қара шыбындарды қорып отырған бабамыз:
– Қалдың несін сұрайсың, балам?! Отырмыз ғой, міне, шыбын өлтіріп… – депті.
Өз басым ел аузында кең тарап кеткен осы бір жанға жылылық ұялатып, шуақ себер әзіл болса да тауып айтылған әңгімені кейін есімі елге белгілі болған үлкен ғалым, Ұлттық Ғылым Академиясының академигі Мәкен Молдабайұлы Тойшыбеков ағамыздың аузынан сан мәрте естідім
Атамыздың «шыбын өлтіріп отырмыз» деген сөзі ел аузында мәтел болып кеткен.
…Қазақтың бай сөздік қорынан, бабалар мұрасынан, ұлттың табиғи жаратылысы мен тегінен нәр алған ойшыл ақын, сырбаз суреткер, қабырғалы қайраткер Нұрланның бір өлеңінде: «Қазақ жері – мәңгілік бойтұмарым» деп концептуалды ой түйгені оқырманның жадында болар
Ол мұндай тұжырымға өлеңдегі өрісті ұстанымымен, азаматтық болмысымен, елге, жерге, ұлтқа, ­ата-баба жұртына деген перзенттік ­махаббатымен жетті деп ойлаймын.
Бүгінгі оқырман назарына ұсынылып отырған «Сөзтұмар» кітабы сол ойымызды тарқатып айтып, ақын ойлары мен көзқарасын білуге, тұлғасын тануға, қазақтың бай тілдік мұрасын игеруге көмектеседі деген үміт пен сенім қанатында жүріп жинақталды.
«СӨЗТҰМАР» ақынның әр кезеңде жарық көріп, ел игілігіне жараған жырларынан, өмір, қоғам, заман ­туралы ойларына арқау болған әр алуан мақалаларынан, эссе-толғауларынан терілді
Бұл түйіндерді тарқата келіп, кітаптың беташар сөзін де Нұрланның өз ойымен түйіндегенді жөн көрдік
Ойшыл ақын «қазақтың жерін ғана мәңгілік бойтұмар» тұтып қоймай, «қазақтың сөзін де мәңгіліктің бойтұмары» санайтыны анық.
Кітапты оқып шыққан әрбір зейінді, зерделі оқырман да осы пікірмен келіседі ғой деп ойлаймын.
Өйткені… Сөз – қазақ үшін де, жалпы адамзат үшін де Мәңгіліктің бойтұмары.
Фаузия ОРАЗБАЕВА,
ҚР ҰҒА корреспондент-мүшесі,
педагогика ғылымының 
докторы, профессор,
Ш.Уәлиханов атындағы бірінші дәрежелі сыйлықтың лауреаты
