Қазіргі заман жастарынан байқайтыным, олар қазақтың сөз тіркестерін оншалықты түсіне қоймайды
Қай сөз қандай мағына береді, қандай астармен қолданылып тұр? Ол жағына бас ауыртып жатпайды
Бұл ащы да болса шындық
Ал ата-бабамыз болса, әрбір сөзді орнымен пайдаланып, сөз тіркестерінің небір түрлерін жайдан-жай ойлап таппағаны белгілі.
Мұның барлығы өмірдің оқиғаларын сөз, сөз тіркестері арқылы бейнелеуге қадам жасап, сөз тіркестерін тілге – тірек, ойға – дерек ретінде қолданды емес пе? Бірақ бұл дәстүр бүгінгі таңда үзіліп бара ма деп алаңдамауға негіз жоқ
Олай деуіме себеп, өзіміз күнде көріп, біліп жүрген түрлі мысалдар дәлел бола алады
Мәселен, бір кәсіпкер сырахана ашып, оған «Еңіреу» деп атау беріпті
Қашаған ақынның термесінде «Еңіреудей көзі үңілген» деген өлең жолдары кездеседі
Әлгі кәсіпкерден бұл атаудың мән-жайын сұрамақ болып ниеттеніп едім, тұшымды жауап ала алмадым
Сонда ол бұл атауды неге сүйеніп қойып жүр деген заңды сауал туындамай ма? Бір жерден естіп, сөздің байыбына барып жатпастан қоя салған мұндай атауларды жиі кездестіреміз
Бұл да тілді жете білмеудің әсері ме дерсіз
Қазір қазақ тіліне арналған түсіндірме сөздіктер жоқ емес, бар
Бірақ соларды парақтап, әрбір сөздің мәні мен маңызын білу дағдысы жоққа тән
Мұның ар жағында өз тіліңді шынайы бағалау жетіспей тұрған сияқты
Әйтпесе, қазақ тілі әлемдегі бай тілдердің бірі деп мақтан етеміз, ал бүгінгі ұрпақ сол бай тілдің тереңіне бойламаса, тілдің нәрін ойы мен санасына сіңірмесе, қалай болғаны?
Жастар түгіл, кейбір үлкендердің өздері «бала-шаға», «темір-терсек», «азық-түлік», «тиын-тебен», «ыдыс-аяқ», т.б
сөз тіркестеріндегі шаға, терсек, түлік, тебен, аяқ сөздерінің мәнін түсіне бермейді
Шағасы не сөз? Терсек – мал терісі болар, ал темірге қандай қатысы бар? Тиын-тебен сөзіндегі тиыны – теңге, тебені – жуан ине! Тиынға тебеннің не қатысы бар? Ыдыс-аяқ
Ыдысы – тамақ ішетін ыдыс болсын, оған аяқтың не қатысы бар дейді? Айта берсек, тізе берсек, мұндай мысалдардың шеті мен шегі көрінбей кетеді.
Бір әттеген-ай дейтін жағдай, қала тұрғындары, оның жастары «Ана тілі» газетін жаздырып алмайтын сияқты, кітапханаға да барып жатқандарын байқамайсың
Көркем әдебиет оқу қалып барады
Студент жастарымыз техникалық кітаптарды ғана, оның өзінде орысшасын оқиды
Сонда олар тілді қалай, қайтіп меңгереді? Жаңағыдай сөз тіркестерін, тілдің қолданылу ерекшеліктерін, қарапайым сөздердің мағыналарын білмегендіктен ойды дұрыс жеткізе алмаушылық пайда болып, жазу-сызуда да сауаттылық нашарлайды
Сондықтан жастарымыз тілді терең білсін десек, оларды әдебиет оқуға баулып, қазақтың шешендік сөздерінің небір үлгілерімен таныстырып, т.б.шараларды мектепте, балабақшадан бастап қолға алғанымыз жөн
Ең бастысы тіліміздің көркемдігін, бейнелілігін жоғалтпай, дұрыстап қолдана білуге мән берсек деймін.
Сабыр ДОМБАЕВ,
 сатирик-ақын, 
Қазақстан Журналистер одағының мүшесі 
Атырау облысы 
Құлсары қаласы
