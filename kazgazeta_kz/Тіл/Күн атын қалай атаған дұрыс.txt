Кейінгі кездері қоғамдық-әлеуметтік өмірімізде күн аты бірнеше нұсқада беріліп жүр
Мәселен, бірде ай аты мен күннің рет саны тіркесе берілсе (қарашаның15-күні), енді бірде ай атына жұлдыз сөзі тіркестіріле (қараша айының 15-інші жұлдызы) жазылып жүр
Осы нұсқалардың қайсысын қай жерде қолданған дұрыс?
Қараша айының 15-і күні немесе қарашаның 15 күні деу әдеби тілдің нормасына қайшы келмейді, алайда мұндайда ықшам нұсқаға басымдық берген дұрыс
Ал қараша айының 15-жұлдызы деп қолдану мүлдем қате болып табылады
Өйткені жұлдыз сөзі «күннің» емес, «айдың» синонимі ретінде жұмсалады
Олай болса, дұрысы – қараша жұлдызының 15-і немесе қараша жұлдызының 15-і күні
Бұрын осылай қолданылып келген
ХІХ ғ
аяғы мен ХХ ғ
басындағы газет-журналдарда жұлдыз сөзі «айдың» орнына жұмсалған
Мұның да өзіндік сыры бар.
Байырғы халық астрономдары, күнтізбе жүргізуші есепшілер жыл он екі айдағы әр айды көктегі он екі шоқжұлдызбен (зодиак) сәйкестендіріп,
1.Наурыз айын Хамал (Овен) шоқжұлдызымен;
2.Көкек айын Сәуір (Телец) шоқжұлдызымен;
3.Мамыр айын Зауза (Близнецы) шоқжұлдызымен;
4.Маусым айын Саратан (Рак) шоқжұлдызымен;
5.Шілде айын Әсет (Лев) шоқжұлдызымен;
6.Тамыз айын Сүмбіле (Дева) шоқжұлдызымен;
7.Қыркүйек айын Мизам (Весы) шоқжұлдызымен;
8.Қазан айын Ақырап (Скорпион) шоқжұлдызымен;
9.Қараша айын Қауыс (Стрелец) шоқжұлдызымен;
10.Желтоқсан айын Жедді (Козерог) шоқжұлдызымен;
11.Қаңтар айын Дәлу (Водолей) шоқжұлдызымен;
12.Ақпан айын Хұт (Рыба) шоқжұлдызымен атаған.
Осылайша есепшілер дәстүрлі ай аттарын уақытты дұрыс есептеу үшін шоқжұлдыздарға сәйкестендіріп, туралап отырған
Қауыс жұлдызы батысымен, күнтізбедегі қараша айы аяқталады
Қауыс жұлдызының көк жүзіндегі орнын Жедді жұлдызы басып, күнтізбеде желтоқсан айы басталады
Ескілікті стильмен айтқанда, бұл ай желтоқсан жұлдызы деп аталады.
«Ай», «жұлдыз» ұғымдары бір-бірімен сыбайлас, іргелес қатынаста болғандықтан, олардың атаулары да қараша айы // қараша жұлдызы деп бірінің орнына бірі қолданыла береді
Бұл құбылыс филология ғылымында метонимия деп аталады.
Тіл тәртібі бойынша қараша жұлдызы, желтоқсан жұлдызы дегендерді беталды жұмсай беруге болмайды, алайда ескі өмірге, байырғы кездегі жайтқа байланысты қолданылса, орынды деп білеміз
Сондай-ақ көркем мәтінде көріктеуіш қызметте жұмсалса, сөздің бағы жанғаны
Ал ресми қатынаста, ісқағаз жанрларында қараша айы, желтоқсан айы деп қолдану стильдік нормаға сай деп есептеледі.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
