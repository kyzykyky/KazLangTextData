Қазақ қауымы «Дана Хиқар сөзімен» ең алғаш осыдан ширек ғасыр бұрын қауышқан болатын
«Дана Хиқар хикаясы»  – адамзаттық асыл ойдың уызындай болған көне де құнды туынды
Оны көзі қарақты қазақ қауымына таныстырып әрі мұндай аса мәнді шығарманы тіл білімі, әдебиеттану, тарих, педагогика салалары бойынша ғылыми айналымға енгізген – Сейсенбай Құдасов
Жетісудағы Ақсу өзенінің атырауы Бұрғанның арғы бетінде казақ поэзиясының құлагері атанған Ілияс Жансүгіровтің кіндік қаны тамған болса, бергі жағалауында 1956 жылы Сейсенбай Құдасов дүниеге келген
Секең адами өмірінде де, әріптестік, ғылыми-шығармашылық қарым-қатынас, қызметінде де табысқа жеткен абзал азамат.
Адамзаттың ортақ игілігі саналатын «Дана Хиқар сөзі» – армян жазуымен жеткен қыпшақ тіліндегі мұралар ішіндегі көркем-дидактикалық жанрдағы шығарма
Бұл шығарманың сипаты мен мән-мазмұны, зерттелуі мен тілі жайлы мәлімет С.Құдасовтың 1990 жылы жарияланған «Армян жазулы қыпшақ ескерткіші «Дана Хиқар сөзінің» тілі» атты монографиясында жан-жақты берілген
1964 жылы француз Ж.Дени мен поляк Э.Трыярский француз тіліне аударып, осы басылым негізінде түркологиялық еңбектерде «История мудрого Хикара», «Сказания о премудром Акире (Хикаре)», «История и поучения премудрого Хикара» деп аталып жүр
Шығарма негізінен Хиқардың асырап алған баласы Натанға айтқан өсиет-нақылынан тұрады және мәтін мазмұны көбінесе бірінші жақтан баяндалады
Осыған байланысты С.Құдасов ескерткішті жоғарыда аталғандай, «Дана Хиқар тарихы» дегеннен гөрі «Дана Хиқар сөзі» деп алғанды жөн көреді
Ғалымның бұл ұсынысы шығарма сипатына сай келуі себепті қисынды да орынды.
«Дана Хиқар сөзін» кім, қашан және қай жерде жазғаны жайлы дерек жоқ
Шығарма қолжазбасы 1894 жылы Львовтан Вена қаласына әкелінген
Содан жетпіс жыл өткенде ең алғаш француз тіліне аударылып жарық көрген
Осыдан ширек ғасыр кейін бұл туындыны С.Құдасов қазақ тіліне аударып жариялады.
Бұл шығарманың негізгі желісі біздің дәуірімізге дейінгі VІІ ғасырда Ассирияда дүниеге келген
Адамзаттық іргелі, абсолютті ақиқатты кім, қашан, қайда айтса да, сол баяғы түпкі, ортақ қалпында қала береді
«Дана Хиқар сөзіндегі» осындай тұрақты әрі әбден сұрыпталған шындық пен өсиет сөздер оған дейін де, кейін де айтылып келеді
Бірақ бәрібір адамзат баласы өзінің өмір жолында үлгілі де өнегелі, тәрбиелі де абзал, әсіресе қасиетті Құранда айтылғандай көркем мінезді бола алмай келеді
Өйткені адамзат болмысында етектен кейін тартатын тұрпайы төмен нәпсілік, келтелік қоспасы бар
Өзіндегі төмен болмысын терістемесе де, оны орнымен, жөнімен пайдаланып, Алладан келген рух, ақыл, ар жолында жүруін баянды етіп қалатындар өмірде өте аз
Абай ақын «ақылды аз, ақымақ көп» деп бекер айтпаған
Сөйтсе де адамзаттың ойлы, арлы өкілдері ақыл-өсиет, келелі кеңесін айта беруден еш танбаған
«Дана Хиқар сөзі» де адамзат ойы тарихының ұзын-сонар көшіндегі кезекті бір ойлы туынды.
«Дана Хиқар сөзі» соншалық көне туынды бола тұра, тарихи нақты негізінен ажырамаған шығарма
Шығарма кейіпкерлері Синахериб пен Асаргардон – біздің дәуірімізге дейінгі 704-680 және 680-667 жылдары Ассирияны билеген атақты патшалар, ал Хиқар – осы екі патшаның ақылды да дана кеңесшісі, іс жүргізуші хатшысы болған.
Бұрынғы-соңғы туындылардың бәрі дерлік адамгершілік ілімін әр қырынан сөз етіп, адам болу ­жайын өнімді жырлап келген
Адамзат қоғамындағы барша игілікті іс-әрекет осы қоғам, қауым өкілдерінің әдепті болуынан бастау алады.
«Дана Хиқар сөзі» де осындай адамгершілік насихатына құрылған шығарма
«Наставления и история Ахихара» атты мақаласында Р.Г.Апресян «Дана Хиқар сөзін» оқу барысында алдынан таныс-бейтаныс адамгершілік әлемі ашылғанын жазады
Бұл түйіндеудің біз үшін маңызы өте зор, мұның астарында «Дана Хиқар сөзін» насихат деп қабылдаған түйінді пайымдау жатыр
Сондай-ақ Р.Г.Апресян осы туындыны өз заманының қалыпты да қағидалы, моральдық санасы деп біледі
Қазақ тіліне С.Құдасов аударған «Дана Хиқар хиқаясы» атты жазба ескерткіші факсимилесі, ғылыми түсініктемесімен бірге «Әдеби жәдігерлер» сериясының 20-томында жарық көрді.
«Дана Хиқар сөзінің» қыпшақ тілін­дегі нұсқасы көлем жағынан шағын ғана шығарма
С.Құдасов бұл нұсқаны тек Хиқардың өсиетінен ғана тұрады деп жазады
Біздің дәуірімізге дейінгі V ғасырда арамей тілінде хатқа түскен сөздің кейінгі нұсқаларында біраз өзгерістер болған
С.Құдасовтың пікірінше, армянша нұсқасында да Хиқардың басынан кешірген оқиғалары түгел қамтылмаған
Ал қыпшақ тіліндегі нұсқа бізге тіптен ықшамдалып жеткен.
Шығарма басы «Дана Хиқардың сөзі, ес-ақылы
Адамзат баласы үйренсін деп айтқаны, үгіт-өсиеті
Ата баласына өсиет берсін де естеріне алсын» деп басталады
Байқағанымыздай, бұл туынды адамзат баласы үйренсін деген мақсатпен айтылған үгіт-өсиет
Адамзат қауымының ең кішкене бөлшегі – отбасы болса, Дана Хиқар өсиеті сол отбасындағы атаның баласына айтар ақыл сөздері іспетті.
Шығармадағы оқиға мен айтылар ақыл-өсиет мейлінше сұрыпталған, ықшамдалған, суын ағызып, сөлін ғана қалдырған қалыпта жеткен
Осы ойымыздың бір ғана мысалы мынадай: «Ұлым, аса тәтті болма, сені жұтып қояр және аса ащы болма, (сені) түкіріп тастар
Одан да жақсы жаратылысыңа, жүргеніңе, барша ісіңе сай жуас та төзімді бол»
Негізі, «Дана Хиқар сөзі» мен «Құтты білікке» дейінгі ғылыми, көркем және күнделікті қарапайым танымымызда адамгершілік қайырымдылыққа баланады да, қайырымдылықтың өзі екі кемшілікті шектің орта тұсы саналады
Мысалы, мырзалық, жомарттық – аста-төк ысырапқорлық та, қайырымы кем сараңдық та емес, екеуінің қақ ортасы
Ал «Дана Хиқар сөзіндегі» «жақсы жаратылғаныңа, жүргеніңе, барша ісіңе (сай) жуас та төзімді бол» деген өсиет мұнымен қоса әл-Фарабидің Бақыт жайлы тапқыр түйінін ойға оралтады: «Бақыт дегеніміз – әр нәрсенің де өз болмысына сай болуы және сол өзіндік болмысын баянды етуі»
Яғни Дана Хиқардың да, әл-Фарабидің де айтып отырғаны бір-ақ нәрсе – «жақсы жаратылғаны, жүргені, барша ісі» мен «өз болмысына сай» жуас та төзімді болу» – адам болу мен адамгершілік.
«Дана Хиқар сөзіндегі» ақыл-өсиеттер тоқсан ауыз сөздің бәрін айтып жатпай, түйінін ғана танытқан тапқыр ойлар
Оны кейінгі адамзат ұрпағы тарата танып, өз өміріне өзек ете білуі тиіс
«Ұлым, аяғыңда етігің барда тікенекті басып, алдыңа жол аш» – бұл да ғажап тапқыр ой
Адамзат өзінде бардың қадірін дер кезінде танып, бағалай білгені жөн
«Барыңда жомарт бол, ұлықтықта кішік бол, жасыңда жалында, танып біл, қолыңнан кеп тұрғанда қайырымды бол» деген ойлар санамыздан өзінен-өзі еріксіз туындай береді
Дана Хиқар ақыл-өсиеттерін ұлына бағыштай отырып-ақ, өмірдің әр кезең, түрлі жағдайында жалпы адамзатқа қажет болар іргелі ойларын әбден түйіндеп, мейлінше сұрыптап жеткізеді
«Құтты біліктегі» сұхбат барысында айтылғандай, адамзат қауымы екі-ақ топтан тұрады, олар – ұстаздар мен шәкірттер, үйретушілер мен үйренушілер
Хақ жолында өз болмысына сай жетіле беру тек адамға ғана тән ардақты әрекет десек, жаңағы екі топ өкілдерінің де мақсат-мұраты – осы кемелділік
Алла ғана кемел болмыс, ал адамзат кемелділік жолында жүрсе де, Иесіндей ауыз толтырып айтарлықтай толық кемел бола алмайды
Жаратушы өз жаратқандарын жарылқап, олардың тәніне де, ақыл-ой, жанына да мәңгілік азық болар несібесін дайындап қойған және ол несібесі Алланың құдіретімен ешқашан таусылмайды
Жан құмарынан басталып, жан қуатының арқасында рухани жетіле беру – адамзаттың басты мақсат-мұраты
«Дана Хиқар сөзіндегі» ұлына айтылатын ақыл-өсиеттер осы бір киелі де қасиетті мұратқа қызмет етеді.
«Дана Хиқар сөзінде» айтылатын адами және саяси-әлеуметтік қарым-қатынастар қай заманға да ортақ жағдай мен күретамыр қалып секілді
Ата мен ана, аға мен нағашы болмысындағы естияр үлкеннің бала мен іні, жиен қалпындағы әлі шала, оң-солын танымаған кішіге ақыл-кеңес, өсиет айтып, бағыт-бағдар беруі адамзат қауымында бұрыннан бар, келешекте де бола беретін үйреншікті әрекет
Айтар ақыл, берер кеңесі бар үлкеннің тәлім-тәрбиесін ойы мен діліне сіңіріп алу – кіші атаулының абыройлы әрекеті
Дана Хиқар мен Натан арасында өкінішті, жайсыз жағдай пайда болып, мұның өзі ел мен мемлекетке қауіп пен кесір келтіретін зор келеңсіздікке ұласып кетеді
Сондықтан да ол адамзат баласын осындай зор кесел мен қауіптен сақтандыра ойландыратын тәлімді шығарма
Ақылды, ойлы үлкеннің әлі қалыптаса қоймаған кішіге жол көрсетіп, кішінің де өз кезегінде аталар жолы – жетілу мен кемелденуге бет алып кетуі – адамзаттың абсолютті, қалыпты әрекеті
Адамзат жақсыны көріп қана кемелденіп қоймай, жаманнан да жиреніп сабақ алады, өкіне, опына жүріп тура жолға түседі
Ескерткіштегі Дана Хиқар мен Натан арасындағы қарым-қатынас осындай ойларға жетелейді
Шығармадағы патша мен кеңесші, уәзір арасындағы қарым-қатынасты да адамзат қауымының келелі мәселесін сөз еткен оқиға деп білеміз
Дін мен сопылық және ғылымның мәлімет-дерегін өз бойына түгел дерлік жинақтаған «Құтты білік» дастанында Айтолдының Күнтуды бекке уәзір болып келгенінде, оған алғашқы ескерту ретінде ертеңгі күні, алдағы болашақта өзі жайлы қандай да бір жайсыз сөз, өсек-өтірік бегіне жетер болса, оның анық-қанығын ең әуелі өзінен сұрап білуін өтінеді
Осы тектес әңгіменің дастанда арнайы айтылуы тіпті тегін емес, мұндай жағдай мен қарым-қатынас әр замандағы билік иесі мен ақыл-ой иесінің арасында жиі болып тұрады
Міне, осындай жағдайда Айтолды айтқан орынды ой орындалар болса, көп кесел мен обал жасаудың жолы кесілер еді
Ең бастысы, ақылды да адал, жазықсыз жанға жөнсіз қиянат жасалмайды
Ақылды, арлы адамзат ұлының асыл арманы да – осылайша болуы мүмкін қиянаттың алдын алып, жолын кесе білу
Ал «Дана Хиқар сөзінде» мұндай жағдайдың арты қайырлы болғанымен, өз кезінде өкініштілеу сипатта өріс алған
Яғни патша қараниет Натанның өтірік, жалған, жала сөзіне сеніп қалып, ақылды, адал уәзірі – Дана Хиқардай асыл адамын өлім жазасына бұйырады
Осы бір оқиға қиянат пен адамзаттық үлкен айыптың алдын алуға үйретеді, қай кісіге де өкінішті жағдайдан сабақ алатындай ой салады.
Адамзат – ақыл-есі мен санасы, адами қасиеттері бар асыл болмыс болса да, кемеліне келмеген келте қалпында қала береді, әрі келтелігін әр тұста танытып, қиянат пен обалға жол беріп те қояды
Патшаның Натан айтқан жала мен өсекке сеніп қалып, асыл адамын бағалай білмеуі, ақырында үлкен өкініште қалуы – бәрі де адамзат қауымында болуы әбден мүмкін қалыпты жағдайлар.
Қай заманда да өмірде «ләппайлап» тұратын орындаушы қызметшілер көп болады да, сенімді серік, ақылды кеңесшілер сирек кездеседі
Отбасынан бастап қоғам, мемлекет деңгейіне дейінгі құт-береке – Дана Хиқардай ақылды адамдардың ой еңбегімен келеді әрі солар арқылы баянды болып қалады
Шығарма кейінгі ұрпақты, жалпы адамзатты Натан секілді танымы тым төмен, пенде, келте жандардың жауыз әрекетінен сақтандырады
Әмірші, патша, жалпы билік иесі атаулыға ақылды, арлы, адал адамдарды қадір тұтып, бағалай білуді кеңес етеді
Адамзат Алла секілді кемел болмыс болмай, жануарлық жаратылысты да иеленген қоспа болмыс болуы себепті өмірде қателеспей, бұра тартпай жүре алмайды
Бірақ келтелік, пенделігімізге етіміз үйреніп кетсе тағы да зор қайғы
Сократ, Абай, өзге де ойшыл, хакім тұлғалар айтқандай, Жаратушы он сегіз мың ғаламда ақыл-ес пен сана, адами қайырымды қасиетті бізге ғана нәсіп еткен.
Адамзат қоғамында негізінен үш түрлі әлеуметтік топ болады, олар – билік иелері, ақыл иелері және қалың ел, еңбекші қауым
Ел басына күн туған қиын кезеңде қалың ел әскерге де айналып шыға келеді
Мәселе – мемлекеттің тұтқасын ұстаған билік иелерінің Платон, ­Аристотель, әл-Фараби, Ж.Баласағұн, Абай секілді ойшылдарымыз айтып, жазып кеткеніндей лайықты қалып-қасиет пен абзал болмысқа ие бола алуында
Патшаны қасиетті Құранда Алланың жердегі көлеңкесі ретінде танытуы тегін емес
Қайырымдылық пен ізгілік, мейірімділікті жоғары қойған мұсылмандық Шығыста басшы, әмірші, патша – адам денесіндегі жүрекке баланатынын жоғарыда айттық
Әл-Фараби адамзат тірлігіндегі бар нәрсе жүректегі ынтығушы күштен бастау алатынын жазады
Абай мен Шәкерім де адамзатты өрге тартып, әділет, рақым, мейірімді жүректен шығар қасиеттер ретінде жырлаған
Сөйтсе де, жүрек адам болудағы басты белгі – таным құралы емес
Жан құмары мен жан қуаты арқылы ақиқатты танытушы – ақыл-ой
Өзі ақылды, арлы, әділетті патша дәл өзіндей ақыл-ой мен ар-ұят иелерін көзінің қарашығындай көріп қадірлей білуі тиіс
Қоғамның қуат тауып, құтқа жетуі тікелей ақыл-ой, ар-ұят жетістігімен жүзеге асады
Дана Хиқардың сөзі мен ақыл-кеңесі оның баласы есепті Натаннан бастап өз заманындағы күллі қауым өкілдеріне, кейінгі-соңғы барша ұрпаққа да мәңгілік азық
Тарихи төркіні тым терең әрі әзірге ең көне жазба ескерткіш ретінде саналатын «Дана Хиқар сөзі» көзі қарақты қазақ қауымын осылайша ширек ғасыр бойы рухани жағынан демеп келеді.
Адамзат білуге тиіс ең іргелі ақиқатты танытқан «Дана Хиқар сөзін» ел игілігіне жарата танып білуде С.Құдасов жасаған еңбек аса елеулі
Жетісуда туып, барша қазақтың қадірлі, абыройлы азаматына айналған Секеңнің еңбегі жемісті, бейнеті зейнетті бола бергей.
Мақсат ӘЛІПХАН, 
М.Әуезов атындағы Оңтүстік Қазақстан мемлекеттік университеті
 Гуманитарлық зерттеулер институтының
 ғылыми қызметкері
