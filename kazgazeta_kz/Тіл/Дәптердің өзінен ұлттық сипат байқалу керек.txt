«Ана тілі» газетінің №31  (1237) 7-13 тамыз 2014 жылы шыққан санында  журналист Ақбота Исләмбектің «Тетрадь» сөзінен қашан құтыламыз?» деген мақаласы жарық көрді
Аталған мақалада оқушы дәптерінің мұқабасы қазақша жазылып, барлық отандық дәптерлер мен күнделіктер ел мүддесін насихаттау керектігі айтылған
Мектеп мұғалімі ретінде бұнымен толық келісемін.
Көпшілігіміз мән бермесек те, «дәптер» деп қазақша жазылған өнім жоқтың қасы
Біз неге өзіміздің қарагөздерімізді ойламаймыз? Неге отандық кәсіпкерлер расымен де мұқабасы қазақша толтырылған дәптерлер шығаруды ойламайды деп таңғаласың
Әрине, ешқандай талап қойылмаған соң, бұрынғыша «тетрадь» деп шығара беру кәсіпкер үшін де ыңғайлы ғой
Мектепте оқушы үшін басты талап ретінде дәптерінің сыртының дұрыс толтыруы қойылады
Ал «тетрадь» деп тұрған соң, оқушыларымыз оны ақ қағазбен орап, қайтадан қазақша толтыруға мәжбүр болып отыр
Бір қарағанда, үлкен мәселе емес сияқты көрінеді
Алайда оқушының ең негізгі құралы дәптердегі жазу да орысша болса, мемлекеттік тіл мәртебесін қалай көтермекпіз? Мысалы, мен жуырда көрші Қырғыз елінде болдым
Байқағаным, бұнда дүкендегі тауар атаулары, тіпті асханадағы ас мәзіріне дейін алдымен қырғыз тілінде жазылады
Бұл да мемлекеттік тілдің маңыздылығын көрсетеді емес пе?!
Сонымен бірге тілшінің сөз етіп отырған қызылды-жасылды шетел жұлдыздары бейнеленген дәптерлері де қадағалану керек деген пікірімен келісемін
Расында, қай дүкенге бас сұқсақ та, Батыс мәдениетін дәріптейтін дәптерлерді кездестіреміз
Бүгінгі ақпараттық заманда Батыс мәдениеті телеарна арқылы да, ғаламтор арқылы да насихатталып келе жатқаны баршаға аян
Алайда осындай қарапайым оқу құралдарына жалаңаш денелі суреттерді берудің не қажеті бар екен? Мұндай қызылды-жасылды дәптерлер оқушыны сабақ барысында алаңдатады
Батыстың өнер жұлдыздарының өмірбаяны мен суреттерін бергенше, қазақтың шешендік сөздерін, мақал-мәтелдерін неге таңбаламасқа?! Егер бала дәптер беттерінен ұлттық нақышты, белгілі тұлғаларымызды көріп, айтып кеткенімдей дәптер ішіндегі мақал-мәтелдерді жаттап өссе, ол сөзсіз елін сүйген азамат болары анық
Міне, сөйтіп бала сыртқы күштер әсеріне төзе біледі
Бір жағынан ол дәптер бетінен тарихымызды, салт-дәстүрімізді білетін болады
Сөйтіп, белгілі тұлғаларымыз бен ұлттық нақышы бар суреттерге оның көзі де үйренеді
Меніңше, оқу жабдықтарының өзі әрбір оқушыға оның қай елдің азаматы екенін көрсетіп тұруы керек.
Хадиша ЖАНБАТЫР,
№148мектеп-гимназиясының мұғалімі
Алматы
