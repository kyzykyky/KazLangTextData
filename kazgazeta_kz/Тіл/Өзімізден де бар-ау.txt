Біздің ұлша мәжбүрлеу
«Тәуелсіздігімізге  – 20 жыл» деп жазып та, айтып та жатырмыз…  Сол қасиет­ті Тәуелсіздікпен бірге мемлекеттік тілдің – қазақ тілінің де жай-күйі сөз болып келеді
Жиырма жылдан бері ана тіліміз­дің мәртебесін тұғырына қондырып, төрімізге шығара алмай отырғанымызды кімнен көреміз? Кешелі бері мына оқиға есімнен кетпей қойды
Отбасымызға ғана қатысты болғанымен біраз жанға ой салары анық…
Тәуелсіз елдің жас ұландарының бірі – менің Асқарым
Қалада туғанымен, ауылда өсті
Бір ауыз орысша білмей, тілі таза қазақша шықты
Бес жасқа толар-толмаста қалаға келді
Сол жылдары компьютер клубтарының ашылып жатқан кезі
Неше түрлі компьютерлік ойындарды Асқар құралыптас балалар қызығып ойнайтын шақ
Аптасына екі рет үйдің іргесіндегі компьютер клубына сұранып баратын
Бір сағат ойнауға өзім рұқсат ететінмін
Бірде… Жұмыстарыммен шығып келмек болып әрі балама ескерту үшін, әрі уақытын создырып ақшасын төлемекке клубқа бас сұқтым
Ойнап отырғандар­дың дені – орыс балалары, қазақтың балалары некен-саяқ, оның өзінде орысша шүлдірлейтін қаракөздер… Жиырма шақты қатар қойылған үстелдердің арасынан өтіп, ұлыма жақындадым
Өзін алып кетуге келді екен деп, орнынан тұрмаққа ыңғайланған ұлыма тағы жарты сағат ойнай­тынын айтқаным сол еді, тұсынан өтіп бара жатқан орыс жігітін ұстай алды да, таза қазақ тілінде өзіне қажет ойынды тауып беруін өтінді
Кідіріп тұрып қалдым
Анау сол жерде істейтін біреу болса керек, үн-түнсіз ұлдың айтқанына құлақ асып, өтінішін орындады
Асқарым өзіне керек ойынды тауып берген әлгі жігітке: «Рақмет», – деді… «Не за что»-сын айтып ол да жөніне кетті… Үндеместен шетке тұрып бақылай бастадым… Бір кезде жанындағы бос орынға жайғасқалы жатқан өзімен қатар орыс баласынан: «Мынаның дауысы шықпайды, не істеймін?» – деп сұрады
Тағы да қазақ тілінде… Мәссаған! Ана бала да терметақтаны басып, «тышқанды» ары-бері жүргізіп, көмектесіп жатыр… «Рақмет» деген ұлыма ол да басын изеп жөніне кетті… Хош, сонымен не керек, еш жерге бармай жарты сағатымды сонда өткізіп, ұлымды алып қайтпаққа бекіндім
Үйге келе жатқанда: «Жаңа анау жігітке орысша айтқанға тілің жетпеді ме?» – деп сұрадым жаймен… «Менің орысша білмейтінімді олар біледі
Олар қазақша сөйлей алмаса да, түсінеді ғой… Мен оларға тек қазақша сөйлеймін» дегені…
…Сонымен араға бір жыл салып, тура сол орысшаны дым білмейтін қалпы ұлым аралас мектептің есігін ашты
Сын­ыбында кілең жақсы мен жайсаңның қазақ ті­лі­­нен мақұрым немерелері оқыды
Өзімен бірге оқитын балалар сабақтың үстінде тілін бұрап қазақша сөйлегені болмаса, үзіліс кезінде орысша шүлдірлейді
Шынымды айтсам, мен сол жылдары ұлымның орысша білмейтініне кәдімгідей алаңдай бастаған едім… Ол аз болса, маманның жетіспеуінен денешынықтыру мен музыка пәнінен орыс апай сабақ берді
Бірде… Мектептің директоры шақыртыпты… Бардым
Сондай парасатты адам екен
Жылы шыраймен қарсы алды.
– Сіздің балаңыз әбден күлдірді, – дегенде аңтарылып тұрып қалдым… Ештеңе­ні түсініп тұрғаным жоқ
Сөйтсем…
Музыка пәні
Сыныпқа кірген мұғалімнің ұлты – орыс
Қолына журналды алған апай оқушыларымен таныса бастаған
Кезек Асқарға келеді… Қойыл­ған сұрақтарға ұлым аузын ашпаған күйі тұра берген… Апайы енді оның жанында отырған Русланды «көмекке» шақырады
Содан не керек, Руслан мұғалімнің айтқанын Асқарға түсіндіріп тілмәштық қызмет атқарады… Асқар қазақша жауап беріп отырған
«Әй, Руслан, мен барлығын түсініп тұрмын, орысша да жауап бере аламын
Бірақ, сен, апайға айтшы, мен қазақ сыныбында оқимын, ендеше, апай да қазақша сөйлесінші…».
Асқардың бұл сөзін естіген әлгі апайы басынан сипапты да қойыпты
Директордың мені шақырған себебі – осы… Орыс апайымыздың орнына бір айдан соң басқа ағай келді… Бірақ сол оқиғадан кейін әлгі апайы Асқарды көргенде «салеметсин бе» деп жүрді… Менің ұлымның сол кезде түсінігі солай болды
Қазақ сыныбы, демек, барлығы қазақша өтуі керек… Ал ұстаз бен директордың кемеңгерлігі – балаға түсіністікпен қарай білгендікте…
Таңғалдым
Шынымен солай… Кез келген дүкендегі орыс сатушысынан нан мен майды қазақ тілінде сұрасаң, алдыңа қояды… Былықтырып жүрген көбінде өзіміз-ау…
***«Бұғатталған»  байланыс
«Естімеген елде көп» деп жатамыз әдетте… Ұлым: «Ғаламтор арқылы  қалта телефонымды «құлыптап» (заблокировать) алдым байқаусызда
Телефон нөмірі сенің атыңа тіркелгендіктен, өзің ғана «құлпын» аша алады екенсің… Маған «Актив» орталығы солай деді, бірге барып өз нөмірімді өз атыма тіркейікші, 18-ге толдым ғой»,  – деп өтініш айтты.
Қанша күн өтті, қолым тимей жүр
Әншейінде қолынан түспейтін телефоны құрығырдың қадірі кетіп әр жерде жатыр… Демалыста жүрген соң ғой… «Менің құжатымды алып өзің бара салуға болмай ма?» – деп сұрадым
Сөйтсем, орталықтағылар «мүмкін анаң сені телефонда көп отырмасын деп әдейі құлып­таған болар» деп түсіндіріп, сондықтан тек тікелей өзім келіп реттеуімді талап етіпті… Несі бар, тәртіптің аты – тәртіп
Балам екеуміз мұны жақсы түсіндік…
Ол ғаламтордағы «Актив» орталық­тың арнайы сайтын ашып, телефонын «қара құлыппен» қалай бекітіп алғанын көрсетті… О, тоба! «Шот қалпы: нөмір бұғатталған» деген жазбаға көзім түсті… «Бұғаттау» деп тұрған жазбаны түсінбедім де, бастым
«Шынымен, нөміріңіздің бұғатталғанын қалайсыз ба» деген мағынада жазба шықты
Басып едім, жақсылап тұрып «бұғатталдым», – дейді Асекем…
Шынымды айтсам, біразға дейін ішек-сілем қатып күлдім
Артынан кәдімгідей ашуландым
Неге дейсіздер ме, қазақты қазақ түсінбейтін қойыртпақ аудармалардың және осыны істеп отырған тағы да өзіміздің «білгіш» қазақтарымыздың көбейгеніне… Теле­фондағы бірлік есебі «теңгерім» (?) деп ау­дарылған екен… Сонау «саптыаяққа ас құйып, сабына қарауыл қойған» Кеңес Одағының тұсында қазақтың тілі еріксіз ығыстырылды
Бүгінгіге не жорық? Ана тіліндегі мәзірді таңдаған балам айтпақшы, қазақша жазбаны қазақтың түсінбейтіні қалай? Дауым жоқ, «аялдама», «балмұздақ», «күлқұйма» деген өте сәтті аудармалар бар
«Ұшаққа» да құлақ үйренді… Бірақ «қылтима» (балкон), жаңағы «бұғаттау» дегенге қазақтың бай тілі орын бергісі келмейтін сияқты.
Айгүл Болатханқызы
