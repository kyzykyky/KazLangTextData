«Ана тілі» газетінің №1 (1363) нөмірінде журналист Ақбота Исләмбектің Шығыс Қазақстан облысы Катонқара­ғай ауылдық округінің әкімі А.Балтабаевпен «Шекара­лық аудандарға ерекше мәртебе керек» деген сұхбаты жарық көрген болатын
Аталған материалда бүгінгі көкейкесті мәселе – шекаралық аудандардың жағ­дайы, ондағы халық санының азайып кеткені жайлы айтылып, мәселені шешу жөнінде нақты ұсыныстар да берілген
Расында, Шығыс Қазақстан – еліміздің ең үлкен шекаралық аймақтарының бірі
Шекаралық аудандардағы халық санының қаншалықты азайып кеткенін білеміз
Мәселен, мен өзім отбасыммен бірге 1997 жылы бұрынғы Марқакөл ауданынан қалаға қоныс аудардым
Сол жылдары аудандар біріктіріліп, Теректі ауылдық округі аудан орталығы мәртебесінен айырылды
Жұмыс орындарында қысқартулар болды.
Қазір шет жатқан елдімекендерде инфрақұрылым дамып жатқанымен, халықтың тұрақтауы аз
Әсіресе, ­жастар қатарының сиреп бара жатқаны ерекше алаңдатады
Сондықтан бірінші кезекте, жастарды ауылды көркейтуге тарту үшін оларға қызметтік тұрғыда жеңілдіктер жасалса құба-құп
Жас мамандардың жалақысына қосымша үстемақы төленсе, артық болмас еді
Бұл бірінші мәселе
Екінші кезекте, өндірісті жандандыруымыз керек
Осы орайда кәсіпкерлерге, жергілікті шаруаларға жеңілдіктер қарастырылса деген ойым бар
Бұл бір жағынан, экономикалық тұрғыда серпін берсе, екіншіден, жаңа жұмыс орындары көптеп ашылар еді
Ал түптің түбінде бұл мәселелердің барлығын шешу үшін Үкімет арнайы заң шығарып, бағдарлама қабылдағаны абзал.
Марал ҚАДЫЛБЕКҚЫЗЫ,
заңгер
