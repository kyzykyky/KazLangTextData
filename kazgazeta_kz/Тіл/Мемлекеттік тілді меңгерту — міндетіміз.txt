Басқа ұлт өкілдеріне мемлекеттік тілді меңгертуде мыңдаған ұстаздардың аянбай еңбек етіп жатқаны қатардағы шаруа сияқты көрінетіні бар
Ал, шындығына келгенде, олардың атқарып жатқан қызметі — мемлекеттік маңызды іс екенін байқай бермейміз
2011-2020 жылдарға арналған еліміздегі тілдерді дамытуға арналған Мемлекеттік бағдарламада бағамдалған өзге ұлт өкілдеріне қазақ тілін меңгертуді межелейтін баптардың баянды іске асуына алғашқылардың бірі болып атсалысатын да орыстілді аудиторияларда қазақ тілінен дәріс беретін ұстаздар екені анық.
Міне, солардың қатарында еліміздің тәуелсіздігімен бірге түлеген, бүгінгі күні өзінің 20 жылдық мерейтойын той­ла­ғалы отырған тәуелсіз Қазақстандағы тұңғыш мемлекеттік емес жоғары оқу орны «Қайнар» университетінің проректоры, филология ғылымдарының кандидаты, доцент Зейнегүл Ақылбекқызындай мемлекеттік тілдің мәртебесін көтеруде елеулі еңбектің үлгісін көрсетіп жүрген белгілі ғалым, ұлағатты ұстаз да бар.
Сөз жоқ, қазіргі кезде әдіскер-ғалымдар еліміздегі тіл саясатын іс жүзінде жүзеге асыру барысында қазақ тілін екінші тіл ретінде үйретуді жоғары дәрежеде сапалы жүзеге асыруда
Олар жазған, зерттеген әдістеме ілімі негізінде қаншама адам қазақ тілін үйреніп, оқып-біліп жатқанын біз жақсы білеміз
Әңгіменің реті келгенде, Зейнегүл Ақыл­бекқызынан қазақ тілін екінші тіл ретінде оқыту әдістемесінің бүгінгі жайы мен келешегі туралы сөз етуді өтінген едік.
– Бұл мәселенің байыбына бармас бұрын, біз, біріншіден, Қазақстанда бұл саланың негізін қалаған көрнекті ғалым, әдіскер-ұстаз, Қазақстан Республикасына еңбегі сіңген ғылым қайраткері, филология ғылымдарының докторы, профессор Нұржамал Оралбаева еңбегін атағымыз келеді
Өйткені әдістеме саласындағы тұңғыш докторлық диссертация да осы кісінің жетекшілігімен қорғалған
Қазіргі таңда осы сала бойынша 30 шақты педагогика ғылымдарының докторлары мен кандидаттары қызмет атқаруда
Еліміздің белгілі де беделді жоғары оқу орындарында әдістеме ілімі саласына жетекшілік етіп отыр­ған Ф.Оразбаева, С.Рахметова, Т.Жұма­жанова, К.Жақсылықова, А.Қадыр­шаев, М.Қондыбаева және Р.Шаханова сияқты профессор-ғалымдар да – Н.Оралбаеваның шәкірттері.
Сонау 1990 жылдың екінші жар­ты­сында Н.Оралбаева мен К.Жақсы­лықованың бірлесіп жазған басқа ұлт өкілдеріне қазақ тілін оқытуға арналған алғашқы әдістемелік құралынан бас­талған еңбек бүгінгі күні бірнеше оқу­лықтар мен оқу құралдары, оқу-әдіс­темелік еңбектермен жалғасын табуда.
Еліміздің барлық жоғары оқу орын­дарының барлық мамандықтары бойынша қазақ тілі оқытылатыны белгілі
Тәуелсіздік алған жылдары сту­денттерге күн­делікті тұрмыстағы жиі қол­даны­ла­тын сөздерді игертуге, бастап­қы кезеңнен бастап ауыз-екі сөйлеуге ма­шықтанатын болса, Тәуелсіздіктің 20 жылдығы тойланып жатқан қазіргі кезде ғалым-әдіскерлердің алдына қазақ тілін мамандыққа байланысты оқытуға мән беріле бастады
Осыған байланысты экономикалық, заңгер, гуманитарлық және техникалық мамандықтарды те­рең игеруге бағытталған оқулықтар мен оқу құралдары жарық көре бастады
Бұл бағыттағы әдістемелік еңбек­тер мамандыққа сәйкес терминдер­ді меңгеруге, келешек қызмет ететін саладағы қажетті сөздік қорды молайтуға мүмкіндік берері мол
Қажетті сөздер, яғни студенттерге меңгерілетін сөздерді ауызша тілде дұрыс қолдануға ықпал етеді.
Ал енді әдістеме ілімі саласында келешекте атқарылатын кезекті міндеттерге қысқаша тоқталсақ, жо­ғары оқу орындарының бәрі, мейлі, ол техникалық, аграрлық немесе инже­нерлік болсын, қазақ тілін екінші тіл ретінде оқытқанда, студентті тек қазақша сөйлетіп қана қоймай, қазақ халқының ұлттық ерекшеліктерін, мәдениетін, салт-дәстүрін де үй­ретуді мықтап қолға алу керек
Құр сөзден гөрі қазақ тілін оқытқанда студенттердің қызығушылығын арттыратын жайттарға көп көңіл бөлу керек
Мысалы, әлемді мойындатқан спортшыларды, ғалымдарды, дәрігерлерді, ақын-жазушыларымыздың өмірін өнеге ете отырып, мәтінді меңгерту – оларды қазақ тілін үйренумен бір­ге отаншылдыққа, елін сүюге, ардақтыларын қадірлеуге бейімдеу сияқты қасиеттерге баулуға да әсер ететін болады
Білімнің тәрбиелік мәнін де ұмытпағанымыз жөн
Сондай-ақ орыс тілінде оқытылатын топтардағы қаракөз қандастарымызға қазақ тілін үйретуге арналған өзгеше оқу-әдістемік құралдарды құрастыру – күн талабы
Оларға туған тілін тереңдетіп оқытудың жана үлгілерін енгізген жөн болар еді
Біз өзіміздің тәжірибемізде түрлі кештер, концерттік бағдарлама және дөңгелек үстел аясында қызықты-танымдық, ғылыми-көпшілік мәселелері төңірегінде әң­гімеге араласа алу мүмкіндіктерін тудыруға машықтандыруға тырысып бағамыз
Алайда лайықты мамандар, яғни жалпы қазақ тілі мұғалімі емес, қазақ тілін екінші тіл ретінде оқытатын мамандардың біліктілігін арттыратын шараларды қолға алуды мықтап ойланғанымыз жөн
Сондықтан да қазақ тілін өзге ұлт өкілдеріне үй­рететін оқытушыларды жиі-жиі ұйым­дастырып, олармен тренингтер және мастер-кластар өткізіп тұрса, нұр үстіне нұр болар еді
Осы шараны қолға алып ұйымдастыратын Үйлестіру орталықтары Білім министрлігі тарапынан қолдау тауып жатса, қазіргі талаптарға сай келетін электронды оқулықтардың санын да, сапасын да бүгінгіден де жақсарта түссек, бұдан біз ұтпасақ, ұтылмасымыз анық, – дейді Зейнегүл Ақылбекқызы өз ойын қорытындылап.
Иә, орыстілді аудиторияларда ма­ман­­­дыққа байланысты қазақ тілін тереңдетіп оқыту, студенттердің сөздік қорын кәсіби терминдермен толықтыру сияқты көкейтесті мәселелерге байланысты жазылған бірнеше оқу, оқу-әдістемелік құралдардың және ғылыми-әдістемелік мақалалардың авторы, филология ғылымдарының кандидаты, доцент Зейнегүл Ақылбекқызы мемлекеттік тілді меңгерту – басты мақсатымыз деп санайды.
Ендеше, еліміздегі тілдердің қолда­нысын дамытуға арналған мемлекеттік бағдарламаны жүзеге асыруда өзіндік үлесін қосып, атсалысып жүрген ұлағатты ұстазға біз де сәттілік тілейміз.
Д.СЕРІКҚЫЗЫ
