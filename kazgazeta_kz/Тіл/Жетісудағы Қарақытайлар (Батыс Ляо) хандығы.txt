Қазақ жеріндегі мемлекет тарихын әңгімелегенде Жетісудағы Қарақытайлар мемлекетін назардан тыс қалдыруға болмайды
Кезінде бабаларымыздың жатжұртқа тәуелділікті бас­тан кешіргенін ешкімнен жасыра алмаймыз
Алайда мәселенің байыбына бару үшін Қарақытайлардың (Қарақидандардың) кім екендігіне тоқтала кетуге тура келеді
«Қарақытай» атауы тарихи деректерде ҮІІІ ғасырдан бастап кездесе бастады
Бұрын Қидан атанған бұл халық батысқа жылжып, түркілер аймағын жаулай бастағанда Қарақытай атанды. В.Бартольд зерттеушілердің бір тобының  бұларды тұңғыстардан шыққан халық деп көрсетсе, екіншілері­нің оларды моңғолдарға жатқызатынын айтқан еді
Ал Л.Гумилев Қарақытайларды моңғолтілдес тай­палардың оңтүстік-шығыстағы Сәнби тармағының ұрпақтары ретінде көрсеткен болатын
Қалай десек те, о баста Манчжурияның оңтүстігін мекендеген және Х ғасырдың басында Солтүстік Қытайды жаулап алып, осында өздерінің көсемдері Елюй Амбағанның бастауымен 916 жылы билік басындағылардың Ляо әуле­тін негіздеген бұл халық түркітілдестердің атажаулары­ның бірі болатын.
960 жылдан бастап Қытайдың оңтүстігінде билікке келген Сун әулетінің билеушілері Қидандарды (бұл кезде олар әлі Қарақидандар немесе  Қарақытайлар атана қойған жоқ еді) солтүстіктен ығыстырып шығара алған жоқ
ХІ ғасырдың алғашқы ширегінде олар мұсылман елдері аймақтарына да жорықтар ұйымдастырып, Баласағұнға бағыт ұстады
Бірақ оларға қарсы қорғанысты ұйымдастыра білген Қарахан мемлекетінің Илек ханы оларға қатты тойтарыс беріп, кейін қуып тастады
Алайда 1125 жылдан бастап күшейе түскен тұңғыстілдес Чжурчжендер (Шүршіттердің бабалары) оларды Қытайдан ғана емес, бүкіл Шығыс Азия аймағынан аластап, батысқа ығыстырды
Дегенмен де олардың үлкен бөлігі бәрібір Қытайда қалып қойды
Бұлар кейіннен Шыңғысхан келген кезде қайта күшейіп, осында орныға түсті
Осылайша Солтүстік Қытайдағы Қидандар (Қытайлар) осы этнонимді бүкіл Қытай аймағына таратып жіберді
Батысқа бағыт ұстаған Қидандар өздерінің мемлекеттерін Батыс Ляо мемлекеті деп атады
1128 жылы олар Қашғар қаласын басып алуға әрекет жасады
Бірақ Арыслан хан Ахмед Хасанның әскерлері оларды күйрете жеңді
Қидандардың екінші бір үлкен бөлігі Солтүстіктегі өздері Моңғолиядан ығыстырып шығарған Енесай Қырғыздарына жорықтар жасады
Алайда бұл бағытта да олар айтарлықтай табыстарға жете алмай, оңтүстік-батыс бағытына бұрылып, қазіргі Чугучактың аймағында Эміл қаласын негіздеді
Осы маңнан олар Жетісу аймағына оқтын-оқтын жорықтар ұйымдастырып, алғаш Баласағұнды басып алды, онан соң біртіндеп Қашғар мен Хотанды жаулады.
Ендігі кезекте Қарақытайлар өздерінің көсемдері Елюй Дашидің бастауымен Батыс Қарахан мемлекетіне бағынатын Мауереннахр аймағына басып кірді
Өзіне төнген қаһарлы қауіптен қорғана алмаған Хорезм мемлекетінің билеушісі Атсыз басқыншылармен амалсыз келіссөз жүргізіп, оларға жыл сайын көлемді салық төлеп тұратын болды.
Шығыс Қарахан мемлекеті аймағындағы түркі тайпаларынан аса қуатты әскер жасақтаған Қидандарды жергілікті халық Қарақытайлар деп атады
1137 жылы олар Мауереннахрда, Ходженд қаласы түбінде болған шайқаста Самарқандтың ханы қарахандық билеуші Махмұдты, ал 1141 жылдың күзінде осы аймақты тітіренткен атақты қолбасы, Селжұқ мемлекетінің билеушісі Санжар сұлтанның және оған барып қосылған Махмұд ханның әскерлерін Катван даласында (Самарқандтың солтүстігінде) күйретіп жіберді
Басқа амалдары қалмаған Санжар мен Махмұд ұрыс даласын тастап, қашуға мәжбүр болды
Мауереннахрдағы билікке қол жеткізген Қарақытайлар осындағы Оғыз тайпаларын қуғындап, оларды Балх аймағына түре қуды
	Алайда бұл аймақты билейтін Санжар сұлтан қашып келгендерді қолдаудың орнына жаулықпен қарсы алды
Ол 1153 жылы қалың қолмен Оғұз-түрікмендеріне жорыққа аттанып, оңбай жеңіледі
Орта Азия түріктері арасындағы осындай ішкі алауыздықтар Қарақытайлықтарға батыстан төнетін қауіпті мүлде сейілтіп, олардың Жетісу аймағында орныға түсуіне жағдайлар туғызды.
Бұл мемлекеттің билеушісі Гурхан (Хандардың ханы) лауазымымен ел басқарды
Бұрынғы қарахандық билеушілер тақтарынан түсе қойған жоқ, алайда енді бұл әулеттен хан болғандар Гурханның қолындағы «қуыршақ» хандар рөлін атқарды
Осы айтылғандарды түсініктірек ете түсетін Л.Гумилевтің мынадай айқын пікірі: «ең алдымен, Қидан мемлекеті қағанаттар дәстүрін жалғастыра берді немесе жалғастыра түсуге тырысты деген ойдан бастарту керек
Тұрпайы тайпалық одақтан Қидан әскери-демократиялық мемлекет болмай, феодалдық империя болған»
Қарахандардан билікті тартып алған Қидандар осы ұстанымдарынан көп айни қойған жоқ
Сандаған ғасырлар бойы түркі қағанаттарының ел басқару принциптері рухында тәрбиеленген халық Қидандардың мемлекетті басқару жүйесін қабылдай қойған жоқ
Сондықтан да бұл мемлекеттің билігі өздерінің саясатын қарахандық билеушілер арқылы жүргізуге мәжбүр болды
Алайда Санжар сұлтанның өлуіне байланысты Селжұқ мемлекетінің біржолата күйреуі осы аймақта Хорезм мемлекетінің күшеюіне жол ашты
Оның билеушісі Хорезм Мұхаммед шах 1210 жылы Қарақытайларды жеңіліске ұшыратып, Мауереннахрға толық үстемдік жасай бастады
Енді Қарақытайлықтардың жергілікті түркілерге ықпалдары айтарлықтай әлсірей түсті.
Қарақытайлардың Жетісудағы билігі осында ханзада Күшлік бастаған Шыңғысханнан жеңілген Наймандар келген соң тіптен тарыла түсті
Енді олар түркілердің салт-дәстүрлерін және киім-кешектерін қабылдай бастады
 Күшлік Қарақытай Гурханы әулетінен билікті 1211 жылы тартып алды
Тарихи деректер оның о баста христиан дінін ұстанғанын, онан соң будда сеніміне кіргендігін және алғашқы кезде Гурханға қарсы мұсылмандарды қолдағанымен, кейіннен Исламға қарсы болып, ашықтан-ашық діндарларды қудалау саясатын жүргізгенін айтады
Бұл тұрғыдан алғанда, өзі түркітілдес бола тұрса да оның Жетісу және Қашғар мұсылмандары арасындағы ұнамсыз әрекеті халықтың наразылығын туғызды.
Талас Омарбеков,
тарих ғылымдарының докторы, профессор
