Соңғы жылдары Қазақстандағы толып жатқан телеарналар өзгенің қолында  кетіп, қалалар мен ауылдарды орысша газет-журналдар басып қалды
«Алма ТV» деп аталатын бiр ғана кабельдiк телевидениенiң өзi-ақ күндiз-түнi қазақтың кәрi-жасының санасын мүлде басқа жаққа аударып жатыр.
«Алма ТV» арқылы 100-ден астам телеарналар тәулiк бойы орыс тiлiнде  бiздiң ұлттық ерекшелiгiмiзге, дiнiмiзге, дәстүрiмiзге мүлде қайшы келетiн сұмпайы көрiнiстердi, мультфильмдердi қазақ сәбилерiнiң миына құйып жатыр
Әлгi жүзден астам арнаның бiрде-бiрiнде қазақ халқының мүддесiн көздеген бiрауыз сөз жоқ
5-6 арна ұдайы спорт хабарларын, боулинг пен бадминтон ойындарын көрсетедi
Ал «Дисковери» деп аталатын арнадағы «Выжить любой ценой» деген хабардың басты кейiпкерi адам нәжiсiнен басқа жануарлардың нәжiсiн қалай жеу керектiгiне дейiн үйретуде
Қазiр осынау жүзден астам телеарнаға қарап, аузын  ашып, телмiрiп отырған қазақ сәбилерiн жер бетiндегi жын-жыпыр атаулының тұтқыны деуге болады
Ертең ол сәбилерiмiз кiм, қай ұлт өкiлi болып шығады? Оны ойлау – мемлекет басындағылардың басты мiндетi.
Иә, Қазақстанда қазақ тiлiн жүзеге шы­ғаратын да, оған апат әкелетiн де екi қару болса, соның бiрi – теледидар
Осыны түсiнген Президент жақында: «Қай ел бүкiл эфирiн басқа мемлекетке берiп қойып отыр» деп кейiдi
Бүгiнгi қазақтың ең бiр жаралы жерiн дөп тауып айтылған сөз осы едi
Қазiр Қазақстанның бүкiл телерадио кеңiстiгiн орыс ақпарат құралдары басып алды
Бiздiң бүгiнгi жас-кәрiмiз өзiнiң сана-сезiмiн, жарық дүниеге көзқарасын, әлемде болып жатқан өзгерiстердi, қысқасы, не жақсы, не жаман екенiн Ресей телеарналары мен радиостанцияларының, солардың газеттерiнiң айтқанына қарап бағалайды
Құдды қазақтар жас сәби де, ал Ресей ақпарат құралдары не дұрыс, не бұрыс екенiн үйретiп отыратын әке-шешесi дерсiң
Солардың айтқанының бәрiн шындық деп ойлаймыз
Сондықтан қазiргi қазақтар Ауғанстан, Шешенстан, Иран, Ғирақ, Пәкiстан, қысқасы, мұсылман елдерiнiң көпшiлiгi жауыз, террорист, артта қалған, тiптi әлi де жартылай жабайылар деп ойлайды
Бiздiң жастарымыздың миына солай құйылып жатыр
Қазiр Ресейде ТМД деп аталатын бар-жоғы белгiсiз мемлекеттер бойынша Агенттiк және «Русский мир» деп аталатын қор бар
Бұл қордан Қазақстандағы әлгi телеарналарға, өзге де орысша ақпарат құралдарына бөлiнетiн қаражат Қазақстан үкiметiнiң осы салалар­ға бөлетiн қаражатынан кем емес
Мiне, Ресейдiң орыс тiлiне, орыс салт-дәстүрiне ең басты саяси мән беретiнiне бұл бiр ғана мысал
Қазақ шонжарлары өз ұлтының тiлiн, дiнiн, өзге де асыл қасиеттерiн өз елiнде ардақтауда салақтық көрсетуде деп соларды көргеннен айтамыз
Егер Қазақстандағы бүкiл телеарналар күндiз-түнi орыс тiлiнде осылай жұмыс iстей берсе, балаларымызды қазақ мектебiне берiп, үйде қазақша сөйлегеннен еш пайда жоқ
Орыстар осыны бiлгендiктен де Қазақстандағы бүкiл телеарналардың пәленбай акциясын сатып алып, күндiз-түнi орыс тiлiн насихаттап отыр
Ал қазақ тележурналистерi мен қазақша телехабарлар қалың жын-ойнақтың ортасына түсiп отыр
Бiздiң шонжарлар теледидар сияқты ақпарат кеңiстiгiн осылайша өзгенiң қолына берiп қоюдың өзi мемлекет үшiн, ұлт үшiн өте қауiптi екенiне не ақылы жетпейтiнi, не оларға «барибир» екенi де түсiнiксiз
Қаттырақ айтсақ, бұл – аса зор қылмыс
Сөз ретi келгенде айта кетейiк
«Наша казаша» сияқты тағы басқа сайқымазақ көрсетiлiмдер үшiн
«КТК» телеарнасын қылмыстық жауапқа
тартатын кез әлдеқашан келдi
Бiр қараған аңқау адам осы «Наша казашаны» жүргiзiп, тiстерiн ақсита күлетiн жiгiт балаларға сабақ беретiн мұғалiмнiң сауатсыздығын әшкерелеп тұр деп ойлайды да қояды
Шын­дығына келгенде, мұнда печеньенi – пышынай, салфетканы – салпетке дейдi, қазақтарда мұндай заттар болмаған деп қазақты да, оның тiлiн де жымысқылықпен кемсiту ап-анық көрiнiп тұр
Және соны жүргiзiп, бет-аузын қисаңдатып тұрған екеудiң өз ұлтын соншама қорлап тұрғанын өздерi түсiнбейтiнiне, түсiнсе намыссыздығына қайран қаласың
Егер қазақтан басқа халық өзiн телеарнадан осылай кемсiтiп, осылай әжуалағанын көрсе не осы телеарнаның бас продюсерiн, не жүргiзушiнi әлдеқашан не iстеп тастайтынын Құдай бiледi.
Солайы солай-ау, бiрақ кейде қазақша көрсетiлiмдердi, жаңалықтарды көрiп оты­рып, қазақ тележурналистерiнiң кәсiби дең­гейiнiң төмендiгiн, оларда iзденiс өте нашар екенiн iштей мойындайсың да
Қазақ­ша телехабарларда жоғарғы билiк түгiл, облыс әкiмiне, оның орынбасарына сын айтарлық батылдық жоқ
Ал не iзденiсi, не батылдығы, не терең бiлiмi жоқтығын жуып-шаймақ болған журналистер батыл ой айтатын телеарналарды бiреудi сынап-мiнеу арқылы бедел жинайды деп көңiрсiтедi
Әдетте, журналистiң сауатының, бiлiм-бiлiгiнiң төмендiгi оның сөздi өзге тiлмен былғап, өзге тiлмен қойыртпақтап сөйлейтiнiнен-ақ көрiнiп тұрады
Қазiр қазақ телеарналарында осылайша
Тiлдi арамдаушы
журналистер
өрiп жүргенi ақиқат
Қашанда бiлiм-бiлiгi нашар адам өзiмшiл, iсiккеуде болып келедi
Ал солардың жүргiзген хабарларының құн­сыздығын, таптаурындығын былай қой­ғанда, өздерiн қалай ұстауды бiлмей екi алақанын бiресе қырынан, бiресе етпетiнен жайып әбiгерге түсiп тұрғанын, айтпақ ойын орысша мәтiннен сол күйiнде аударып, қазақ тiлiн соншалықты жуынды-шайынды, қойыртпақ бiрнәрсеге айналдырып тұрғанын талай айттық та, жаздық та
Бiрақ қазақта аталы, жүйелi сөзге тоқтамайтын екi адам болса, соның бiрi телеарна басшылары ма деп қаламыз
Егер телеарна басшыларының өздерi қазақша кiтап оқыған, қазақша сөйлейтiн отбасында өскен, ұлттық намыс пен ұлттық сананың жұрнағы бар адамдар болса әлгiндей журналистi бiр күн де ұстамай, жұмыстан шығарып жiберер едi
Өйткенi олар бiздiң қасиеттi де киелi, өте бай, өте шырайлы да шұрайлы тiлiмiздi кескiн-келбетiнен, ажар-көркiнен айырып, орыс, латын, ағылшын тiлдерiнiң аудармасына айналдыруда
Сенбесеңiз, қараңыз:
– Жасөспiрiмдер соты тиiмдiлiгiн көрсеттi.
(«Хабар»
17 ақпан, 2010,
Гүлнұр Байменова).
Айтыңызшы, қай қазақ «сот тиiмдiлiк көрсеттi» деп сөйлейдi? Сiз қаласаңыз да, қаламасаңыз да күндiз-түнi бүкiл телеарна орысша сөйлеп тұрғандықтан, ана тiлiңiздi осындай сормаңдай, аударма тiлге айналдырып сөйлеуге әдеттенгенiңiздi өзiңiз де байқамай қаласыз
Өйткенi әлгi тәулiк бойы сампылдаған орысша сөздер сiздiң және сәбиiңiздiң миына ерiксiз сiңiп жатыр
Ресей де, өзiмiздегi орыстiлдiлер де соны бiлгендiктен телеарналарды орысшаның уысынан шығармай отыр
Қысқасы, телеарналар қазақшаланбай ешбiр тiл басқармасы, ешбiр қазақ тiлi қоры, ешбiр мемлекеттiк тiл туралы заң қазақ тiлiн осы күнгi мүшкiл, мүгедек халiнен сауықтыра алмайды.
Қазiр қазақ тiлiн бүлдiрiп, былапытқа салып жатқан, әсiресе, сауатсыз журналис­тер жиi қолданатын бiрнеше сөз тiркесi бар
Олар мыналар: «жалғасын тапты», «деп күтiлуде», «өз кезегiнде», «атап өткендей», «мәлiм болғандай», «оқиға тiркелдi», «оқиға орын алды», «ерекшеленедi»
Қазақ халқының дәстүрлi сөз саптауына өте қайшы осындай келеңсiз сөздердi қолдану ұлттық санамыз үшiн де өте қауiптi
Өйткенi ана тiлi басқа тiлдiң осындай тiкелей аудармасына айналған ұлт өз ерекшелiгiнен айырылады
Мысалы, «Хабар» арнасының Гүлнұр Байменова деген тiлшiсiнiң мынауын қазақша дей аласыз ба: «Бұл соттың санкция беруiнде көрiнiс та­уып отыр» (17.02.2010)
Ал «тергеу әрекетiн жүргiзу» деген ше? Бұл жерде «әрекет» деген сөз неге сонша қажет болып тұр? Әлде эфирге шығып алып, ауызға келiп қалған сөздi қақылдата берсең, хабарым күштi болып шығады деген ой ма? Тiлiмiздi бұлайша топалаңға түсiру бойынша осы қарындаспен Асқар Серғалиев деген тележурналист жарысқа түскен сияқты
Ол «қатты аязға қарамастан, өздерiңiз көргендей, техника сыр берген жоқ» деп заулатты
Сөз қадiрiн бiлетiн қазақ мұндайда орысша «как сами видите» дегендi «өздерiңiз көргендей» деп былдырлатпай-ақ «…сыр бермегенiн көрдiңiздер», «көрiп отырсыздар», «мiне, көрдiңiз ғой» деген сияқты таза қазақы сөйлем құрылысымен айтып шығар едi-ау
Тiптi қазақ мұндайда Асқаршылап «қатты аяз» демей, «сақылдаған сары аяз», «қызылшұнақ аяз», «аяз қылшылдап тұрғанда», тағы басқа бейнелi сөздердi қолданады
Қазiр қазақтардың көпшiлiгi Құран сүрелерiн бұзып айтқаннан гөрi орыс, ағылшын сөздерiн бұзып айтуды күнә санайтын сияқты
Мысалы, павлодарлық З.Салауатова деген тележурналистiң орысша «как было сказано» немесе «отмечено» дегендi «Айтып өткендей» деп орыстарша сөйлемнiң қақ басында келтiрмей-ақ, қазақшалап «айтылған едi» деп сөз соңында келтiруiне әбден болады ғой?! Осы қыздың «Шикiзат мәселесi шешiмiн тауып отыр», «шикiзатқа деген тәуелдiлiк кемидi» дегендерiн және А.Серғалиевтiң жоғарыда келтiрiлген сөз қолданыстарын қазақтың тiлiн, сөз саптауын бұзып, оны орысшаға бейiмдеу дегеннен басқа не дер едiңiз? «Биылғы жаттығулар жауынгерлердiң шапшаңдығымен ерекшеленедi» деген ұлы аударманың авторы да – осы А.Серғалиев
Айтпақшы, қазiр қазақ журналистерiнiң ең көп қолданатын «аудармасының» бiрi – орысша «составляеттен» алған «құрап отыр» деген құрама сөз
Адам баласы, неге екенi белгiсiз, жақсы сөз, жақсы iстен гөрi, жаман сөз, жаман iстi тез үйренедi
Жақында бiр газеттен қазақтың қаймағы бұзылмаған көршi елден келген тiлшi қарындасымыздың көшi-қон туралы айта келiп, оған бөлiнген «квота 204 отбасын құрайды» дегенiн оқыдық
Оқыдық та, бүгiнде қазақ тiлiнiң маңдайына сор болып жабысқан «аудармашылық» аурудың әбден асқынғанына көз жеткiздiк
Ол бұл мәлiметтi, әрине, орысша ғаламтордан, не басқа бiр орысша ақпараттан алды
Қазiр қала көлiктерiндегi «шығу алдыңғы есiк арқылы жүргiзiледi», «…жолақысы 25 теңгенi құрайды» дегендей тiлiмiздi әрi ауыр­лататын, әрi ауру күйге түсiретiн сөздердi орысшадан Құран сөзiндей көшiрiп «аударғандар» да – қазақ журналистерi
Ал өзiнiң не сөйлеп тұрғанын бiлетiн адам мұндайда «тек алдыңғы есiк арқылы шығыңыздар», «шығатын есiк алдыңғы жақта», «жолақысы – 25 теңге» дер едi ғой.
Қазақ журналистерiнде iзденiс, тiлiмдi көрiктендiрейiн деген талпыныс кем десең, бiреулер ренжидi
Мысалы, солардың бiразы қазiр «биылғы жылы», «былтырғы жылы» деп заулатып тұрады
Демек, олар «биыл» деген сөздiң өзi «бұ йыл», «бұ жыл» екенiне, оған тағы да «жылыны» қосу артық екенiне, ал «былтыр» деген өткен жыл екенiн оған да «жыл» қосудың қажетсiз екенiне мән берiп жатпайды
Қысқасы, бүгiнгi қазекем өз тiлiн құрметтеп, қадiрлеуден қалған
Оған «бас қатырғысы» келмей, керiсiнше, орысша араластырып сөйлегендi жөн көретiн ұлтқа айналып барады
Және осының бәрi, қайталап айтар болсақ, елiмiздегi бүкiл телеарналар күндiз-түнi орысша сөйлеп, қазақ атаулының ұрпағының миына орысша сөздердi ерiксiз, байқатпай сiңiрiп жатқанының кесiрiнен
Дүңгiршектерде, көшелерде орысша қардай бораған, орыс мүддесiн қорғайтын газет-журналдар өз алдына! Ал жоғарыдағылар мұны бiлмей отырған жоқ
Дүнияда бiлмей iстеген күнәдан бiле тұра iстеген күнә жаман екенiн орысша сөйлейтiн шонжарлардың көбi бiлсе де ескермейдi.
Мырзан КЕНЖЕБАЙ
