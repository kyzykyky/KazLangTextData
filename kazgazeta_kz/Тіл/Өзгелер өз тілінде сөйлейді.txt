Жексенбі күні көшемен серуендеп жүргенімде сол маңдағы футбол алаңында доп ойнап жүр­ген бір топ жастарды көрдім
Ұлттары әлде пәкіс­тандық па, әлде басқа
Мәселе онда емес
Айтайын дегенім, сол жастардың өз тілдерінде сөйлесіп жүргендері елең еткізді

Олар Алматыға оқуға келген шетелдік студент жастар екені көрініп тұр
Білім алуға қажет тілді де меңгеріп алған болар
Бірақ өзара бір-бірімен өз тілдерінде сөйлесіп жүргенін көргенде тіл әрбір ұлттың өзіндік ерекшелігін байқатып тұратын қасиет екеніне тағы бір мәрте көз жеткізе түскендей боласың
Әлденеше жер ұзағаннан кейін дәл сондай алаңда жергілікті қазақ жастарының футбол ойынын тамашалаудың сәті түсті
Сөйлесіп жүрген тілдеріне назар аударсам, олар орыс тілін қолданады екен
Таңғалдым
Жоғарыдағы жас­тармен салыстырғанда олар өз елдерінде өмір сүріп жатыр ғой
Неліктен өз ана тілдерінде сөйлемейді? Қалай болғанда бұл көргенім жастардың қай тілде сөйлесіп жүргенінен хабар беріп тұрғандай
Әрине, барлығы бірдей емес, бірақ жастарымыздың арасында өзге тілге басымдық беріп, өз ана тілдерін ұмыт қалдыратындардың бары өкінішті жайт.
Жай ғана, ойша елестетіп көрелікші
Сол жастарымыз шетелде жүріп футбол ойынын ойнап жүрсе қай тілде сөйлесер еді? Өз ана тілінде сөйлесіп, өзгелерге үлгі-өнеге көрсете алар ма еді? Бұл кеңінен талқыға салатын мәселе
Мені ерекше таңғалдырғаны жоғарыда мысалға келтірілген жайт
Біздің елге білім қуып келген осындай шетелдік студенттердің қайсысын алсаңыз да, барлығы өз тілдерін біледі
Олардың сабақтан тыс уақытта бір-бірімен өз тілдерінде сөйлесіп жүргендерін көресің
Көресің де, қызығасың
Меніңше, шетелдік азаматтардан осы жағынан үлгі алуға болады
Олар да бірнеше тіл біледі
Бірақ оны тек қызмет бабында немесе өздерінің кәсіптеріне керек кезінде пайдаланады
Ал қалған уақыттарында, үйінде, отбасында тек өз тілдерінде сөйлеседі
Бұл олар үшін қалыпты жағдай сияқты
Біздің жастарға да осындай жақсы әдеттерді көбірек үйреніп, ана тіліне басымдық беру салтын ұстанған жөн
Әлемнің қай жерінде жүрсе де, адамның өз тек-тамырын ұмытпай, тілін сақтап өмір сүргеніне не жетсін
Шынтуайтына келгенде, тіл – ұлттық болмыстың ұйытқысы
Тілін білмеген адам туған халқының рухани, мәдени байлықтарына терең бойлай алмайды, оның дүниетанымы, ой-санасы өзге тілдің ықпалымен қалыптасады
Демек, адамның ана тілінің ықпал-әсерінде тәрбиеленгені қандай маңызды болса, сол тілде өсіп-өнгені, азамат болып қалыптасқаны одан да маңызды
Ал ең басты мақсат қанша тіл білсең де, өз тіліңді қадірлеу емес пе?!
Дидар ТАМЕНОВ
