Ел талқысына ұсынылған «Тілдерді қолдану мен дамытудың 2011-2020 жылдарға арналған мемлекеттік бағдарламасын» жүзеге асыру үшін алдымен екі шарт болуы тиіс
Бірінші, «Мемлекеттік тіл туралы» Заң қабылдау – бұл тілді қажеттілікке айналдырудың шарты
Онсыз Бағдарлама – құмға сіңген судай болары сөзсіз
20 жылдан бері тәуелсіз Қазақстанда тұратындар «Тіл туралы» Заңды орындауға және тілді меңгеруге аса құлшыныс білдірмеді
Барлық жағдай жасалды, бірақ нәтиже күткендегідей емес
Екінші, Қазақстан Республикасындағы «Тіл туралы» Заңға өзгеріс енгізу шарт
«Мемлекеттік ұйымдарда және жергілікті басқару орындарында орыс тілі ресми түрде қазақ тілімен тең қолданылады» деген бап қазақ тілінің төрт аяғына тұсау емес, кісен салып, ілгері аттатпай тұрғаны белгілі, оған әбден көз жетті
Заңның 5-бабы одан әрі 8-баппен үндесіп, «Мемлекеттік тіл… жұмыс және ісқағаздарын жүргізу тілі болып табылады
…Орыс тілі ресми түрде қазақ тілімен тең қолданылады» делінген
Ол аз болса, 9-бап: «Мемлекеттік органдардың актілері мемлекеттік тілде әзірленіп, қабылданады», – дей тұрып, «Оларды әзірлеу орыс тілінде жүргізілуі мүмкін» деп заңдастырады. Бағдарлама туралы мынадай ой айтқым келеді
Мемлекеттік тілге көшіп болу мерзімін бағдарламада 2016 жылға белгілеу керек
Мұның үлкен саяси мәні бар
1916 жылғы Ұлт-азаттық  көтерілісіне 100 жыл және еліміздің Тәуелсіздігіне 25 жыл, сонымен бірге 1986 жылғы Желтоқсан көтерілісіне 30 жыл толады
Тіл тәуелсіздігінің мерекесі етіп 2016 жылды тойлау – Қазақ елінің әлемге танылған толыққанды мемлекет екенінің салтанаты болар еді.
Тілдерді қолдану мен дамыту­дың нормативтік-құқықтық және әдіснамалық базасын жетілдіруді 2010 жылдың желтоқсанында аяқтау жөн
Ол үшін тағы да Бағдарламада көзделгендей, үш жылды жоғалту жайбасарлық деп білеміз.
Бағдарламаның үшінші ке­зе­ңіне қазақ жазуын латын әліпбиіне көшуді кірістіру керек
Ол ағылшын тілін меңгеруге және технологияға, интернетке қазақ тілінің енуін күшейтеді
Бағдарламада «Мемлекеттік тіл – ұлт бірлігінің факторы» делінген бірінші мақсат тұр
Тамаша
«Бірлік бар жерде тірлік бар» дейді атам қазақ
Бір ұжымның, бір үйдің баласындай өмір сүруге шақырады
Алайда Қазақстан азаматтары­ның, оқушыларының тіл игеру, білу нәтижесі қалай анықталатыны тестке бағытталған
Ұлттық бірыңғай тестте орыс мектебін бітірушілер қазақ тілінен жоғары балл алады
Тіл үйрету орталықтарында, курстарда тіл үйренушілер сертификатқа тапсырғанда олар да жоғары балл алады
Солармен қазақша сөйлесіп көрсеңіз, қайран қаласыз
Олар тест жауаптарын жаттап алып, жоғары балға ие болған
Бұл тілді білу емес, өзін және қоғамды алдау
Меніңше, мектеп бітіруші де, мемлекеттік қызметкер де тілді білу деңгейін таныту үшін емтиханды тестпен емес, дәстүрлі ауызша сөйлесу, шығарма жазу, аударма жасау, т.б
арқылы өз деңгейін көрсетуі керек.
«Мемлекеттік тілді кеңінен қол­дануды көпшілікке тарату» деген үлкен мәні бар мақсат қойылған
Осыған әрбір ата-ана «Қазақстанның болашағы – қазақ тілінде» деген Елбасының қағидасын ескере отырып, өз үлесін қосқаны ләзім
Қалалардағы мектеп оқушылары, балабақша тәрбиеленушілері отбасында көбіне ата-аналарымен орысша сөйлеседі, ата-аналары оларды қазақша үйретуге құлқы жоқ, өйткені олардың өздері орыстілділер
Сондықтан әрбір ата-ана өз баласын мемлекеттік тілде тәрбиелеуі тиіс
Ол үшін мемлекет балабақшаларды, мектепті мемлекеттік тілге айналдыру қажет.
Бағдарламада үшінші мақсат – «Дамыған тіл мәдениеті – зиялы ұлттың күш-қуаты» делінген
Әркімнің есімі өзінің болмысына тән болатыны – табиғи құбылыс
Кеңестік дәуірде енген «-ов», «-ев», «-ин», «-ина» деген қосымшаларды осы күнге дейін өзінің тегіне қосып алып жүргендердің ұлттық намысы оянбаған деуге болады
Ал ономас­тика, топонимика, көше атаулары шетелдік ұғымдармен былығып тұр
Оларды ұлттық негізге айналдыруға жергілікті атқарушы органдар шындап кіріспей отыр
Бұл мәселені одан әрі кешіктіру – ұлт тарихына қиянат болары сөзсіз.
Бағдарламада «Заңнаманы бұз­ғаны үшін жауапкершілікті қа­тайту» делінген бапқа сену қиын
Қазіргі қолданыстағы «Тіл туралы» Заңның 24-бабында жазылған: «Тіл туралы заңдардың бұзылуына кінәлі… бірінші басшылар, заңды, жеке тұлғалар ҚР заңдарына сәйкес жауапты болады»
Осы баптың қандай басшыға қолданылатыны байқалмайды.
Тіл тәуелсіздігінсіз ел болу мүмкін емес
Тіл – ұлттың дербестігін танытатын ерекше құбылыс
Қазақтардың еңбектеген сәбиінен еңкейген қар­тына дейін орыс тіліне жетік
Олай болса, орыс тілінің функциясын сақтау артық.
Шынтуайтын айтқанда, Тіл Бағ­дарламасын жасаушылардың және ҚР Үкіметінің, Н.Ә.Назарбаев айт­қандай: «…заң шығарып, мемлекеттік тіл – қазақ тілі деп қол қойып бердік
Ендеше, заңды орындау керек
Бұл – халықтың құзырындағы, мемлекеттің құзырындағы мә­селе» екенін ескеріп, халықтың ұсыныстарын назарға алып, орындалатын баптарды кірістіру қажет.
Ниетжан Берікұлы,
Ақтөбе мемлекеттік педагогикалық институтының профессоры
