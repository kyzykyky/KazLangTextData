Алматыда Халықаралық «Қазақ тілі» қоғамы төралқасының кеңейтілген мәжілісі өтті
Мәжіліске Халықаралық «Қазақ тілі» қоғамының облыстық, қалалық, аудандық филиалдары төрағалары мен төралқа мүшелері, шетелдік және өңірлік өкілдіктер жетекшілері, қоғам қайраткерлері, мемлекеттік қызметшілер, ғалымдар, жазушылар мен БАҚ өкілдері, тіл жанашырлары қатысты.
Басқосуды Халықаралық «Қазақ тілі» қоғамының Президенті, академик Өмірзақ Айтбайұлы ашты
Аталған жиынға қатысқан тіл жанашырларының сөйлеген сөздерін ықшамдап беруді жөн көрдік.
 
Өмірзақ Айтбайұлы,
 Халықаралық «Қазақ тілі» қоғамының Президенті, академик:
– 2016 жылы – Қоғамның VI Құ­рыл­тайын өткізуіміз керек
Келер жыл Тәуелсіз елде өмір сүріп, Жаңа Қазақ Елін құрудың, қалыптастырудың, дамытудың ширек ғасырлық жасампаз жолын жүріп өтуімізді қорытындылайтын жыл
Сонымен қатар 1916-жылғы ұлт-азаттық көтерілістің де 100 жылдығы
Одан кейін 2017 жылы Алаш Орданың 100 жылдығы болады
Бұлардың барлығы да еліміз үшін ерекше маңызға ие атаулы күндер
Бұл шаралардан, әрине, қоғам да тыс қала алмайды.
Сонымен бірге әлемді қамтыған дағдарысты жағдайлар бізге де өз сал­қынын тигізіп отыр
Еліміздің мемлекеттік тіл саясатында да өзгерістер бар
Елбасымыз «Қазақстан жаңа жаһан­дық нақты ахуалда: өсім, реформалар, даму» атты Жолдауында алдымызға қойған тапсырмаларына сәйкес, осындай алмағайып сәтте Қоғамның ендігі бет алысы қандай болмақ, заман сұранысына сай жұмысымызды қалай ұйымдастырамыз, алға қойған мақсат-мұраттарымызға қандай өзгерістер енгіземіз деген секілді күрделі сауалдарға жауап іздеу өте өзекті болып отыр
Сондықтан бүгінгі басқосуда баршамызға ортақ осынау өзекті мәселелерді шешудің жол­дарын бірлесе қарастырсақ, өзімізді тол­ғандырып жүрген ойларымызды ортаға салсақ, сөйтіп ортақ тұжырым, бәтуалы шешімге келсек деген ниетіміз бар.

Ерден Қажыбек, 
Халықаралық «Қазақ тілі» қоғамының Вице-президенті, филология 
ғылымының докторы:
– Келесі жылдан бастап «Қазақ тілі» қоғамының сайтын ашып, шетелдердегі қазақтармен байланыс орнатамыз
Сайт арқылы кез келген мәселені талқылап, шешуімізге үлкен жол ашылады.
«Қазақ тілін үйрету орталықтары желісін құру» атты бағдарламамызды 2016 жылдан бастап қолға алмақшымыз
Бес жылда 50 орталық құрамыз деген үлкен межеміз бар
Бағдарламаны мемлекеттік және мемлекеттік емес ұйымдар тарапынан ұжымдасып, іске асыру көзделуде
Халықаралық «Қазақ тілі» қоғамы осындай баға жетпес рухани, мәдени құндылықтарымызды зерделеп, саралап шығару үшін еліміздің барша облыстарымен, ірі қалалармен, шетелдердегі ұлтымыз үшін тарихи маңызды болып табылатын өңірлерімен бағдарлама аясында келіссөздер жүргізу ісін бастады
Бүгінде төрт-бес ірі облыс басшыларымен ісіміз сәтті басталғанын атап өтуге болады
Келесі жылы қалған өңірлер де қамтылады
Бұл іске отандық және шетелдік ­инвесторлар, жекеменшік компаниялар, қоғамдық қорлар, түрлі қауымдастықтар, ЖОО және басқа ұйымдар мен мекемелер, жеке және заңды тұлғалар тартылады.
Екінші мәселе – ұлттық брендті қалыптастыру
Қазақтың атын әлемге таныстыратын рухани дүниелерді танытуымыз қажет
Осы ретте біз жыраулық өнерді, ұлы тұлғаларымызды насихаттауды қолға алдық
Мұндағы үшінші мәселе, Елбасының Үкіметке берген тапсырмасы бойынша, «Баршаға арналған тегін кәсіби-техникалық білім» бағдарламасын 2017 жылдан бастап іске асыру көзделіп отыр
Демек, алдағы жылдары кәсіби-техникалық білім мен қазақ тілінің арасындағы байланысты нығайтуға жол ашылады деген сөз
Бұл орайда әр сала бойынша кемінде 10-20 мың термин қалыптастыруымыз қажет
Мұндағы негізгі мәселе ол қазақ тіліне аса қажетті терминдерді қалыптастыру
Мәселен, тау-кен саласы бойынша қазақ тілінің терминдері қалыптасқан
Тіпті ағылшын тілінде бірнеше сөзбен беретін ұғымдарды біз бір сөзді ұғымға сыйғызып айта аламыз
Қазақ тілінің осындай ерекшеліктерін дамытып, терминологияға ерекше көңіл бөлгеніміз жөн
Сосын өзіміз қалыптастырған терминдер міндетті түрде халықаралық деңгейде болуы керек
Өйткені түркі тілдеріндегі сөздерде ешқандай айырмашылық жоқ
Сондықтан ұлттық терминдер өте қажет
«Қазақ тілі» қоғамының мүшелеріне берілетін мүшелік билеттерді жасауды қолға алуымыз керек
Биылғы 2015 жыл біздер үшін, тіл жанашырлары үшін – ерекше жыл
Биылғы жыл – тарихымызда алғаш рет Біріккен Ұлттар Ұйымы Бас Ассамблеясы мінберінен қазақ тілінде, Қазақстан Республикасының мемлекеттік тілінде баяндама жасалған жыл
Бұл қазақ тілін күллі дүниежүзіне мойындатқан Мемлекет басшысының ерен ерлігі деп ашып айтқан дұрыс деп есептеймін.
Ғарифолла ӘНЕС, 
Халықаралық «Қазақ тілі» 
қоғамының Вице-президенті, филология ғылымының докторы:
– «Қазақ тілі» қоғамының порталын құру жаңа мүмкіндіктер ашып, шалғай аудандармен байланыс орнатуға өз септігін тигізетіні сөзсіз
Қазіргі таңда жүйелі түрде ақпарат алмасып, туындаған мәселелерді бірлесе талқылап, тізе қосып жұмыс істеуіміз керек
Сонда бірлескен ісімізде нәтиже болады.
Үкіметтік емес ұйымдардың жұмыс­тары заң арқылы реттелетіні белгілі
Бұл орайда мемлекет тарапынан қа­былданған заңдарды тиімді қолдануы­мыз керек
Қаржы көздерін табу, олар­­ды қолданып, нақты жобаларды іске асыруға заңдарымызда көптеген мүм­кін­діктер қарастырылған
Мысал ретінде айтатын болсам, ақпаратқа қол жеткізу мәселесінде тиісті заңға бір­қатар өзгертулер мен толықтырулар енгізіліп, бүгінде қажетті ақпараттардың қолжетімді бола бастағаны қуантарлық жайт.
Заңда жасалып отырған осы мүмкін­діктерді пайдалана отырып, еліміздегі әрбір облыстар мен аудандардағы мектептер мен балабақшалар саны туралы мәлімет алуымыз керек
Мәселен, Батыс Қазақстан, Атырау облыстарының кейбір ауылдарында бірде-бір өзге ұлт өкілдері жоқ
Ал орыс мектептері әлі бар
Әрбір қазақ отбасы өз балаларын қазақ мектебіне беруі керек
Ал бізде кейде керісінше болып жатады
Сонда балаларын қазақ мектебіне бермеген отбасылар Қазақстанның Тәуелсіз ел екеніне сенбей ме?! Бұл орайда шенеуніктер, лауазымды тұлғалар, облыстың білдей басшылары өз балаларын қай мектепте оқытады деген мәселені де көтеруіміз керек.
Тағы бір айта кетерлігі, халықаралық «Қазақ тілі» қоғамы еліміздегі «Көші-қон туралы» Заңына ұсыныс жасап, бірқатар өзгерістердің жасалуына бас­тамашы болды
Сырттағы қандас бауыр­ларымыз Атамекеніне көшіп келуде
Қысқаша айтқанда, тарихи Отанына оралып жатқан ағайындар ұлтымыздың санын көбейтіп, тіліміздің де өркендеуіне өздерінің сүбелі үлестерін қосатыны анық.
Әлімхан Жүнісбек, 
Халықаралық «Қазақ тілі» қоғамының Төралқа мүшесі, филология ғылымының докторы:
– «Қазақ тілі» қоғамы сонау 90-жыл­дардың басында латын әліпби мәселесін көтерген
Бізде ұлттық әліпби болуы керек
Ол ұлттық әліпбидің өзінің белгілері, теориясы мен практикасы болады
Алғаш қазақ әліпбиінде реформа жасаған Ахмет Байтұрсынов
Осыдан біраз жыл бұрын түркі мемлекеттері бас қосып, 34 таңбадан тұратын ортақ әліпби ұсынған
Ондағы мақсат егер латын әліпбиіне көшсек, осы таңбаларды пайдалансын деген ұсыныс
Түркі халықтарының сөздерінің айтылуы өзгеше болғанымен, жазу, әліпби тұрғысында бірдей болып шығады
Қазіргі қазақтың ұлттық төл әліпбиімен сол әліпбиді беттестіретін болсақ, біздің дыбыс­тарымыз оп-оңай оқылатынын аңғарамыз
Мәңгілік Ел болуы үшін оның мәңгілік тілі болуы керек
Мәңгілік тілі болуы үшін мәңгілік жазуы болуы керек
Ал ол үшін мәңгілік әліпбиі болуы керек.
Жаңғабыл ҚАБАҚБАЕВ, 
Халықаралық «Қазақ тілі» қоғамы 
Ақтөбе облыстық ұйымы төрағасының орынбасары:
– 2014 жылы 4 желтоқсанда Ақтобе қаласында «Қазақстан Республикасының Тіл туралы» Заңының қабылданғанына 25 жыл толуына орай республикалық ғылы­ми-практикалық ­конференция өткізілді
Конференцияға Қоғам президенті, академик Өмірзақ Айтбайұлы бастаған көрнекті ғалымдар қатысып, елімізде мемлекеттік тіл саясатын жүргізу жолында атқарылған істерге жан-жақты талдау жасады, алдағы міндеттерді белгіледі
Осы басқосуда халықаралық «Қазақ тілі» қоғамының атқарған қызметіне баға берілді.
Қоғамның Ақтөбе облыстық ұйымы өткен ғасырдың 90-жылдарының басында құрылды
Сонан бергі кезеңде ұйымға мемлекеттік тіл саясатын жүргізудің көрнекті өкілдері, белгілі ғалымдар Мұхтар Арын, Нұхы Қартбайұлы, Кемейдулла Төлеубай, Ғалымжан Нұрышев бірінен соң бірі басшылық жасады
2012 жылғы 11 қазаннан бергі уақытта Ақтөбе өңірлік мемлекеттік университетінің ректоры, Қазақстан Республикасы Ұлттық ғылым академиясының академигі Кенжеғали Кенжебаев төрағалық етіп келеді.
Қазіргі күнде облысымыздың ау­мағында 629 бастауыш ұйымда 123 мыңнан астам мүше есепте тұрады
Оның 61350-і Ақтөбе қаласында және оған қарасты бес селолық округтегі 128 бастауыш ұйым есебінде
Айта кету керек, халықаралық «Қазақ тілі» қоғамы төралқасының қаулысымен Ақтөбе қалалық ұйым қаржылық есепті тікелей Алматы қаласындағы басшылыққа береді
Ал он екі селолық аудандағы ұйымдар облыстық ұйым төралқасымен тікелей байланыста жұмыс істеп, қаржылық есебін береді, нұсқау-кеңестер алады.
Ал енді негізгі айтар ұсыныстарға тоқталсақ, облыстық Тілдерді дамыту басқармасы құрамында ономастика бөлімі негізінде Тіл инспекциясын құру қажет
Елбасы Нұрсұлтан Әбішұлы Назарбаевтың таяу уақыттағы халыққа Жолдауын насихаттап, ұғындыру жұмыстарына қоғамның Ақтөбе облысындағы белсенділері де жұмылдырылуда
2016 жылы ел егемен­дігінің 25 жылдығы кең көлемде аталып өтіледі
Бұл мемлекеттік тіл саясатын жүргізудегі іскерлікті, белсенділікті қажет етеді
Осы межеден шығу жолында Ақтөбе облыстық ұйымы да тиянақты жұмыс істейді деген сенімдеміз.
Жиын барысында жазушы, «Өлке» баспасының директоры Мереке Құлкенов, «Қазақстан Zaman» ЖШС-ның бас редакторы Ертай Айғалиұлы, Ақмола облыстық «Қазақ тілі мен мәдениеті» қоғамының төрағасы Мейрамбек Қиықов, Халықаралық «Қаза тілі» қоғамының вице-президенті – Шығыс Қазақстан облыстық «Қазақ тілі» қоғамының төрағасы Орал Шәріпбаев, Қызылорда облыстық «Қазақ тілі» қоғамы филиалының төрағасы, «Тіл сақшысы» газетінің бас редакторы Аңсат Сәдуақас, тіл жанашыры Асылы Осман және т.б
сөз сөйлеп, өз ұсыныстарымен бөлісті
«Қазақ тілі» қоғамының жергілікті жердегі филиалдарының жетекшілері атқарып жатқан жұмыстары жөнінде есеп берді
Айтылған ұсыныс-пікірлер негізінде қаулы қабылданды
Бұл басқосу кешке Ғалымдар ордасында жалғасты
Онда Қазақ хандығының 550 жылдығына байланысты «Елім деп соғар жүрегім» тақырыбымен салтанатты жиын өтті
Жиында Қазақ хандығының тілі болған қазақ тілінің рух берер күші жөнінде Халықаралық «Қазақ тілі» қоғамының президенті, академик Өмірзақ Айтбайұлы баяндама жасады
Баяндаманың толық мәтіні газетіміздің келесі нөмірінде жарияланады

Жиын барысында бір топ тіл жанашырларына «Қазақ тілі» қоғамының Алғыс хаты мен сертификаты тапсырылды
Белгілі өнер иелері кешке қатысушыларға күмбірлеген күй, әсем ән сыйлады.
Ақбота ИСЛӘМБЕК
