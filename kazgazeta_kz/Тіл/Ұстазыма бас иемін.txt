Өмірде адамды адамдық жолға түсіретін үш қасиетті дүние бар деседі
Біріншісі – Алла
«Алла» сөзін аузымызға алсақ, жүрегімізде имандылық, мейірім шуағы ұялап, бойыңда айналаңа жақсылық жасап, қуанышқа бөлегің келетіндей сезім пайда болады. 
Екіншісі – Анамыз
Ақ сүтін беріп, аналық махаббатымен аялап, тәлім мен тәрбиенің нәрін жүрегімізге құйып, адам етіп жеткізеді
Үшіншісі – Ұстаз
Өзінің бар білгенін үйретіп, көкірек көзімізді ашып, ілім-біліммен зердемізді ұштайды.
Бүгінгі менің шын жүректен ақта­рылған сөзім, бөлісер жан сырым ұстаз туралы болмақ
Ұстаз арқылы, осы бір ұлағатты жанның көмегімен біз білім әлеміне саяхат жасаймыз
Алғашқы қоңырау соғылған күннен бастап, ол шәкірттер үшін үлгі-өнеге бола бастайды
Оқушысына әліп танытып, қолына қалам ұстауды үйретіп, оқытып-тоқытады
Сол күннен бастап ардақты ұстазымыз біздің жанашырымызға айналады
Жақсы ұстаздың алдын көрген кез келген адамның: «Ұстаз өмірімізге жол сілтеген екінші анамыз» деп алғысын айтып отыратынын жиі байқаймыз
Демек, әрбір есейген азаматтың бойында да, тіпті ғалым болсын, халқының қайраткері болсын, алғашқы ұстазына деген құрметі айрықша сезіліп тұрады.
Бұл орайда әрбір оқушының есінде ұстазының мейірімді жүзін, нұрлы сөзін алғаш естіген күні мәңгілікке сақталып қалады
Өйткені әліппе ұстатқан ұстазымызды біз қашанда құрмет тұтып, оны ең білімді, ақылды тұлға деп есептейтініміз де шындық
Осындай сезімнің әсері ме, кейде мұғаліміміздің алдынан жүгіріп шығып, сөмкесін ұстау үшін де таласып қалатынбыз
Ал кейде ол біздің жазған жазуымызға, сауатты оқығанымызды мақтап, жылы пікірін білдіріп, маңдаймыздан сипағанда, қуаныштан төбеміз көкке екі елі ғана жетпей қалушы еді
Иә, алғашқы ұстазымыз туралы есімізде сақталған әрбір естелік жүрегімізге әрдайым жылу ұялатады.
Өмірде шәкірт барда – ұстаз бар
Ұстаз – таусылмайтын, айтыла да, жырлана да беретін тақырып
Достарыңмен ұстаз туралы сырлассаң, алғашқы ұстазының қандай болғандығы, мінезі, өзіндік ерекшелігі туралы сүйсіне ой бөліседі
Тіпті алғашқы ұстазың еңбекқор, ақылды, білімді, мейірімді болса, оқушы да ұстазға еліктеп, бой түзейді
Бала кейде ата-анасына, достарына айта алмаған реніші мен қуанышын, мазалап жүрген ойларын ұстазымен бөліседі
Сол кезде ұстазы шәкіртінің арманына арман қосып, қанатын қатайтып, келешегіне жол көрсетіп, мейірімі мен шынайы ұстаздық махаббатын, білгірлігі мен білімін танытады
Осыдан-ақ, алғашқы ұстаздың оқушы үшін ықпалының зорлығы, өміріндегі ерекше адам болғандығы сезіледі
Өкінішке орай, мектеп табалдырығынан қанат қағып кете салысымен, өз ұстаздарын ұмытып, амандасуға жарамайтындарды да кез­дестіреміз
Мұндай кездері өзегіңді өкініш кернейді
Ал мен үшін ұстазға құрмет – анама құрмет
Ұстаз бен Ана – егіз ұғым
Қараңғы түнде адассақ, аспандағы темірқазығымыз, өмірлік жолдағы бағдаршамымыз
Ұстаздарды «халық анасы» деп атасақ та, артық емес.
Бүгінде ұстаздар ойлы сөзі мен ұлағатты тәрбиесінің, талмас еңбек­терінің негізінде әр баланың қоғамның белді бір мүшесі болуына ықпал етіп отыр
Ұстаз білгенін аямай, қиын сәттерде мойымай, шәкіртінің әр жетістігіне қуанып, анасындай «басқан қадамы нық болсын» деп тілеуін тілейді
Ең бастысы, ол – өз шәкіртінің сан қырлы қабілеттерін ашып, дамытатын және өмірдегі адамдық кірпішін мықтап қадауына дұрыс кеңес беретін шебер
М.Әуезовтің: «Ана – бір қолымен бесікті, бір қолымен әлемді тербетеді» деген ана туралы сөзі ұстазға да тікелей қатысты деп ойлаймын
Өз адами қуаныштары мен бақыттарын «шәкірттерім, олардың жетістіктері мен өмірден орын табулары» деп санайтын ұстаздар әрдайым да мақтауға лайық.
Ұстаздық – оңай кәсіп емес
Ұстаздық қызмет жер астынан кен қазғаннан да қиын деп ойлаймын
Себебі өз анамыз бізге ғана ана болса, жанымыздағы ұстаздарымыз бірімізге ғана емес, бәрімізге ана болуға тырысады
Бір жыл ішінде аяғынан тік тұрған мектебім бүгінде байырғы мектептермен терезесі тең жетістіктерге жетіп отыр
Бұл жетістіктерге Қазақстан Республикасы Білім беру ісінің үздігі, мектеп басшысы Гүлсім Жүсіпова, Майра Сандыбаева, Бану Мамытханова, Сандуғаш Елтайқызы, Жанна Сағидуллақызы, Айгүл Айтжанқызы секілді ұстаздардың қосып жүрген үлестері ерен
Ұстаздарыма мықты денсаулық, табыстар тілеймін.
Нұрайым Жанат,
№72 мектеп-лицейінің 
11 «А» сынып оқушысы
АСТАНА
