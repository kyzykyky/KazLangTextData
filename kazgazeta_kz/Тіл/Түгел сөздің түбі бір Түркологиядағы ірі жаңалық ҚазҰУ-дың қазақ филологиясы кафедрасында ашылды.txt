Мен қазақ тілі тарихының маманымын
Өз мамандығыма деген сүйіспеншілік мені түркологияда елеулі жаңалықтар ашуға алып келді
Алғашқы жаңалықтарым 1994 жылы жарық көрген «Қазақ тілі лексикасы дамуының этимологиялық негіздері» деген монографиялық еңбегімде баяндалды
Бұл еңбек өңделіп, толықтырылып, 2005 жылы орыс тілінде «Фонологические закономерности развития лексики тюркских языков» («Түркі тілдері дамуының фонологиялық заңдылықтары») деген атпен басылып шықты
Аталған монографиямның орыс тіліндегі нұсқасы 2009 жылы қайта жарияланды.
Мені ең алғаш қызықтыр­ған сөз басындағы й~дж~ж~т~д~ч~ш~с~з… сәйкестігі болды
Мысалы, «көзіне асыл тас орнатқан сақина» мағынасындағы жүзік сөзі қазақ диалектілерінде – джүзік, дүзік, йүзік
Бұлардан ж~дж~д~й дауыссыз дыбыстар сәйкестігі пайда болып тұр
Түркі тілдерінің қай-қайсысынан да осы тәріздес дыбыс алмасуларын мол ұшыратуға болады
Егер бүкіл түркі тілдеріне ортақ сөздерді бір-бірімен салғастырып-салыстырсақ, сәйкестіктердің аясы, шеңбері ұлғая түседі
Мысалы, «сүрлеу» мағынасындағы жол сөзі оғыз, қарлұқ тілдерінде – йол, қыпшақ тілдерінде – джол~жол, алтай, чулым тілдерінде тйол~дйол, тува, хақас, шор тілдерінде – чол, қарашай-балқар тілінде – дзол~зол
Сөз құрамында дыбыстық өзгерістер неліктен пайда болған? Шығу тегі жағынан сәйкесе ме, әлде жай кездейсоқтық па? Түп-төркіні бір ғана дыбысқа барып тірелетін болса, оның тарихи даму, қалыптасу жолдары қандай? Осы сияқты толып жатқан сұрақтарға жауап қайтару үшін түркологтардың алдында сөз басындағы дауыссыз дыбыстар сәйкестігінің түпкітегін (архетипін) табу міндеті тұрды
Жүз жылдан аса уақыт өткеннен соң, өткен ғасырдың тоқсаныншы жылдарының басында ғана, бұл күрделі мәселеге соңғы нүкте қойылды.
Соңғы жол сөзінің дыбыстық құрамына назар аударалық
Екінші және үшінші дыбыстары барлық түркі тілдерінде бірдей – ол
Ұғымы да тепе-тең – орыс тілінде дорога (жол)
Сонда айырмашылық алғашқы дыбысында ғана – й~дж~ж~тй~дй~ч~дз~з
Бір ғана дыбыстың осыншама тарамданып кетуін ғалымдар екі түрлі ыңғайда түсіндіріп келді
Түпкітекті (архетипті) В.В.Радлов, В.А.Богородицкий бастаған Ресей зерттеушілері й соноры деп таныса, Г.И.Рамстедт бастаған шетел зерттеушілері дж аффрикаты деп таныды
Түркологтар екіге бөлініп, өз көзқарастарын қанша дәлелдеуге тырысқанымен, ғылыми жұртшылық екі тараптың да тұжырымдарын мойын­дамады
Себебі олардың ғылыми сүйеніші – нақты фактілері орнықсыз еді.
Соңғы зерттеулер сөз басын­дағы дауыссыз дыбыстар айырма­шылықтарының тс (таңбасы – ц) және тш(ч) аффрикаттарының ыдырауынан пайда болғанын көрсетті
Ал бұл аффрикаттардың тарихқа белгісіз ежелгі дәуірлерде күрделі Т[С/Ш] аффрикатының екіге жарылуынан тілдік өмірге келгендігі анықталды.
Сөз басындағы й~дж~ж~т~д~ч~ш~с~з… сәйкес­ті­гінің түпкітегін (архетипін) табу үшін түркі тілдерінде қолданыс тапқан үш бірдей заңдылықты ашуымызға тура келді: 1) Түркі тілдері дамуының алғашқы кезеңдерінде бірде-бір ұяң дауыссыз дыбыс болмаған
Аффрикаттар да, жалаң дауыссыздар да бірыңғай қатаң айтылған, тс(ц), тш(ч) аффрикаттары тарихи даму барысында ұяңданып, тс>дз, тш>дж аффрикаттарына айналған: 2) Кейбір дауыссыз дыбыстар айтылу, сөйлеу ыңғайына қарай тарихтың өн бойында әлсіреп, әлсіздене бастайды, редукцияланады
Ондай дауыссыздың орнын айтылуы жеңіл й соноры иеленеді
Бұл үнді дыбыстың кез келген дауыссызды ығыстырып, оның орнына төл дыбыстай тұра қалатыны айқындалды
Мысалы, ежелгі түркілер сөзле, жазла деп айтса, қазақтар қазір сөйле, жайла деп айтады
Бұрын адыр, қарарды, сарғарды болса, қазір – айыр, қарайды, сарғайды
Осы заңдылық аффрикаттардың құрамындағы дауыс­сыздарға да әсер еткен
Мысалы, тш(ч) аффрикаты қосар тй дыбыс тіркесіне айналған: тш>тй; 3) Үнемдеу фонетиканы да, лексиканы да, морфологияны да, синтаксисті де, стилистиканы да қамтитын біртұтас әмбебап заң екендігі анықталды
Бұрын тіл білімінде үнемдеу заң емес, үзік-үзік заңдылық, құбылыс ретінде қарастырылып келген болатын
Осы заңның әсерінен аффрикаттар да элизияға ұшырап, не бірінші дыбысын, не екінші дыбысын жоғалтып алғандығы мәлім болды: бірінші дыбысын жоғалтқанда тс, тш аффрикаттары с, ш жалаң фонемаларын береді, екінші дыбыстарын жоғалтқанда т қатаңы пайда болады
Сонда т, с, ш қатаңдары, д, з, ж ұяңдары аффрикаттардың ыдырауынан тілдік өмірге келген дыбыстар болып есептеледі
Міне, осы заңдылықтарды біліп алғаннан кейін кез келген тілші сөз басындағы айырмашылықтардың қалай шыққандығын оп-оңай түсіндіріп бере алады.
Түркі тілдерінде дауыссыздардың да, дауыстылардың да түпкітегінің (архетипінің) айқындалуы бұдан да ірі жаңалықтардың ашылуына мұрындық болды
Тіл-тілде бір ғана дауысты мен бір ғана дауыссыздың жұптасуынан тұратын, міндетті түрде я лексикалық, я грамматикалық мағына беретін тілдік бөлшек бар екендігі анықталды
Осының нәтижесінде бұрын аксиомаға айналған, одан әрі бөлшектеуге келмейді делініп келген бір буынды сөздер бөлшектенетін болып шықты
Мұндай тілдік бөлшекке түбіртек (архисиллаб) деген атау берілді
Кез келген сөзде қанша дауыссыз болса, сонша түбіртек болады
Мысалы, өрт – қаулай жанған жалынды от
Қазіргі тіл білімі тұрғысынан бір буынды түбір
Одан әрі бөлшектеуге келмейді
Түбіртек теориясы тұрғысынан, құрамында екі дауыссыз болғандықтан, екі түбіртекке бөлінеді
Алайда өр түбіртегінің құрамы толық болғанымен, екінші түбіртектің дауыс­ты дыбысы жоқ
Оны біз өрт сөзінің мағыналық мазмұнына қарап анықтай аламыз
Сонда – өр от
Тарихи даму барысында бізге белгісіз әлдеқандай себептермен екінші түбіртектің дауыс­тысы үнемдеу заңына орай қысқарып кеткен
Бірінші түбіртек «қаулай жану, өршіп жану» мағынасын береді
Қаулай жанған оттың өрт екендігі екінің біріне түсінікті
Демек, бір буынды сөздерді түбіртекке бөлгенде мағыналық маз­мұны одан әрі ашыла түседі.
Түбіртек басы ашық – тіл біліміндегі арналы ұғымдар – фонема, морфема, сөз, сөз тіркесі, сөйлем тәріздес тілдік бөлшек
Тіл-тілде, күңгірттеніп кеткенімен мұндай бөлшектің бар екендігі, оның сарқыншақтарының қазір де өмір сүріп отырғандығы қазақ тіл білімінде, оның ішінде Қазақ ұлттық университеті қазақ филологиясы кафедрасында тұңғыш рет ашылып отыр
Түбіртектерді жеке тұрғанда тілдік бөлшек, қолданысқа түскенде тілдік бірлік деп атап жүрміз
Аталған мәселе бірнеше мәрте ғалымдардың талқысына түсті
Ғылыми мақалалар жарияланды
Дегенмен бұл жаңалық енді-енді ғылыми айналымға қосылып келеді
Студенттерге «Түбіртек теориясы» аталатын арнаулы курс бірнеше жылдан бері оқытылуда.
Түбіртек теориясы кез келген сөздің этимологиясын (түп төркінін) ғылыми жолмен ашуға көмектесе алады
Тіпті түбіртек бірлігінің табылуы әлем тілдерінің түбі бір екендігіне көз жеткізіп отыр
Мысалы, ца~ча~са~ша түбіртектері бүкіл дүниежүзі тілдерінде күн деген мағынада жұмсалады
ц~ч~с~ш – генезисі (төркіні) бір дыбыс сәйкестіктері
Бұл түбіртек «күн» деген мағына беретін көне түркі тіліндегі күн+ач, орыс тіліндегі солн+це, араб тіліндегі ша+мсун, парсы тіліндегі ша+мбэ, санскрит тіліндегі ша+м+аш, ағылшын тіліндегі са+н сөздерінің құрамында жүр
Ғылыми мақалаларда бұлардың әрқайсысы жан-жақты талданып, сабақтастығы қалтқысыз дәлелденілді.
Ілгері замандағы түбіртектердің лексикалық немесе грамматикалық мағынасын негізінен дауыссыз дыбыс­тар сақтап қалған
Ал дауыстылар болса тарихи даму барысында мың сан өзгеріп кете береді
Сөздерді түбіртектерге ажыратқанда дауыссыздарға арқа сүйеу осыдан келіп шығады.
Қазақ тіліндегі жақ (от жандыру), жан (оттың тұтануы), жалын (жанған оттың лапылы, ыстық қызуы) сөздерін орыс тіліндегі жара (шыжыған ыстық), жарить (қуыру), жарко (ыстық), жгучий (күйдіретін), ожог (күю, күйген жер), пожар (өрт), сжечь (өртеп жіберу) сөздерімен салыстырсақ, от түбіртегінің семасын ж дауыссызы сақтап қалғанын аңғару қиын емес
Қазақ тілінде талпақ (диалект)~жалпақ (әдеби) (көлденеңі кең, енді; мол жерді алып жатқан, ұлан-байтақ), Атырау (географиялық атау)~ажырау сияқты сөз варианттарында кездесетін т~ж сәйкестігі тілдер арасында да бола береді.
Ең көне дыбыстардың бірі – Р дауыссызы орыс тіліндегі және қазақ тіліндегі ондаған, жүздеген сөздерді тек формалық жағынан ғана емес, мағыналық жағынан да ортақтастыра алады
Мысалы, первый – бірінші, четыре – төрт, сорок – қырық, серый – сұр, вор – ұры, середина – орта, сердце – жүрек, брызгать – бүрку, прыгать – ырғу, поворот – бұрылыс, грязь – кір, рис – күріш, красный – қырмызы (қызыл), тағысын тағылар
Енді бір алуан сөздердің екі дауыссызы және мағынасы ортақ болып келеді
Мысалы, орыс тілінде облако деген сөзбен қазақ тіліндегі бұлт деген сөздің екі дауыссызы (б және л) ортақ болса, араб тіліндегі «зұлымдық» мағынасындағы зұлмат сөзінің алғашқы екі дауыссызы орыс тілінің зло лексемасындағы з, л дыбыстарымен бірдей
Сонымен қатар жүйесі бөлек тілдер бола тұрса да, үш дауыссызы ортақ сөздер де баршылық
Орыстың жалоба сөзі қазақтың жалбарыну сөзімен ж, л, б дыбыстары арқылы ортақтасса, короткий сөзі қортық сөзімен қ~к, р, т дауыссыздары арқылы бір ұғымға ие болып тұр
Сонымен қатар жіктеу есімдіктері, бірден онға дейінгі сан есімдер, түр-түсті білдіретін сын есімдер, байырғы зат есімдер мен етістіктер әлем тілдеріне ортақ болып шықты
Осыған байланыс­ты «Силлабология» (Буынтану ілімі) аталатын жаңа монография жазылу үстінде.
Берікбай САҒЫНДЫҚҰЛЫ,
ҚазҰУ-дың қазақ филологиясы
кафедрасының профессоры
