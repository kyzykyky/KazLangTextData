Айтыс десе, делебесі қозбайтын қазақ жоқ шығар, сірә
Сөз мәйегі, жыр маржаны мен ой тұнығы молынан ақтарылатын саф өнеріміз жуырда байтақ даламыздан асып, сонау ЮНЕСКО-ның мәдени мұралар тізіміне енді
Бұл қуанышты хабар ел мерейін тасытты
Өйткені айтыс біздің төл өнеріміз

Тіліміздің, суырыпсалма өнеріміздің айшықты көрінісі де айтыста жатыр
Айтысын бағалай білген ел – тілін де, әдет-ғұрпын да, салт-санасын да бағалай, ардақтай біледі

Жуырда Алматы қаласындағы Республика сарайында тағы да бір дүркіреген айтыс өтті
Бұл айтыстың мәні де, мағынасы да бөлек болды
Ол қасиетті Тәуелсіздік күніне арналды
Тақырыбы – «Тәуелсіздікке тағзым» деп аталып, ақындардың «Алтын домбыра» дәстүрлі сайысының аясында өткізілді

Иә, ағайын, қазір республика көлемінде азуын айға білеген ақындардың айтыстары көптеп өткізіліп келеді
Бұл да тұғырлы Тәуелсіздігіміздің арқасы
Ақындарымыз жүйрік аттай желпініп, көмекейлерінен жыр саулатып, тасқын судай екпіндегенде еңбектеген жастан еңкейген кәріге дейін сүйсінді
Төкпе жырдың дара өкілдері бас қосқан айтыс осы өнерді сүйер қауымның ыстық ықыласына бөленді.
Ақындардың жыр сайысын «Нұр Отан» партиясының, Қазақстан Республикасы Мәдениет және спорт министрлігінің және Алматы қаласының әкімдігі ұйымдастырды
Шара­ны Қазақстан айтыс ақындары және жыршы-термешілері Халық­ара­­лық одағының төрағасы, көрнекті ақын Жүрсін Ерман кіріспе сөзбен ашты.
— Қадірлі Алаш жұрты! Тәуел­сіздік мерекесіне арналып өтіп отыр­ған республикалық «Алтын домбыра» ақындар айтысына қош келдіңіздер! Өзінің 25 жылдығына қадам басқалы отырған қазақ жұртының Тәуелсіздігі – халқымыздың басты олжасы, бақыты мен байлығы
Осы айтулы мерекеміз құтты болсын! Жыл сайын желтоқсан айының алғашқы жетісінде еліміз айтыс ақындарының «Алтын домбыра» жыр сайысын өткізу дәстүрге айналып келеді
Биыл төртінші жыл өткелі отыр
Бұл айтыс бұған дейін Астана қаласында өтіп келді
Алматы қаласына әкім болып тағайындалған, күні кеше республикалық «Нұр Отан» партиясы төрағасының бірінші орынбасары болып қызмет атқарған, ақындар айтысының үлкен жанашыры ­Бауыржан Байбектің ұсынысымен биыл «Алтын домбыра» ақындар айтысы Алматыға ауысты
Ұлттық өнеріміздің інжу-маржаны – ақындар айтысын осындай азаматтар қолдаса ғана нұр үстіне нұр жауады, – деді Жүрсін Ерман

Әрі қарай ақындар айтысы ЮНЕСКО-ның Адамзаттың мате­риал­дық емес әлемдік мәдени мұра­ларының қатарына алынғанын, бұл қазақ халқының айтулы қуаны­шы, ұлттық руханиятымыздың олжасы екенін атап өтіп, барша қауымға құтты болсын айтты.
Жүрсін Ерманның айтуы бойын­ша, енді қазақтың ақындар айтысы ЮНЕСКО-ның қарамағына алынғаннан кейін халықаралық заңдарға сәйкес қорғалып, ЮНЕСКО-ның талабы негі­зін­де ақындар айтысы елімізде мем­ле­кеттің қарамағына алынатын болады.
Республика сарайында өткен айтыстың ерекшелігі жыр додасына дүбірлі айтыстарда бас жүлде мен бірінші орынды жеңіп алған жеңімпаздар қатысты
Шараға байланысты Мәдениет және спорт министрі Арыстанбек Мұхамедиұлынан, «Нұр Отан» партиясы төрағасының бірінші орынбасары Асқар Мырзахметовтен Құттықтау хаттар келіп түсті.
Сонымен «Алтын домбыра» жүл­десі үшін еліміздің түкпір-түкпірінен келген 22 дүлдүл ақынның аламан айтысы басталып кетті
Алғаш болып Алматы қаласының ақыны Болатбек Оразбаев пен Семейден Рүстем Қайыртайұлы жыр сайысына түсті.
«Алтын домбыра» ақындар айтысының екінші күні 22 ақыннан оза шапқан 12 ақын 6 жұп болып, ақтық сайысқа жолдама алды
Мақсат Аханов (Қарағанды) — Аспанбек Шұғатаев (Павлодар), Шалқарбек Ізбасаров (Атырау) — Мейірбек Сұлтанхан (Астана), Еркебұлан Қайназаров (Астана) — Иран-Ғайып Күзембаев (Астана), Жансая Мусина (Орал) — Нұрлан Есенқұлов (Шымкент), Болатбек Оразбаев (Алматы) — Қалижан Білдәшев (Шымкент), Айбек Қалиев (Қостанай) — Мұхтар Ниязов (Қызылорда) өзара жұп құрап, жыр сайысының көрігін қыздырды
Ақындар айтысы екі күн бойы Алматы жұртшылығына үлкен рухани күш-қуат беріп, қуаныш сыйлады.
Иә, сонымен екі күн бойы Рес­публика сарайында көрермен мен тыңдарманын ерекше думанға бөлеген айтыс өнерінің шашасына шаң жұқпаған, топтан суырылып алға шыққан жүйріктерінің есімін Қазақстан айтыс ақындары мен жыршы-термешілері одағының төрағасы Жүрсін Ерман жариялады
«Алтын домбыра» ақындар айтысына қатысқан барлық ақындарға 150 мың теңге көлемінде сыйақы мен арнайы диплом табыс етілді
Үшінші жүлдеге ие болған Жансая Мусина, Қалижан Білдәшев пен Еркебұлан Қайназаровқа 500 мың теңге, екінші орын алған Иран-Ғайып Күзембаев пен Мейірбек Сұлтанханға 1 ­миллион теңге, бірінші орын алған Айбек Қалиевке 2 миллион теңгені қазылар алқасының мүшелері ел алдында табыс етті.
«Тәуелсіздікке тағзым!» тақы­рыбында өткен суырыпсалма ақындар айтысының бас жүлдесі — «Алтын домбыраны» және 3 миллион теңге сый-ақыны Аспанбек Шұғатаевқа Алматы қаласының әкімі Бауыржан Байбек табыс етіп, шараның мән-маңызын атап өтті.
– «Алтын домбыра» айтысының орны ерекше
Осы айтыстың жыл­дық қорытындысы Алматыда шығарылып, айтыскер ақындары­мыз керемет өнер көрсетті
Жұртшы­лыққа Тәуелсіздіктің үлкен мерекесі қарсаңында бақ-береке, табыс тілеймін! – деді қала әкімі.
Бас жүлде алған Аспанбек ­Шұ­ғатаев өзінің қуанышын жыр Алла­­ның қалауыменен:
«Алтын домбырамды» алайын.
Қуаныш сыйлап екі күн,
Республика сарайын.
Қарияларға мың рақмет,
Қырау шалған самайын.
«Алтын домбыра» сыйлаған,
Өздеріңізге мың рақмет,
Алтын жүректі ағайын! –деп тебірене жеткізді.
Айгерім ЖҰМАСАҒИЕВА
АЛМАТЫ
