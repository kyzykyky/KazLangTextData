Халық даналығы «Саз – күміс, ән – алтын» дейді
Ал терме – сол саз бен әнге құрылған болса да, жүйесі мүлде ерек, сан ғасырлық тарихы бар халық музыкасының ең бай әрі өзгеше арнасы
Оны ұрпақтан-ұрпаққа шашауын шығармай жеткізу бүгінгі күннің борышы
Осы орайда, Алматы облысының Тілдерді дамыту жөніндегі басқармасының ұйымдастыруымен дәстүрлі түрде жыл сайынғы «Текті сөздің төресі – терме» атты облыстық жыршы-термешілер байқауы өтті
Бабалар тілегі мен ғасырлар аманатын арқалаған киелі мұраны дәріптеу, сөйлеу мәдениетін қалыптастыру, ұлттық өнердің мәйегі болып табылатын жыр және терме жанрын насихаттауды мақсат тұтқан шараның көрерменге берері мол болды.
Ұлттың рухы мен дәстүрінің түп қазығы қазыналы әдебиеті мен мәдениетінде
Елбасы Н.Назарбаев «Болашаққа бағдар: рухани жаңғыру» атты мақаласында: «Ұлттық салт-дәстүрлеріміз, тіліміз бен музыкамыз, әдебиетіміз, жоралғыларымыз, бір сөзбен айтқанда, ұлттық рухымыз бойымызда мәңгі қалуға тиіс
Абайдың даналығы, Әуезовтің ғұламалығы, Жамбылдың жырлары мен Құрманғазының күйлері, ғасырлар қойнауынан жеткен бабалар үні – бұлар біздің рухани мәдениетіміздің бір парасы ғана» деген болатын
Ал жыраулық әр адамға беріле бермейтін, ерекше қабілеттілікті қажет ететін, ойы ұшқыр, тілі жүйрік, сыншы, таңды таңға асырып жырлау, жүйелеп айта білетін, суырыпсалма, ақындық өнерінің басымдылығымен көзге көріне білген өнер иесі
Ол кез-келгенге қона бермейтін кие
Аталмыш байқауға облысымыздың әр өңірінен келіп, бақ сынасқан 20 қатысушы да кешегі күні сөзімен халықтың сүйеніші болған жыраулардың сарқыты, бүгінгі күннің от ауызды, орақ тілді жайсаңдары екендіктерін дәлелдеді
Көрерменнің көз алдында сөзден сарай тұрғызып, жырдан шашу шашты
Бәйгеге келген жарау жүйріктердің сынын айтып, төрелік еткен әділ қазылар алқасында Қазақстан Республикасының мәдениет қайраткері, дәстүрлі әнші Абылай Қармысов, Алматы облысының Тілдерді дамыту жөніндегі басқармасының бөлім басшысы Туғанай Рахымберлина болды
Ал қазылар алқасына төрағалық еткен облыстық «Жетісу» газеті бас редакторының ­орынбасары – Нүсіпбай Әбдірахымов.
Үміткерлерге Қазақстан Рес­публи­ка­сының Президенті Н.Ә.Назарбаев­тың «Бола­шаққа бағдар: рухани жаңғыру» бағдарламалық мақаласына сәйкес тақырыптық бағыттардағы шығармаларды орындау ұсынылған болатын
Байқауға қатысушылардың өнерін бағалау кезінде орындалатын шығарманың ұсынылған тақырыптарды қамтуы мен өзектілігі, шығарманы орындау шеберлігі мен сахна мәдениеті қоса ескерілді
Дода талаптары қатысушылар тарапынан ойдағыдай еңсерілді
Алайда бәйге болған соң, сайдың тасындай іріктелген жүйріктер арасынан да асығы алшысынан түсіп, бағы мен бабының сай келген нағыз қазанат қана суырылып шығары анық
Екі сағатқа созылған байқау қорытындысы бойынша Гүлбақыт Баймұхамет (Кеген ауданы), Ұлжан Бақтияр (Талдықорған қаласы) және Нұрболат Қосанов (Іле ауданы) жүлделі 3 орынды өзара бөлісіп, әрқайсысы 60 мың теңге сыйақыға ие болды
Ал 2 орынды және 80 мың теңге көлеміндегі сыйақыны Есхат Нұрәлі (Көксу ауданы) мен Рауан Ексілов (Алакөл ауданы) иеленді
Кіл жүйріктен кім жүйрікті таңдаған бәсекелі бәйгеде Жамбыл ауданының намысын қорғап келген Ұлжан Аглакова бірінші орын тұғырына көтерілді (сыйақы мөлшері 120 мың теңге)
Әділ қазылар алқасы аталған жүлдегерлерді марапаттағаннан кейін, Бас жүлде мен 150 мың теңге сыйақы кімге бұйырғанын білу сәті келді
Сонымен, «Текті сөздің төресі – терме» атты облыстық жыршы-термешілер байқауының Бас жүлдесін Қ.Байсейітов атындағы саз колледжінің білімгері Дархан Серік жеңіп алды
Байқауда «Мен – қазақпын» деп жырлап, тарихпен бүгінді сабақтастырып, көпшіліктің көңіліндегісін дөп басты
Жыршының бұлбұл ұя салған көмейінен шыққан әнді орындау шеберлігі көпшілікті тәнті етті
Алдағы уақытта облысымыздың намысын аталмыш байқаудың республикалық деңгейінде қорғайтын Дархан Серікке барша өнерсүйер қауымның артар үміті мен сенімі мол
Келушілер сол үміттер ақталсын деген ақ тілекпен тарасты.
Жансая Смағұлова,
Алматы облысының Тілдерді
дамыту жөніндегі басқармасының
баспасөз хатшысы
