Елбасының «Болашаққа бағдар: рухани жаңғыру» атты бағдарламалық еңбегінде айтылған қазақ жазуын латын әліпбиіне көшіру жөніндегі мәселе Парламентте тыңдалды
Бұл ел өміріндегі елеулі оқиға болды
Осыған дейін Елбасымыз латын әліпбиіне көшудің қажеттілігін еске салып келсе, Парламенттегі тыңдау бұл мәселенің нақты сипат алғанын көрсетті.  
Латын әліпбиіне көшу жобасынан халық тек қазақ тілінің ғана жаңғыруын емес, бүкіл қазақ қоғамының да жаңғыруын күтетіні анық
Себебі латын әліпбиіне көшу – қазақ тілінің өзінің табиғи болмысына қайта оралуына ғана ықпал етіп қоймай, осы әліпбиді пайдаланып отырған елдермен тығыз байланыс жасауға, әлемдік жаңалықтар мен өзгерістерді жедел игеріп, меңгеруге ықпал етіп, ұлттық жаңғырудың қозғаушы күшіне айналатыны сөзсіз.
Латын әліпбиінің әлемдік технологияға негізделуі – оның ең бас­ты шарты, өйткені қазіргі жаһандану кезеңінде өмірімізді компьютерсіз елестету мүмкін емес
Сонымен бірге ағылшын тілі де балабақшадан ­бастап оқытылуы тиіс үш тілдің бірі болып, ғаламдық деңгейдегі бизнестің, экономиканың тілі ретінде басты бағдаршамға айналып отыр
Осы ­себептер жалпыхалықтық талқылауға ұсынылып отырған әліпби жобасынан жаңа заман талаптарына жауап беру міндетін қажет етеді
Дегенмен, мұндай ауқымды да күрделі жұмысты қоғам мүшелерімен санаса жүргізу қажет
Сондықтан да болар, қазір елімізде жаппай талқылау жүріп ­жатыр
Сондай талқылаудың бірі Абылай хан атындағы Қазақ халықаралық қатынастар және әлем тілдері университетінде де өтті
Талқылау кеңейтілген ғылыми кеңес түрінде өтіп, оған университет профессорлары мен оқытушылары, магистранттары мен докторанттары, студенттерімен қатар елімізге танымал, белгілі тілші мамандар қатысты.
Кеңесті университеттің ғылыми және инновациялық істер жөніндегі проректоры Ардақ Саханова ашып, латын әліпбиіне көшу жобасының бұл күндері еліміздегі ең ірі жобаға айналып отырғанын тілге тиек етті
Талқылау барысында ғалымдар мәселеге әр қырынан келіп, жан-жақты талдау жасады
Өздеріне қойылған сұрақтарға жауап қайтарды.
«Жаңа қазақ-латын әліпбиі қолдануға оңтайлы болу керек» тақырыбымен баяндама жасаған университеттің қазақ филологиясы кафедрасының профессоры, филология ғылымының докторы Байынқол Қалиев талқыланып отырған әліпби жобасына тоқталды.
Бұдан кейін сөз алған ғалымдар да жаңа әліпби жобасы туралы өз ойларын айтып, ой-пікірлермен бөлісті
А.Байтұрсынұлы атындағы Тіл білімі институтының бас маманы, қазақ тілін латын әліпбиіне көшіру жөніндегі жұмыс тобының мүшесі, филология ғылымының докторы Әлімхан Жүнісбек қазақ тілінің төл дыбыс құрамы туралы айта келіп, ойын былайша қорытты: «Егемен ел болу үшін, оның егемен тілі болу керек, егемен тілі болу үшін, оның егемен жазуы болу керек, егемен жазуы болу үшін, оның егемен әліпбиі болу керек, егемен әліпбиі болу үшін, ол ұлттық болу керек
Еліміз саяси егемендігін алды, экономикалық егемендіктің нәтижесін күнде көріп отырмыз, тарихи егемендікті мекен-жайлар мен көшелердің атаулары айғақтап отыр, мәдени егемендіктің жетістіктері де үйреншікті болып қалды
Ендігі жетпей тұрғаны – жазу (әліпби) егемендігі
Әзірге әліпби егемендігіне қолымыз жете қойған жоқ
Қазақ жазуы (әліпбиі) саяси өктемдіктің салдарын әлі басынан кешіп келеді»
Мұнымен бірге, Ә.Жүнісбек жаңа әліпби қабылданғаннан кейін ел арасында әліпбиді түсіндіру, дұрыс оқу мен дұрыс жазу жұмыстарын жүр­гізу керектігі туралы өз ұсынысын айтты.
А.Байтұрсынұлы атындағы Тіл білімі институтының бас маманы, филология ғылымының докторы Нұргелді Уәли өз сөзінде еліміздің латын әліпбиін таңдау кезеңінен өткенін, қазір таңдалғанды сұрыптау кезеңі жүріп жатқанын, ал сұрыптау диакритикалық және диграфтық дейтін екі нұсқада жүріп жатқанын айта келіп, өзі жұмыс істейтін институттың осы кезге дейін латын жазуының диакритикалық нұсқасын ортологиялық тұрғыдан саралап шыққанын, қазіргі кезде диграфтық нұсқаны ортологиялық саралаудан өткізіп жатқанынан хабардар етті
Ғалым, сондай-ақ «ортология» терминіне түсінік беріп, оның теориялық негізге сүйенген «дұрыстық» деген ұғымды білдіретінін айтты
Соңғы кезде тіл ортологиясы деген терминологиялық ұғым, әсіресе латын әліпбиіне көшуге байланысты ерекше маңыз алып отырғанын алға тартып, тіл ортологиясы бойынша бірқатар кешенді жұмыстар атқарылуға тиіс екенін де еске салды
Ғалым ­«Латын әліпбиіне көшуге байланысты ортологиялық мәселелер теориялық әрі практикалық мәселелерді қамтиды» дей келе, бірнеше өте маңызды деген ортологиялық мәселелерді бөліп көрсетті
Н.Уәли: «Орфография – ­ауызша сөзді жазбаша кодқа түсіруді, орфоэпия керісінше, жазба кодты ауызша кодқа түсірудің жүйесін белгілеп, заңдастырады
Сондықтан орфография мен орфоэпия бір-бірімен тығыз байланысты ұлттық тіліміздің ортологиялық мәселелері болып табылады» деп ойын түйді.
Бұдан кейін А.Байтұрсынұлы атын­дағы Тіл білімі институтының бас маманы Зейнеп Базарбаева сөз алды
Ол латын әліпбиін жасаудағы еуропа елдері мен түркі халықтары тәжірибесін ескеріп, сол елдер әліпбиінің ұтымды жақтарына сүйену керектігін келтірді
Сөзінің соңында: «Біздің ендігі кезектегі міндетіміз – халыққа ұсынылған жобаны түсіндіру
Жобаның орфографиялық және орфоэпиялық қағидаларын жазу, көмекші құралдар дайындау, әдістемелік жұмыстарды бастау және ұсынылған жобаны апробациядан өткізу» деді
Сонымен бірге ғалым қоғам ұсынған барлық ұсыныс-пікір ескеріліп, жылдың аяғына дейін қазақ тілінің латын графикасы түбегейлі қабылданатынына сенетінін жеткізді.
Университетіміздің профессоры, филология ғылымының докторы Құсайын Рысалды 1996 жылы Гамбург университеті баспасынан шығарған «Неміс-қазақ тілдерінің контрастивті грамматикасында» 1940 жылдарға дейін елде қолданылған қазақ әліпбиінің нұсқасын негізге алғанын және онда «бір дыбыс – бір әріп» негізінде диакритикалық қағиданы ұстанғанын айтты
Неміс оқырмандары латын әліпбиіндегі қазақ сөздері мен сөйлемдерін оқығанда біздің тілдің нормасынан ауытқымағанын жеткізді
Оның пікірінше, диграфтар әліпбиді күрделілендіреді, бір дыбысқа екі әріп пернетақтада болсын, жазбашада болсын, уақыт пен жазу жұмысын ықшамдауға оңтайлы бола қоймайтынын тілге тиек етті
Қ.Рысалдының айтуынша, қазіргі ұсынылып отырған нұсқаны жан-жақты ойластырып, халық болып талдап, ортақ ойға келіп, қабылдасақ, ол сонда өміршең болады.
Бейбіт Исхан,
Абылай хан атындағы
ҚазХҚжӘТУ-дің доценті, филология ғылымының кандидаты
