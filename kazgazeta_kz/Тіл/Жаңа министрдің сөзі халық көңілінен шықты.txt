Елімізде әйелдердің зейнетке шығу жасы 63-ке көтерілмейді
Бұл туралы Еңбек және халықты әлеуметтік қорғау министрлігінің жаңадан сайланған басшысы мәлім етті
Серік Әбденовтің журналистерге жасаған алғашқы мәлімдемесі де осы мәселеге байланысты айтылды
Себеп түсінікті де
Өйткені ведомствоның экс-басшысы Гүлшара Әбдіхалықова мен ҚР Ұлттық банкінің төрағасы Григорий Марченконың әр жерден шаң беріп қалып жүрген сөздері қоғамды біршама дүрліктірген еді
Жер-жерде қарсы пікірлер айтылып, Алматы қаласындағы «Сарыарқа» кинотеатрының жанында митингі болып өтті.  Жаңадан сайланған министр бұған қандай жауап айтар екен деп асыға күткеніміз рас
Министр Серік Әбденов: «Бұл мәселе әлі зерделенуі керек деп ойлаймын
Бүгінгі таңда зейнетке шығару жасын ұлғайтудың қажеттілігі бар деп ойламаймын
Бұл жас өз кезінде халықаралық ұйымдар деңгейінде бел­гіленген, соған сәйкес, заңнама бүгінгі таңда тиіс­­ті деңгейде жұмыс істеп тұр
Сондықтан менің ойымша, әзірге зейнетке шығу жасын арттыру мәселесін қозғаудың қажеттілігі жоқ» деп жауап берді.
Естеріңізде болса, газетіміздің өткен санында («Ана тілі» газеті, №39, «Бейнеттің зейнетін қашан көрмек?») осы мәселеге мақала арнағанбыз
Негізгі мәселелерді сол мақаламызда жаздық
Дегенмен, «ойды ой қозғайды» демекші, зейнетақы жүйесіне қатысты мәселелерді қосымша тарқата кетсек, еш артықтығы болмас деп ойлаймыз.
Жалпы елімізде зейнет жасы 1998 жылдың 1 қаңтарынан бастап өскені белгілі
Онда ер азаматтар – 61-ден, әйелдер – 56-дан бастап шығатын
2001 жылдың 1 шілдесінде бұл жас ұлғайтылды, енді ерлер зейнетке 63-тен, әйелдер 58-ден шығатын болды
Көршілес Ресей елінде де зейнет жасын ұлғайту туралы әңгіме көптен бері қозғалып келе жатыр
Бірақ олардағы зейнет жасы бізге қарағанда әлдеқайда төмен: ерлер – 60, әйелдер – 55 жас
Әйелдердің зейнет жасы төмен деңгейдегі мемлекеттерді алайық
Қытайда – 50-55, Чехияда – 56-60, Беларусь, Украина, Өзбекстан – 55, Түркменстан – 57, Әзірбайжан – 57,5, Тәжікстан – 58
Ең жоғарғысы бүгінгі таңда Жапония болып отыр
Бұл елде әйелдердің зейнет жасы – 70
Бірақ Жапония халқының өмір жасы бүгінгі таңда ең жоғары – 90 жас
Демек, зейнет жасының 70 болуы олар үшін қандай да бір қиындық тудырмасы анық
Біздегі жағдай басқаша
Әйелдердің денсаулығын айтпағанның өзінде, өмір жасы Жапониямен салыстырғанда айтарлықтай жоғары емес.
Мамандардың айтуынша, мұндай рефор­малардың туындауына себеп болып отырған басты нәрсе – әлемдік қаржы дағдарысының жинақтаушы зейнетақы қорларына тигізіп жатқан салқыны
«Еліміз жинақтаушы зейнетақы жүйесіне көшкелі бері ондағы жинақталған қаржыны зейнет жасына жеткен халыққа төлеу мерзімі таяды
Ал қазынада ақша жоқ
Жинақтаушы зейнетақы қорларының тапқан пайдасы тиімділікті (рентабелділік) қамтамасыз ете алмай отыр
Салымдардың барлығы шығынға апарып соғуда» дейді экономикалық сарапшылар.
Қазақстанның еркін кә­сіподақтар қоғамы зейнетақы мәселесіне арналған әлеуметтік сауалнама жүргізіпті
Сауалнамаға қатысқан әйелдердің 58 пайы­зы зейнет жасын 55-ке төмендетуді қалайтындарын айтыпты
Олардың айтуынша, зейнет жасына дейін еңбек ету қиынның қиыны
Өйткені 40 жастағы әйел адамның жұмыс табуы оңай емес
Көпшілігі зейнетақы аударымдарын қажет етпейтін көлеңкелі экономикада, шағын бизнесте еңбек етеді
50 жасқа жеткен кездерінде денсаулықтары төмендейді
Өз жұмыстарын толыққанды атқару мүмкіндігі бола бермейді.
Зейнет жасына байланысты ғаламторда да пі­кірталастар толастар емес
Солардың кейбіреулеріне назар аударып көрелік
«Жасым 56-да
Денсаулық жағдайым мәз емес
17 жасымнан зиянды өндірісте қызмет еттім
Осыған байланысты зейнет жасына 50-ден шығуым керек еді, кезінде зейнетақы жүйесіндегі өзгеріс салдарынан ол уақытпен шыға алмай қалдым
Енді кім маған денсаулығымды қайтарып береді?»
«Өндіріс саласында еңбек етіп келемін
Зейнет жасы ұлғаятын болса, жағдайымның қалай боларын білмеймін
63 жасқа дейін денсаулығым шыдамас
Сонда қайтіп күн көрем?».
Міне, көріп отырғанымыздай, көпшілік зейнетақы жасын ұлғайтуға қатысты айтылған мәсе­леге дереу үн қатып, өз қарсылықтарын білдірген еді
Осыған орай айтылған жаңа министрдің сөзі халық көңілін демдегендей болды
Бірақ бұл сөзден ертеңгі күні қандай нәтиже шығатынын уақыт көрсетеді деп ойлаймыз.
Дәуіржан Төлебаев
