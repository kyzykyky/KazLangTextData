Назигүл ТӨЛЕНБЕРГЕНОВА,
Қазақстан Республикасы Президентінің
жанындағы Мемлекеттік басқару 
академиясы Дипломатия институты Мемлекеттік және шет тілдері кафедрасының профессоры,
педагогика ғылымының кандидаты
Газетіміздің биылғы №5 (1315) 4-10 ақпан аралығындағы санында журналист Д.Төлебаевтың мемлекеттік қызметшілер жөнінде жазған «Қазақ тілін білмегеніне қиналмайды!..» атты мақаласы жарық көрген еді
Онда автор еліміздегі мемлекеттік қызметшілер мемлекеттік тілді білуі тиіс деген орынды мәселе көтерді
Өйткені қазақ тілінінің мәртебесін биіктету жолында мемлекеттік қызметшілердің де қосатын үлесі аз емес екені белгілі
Бұл бағытта кешенді шаралар қолға алынып, тиісті жұмыстар атқарылуы тиіс.
Осы орайда Қазақстан Республикасы Президентінің жанындағы Мемлекеттік басқару академиясы Дипломатия институты Мемлекеттік және шет тілдері кафедрасының профессоры, педагогика ғылымының кандидаты Назигүл Төленбергенова өз мақаласында мемлекеттік қызметшілердің қазақ тілін меңгеруіне байланысты бірқатар түйткілді мәселелерді ортаға салған екен
Сол мақаланы оқырман назарына ұсынуды жөн көрдік.
Тәуелсіздік алған алғашқы жылдардан бері мемлекеттік органдарда қазақ тілін оқытуға үлкен мән беріліп келеді
Елбасы өзінің Қазақстан халқына арнаған Жолдауында «2025 жылға қарай Қазақстан халқының 95 пайызы мемелекеттік тілді білуі керек» деген болатын
Бұл орайда Қазақстан Республикасы Президентінің жанындағы Мемлекеттік басқару академиясында мемлекеттік тілді оқытуды жетілдіруге байланысты көптеген жұмыстар атқарылуда
Атап айтқанда, Тілдерді дамыту мен қолданудың 2011-2020 жылдарға арналған Мемлекеттік бағдарламасы бойынша көпдеңгейлі стандарт жүйенің негізінде мемлекеттік тілді оқытудың әдіснамалық негізі дайын­далып, соған сай мақсат-міндет­тер жүзеге асырылуда.
Бүгінгі таңда Мемлекеттік басқару академиясында жылына 3500 мемлекеттік қызметші әртүрлі курстардан (қайта даярлау, біліктілікті арттыру, магистратура, докторантура бағдарламалары бойынша оқу) өтеді
Алайда мемлекеттік қызметшілердің тілді білу деңгейі әлі де көңіл көншітпейді
Мәселен, 2013-2014 жылы жүргізілген тестілік тексеру мен сауалнамалардың қорытындысына сүйенсек, А1-А2 деңгейлі тыңдаушылардың көрсеткіші 50 пайыз болды
Бұлардың басым бөлігі орыстілді аудиторияда білім алғандар
11 жыл бойы мектепте, 5 жыл жоғары оқу орнында мемлекеттік тілге қаншама сағат пен қаржы бөлінсе де, нәтиже ойдағыдай болмай отыр
Тағы бір айта кететін жайт, Білім және ғылым министрлігі жоғары оқу орнынан кейінгі білім беру стандарттарында қазақ тілін оқытуға бөлінген сағат қарастырмаған
Алайда соңғы жылдары мемлекеттік қызмет органдарында мемлекеттік тілде ресми стильде жазуға, көпшілік алдында сөйлеуге, нормативтік құқықтық құжаттармен жұмыс істеуге үйрететін курстарға сұраныс артып келеді.
Осы орайда академияның қазақ тілінен дәріс-тренинг жүргізетін профессор-оқытушы құрамы ресми стильді меңгеруге арналған типтік бағдарлама әзірледі
Әдістемелік-дидактикалық жағынан толық қамтамасыз етілген «Ресми-іскерлік қазақ тілі» типтік бағдарламасы мемлекеттік қызметшілердің кәсіби құжаттарды сауатты құрастырып, мемлекеттік қызметтің анали­тикалық, сараптамалық жазбаларын әзірлеуді меңгертуге, тыңдаушыларға жоспар-құрылым, модель-үлгілер ар­қылы топ алдында баяндама жасаудың, сөз сөй­леудің әдіс-тәсілдерін игеруге бағытталған.
Академия 2008 жылдан бері мемлекеттік тілді біліктілікті арттыру семинарлары арқылы жетілдірумен шұғылданады
Бұл семинарлар мемлекеттік қызмет сұранысынан пайда болды.

2011 жылдан бастап Академияның «Қосымша білім беру» институтында «Мемлекеттік тілде іс қағаздарын жүргізу», «Ресми жазылым» атты қашықтықтан оқыту курстары, 2014 жылдан қайта даяр­лау курстарындағы «Сөз мәдениеті», «Талдау жұмысы: түрлері, әдіс-тәсілдері», «Жария презентациялары: түрлері, әдіс-тәсілдері» атты семинар тақырыптары аталған ауқымды жұмыстардың нәтижелері деп санаймыз.
Бұл семинарлардың барлығы мемле­кеттік қызметшілердің кәсіби қызметтерінде тілдік озық технологияларды практикалық тұрғыдан кеңінен қолдануға мүмкіндік береді
Бүгінгі таңда мұндай жобалар қа­шықтықтан оқыту бойынша да жүзеге асырылуда.
Негізінен мемлекеттік қызметшілер ересек аудитория болып саналатыны белгілі
Олардың арасында әртүрлі гранттар арқылы, көбінесе «Болашақ» бағдарламасы арқылы білім алып, бірнеше тілді игергендері де барын айта кету керек
Бірақ соған қарамастан мемлекеттік тілді жеткілікті деңгейде білмейтіндері қынжылтады
Осы тұста тілді оқытуды ғылыми тұрғыдан жетілдіру қажет
Мәселен, тілдерді оқыту ғылымында жетік меңгерген тілдер арқылы басқа тілді үйрену әдістемесі терең әрі жан-жақты зерттелген
Аталған ғылыми зерттеулер қалыптасқан тілдік негізде жаңа тілді үйренуге жол ашады
Мемлекеттік қызметшінің орысша немесе ағылшынша білетін тілдік қоржынын қолданбай алып тастауға болмайды, себебі ол қор әртүрлі әдіс-тәсілдерді игеру арқылы жинақталды
Сондықтан да тыңдаушының бойында жинақталған әдіс-тәсілдер қазақ тілін меңгеру барысында қолданылуы тиіс
Осы жерде жазу мен сөйлеуді жетілдіруде тақырып бойынша ойды жоспар-құрылым арқылы реттеудің әдіс-тәсілдерін қолдануды айтып кеткен жөн.
Мемлекеттік қызметшілерді оқытуда көптеген кемшіліктер кездеспей тұрмайды
Олардың қатарында екпінді дұрыс қоймау, орфографиялық оқу және т.б
бар
Ал кейбір қаракөздеріміз тіпті қазақ тілінде акцентпен сөйлейтіні жасырын емес
Бұның барлығы балабақша мен мектепте қалыптасатын дағдылар
Сондықтан мемлекеттік қызметшілердің арасында «түсінемін, бірақ сөйлей алмаймын» дейтіндері де табылады
Егер сөйлей алмаса, тіл оқытудың қандай қажеті бар?! Мемлекеттік қызметші әуелі, аты да айтып тұрғандай, мемлекеттің бетке ұстар азаматы
Ол көпшілік алдында ойын мемлекеттік тілде нақты әрі дұрыс жеткізе білуі қажет, барлық баяндамаларын қазақ тілінде жасап, жиындарды тек қазақша өткізуі керек
Сондықтан мемлекеттік қызметшілерді оқытуда олардың сөйлеу мәнерін шыңдауға мән беретін уақыт келді
Оқыту жүйесінде мәтінді оқуды орфоэпиялық нормаға сай оқыту (дауысты, дауыссыз дыбыстардың орфоэпиялық оқылымын меңгерту); мәтінді абзацтарға бөліп, әр абзацты бір сөйлеммен мазмұндауды үйрету; мәтін бойын­ша көзқарасты білдіруге икемдеу сынды мәселелер назарға алынса артық болмас еді.
Мәтінді оқуды үйретудің жалпылама әдістемесінен қол үзу керек
Негізі, жалпылама сөйлеу, жалпылама оқыту ешқандай нәтиже бермейді
Бүгінгі күні әсіресе орыстілді азаматтардан қазақ тілінде орфоэпиялық норма бойынша оқу жоқ дегенді естиміз
Бір жағынан, олардың айтып тұрғандары дұрыс
Өйткені қазақ тілінің мұғалімдері оқулықта қалай жазылса (орфографиялық норма бойынша), солай оқытады
Бұл дегеніміз –мұғалімдерге ешқандай талап қойылмайтынын да аңғартады
Қалай дегенмен, сөйлеу тілді меңгерумен тығыз байланысты.
Дұрыс сөйлеу нормаларын және дискурс мәдениеті мен дағдысын игеру мемлекеттік қызметшінің кәсіби біліктілігін байқатады
Дискурсты дұрыс ырғақпен, үйлесіммен, үндесіммен дыбыстай алмайтын жайттардың орын алуы, біздің ойымызша, ауызша дискурс нормасының бұзылуынан
Сондай-ақ, тілдің фонетикалық және фонологиялық сипатын ескермеуден туындайды
Фонетикада сөздің жазылуы емес, дыбысталуы, айтылуы, естілуі маңызды екені даусыз.
2013-2014 жылы жүргізілген тестілік тексеру мен сауалнамалардың қорытындысына сүйенсек, А1-А2 деңгейлі тыңдаушылардың көрсеткіші 50 пайыз болды
Бұлардың басым бөлігі орыстілді аудиторияда білім алғандар
11 жыл бойы мектепте, 5 жыл жоғары оқу орнында мемлекеттік тілге қаншама сағат пен қаржы бөлінсе де, нәтиже ойдағыдай болмай отыр.

Дауыстап оқи білу өз кезегінде кәсіби даярлықты қажет етеді
Тілдің ауызша формасында дыбыстар үндестік заңына сәйкес үнемі үйлесіп, жымдасып қолданылады
Егер дискурсты көпшілік алдында жеткізуде осы үндестік сақталмай, бұзылатын болса, мұның өзі сөздің айтылуы мен жазылуының арасын айыра алмауды көрсетеді
Өйткені жазу сөздің айтылуын дәл бере алмайды.
Қазақ тілінің сөздік қорындағы төл сөздер үндестік заңына бағынатыны белгілі
Мәселен, сөз түбірі жуан /жіңішке болса, оған жалғанатын қосымша да жуан/ жіңішке болып келеді
Бірақ қазақ тілінің сөздік құрамындағы сөздердің барлығы қазақ тілінің заңдылығына бағынады деп айтуға болмайды
Мысалы, кірме сөздер ерін үндестігі заңдылықтарын сақтамайды.
Сонымен қатар дауыссыздардың бір-бірімен үйлестілігінің (ассимиляция) орфоэпиялық норма үшін ерекше мәні бар
Дауыссыздардың бір-біріне ықпалы ғылыми тілмен айтқанда прогрессивті, регрессивті және тоғыспалы түрде қарас­тырылады
Мысалы, Сараптама жасаған мемлекеттік қызметші Астана қаласының биылғы қысқа дайындығы жайлы хабарлады
«Қала басшылары жылу маусымына қажетті сұйық отынды мемлекеттік сатып алу бойынша толық әзірлеген
Қазір 5 000 тонна мазут қоймада сақтаулы
Жақын күндері тағы да 20 000 тонна сұйық отын жеткізіледі».
Дискурстағы сөздер сөйлеу кезінде тұтасып немесе жеке-жеке тұрмай, топ құрап, әрқайсысы өзіндік екпін, ырғақпен айтылатынын аңғаруға болады
Қазақ тілінде бунақтағы сөздердің жұбын жазбай, араларында қатар келген дыбыстарды үндестіріп, бір ырғақ, екпінмен айтудың маңызы зор
Олай болмаған жағдайда дискурс құрамындағы сөздердің байланыс реті бұзылады да, тіл табиғи жарасымынан айырылады, құлаққа жағымсыз естіледі, бәрінен бұрын, айтылған ой көмескіленіп, тіпті, түсініксіз болып кетуі де ғажап емес
Қазақ тіліндегі екпін көбінесе сөздің соңғы буынына қойылады
Дегенмен, сөз аяғында келген қосымшаның барлығы бірдей екпінді қабылдай бермейтіні салыстырмалы деректерден айқын көрінеді (-дай қосымшасы, көмектес септік жалғаулары, т.б.)
Мысалы: Соңғы’ кездері’ іске’р адамдарды’ қала’ инфрақұрылымыны’ң даму’ қарқыны’ көбіре’к мазала’йды еке’н
Кездесуде’ «жылды’ң ең үзді’к кәсіпкері’ атағы’н жеңі’п алға’н адамда’р арнайы’ мақта’у қағазы’мен марапатталды’.
Орфография мен орфоэпия бір-бірімен тығыз байланысты, өйткені сауатсыз жазу мәтінді дұрыс оқуға және оны дұрыс қабылдауға теріс әсерін тигізеді
Ауызша сөйлеу тілінде ең маңыздысы – айтылған ойдың мағынасын түсіну, ал сөздерді дұрыс айтпау бұған кедергі келтіреді.
Әдеби тілдің ауызша орфоэпиялық нормаларынан ауытқулар, ең алдымен, сөз қалай жазылса, солай дыбыстаудан, жазу жүйесі мен ауызша сөз жүйесінің өзді-өзіне тән ерекшеліктеріне мән бермеу­ден туындап жатады
Сондықтан дұрыс сөйлеуге бағыт-бағдар көрсететін құралдың бірі – орфоэпиялық сөздік мемлекеттік қызметшілерге аса қажет.
Мемлекеттік қызметшінің көпшілік алдында сөз нормалары мен тұрмыстық қатынастағы дискурстық тіліне тән дыбыс­тау нормаларын араластырмай, сауатты сөйлей білу де тілдік қарым-қатынас үшін аса маңызды.
Жалпы, мемлекеттік қызметші тілін­де қолданылатын дискурстың екі тәсі­лінің оқуға негізделген түрінде ауызша қызметі айқын байқалады, ал айтуға не­гізделген түрінде арнаулы ақпарат жасаушы мемлекеттік қызметші қызметі анық көрінеді
Мұндайда оқылым барысында кітаби-жазба тілдің кез келген үлгісі қолданыла беруі мүмкін, ал айтылым кезінде дискурстық сөйлеу тілі стилінің кез келген үлгісі қолданыла беруі мүмкін.
Сонымен мемлекеттік қызметші ресми ақпараттарды байыпты, байсалды интонациялық мәнермен баяндайды
Мәтін интонациясын дұрыс қою және мәтінді дұрыс оқу немесе сөзді дұрыс айту ережесі мәтін мазмұнына қатысты белгілі бір ақпарат береді
Олай болса мемлекеттік қызметшіні оқытуда ресми сөйлеу мен жазуға ерекше назар аудару қажет.
Жоғарыда айтылғандардан мынадай қорытынды жасауға болады: ересек аудиторияға ұсынылатын тілдік материалдар мемлекеттік қызметшінің әлеуетін жетілдіруге бағытталуы тиіс, ресми стильде сөйлеу мен жазу инновациялық әдіс-тәсілдер арқылы жеткізілгенде ғана екіжақты тиімді оқыту үрдісі жүзеге асырылады.


