Қазақстан Республикасында тұрып жатқан әр ұлт өкілдері бір-бірінің дәстүрі мен тілін құрметтеп, достық пен татулықта өмір сүріп жатқанына баршамыздың көзіміз жетіп отыр
 Мен де өзге ұлт өкілдері болып табылатын өзіммен қатар достарымды мақтаныш етемін
Олар Баянауыл өңірінде туған орыс қызы Виктория Николаевна мен қазақтың есімі берілген украиндық Ерболат Верещак, әзірбайжан Аслан Аббасов пен Видади Бунятов, түрік қызы Айман Юсупова, Өзбекстанның Наманган қаласында туған Ғайрат Юлдашев пен Шымкент қаласында дүниеге келген күрт ұлтының өкілі Фируза Қасымова
Бұл достарымның басқа құрдастарымнан орны ерекше
Барлығымызды біріктірген қасиет – қазақ тілін жетік меңгеруіміз
 Фируза отбасында әке-шешесімен және ағасымен тек қазақша сөйлесуі арқасында және шешесінің қазақ тілі мұғалімі болғандықтан тілді өте жетік меңгерген.
Бірде Ерболат екеуіміз банктердің біріне бір шаруамен барғанда ол анықтама бюросында қызмет көрсететін қазақ қызына қазақша сұрақ қойып сөйлескенде әлгі қызметкер қазақша білмей, қатты ұялды
Ерболаттың бір ғажабы туған тілінен гөрі қазақ тілін жақсы біледі
Оның қазақ тілін жетік білуіне әкесі Александр Дмитриевич себепкер болған
Виктория болса жастайынан Баянауыл өңірінде, ауылда қазақ балаларының арасында өскен
Ол әсіресе домбырамен ән салуды ұнатады
Бүгінде қалалық Достық үйінде жемісті қызмет етіп жүр
Сонымен қатар ол «Мемлекеттік тіл – менің тілім» атты сайыстарда үнемі талап биігінен көрінуде
Аслан мен Видади мектепте жүргенде қазақ балаларымен араласып, бірге оқығандықтан қазақ тілін жақсы біледі
Олармен кездесіп, әңгіме-дүкен құрғанда өзіңді әзірбайжандармен емес, қазақтардың ортасында отырғандай сезінесің.
Барлығымыз да ыңғайы келген уақыттарда үйімізде немесе дәмханаларда бас қосып, сонда қатынас тілі ретінде қазақ тілін  қолданып, басымыздан кешкен оқиғаларды, ұлттық салт-дәстүрлеріміздің ерекшеліктерін айтып көңіл-күй көтереміз
Әсіресе, өзбек Ғайратқа қонаққа баруды ұнатамыз
 Өйткені, Ғайрат өзбектің ұлттық тағамдарын тамаша әзірлейді
Ғайраттың айтуынша оның қазақ тілін меңгеруіне Өзбекстандағы қазақ бауырларымызбен араласуы ықпал еткен.
Түрік қызы Айман досымыздың өзіндік бізге ұнайтын басты қасиеттерінің бірі – оның қазақ тілінде майын тамыза әңгіме айта білетіндігі
Көшеде оның жанынан байқамай өтіп бара жатсаң Айманның жұрттың көзінше «Бауырым, неге амандаспайсың?» деген сөздері өзіңді селт еткізеді
Бір жағынан риза қылады.
Жалпы, достарымның айтуынша олардың қазақ тілін меңгеруіне көбіне қазақ балаларымен араласуы көмектескен.
Нұрғали СҮЛЕЙМЕН
Екібастұз қаласы
