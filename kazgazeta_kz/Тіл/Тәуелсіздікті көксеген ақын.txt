Елжанды Алаш ақындарының бірі емес, бірегейі Мәжит Айтбаев еді
Ол Ұлы Отан соғысында, 1945 жылы Германияның Дрезден қаласында бомба жарылысынан қаза тапты
Жалынды ақынның бізге жетіп, Тәуелсіз еліміздің мұрасына айналған ғажайып сырлы да мұңды шығармасы, оның фашистік тұтқында жүріп жазған «Хан Абылай» дастаны еді
Онымен танысқан адам туған жердің тұнып тұрған әдемі суреттерін Мәжит ақынның аса шеберлікпен жырлағанына тәнті болар еді
 
М.Әуезов атындағы әдебиет және өнер институты 1993 жылы Алматы қаласының «Жазушы» баспасынан шығарған «Абылай хан» туралы тарихи жырлардың І томының алғы сөзін жазған белгілі ғалым, жазушы Рахманқұл Бердібай «Абылай асуы» атты еңбегінде (20-шы бет) осы поэманың жазылу себептерін айқындап: «…Германиямен (1941-1945 жылдарда) соғыс кезінде жау тұтқынында болып, алыста жүрсе де туған елін ойлаған шерменде ақын Мәжит Айтбаевты «Хан Абылай» деген поэма жазуға шабыттандырған» дейді
Осы дастан жайлы өз пікірін білдіре келе Р.Бердібай: «Туған елінен жырақта, көңілі қапалы, тағдыры трагедиялы болып өткен ақын балладасы (поэмасы) қазақ поэзиясына қосып кеткен ескерткіш» деп ойын түйіндейді
Иә, аталмыш дастанды зерделей, пайымдай оқысақ оның «Кіріспе» және «Эпилог» деп аталатын бөлімдерінен Мәжит ақынның осы дастанды не үшін, қандай жағдайда жүріп жазғандығын айқын байқаймыз.
Дастаннан Тәуелсіздікті көксеген ақынның көкірек шері сезіледі
Отаншылдық, елдік ұғымды биік қойған ақынның азаматтық үні жарқын
Ел азаттығы, еркіндігі жайлы арман-аңсары айқын
Ақын азаттық, Тәуелсіздік жайлы ойларын Абылай жорығының мән-мақсатымен астастырады
Жалпы айтқанда М.Айтбаевтың ақындық шеберлігі, дастанның тарихи деректермен сәйкестігі және дастанның Абылай жайлы басқа ақындардың шығармаларымен ұқсастығы мен ерекшелігі жайлы сөз қозғасақ, газет көлеміне сыймайды
Ол жайлы Алматы қаласының «Қазақстан» баспасынан 2014 жылы шыққан Әнуар Тарақтың «Абылай хан» атты жинағынан оқи аласыз
Сүйегі жат елде қалса да, ұлтым деп соққан жүрегінің дүрсілі, тәуелсіздікті армандаған асыл ойлары, туған жеріне деген перзенттік сағыныш сезімі, Абылайдай ардақты, киелі тұлғаны сүйіспеншілікпен, құштарлықпен жырлаған өміршең шығармасы егеменді елімен қауышты
Сөз соңында айтарым, Мәжит Айтбаевтың өмірі мен шығармашылығын оқулыққа (мектепке арналған) енгізіп, оның қазақ әдебиетіндегі алар орынын ғылыми тұрғыдан зерттеп, саралап, Алаш арыстарының жыршысы екендігі дәлелденіп жазылуын ұсынар едім.
Социал СӘРСЕМАЛИЕВ,
зейнеткер ұстаз
Атырау облысы
Құрманғазы ауданы
