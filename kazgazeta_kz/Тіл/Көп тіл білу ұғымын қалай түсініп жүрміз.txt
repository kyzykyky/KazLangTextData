Бүгінде үш тұғырлы тіл, көптілділік мәселесі туралы жиі әңгіме қозғалып келеді
Бұл орайда көп тілді меңгерудің тиімді тұстары қандай, қажеттілігі неде деген сияқты мәселелерге ой жүгіртіп көрдік пе? Осы сауалдарға ғылыми тұрғыдан жауап іздеп көрсек

Қазақта өзінің даналығымен тарихта қалған ғұламалардың бірнеше тіл білгені ақиқат
Мәселен, әл-Фараби, Махмұт Қашқари, Абай Құнанбайұлы, Шоқан Уәлиханұлы, Нәзір Төреқұлов, Мұстафа Шоқай секілді ел үшін ерен еңбек еткен ұлыларымыз кемінде үш тіл білгені белгілі
Олар бірнеше тілді білу арқылы дүние сарайын кеңітіп, саяси санасын ширата білген жандар
Ел келешегі үшін аянбай еңбек еткен ардақтылар.
Біз сөз еткелі отырған қостілділік пен көптілділік әлемдік ғылымда зерттелген, әлі де зерттелу үстіндегі мәселе
Бұл жайында тілші-ғалым Л.Щерба, грузин психологі Нателл Имедадзе, француз психологі Жан Пиаже де зерттеген
Бүгінгі күнде көптілділік жекелеген іргелі ғылымдардың, атап айтқанда психологияның, нейрологияның, физиологияның және соңғы жылдарда психолингвистиканың, әлеуметтік лингвистиканың, когнитивті лингвис­тиканың зерттеу нысаны болып келеді
Зерттеліп анықталғаны баршылық, алайда толық ашылмаған тұстары да жетерлік
Ал бұл құбылысты жаппай ой қазығына айналдыру, идеология ретінде ұстану қаншалықты тиімді әрі нәтижелі болатындығы бізді ойландырады.
Екі тілді білетін адамды қостілді дейміз, екеуден артық тіл білсе, көптілді, ал алты тілден көп тіл білетіндерді, әдетте полиглот дейміз
Әлемде қостілділікті де, көптілділікті де дұрыс үрдіс деп бағалайды
Өйткені көптілділердің мүмкіндіктері зор, артықшылығы мол болады
Мәселені арнайы қарастыра отырып, біздің пікірімізше, артықшылығы және кемшілігі мынада
Алдымен артықшылығы туралы айтар болсақ, көптілді болу арқылы тұлғаның ақпараттық кеңестігі кеңи түседі, мол ақпаратқа ие болады; әлемдік мәдениетті жетік біледі, жақсы түсінеді; еңбек нарығында жоғары сұранысқа ие болады; кез келген мәселені талдауға, салыстыруға бейім келеді және т.б
қасиеттер тән.
Сол секілді көптілділік пен қостілділіктің кері әсерін, қарсы жақтарын зерделегенімізде мынадай бағыттарды көрдік: бірнеше ұлттық мәдениеттің белгілері бір тұлғаның бойы­нан тек жартылай сипатта тоғысады; көптілді тұлғаның мінез-құлқы ұлттық сипаттан өзгешелеу болып қалыптасуы себепті менталитет күрт өзгереді; отбасында берілетін тәрбие, оның салдарынан өмір салты түбегейлі өзгеріске ұшырайды; тұлғаның өзін-өзі ұстауы, өмірлік ұстанымы өзгереді (сән, таңдауы, қызығушылығы, т.б.); жаһандану үдерісі бойына ұялауы ықтимал (өзге өркениетке құмарту, қазақ құндылықтарынан әлемдік құндылықтарды жоғары қоюы, т.б.); озық мәдениетке басымдық бере отырып, жеке басының қай ұлтқа сыйым­ды екендігін айыра алмай қалуы (проблема этнической идентичности); ұлттық нарцицизм, яғни өзгелерге деген менсінбеушіліктің пайда болуы мүмкін; тілдің шұбарлануы арта түсіп, тілдік құрылымға әсері мол болады (супер, ок, спикер, кэш, тағы басқа сөздердің нормалану; аралас некеге баруы ықтимал және т.б.).
Жоғарыда келтірілген салыстыруды сараласақ, көптілділіктің артық­шылықтары адамның сыртқы сапалық қасиеттерінің жетілуі тұрғысынан екендігі айқындалып отыр, кемші­ліктер рухани ішкі жан дүниесі, арғы түптамырынан алшақтау және түбе­гейлі өзгеру үрдісі ретінде болып көрінеді
Осы орайда көптілділікті жарқын идея ретінде ұсынуға асығуға болмайды
Өйткені оның ұлтымыздың тілі үшін қауіпті тұстары да жоқ емес
Көптілділікті ұлттың өркендеуі, рухани баюы үшін қолдануымыз қажет
Ол үшін арнайы дайындық, ментальды платформа (алаң), өзегі бар рухани өсім керек
Бұл дегеніңіз ұлттың рухани өзегі бойына сіңген, бірінші тілі қазақ тіл болып қалыптасқан жасөспірімдер
Мәселені дұрыс бағаламасақ, әдіс­намасын дұрыс қалыптастыруға көңіл бөлуге тиіспіз
Кез келген жаңа бастаманың әдіснамасы болмаса, ол кереғар әсер беретіні белгілі
Егер идеологиялық дайындық жүргізілмесе, басымдылық неде екендігі айқын болмаса, көптілділіктің кері әсері міндетті түрде көрініс алады.
Қиянаттың бірі – тілдің шұбар­лануы (смешание языков)
Бұл жайын­да зерттеуші Л.Щерба: «Нағыз қостілді адамның бойында екі бірдей тілдің автономды таңбалық жүйесі жұмыс жасайды, алайда бұл өте сирек кездесетін құбылыс, көбіне тілдердің шұбарлануына алып келеді» деп көрсеткен
Өзге тілді меңгеруде шұбарлану (смешание) болмас үшін грузин психологі Нателл Имедадзе «бір бейне – бір тіл» деген әдіс ұсынған
Мәселен, әке-шешесі тек қазақ тілінде және баланың күтушісі тек қана ағылшын тілінде сөйлейді
Бұндай жағдайда тілдік жүйені дербес ұстау мүмкіндігі жоғары екендігі анық.
Ғылымда балаға бірнеше тілді қатар меңгертудің сапасы оның алдын ала ойластырылуына, қолданылатын әдіс-тәсіліне, ең бастысы – мақсатына байланысты болатындығы атап көрсетіледі
Десек те, баланың қалыпты, табиғи дамуына қол сұққан кезде міндетті түрде оның кері әсері болатындығын біз көп атай бермейміз
Бұл мәселе нейрология, психатрия тарапынан және әлеуметтік, когнитивтік лингвистика тарапынан арнайы зерттеліп жүр
Оның нәтижелерін көпшілік біле бермейді.
Бабамыз Абылайдың: «Білекке сенген заманда ешкімге есе бермедік, білімге сенген заманда, қапы қалып жүрмелік» деген сөздерін осы мәселе төңірегінде де қолданғым келеді
Білім міндетті түрде қажет
Алайда ол ұлттың қазанында қайнап, ұлттың ұясынан түлемесе, ол жатпен бірге жабыса кеткен іштегі жарамыз болмасына кім кепіл?
Көптілділіктің платформасы қазақ тілі екендігін баса айтқан жөн
Сол себептен қазақ тілі тұтас қазақстан­дықтарды біртекті ететін фактор
Бұл жайында үлкен мінберлерден де айтылып жүр
Алайда осы факторды көрсе де, көрмеген сыңай танытатындар, тілдегі делсалдық жағдайды ұзағырақ ұстағысы келетіндер де жоқ емес
Мемлекеттік тілдің сапалы қолданысын, күнделікті жұмыстағы көрінісін талап ету – бүгінгі күннің мәселесі екені анық.
Жастарымызды көптілділікке тәрбиелеуде олардың қазақылығы, қазақы тәрбиесі негіз болуы міндетті, басқаша жағдайда ұлттық белгілердің жыл санап, күн санап жоғалатындығы ақиқат
Қазақстандық жастардың бойындағы отансүйгіштік тәрбие тіл арқылы, тілді ұстану арқылы жүргізілуі тиіс
Көптілділіктің жемісі бұл – өзге тілдер қазақ тілінің баюына, ақпараттық кеңестігінің ашылып, тілдегі ақпарлардың молая түсуіне жұмыс жасағанда ғана көрінеді
Сәйкесінше, тіл арқылы ұлттық зияткерлік әлеуеттің артары сөзсіз.
Алтынбек ӘБДІЛМАНОВ,
филология ғылымының кандидаты
