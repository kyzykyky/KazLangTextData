Түр-түс атаулары сан ғасырдың толқынында халықтың от тілді, орақ ауызды  шешені мен өлеңімен өрім өрген ақыны, кейіннен қолына қалам алып халқының мұңын мұңдап, қуанышын толғаған жазушыларының шығармалары арқылы жетті
Осындай мол мұраларымыздың қойнауында сақталған түр-түс атауларын жиып-теріп, болашақ ұрпаққа жеткізуде тілші қауымның атқарар міндеті зор десек, ол істің басы басталып та қойды.
2016 жылы ҚазҰУ-дың профессоры, филология ғылымының докторы, ұстазымыз Гүлдархан Смағұлова мен филология ғылым­ының ма­гистрі Айгерім Мәнкеева­ның авторлық бірлестігімен түр-түс атаулары мен реңк­терінің түсін­дірме сөздігі «Елтаным баспасынан» жарық көрді
Сондай-ақ осы сөз­діктің жарық көруі ма­гистрант жас ғалымдардың да еңбегін елегендіктің бір көрінісі іспетті болды.
Табиғатта негізінен 7 түс бар
Қылқалам шеберлері сол жеті түсті бір-біріне қосып, араластырып түрлі реңктерді туғызатын болса, сөз зергерлері сөздің қуатымен-ақ сурет салып, мыңдаған реңктерді бере алады екен.
Авторлар қазақ тілінде 1230-дан астам түр-түс атауларының бар екендігін нақтылап, сөздікке әліпби реті бойынша мысалдарымен енгізген
Олардың 15-і негізгі түр-түстер, 300-ге жуығы туынды атаулардан пайда болған түр-түс атаулары
Еңбекте «ақ, сары, сарғыш, көк, көгілдір, қара, қызыл, қызғылт, күлгін, қоңыр, сұр, боз, шабдар, құба, құла, торы, күрең, бурыл, жасыл, ала, тарғыл, шұбар, теңбіл» секілді түр-түс атаулары қазақ тіліне тән екені нақтыланған.
Сөздіктің ақпараттық негізі ретінде қазақ халық ауыз әде­биеті мұралары, белгілі ақын-жазу­шылардың көркем туындылары пайдаланылды
Фольклорлық және прозалық шығармалардан теңеу, ассоциация, метафоралар арқылы көрініс тапқан қазақы мәдени түр-түс атаулары бойынша түзілді.
Сөйлеу үстінде түр-түс атауларына қатысты реңк пен рең сөзін бірінің орнына бірін қолдана беретін сәттеріміз бар
Ал бұл сөздікте адамның бет-әлпетіне қатысты түстерді рең, түр-түстерден тарайтын әр түрлі бояуларды реңк деп шекаралас ұғымдардың арасын ашып береді.
Барлық тіршілік иелері түстер әлемінде өмір сүреді
Алуан түрлі түстерді және олардың реңктерін табиғат өзі жасайды
Ал суретшілер ой-қиялдарымен дамытады, бояуларды қосып, біріктіру арқылы сан түрлі реңктермен шығарма мазмұнын көз алдымызға әкеледі
Көркемсөз шеберлері түр мен түстің реңктерін құбылтып, сөзбен сурет салады, ана тілінің поэтикалық қуатымен көркем әлемді бағындырады.
Әдетте кейбір түстердің реңктерін көзбен көріп түсінгенімізбен, тілмен айтып, суреттеп жеткізе алмай жатамыз
Мұндай реңктерді де сөздікке енген әдеби шығармалардың мол қорынан алынған мысалдардан табуға болады
Мысалы: шымқай ақ шалдуар (түсі өте оңған, ескірген), бұршақ аралас қоңырқай (дөңгелек дақты қоңыр түс), сіріңке қара (қошқыл қара рең), тотыққан қара күрең (қарасы басым күрең түс), т.б
Сонымен қатар сөздікте жеке авторларға ғана тән түр-түс атаулары да кеңінен қамтылған
Мысалы: ақ су тәрізді боз жарық (М.Қабанбаев), селеу сары (Х.Есенжанов), шаңыт сары (Қ.Ысқақ), мөлт қара (Ә.Кекілбаев), шермек сары ­­(С.Елубаев), ­т.б
түстердің түсініктері берілген
Сөздіктің тағы бір ерекшелігі: ағылшын және орыс тіліндегі 250-ден астам түр-түс атауларының қазақша баламасының түрлі-түсті жапсырма кесте түрінде берілуі
Мысалы: Бозғылт күрең – Цветок чертополоха – Thistle; Күрең торы – Пурпурный порфир – Tyrian purple; Күлгін – ­Фиолетовый, Көгілжім бозғылт – Глициния – Wisteria; Алқоры – Насыщенный розовый – Ceep pink; Қып-қызыл шиедей – Голливудский вишневый – Hollywood cerise.
Бүгінгі қазақ қоғамында ауызекі сөйлеуде түстердің қазақша баламасын таба алмай мүдіріп, орысша (бордовый, морковный, фиолетовый) қолданып жүрген тұлғаларға үлкен септігін тигізетіні кәміл
Техниканың өрістеп дамыған заманында қоғамдағы жаңа өзгерістерді, жаңа заттардың да атын атап, түсін түстеу маңызды.
Ернұр САҒАТБЕК, 
әл-Фараби атындағы 
ҚАЗҰУ магистранты
