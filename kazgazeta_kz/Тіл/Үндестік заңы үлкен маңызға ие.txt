Біз қанша жыл қағажу көріп, шетке қағылып келген қазақ тілін компьютерлік бағдарлама тіліне көшіруге тиіспіз
Ал әлемдегі бүкіл сандық технология тек 26 әріпке негізделген
Ғылым мен жаңа электронды өндіріс ноқаты бар символдарды танымайды
Осы бір ғана кедергінің өзі бүкіл ел экономикасын ойсыратып, ғаламдық өркениет көшінен кейін қалдыруы ғажап емес
Бұл туралы, ­Абылайхан атындағы Қазақ халықаралық қатынастар және әлем тілдері университетінің роман-герман филологиясының маманы, Т.Рысқұлов атындағы Қазақ экономикалық университетінің, сондай-ақ, Швейцариядағы Еуропа университетінің РҺ және DBA деңгейіндегі докторы Арман БАЙҚАДАМ әңгімелеп берді.
– Арман, Елбасы әр Жолдауында әліпби реформасы жайлы айтып келеді және биыл бұл іске ерекше мән берді
Бірақ әлі де сылбыр сияқтымыз
Латын қарпіне тез арада көшу қаншалықты қиындық тудырып отыр?
– Ешқандай қиындығы жоқ
Латын әліпбиіне көшу уақыт талабымен келген реформа деп есептеймін
Қазіргі таңда әлеуметтік желінің қай түрін қарасаңыз да, көпшілік латын қарпімен жазуды оңтайлы көреді
Әріптері аз әрі тез теріледі
Қазақтың әлеуметтік желісі әлдеқашан латыншаға көшіп қойды
Тек бірізділік жетпей тұр
Аға буын үйрене алмайды десек, бұл да бос әңгіменің бірі болып қалады
Ағылшын тілінде үш апта оқып үйренсе, соның өзі жеткілікті
Ал қарияларға бұл әріп тіптен таң емес
Олар – 1930 жылдарда қолданылған латын әліпбиімен сауат ашқандар
Сонда жылдам көшуге не кедергі? Әрине, кеңестік кезеңнен қалған қорқыныш, үрей кінәлі.
– Латын – әлемді біріктіретін әліпби
Барлық елдің сыртқы саясатында,бүкіл техника тілінде қолданылатын жаңа әліпбиге көшудің қазақ ұлты үшін басты артықшылығы неде?
– Біз егер болмашы қиындықтарға қорқынышпен қарай берсек, болашақта ғылыми-техникалық прогреске мүлде ілеспейміз
Мұндайда ары-беріден соң ұлттық құндылықтарымызға қауіп төнеді
Екінші дүниежүзілік соғысты есіңізге сала кетейінші
Сол сұрапыл соғыста қатты күйреген екі ел
Бірі – Германия
Бірі – Жапония
Екі елде реваншизм құбылысы байқалды
Бұл дегеніміз – жеңіліске ұшыраған, рухы сынған, еңсесі түскен елдің қайтадан талпынысқа түсуі, жеңген мемлекеттен қалыспай, намысқа тырысып, қайта бас көтеруі
Германия реваншизмнің арқасында машина жасауда, Жапония электроника саласында әлем бойынша алдыңғы қатарға шықты
Бұл үрдіс ХХ ғасырдың соңына дейін сақталды
Ал ХХІ ғасырдың басында неге АҚШ электроникадан озып кетті? Бар мәселе Германия мен Жапонияның әліпбиінде болып отыр.
Жапондар ата тарихынан иероглифті қолданады
Ал неміс халқы умляут, яғни диакритикалық белгілермен сөздерін таңбалап келді
Нәтижесінде, екі ел екі есе жұмыс атқарды
Латын графика­сын қолданбағанның кесірінен техника өндірісінде «Google», «Microsoft Corporation», «Apple» секілді алпауыт компанияларға жол беріп, көштен қалып қойды
Көрдіңіз бе, латын әрпін қолданған кезде біз технологияда өндіруші елге айналуға мол мүмкіндік туады.
Латын графикасына өтудің ­басты артықшылығы – Батыс Еуропаның ғылыми-техникалық прогресіне ілесу
Смарт, сенсор, ақпараттық және жалпы сандық технологияның ілгерілеуіне ілесу үшін бізге міндетті түрде латын қарпіне көшу қажет
Ең бастысы, қалайда ешбір ноқатсыз, артық нүкте, үтірсіз таза 26 әріптен тұратын латын таңбасын қолдануымыз керек
Бағдарламалау тіліне бір ноқаттың қосылғаны жеткілікті
Бүкіл тіліміздің ойран-асырын шығарады
Тағы да пернетақтаның жоғары бөлігіне түрлі ноқаты бар латын әріптерін орналастыруға тура келеді
Бізге мұндайдың керегі не? Бізге юзер болудың қажеті жоқ
Біз ақпараттық технологияны өндіруші ел болсақ қана бәсекеге қабілетті бола аламыз.
– Латын графикасы бүгінгі ағылшын тілінің әліпбиі ғой
Жаппай әлем ағыл­шын тілін оқуға көшті
Халықаралық тілде сөйлеуге талпынатын жастар өсіп келеді
Жаңа әліпбиден қазақ тіліне қауіп төнбей ме?
– Жоқ, керісінше, қазақ тілінің бағы жанады деп ойлаймын
Әлемде ағылшын тілінде ғана транслитерация жоқ
Қалған елдің бәрінде бар
Транслитерация – әліпби ауыстыру
Дыбысталуына сай басқа әліпбиді қолдану құбылысын осы ғылым зерттейді
Қазақ тілі осыған дейін бірнеше графиканы қолданғаны тарихтан мәлім
Қазақ тілі латын графикасы арқылы бағдарлама тіліне енеді
Демек, әліпбидің ауысқанынан ешқандай қауіп төнбейді.
Рас, қазақтың саны аз
Мынадай дамыған заманда қайтадан машина жасап шығаруымыз, бір нәрсе өндіруіміз екіталай
Бірақ жастардың бойына сын тұрғысынан ойлайтын қабілет қалыптастырған жөн
Сонда біз өзге тілге жұтылып кетпейміз
Қазірдің өзінде математикадағы есептерді шығару ­бойынша әлемде алғашқы ондыққа кіреміз
Бір сөзбен айтқанда, бізде ­математика да, мәдениет те дамыған
Тек енді соларды қараңғыда қалдырып кетпес үшін әлемге таралған англосакстардың тілін үйрену керекпіз
Оларда бағдарлама тілі – 26 әріп, қарым-қатынас тілі – 26
Екеуі де бірдей
Ешқандай кедергі жоқ
Пернетақтада артық таңба басып, тіл ауыстырып әуре болмайды
Егер біз латын қарпіне көшіп үлгермесек, онда жастар ағылшын тілді болып кетеді
Қауіптің көкесі сонда басталады
Кезінде орыс тілінсіз өмір сүру қиын болды
Бүгінде ол орынды ағылшын тілі басты
«Болашақ» бағдарламасы бар, үш тілділік саясаты бар, біздің елдің кейінгі буыны ағылшынша араластырып сөйлеуі мүмкін
Ағылшынға да, қазаққа да ортақ бір әліпбиді қолданысқа енгізсек, ана тіліміз сақталады әрі технологияның тіліне айналады.
Бір сөзбен айтқанда, латыншаға көшкен кезде қазіргідей сырттан кіретін техникаларға кирилл әрпін енгізіп отырмаймыз
Оған қосымша қара­жат жұмсалмайды
Түпнұсқадағы латын гра­фикасын қолдана береміз
Қарап отырсақ, латын әліпбиі қай жағынан да тиімді.
– Әңгімеңізге рақмет!
Сұхбаттасқан 
Қуаныш ТҰНҒАТАР
