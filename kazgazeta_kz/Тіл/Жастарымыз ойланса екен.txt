«Ана тілі» газетінің №10 (1320)10-16 наурыз­дағы санында журналист Ақбота Исләмбектің демография мәселесіне арнал­ған «Отан отбасынан басталады» деген мақа­ласын оқып, өзімнің ой-пікірімді ортаға салуды жөн көрдім.
Бала дегеніміз – болашақ
Сон­дықтан олардың тағдырына бейжай қарауымызға болмайды
Бүгінгі таңда, жаңа туған сәби­лерін жол бойына, тіпті әжет­ханаға тастап кетіп жатқан аналарға қатыс­ты оқи­ға­ларды көргеніңде жаның қайғы­рып, мұңаясың.
Соңғы жылдары тастанды сәбилердің көбеюі қыздарымыздың жеңіл жолға түсуі, ажырасып жатқан отбасылардың санының артуы өзекті мәселеге айналып барады
Болашақ ұрпақты мұндайдан қалай аман сақтап қаламыз?
Біз ежелден жетімі мен жесірін жылат­паған ел емес пе едік? Ендеше, бүгінгі таңда жетімдерімізге сұрау жоқтай, қатыгез қабақ таны­туымыздың сыры неде? Орыс жазушысы Василий Гросманның: «Заманның өгей баласы болғаннан асқан трагедия жоқ» деген сөзінен қаракөз жетімектеріміздің тағдыр-талайын көргендей боламын.
Негізінде, мемлекет мәжбүрлік­тен, сәбиді аштан өлтірмеу жолында, оның өзінде басқа шара қалма­ған­дықтан ғана оларды шетелдіктерге асырап алуға беруі мүмкін
Елі­міздің жағдайы жетімдерін шетел асыра бе­ретіндей соншалықты мүшкіл халде емес қой.
Қазақстанда туған балалар­дың, еліміздің ұлттық қоры ретінде өз мемлекетімізде қалуын, тәрбие­ле­нуін, өсуін халқымыздың басым көп­шілігі қалайды
Сондықтан да «Жетімдер туралы» бүгінгі күн талабына сай өміршең заң ауадай қажет-ақ
Өйткені бар мәселе заң талап­тарына сай шешімін таппаса, шырылдап айта бергеннен бұл күр­делі мәселенің шешіле қоюы екіталай
Осы заңды қабылдағанда ғана мұндайға жол берілмес еді
Елімізде жетімдердің азаюына да тиісті жағдай жасалар еді.
Халықтың өсімі – мемлекет алдында тұрған үлкен мәселе
Осыншама кең-байтақ жеріміз бола тұра, халықтың саны өспей, керісінше, азая берсе, бұл еңселі ел болуымызға бастайтын жол емес
Сондықтан да, жоғарыда айтылғандай кереғар­лыққа жол беріп, балаларымызды шетел асырып, ұрпақ қамын ойламай кез келген жерге тастап кете берер болсақ, көбейе алмайтынымыз баршамызға аян
Осы орайда балаларым болса екен деу – табиғи нәрсе, бала болмаса, ұрпақтар сабақ­тастығының болуы да мүмкін емес
Жер бетінде адамнан артық еш нәрсе жоқ екені мәлім
Ата Заңымыздың 1-бабында да «Мем­лекеттің бас­ты байлығы – адам және оның өмірі» делінгені бекер емес.
Осы орайда қыздар мен жі­гіттеріміз – болашақ аналар мен әке­лер де терең ойлан­са жақсы болар еді
Олар ­ойланбай жасаған әрбір қадамның және өмірге тым жеңіл қараудың үлкен зардаптарға апарып соғатынын түсінсе екен
Ұрпақ қамы – ұлт қамы екенін әсте естен шығармайықшы
Өйт­кені «Әке – асқар тау, ана – бауы­рындағы бұлақ, бала – жағасындағы құрақ».
Болат ШАЙМАНҰЛЫ,
ардагер журналист, заңгер, 
Қазақстан Журналистер одағы 
сыйлығының иегері
Алматы
