Мен өзім қасиетті де киелі саналатын Ұлытау өңірінің тумасымын
Уақытында осы аттас ауданға басшылық та жасадық
Сондықтан да бұл жердің ой-шұқыры маған жақсы таныс
Әсіресе, бұл өңірде орын тепкен тарихи-мәдени ескерткіштердің мән-жайынан жақсы хабардармын деп айта аламын
Кезінде Ұлытауда болған Елбасы Н.Назарбаев өңір тарихы жөніндегі әңгімеме құлақ асып: «Сен осының бәрін қағазға түсір
Бұл әңгімеңді басқалар да білуі тиіс» деген еді
Мемлекет басшысының бұл сөзін тапсырма ретінде қабылдадым да, кейін Ұлытаудың тарихы жөнінде кітап та шығардым.
Енді нақты мәселеге тоқталайын
Ұлытау жеріндегі мәдени мұралардың бірі – Домбауыл кесенесі
Жезқазған қаласынан солтүстік-шығысқа қарай 50 шақырым жерде
Өткен ғасырдың 50-60-жылдары атақты ғалым Әлкей Марғұлан Ұлытау өңірін жан-жақты зерттеген
Ғалымды қызықтырған нысандардың бірі – Домбауыл кесенесі
Жергілікті халықпен кез­­десуінде Домбауылдың атында қазақта ру бар екенін айтқан
Негізі Домбауыл тарихта болған
Өз заманында халқының қадірлі тұлғасына айналған
Екі баласының аты жақсы белгілі
Олар – Келбұқа мен Кетбұқа
Ақселеу Сейдімбеков «Балталы, бағаналы ел аман бол» деген еңбегінде Ұлытаудың айналасындағы отырықшы ел бағаналы Кетбұқадан тарайтынын жазады
Тарихты зерттеп жүрген Қойшығара Салғарин, Жұман Смайыловтар да бұл ескерткіш тарихта болған Домбауылдың кесенесі екенін айтады.
Домбауылдың өмір сүрген кезеңі де аз зерттелген жоқ
Сонда анықталғаны ардақты ердің 1158 жылы туылып, 1236 жылы қайтыс болғаны
Бұл шешім оңайлықпен қол жеткізбеді
Бұл ретте, шығысқазақстандық ғалымдардың, эт­нографтардың еңбегін ерекше атап өткен жөн
Олар Қытай, Ресей, Моңғолия мұрағаттарын зерттеп, «Ұлан еліміз – Ұлағат бесігі» атты энциклопедияны өмірге әкелді
Міне, осы іргелі еңбекте Домбауылдың өмір тарихы кеңірек жазылады.
Маған Ұлытау жеріндегі Домбауыл кесе­несінің жанындағы қойылған белгі-тақтада­ғы жазу жақсы белгілі
Ондағы мәліметтер соңғы жүргізілген зерттеу нәтижелеріне сай кел­мейді
Осы жөнінде ҚР Мәдениет және ақпарат министрлігінде болып, қолда бар материалдарды көрсеткенмін
Кейін министрліктен Домбауыл кесенесі «Ұлытау» тарихи-мәдени қорық мұражайының қамқорлығына алынды
Осыған байланысты мұражай басшылығына мемлекеттік қорғауға алынғандығы жөніндегі тақтаны ағымдағы жылы орнату жөнінде тапсырма берілді» деген хат алдым.
Осы тапсырма қалай орындалып отыр? Қа­зір кесененің жанында екі белгі-тақта бар
Домбауылдың өмір сүрген кезеңі екеуінде екі түрлі
Бейнебір кесене екі адамға арналғандай
Мұндайды өмірімізде бірінші рет кездестіріп отырмыз
Бұл енді елді шатастыру
Осындай орынсыз жайға мұражай басшысы Б.Қо­жахметовтің неге жол беріп отырғанын түсінбедік
Оның нақты дәлелдерді алға тартып отырған көп пікірімен санаспағаны ма? Біздіңше, кесене басында соңғы деректер жазылған бір ғана белгі-тақтаның тұрғаны дұрыс
Мұның өзі бабамыз жөніндегі дүдәмал ойлардың орын алмауына ықпалы болары анық.
Серік Тілеубаев,
этнограф, Ұлытау ауданының
Құрметті азаматы, ҚР Мәдениет қайраткері
