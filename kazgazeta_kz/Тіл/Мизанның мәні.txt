Көркем шығармаларда, әртүрлі діни дастандар мен өлеңдерде жиі кездесетін «мизан» сөзі туралы не білеміз? Осы сауалды негізге ала отырып, аталған сөздің мағынасына талдау жасап көрсек
«Мизан» араб тілінде тарту, таразылау деген ұғымда қолданылады
Қазақ тілінің қолданысында бұл сөз көктемнің алғашқы мезгілін «мизан көк» деп атайтыны кездеседі
Мұндағы мизан сөзінің мағыналық тұрғыдағы сабақтастығы таразы сөзімен сәйкес келеді. 
Себебі мизан көк – қыстың таяп, біту шағы мен көктемнің басталу сәтінің ұштасуы ретінде қолданылады
Яғни екі мезгілдің таразысының теңесіп, кезегімен қыстан көктемге ауысатын мезгіл мағынасындағы қол­даныс
Бұл ретте мизан сөзі мезгілдік шақ мағы­насында болғанымен, екі маусым­ның ара салмағының күн мен түннің теңескені сияқты уақытқа орай айтылса керек.
Осы сипаттағы қолданыс күзгі мез­гілге де орай ұшырасады
Күздің алғашқы айларында салқын түсе бас­тайды
Кей өңірлерде жаңбыр жауып, түнде шым-шым болған суықтан шөпке шық түсіп үлгіреді
Ал күндіз күн шуақ шашып айнала жылына бастайды
Міне, осы кезеңді халқымыз «мизан шуағы» деп атаған
Тіпті кейде осы мизан сөзін қыркүйек айының ескі атауы деп те келтіреді.
Алайда мұндағы ұғым да сол екі мезгілдің арасын теңестіріп тұрған кезең ретінде қолданылады
Себебі күзгі мизан шуағы алдағы қыстың болжамын жасауға септігін тигізген деседі.
Расында, ертеде халқымыз күнге, ауа райына, құстардың ұшуына, т.б
қарап түрлі болжамдар жасаған
Солардың бірі де қазақша ай атауларының аталуы
Мұны кезінде Мәшһүр-Жүсіп Көпейұлы да атап кеткен: «Қыс болып, суық болса ақпан мен қаңтар дейді
Жаз болып, ыстық болса шілде мен сарша тамыз дейді
Көкек деген құс шақырғанда көкек айы деседі
Қыркүйек, мизан, ақырап
«Қазан, қараша, қауыс, Кәрі-құртаңды тауыс!» дейді деген болатын (Мәшһүр-Жүсіп Көпейұлы
Шығармалары
9 том, 7-бет.).
Көріп тұрғанымыздай, «мизан» сөзі өзінің негізгі мағынасы таразы ұғымынан алыстамаған
Яғни мағы­налық сипатын сақтап қолданыс тапқан деуге әбден болады
Сондықтан тіліміздегі мизан көк – алғашқы көк шыққан кезең болса, ал мизан шуақ – күздің мамыра жай мезгілі ұғымдарында қолданыс тапқан
Екі мезгіл де күндер мен түндердің теңелуін, яғни таразының тең болғанының сипаты іспетті.
Мұндай өлшем хәкім Абайдың қа­ламынан да туындаған
Ол да өз кезе­гінде өлшем ұғымын мизан сөзімен мазмұндайды:
Осы жалған дүниеден,
Шешен де өткен не бұлбұл,
Көсем де өткен не дүлдүл.
Сөз мәнісін білсеңіз,
Ақыл – мизан, өлшеу қыл.
Егер қисық көрінсе,
Мейлің таста, мейлің күл.
Егер түзу көрінсе,
Ойлап-ойлап, құлаққа іл
(Абай
Ғылым таппай мақтанба).
Мұндағы Абайдың ұғымы сөзге мән берсеңіз ақыл таразысына салыңыз
Дұрыс келіп, көңілге қонса, онда оны қабылдауға тұрарлық дегені.
Сондай-ақ мизан сөзі араб тілінде «қиямет күні пенделердің осы дүниеде істеген жақсы, жаман әрекеттері үшін тартылатын таразы» мағынасында қолданылады
Расында, кез келген дүние өлшенеді
Адамның да істеген әрбір амалы таразыланып, жақсылығы мен жаман­дығы өлшенеді
Осыған қарап оның мәңгілік мекені анық­талады
Демек, мұнда да мизан таразы өлшеу құралы ұғымында келеді.
Пайғамбарымыздың (с.ғ.с.) ­«Мизанда жақсы мінезден ауыр ­басатын ешнәрсе жоқ» деп келетін хадисі тағы бар
Осы мизан сөзінің тілімізде ­мизам үлгісінде қолданылуы да кездеседі
Мұндай үлгідегі қолданыс өзге түркі тілдерде бар
Айталық, түрік тілінде мизам сөзі мағыналық жағынан үйлесім­ділік тапқан
Оның сипаты мынадай: 1
Теңгерім, баланс, теңестіру
2
Әділеттілік, әділет, туралық (mizam teriminin Türkçe sözlükte anlamı ).
Мұндағы мағына да таразы, яғни тең болу, теңесу ұғымдары әділ болуды меңзейді
Бұра тартпай қашанда дұрысын, турасын, әділдігін айтуға, яғни біріне қарай бұра тартып, салмағын асырмай, дәл шешімін айтудан туған
Мүмкін осындай қолданыстар тіліміздегі мизан сөзінің мизам болуына септігін тигізген болар.
Бұл келтірілген мысалдардан көр­геніміздей екі сөздің де мағынасы бір
Қолданыстағы сипаты айтар ойға берілген мағыналарға сәйкес
Мұнда тек тілдік тұрғыдағы «м» әрпі мен «н» әрпінің алмасуы орын алған
Сөздің соңындағы «м» мағыналық өзгеріс туғызбай тек қана сыртқы тұлғасы жағынан ғана өзгеріске ұшырағандығын алға тартады
Ал негізгі түбірі уәзәнә-өлшеу етістігінен туындаған мизан-таразы.
Нұрлан БЕРДЕНҰЛЫ
Астана
