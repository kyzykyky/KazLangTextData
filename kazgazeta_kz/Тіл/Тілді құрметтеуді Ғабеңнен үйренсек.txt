
Заманымыздың заңғар жазушысы Ғабит Мүсірепов өзінің «Авгейдің ат қорасынан бастайық» атты мақаласында былай деп жазған екен: «Қай халықтың болса да қоғамдық өсу-өркендеу жолында көтеріле алған биігі мәңгілік болып ана тілінде сақталып отырады
Қай халықтың болса да ақыл-ой тереңдігі, сана-сезімі, сергектігі көп салалармен тармақтана-молыға келіп, тағы да сол алтын қорына қосыла береді
Ана тілі қорлана береді, ажарлана береді
Қай халықтың болса да басынан өткен дәуірлері, қилы-қилы кезеңдері ана тілінде із қалдырмай өте алмайды
Ана тілі ғасырлар бойында жасала береді, жасара береді
Тіл диалектикасы – жасаған сайын жасара беруінде
Ана тілі дегеніміз – сол тілді жасаған, жасап келе жатқан халықтың баяғысын да, бүгінгісін де, болашағын да танытатын, сол халықтың мәңгілігінің мәселесі
Ана тілін тек өгей ұлдары ғана менсінбейді, өгей ұлдары ғана аяққа басады»
Ғабеңнің сөзі «Нағыз жазушы алдағы істі алдымен көреді» деген ұстанымның айғақты дәлелі.
Міне, дана Ғабең айтқандай мұндай «өгей ұлдар» арамызда әлі толып жүр
Бір кезде қазақтың қалада өскен жастары осылар деген де әңгіме болған
Әрине, бұл тұжырымның оңы мен солы, дұрысы мен бұрысы бар екенін жасырмайық
Ол ол ма, Ғабең өзінің «Асқындырып алмайық, достар» деген ма­қа­ласында мынандай сөйлемдерді келтіреді
Ол былай басталады: «Жақын арада инженер А.Т
жолдастың үйінде болдық
Баласы М
математик қазақша білмейді, әрине
Шаштаразға кеткен келіншегі келгенше бала тынышсызданып, шешесі мен жеңгесіне қарап: «Гәлә қайда жүр, неге кешікті?» деп сұрай береді
Екі-үш рет сұрағаннан кейін жеңгесі қалжыңдап: «Гәләдан басқа сөзің жоқ па сенің? Қайда кетуші еді ол» деді қазақша.
– А, что! Мен олды коп-коп сөз қыламын, – деді жігіт… Тек қана жігіттің шешесі күрсініп қойды…» дейді
Ғабең бұл жерде көпшілікке сұрау тастап отыр
Бұл мақала 1971 жылғы 8 қарашада «Қазақ әдебиеті» газетінде жарияланды, содан бері де 41 жылға таяу уақыт өтіпті
Сол кездің өзінде ұлы жазушы ұлт тағдырын ойлап, жаны ауырыпты
Алайда сол тірлік тәуелсіздік алған жиырма жылда да алшақ адым аттап кетті деу артық сияқты көрінеді
Ал сол кейіпкерлер күні бүгін ортамызда жүрген жоқ па? Қазақша білмейтіндер біздің арамызда аз ба? Аз емес, әлі толып жүр
Олар кешегі қызыл империя саясаты кезінде әкелері мен шешелері «орыс тілін білмесең, бұл өмірден мақұрым қаласың» деп қазақ баласын орыс балабақшасына бергендер
Қала берді, үйде баласына, баласының тәрбиешісіне «жарамсақтанып» өзінше орысша тіл қатқандар
Ғабеңнің «Тек  қана жігіттің шешесі ғана күрсініп қойды» деуінде үлкен астар жатыр
Сол кездегі жігіттің шешесі қазіргі әжелер
Тікелей қарсы тұруға қараңғылығы мен сауатсыздығы басым, алайда өз тілінде сөйлесе екен деген ықыласы бар ана
Мына бір мысалға құлақ түріңіз
Мұхтар Шаханов өзінің әңгімесінде мынандай жайды тілге тиек етеді
«Нью-Йоркте екі қазақ бір-бірімен орыс тілінде сөйлесіп отырады
Олардың әңгімесін құлағы шалған бір шетелдік: «Сіздер қазақ екенсіздер ғой» дейді
Сонда екі қазақ таңданып шетелдіктен: «Біздің қазақ екенімізді қайдан білдіңіз?» деп сұрақ қояды
Сонда әлгі шетелдік азамат: «Дүниежүзінде өз тілінде сөйлемейтін жалғыз ұлт бар
Ол – қазақтар» деп жауап берген екен
Шыны осылай
Намыс қайда? Рух қайда? Бұл жұртқа не болған? Қазір республикада 2,5 миллион қазақ өз тілінде сөйлеп, жаза алмайды деп есептеледі
Түптің түбінде олар өз тілінде сөйлеуді ерсі көреді
Масқараның көкесін мына деректен көрмесіңе амал жоқ
«Болашақ» бағдарламасымен оқып, жылына 150 мың долларға дейін мемлекет қаржысын жұмсап, оқып жатқан қазақ жастарының кейбірі: «Қазақстанда мемлекеттік тіл қазақ тілі болса, біз елге қайтпаймыз, онда қызмет етпейміз» дейтін көрінеді
Ол шіркіндер тілден айрылсақ, бәрінен айырылып, ұлт ретінде жойылатынымызды білмей ме?
Өте озық тілді, ана тілімізді басқа тілмен неге шұбарлаймыз? Ақиқатын айтсақ, кеңес үкіметі кезінде орыс тілінің ықпалы өте күшті болды
Оны күштеп ендірмегенімен, жымысқы саясат өз дегенін жасады
Тіпті, сонау 1800 жылдардың өзінде осындай үгіт-насихат иелері қазақ жеріне келіп жатты
Мысалы, солардың бірі М.Ильминский 1864 жылы Торғайда мектеп ашуға жайдан-жай болыспаған
Оның түпкі мақсаты бар еді
Ол өзінің ақ патшаға жазған хатында «Қазақ даласында орыс мектептерін көбірек ашып, балаларын орысша оқыту керек
Тілі жойылған ұлт оп-оңай орыстанып шыға келеді» деп жазған еді
Міне, біз болсақ осы батпақтан әлі шыға алмай, малтығып жатырмыз
Ал шындығында біздің ана тіліміз сонша кедей, жүдеу тіл ме? Жоқ
Құр сөзден гөрі дәлел керек шығар
Дәлелсіз сөз дәйексіз
Мысалы, атақты ғалым Дальдің сөздігіне қарасаңыз орыстардың сөздік қоры 500 мың (осыған жақын) сөзден тұрады
Ал қазақ тілі – ана тіліміздің сөздік қоры 2 миллион 500 мың, яғни орыстың сөздік қорынан көп артық
Ал осылай десек, біз неге бас шұлғып жүре бермекпіз.
Рас, қаржының көп болғаны мемлекеттік тілді дамытуға көмектесетіні анық
Алайда, бұл шараны бүкіл халық, еңбектеген баладан еңкейген кәріге дейін қолға алуы кезек күт­тірмес мәселе
Біріншіден, елді мекен, ауыл-қала көшелердің орыс атауларын қазақша ауыстырса құба-құп
Екіншіден, біз қашанғы орыс тілінің алдында иіліп төсек, жайылып жастық бола бермекпіз
Байқап қарасақ, тіпті балабақшадан бастап, қарттарымызға дейін осы бір сана бойымызды билеп алыпты
Соның кіп-кішкентай ғана ұсақ бір түрі: жиырма қазақ баласының ортасында бір орыс ұлтының өкілі болса, бәріміз орысша сөйлеп қоя береміз
Немесе көліктерде, көшелерде бір-бірімен орысша сөйлескен қазақ жастарын көріп, қатты қынжыласың
Сонда ұл-қыздарымыздың ұлттық намысы, рухы қайда кеткен? Әлде орыс тілі қазақ тілінен артық, орысша сөйлесек мәдениеттіміз деп ұға ма? Бұл өз ұлтын өзі қорлау емес пе?
…1949 жылы біз Талдықорған облысының, Ақсу ауданы «Жаңатоған» деген жерінде бас­тауыш мектепте оқыдық
Мұғаліміміз беліне офицер белдігін тағынған, еңбек армиясынан оралған отыздың ішіндегі жігіт
Сол кездің тәртібі ме, әлде жоғарыдан нұсқау берілді ме, белгісіз, сабақ басталар сәтте әлгі мұғалім бізге иек қағады
Сол сәтте бәріміз орнымыздан ұшып тұрып, әдейілеп жасалған үш суретті тақтайшаны қолымызға ұстап:
Бірінші көсем – Ленин,
Екінші көсем – Сталин,
Ворошилов батырым, – деп дауыстай тақпақтап жоғары көтере орнымызға отырамыз
Міне, осылайша партия саясаты бізге де жетіп еді
Күнделікті қайталауды бір сәт ұмытқан емеспіз
Сондай күндердің бірінде күнделікті «рәсімнен» кейін ойда-жоқта шеттеу отырған күйеуі соғыста өлген Әлиман апайдың баласы Елемес деген кіп-кішкентай бала қолын көтерсін
«Мұғалім, бір сұрақ сұрауға бола ма?» дейді
Журналына еңкейе берген мұғалім сыртқа шығуға сұранды деді ме, аса мән бере қоймаған
Сұрақ тағы да қайталанды
«Менің бір сұрағым бар» деді әлгі бала қолын жоғары көтеріп
Бәріміздің назарымыз Елемеске ауған
Бір кезде мұғалімді тағы бір оқушының:
– Ағай, Елемес Оразбаев қолын көтеріп отыр, – деген сөзі елең еткізді.
– Ал, айта ғой, – деді мұғалім журналдан басын көтеріп.
– Ұрыспайсыз ба? – деді мұрнын бір тартып қойған бала мұғалімге қарап
Мұғалім кәдімгідей басын изеді.
– Аға, мен бар ғой, бір нәрсеге түсінбедім
Біздің қазақта батыр болмаған ба? Атам басқаша айтады ғой.
Қызықты қараңыз
Үш әріптен қорыққан мұғалімнің көзі бақырайып кетті
Ал өз ұлтының батырын іздеген қайсар бала жауап күтіп үнсіз қалды да, кенет орнынан тұрып, есікке беттеді
Онымен қоймай мұғалімге бұрылып: «Ағай, біздің қазақта батырлар көп болған
Атам өтірік айтпайды» деді де, басын шайқаған күйі сыртқа шығып кетті
Қабағы жауар бұлттай түнеріп, жүзі қызарып, адам баласын тыңдар түрі жоқ
Сол баланың бойындағы рух пен намыс кімді болса да таңдандырғандай
Оқиға осыдан 65 жылға жуық бұрын, нағыз қызыл саясаттың кезінде өтсе де, үлкен емес, кіп-кішкентай баланың жүрегіндегі ұлтқа деген берілгендік қазіргі уақытта қайда кетті дейсің
Мынау бір нарық заманының балалары да, үлкендері де ана тілімізге байыппен қарауға міндетті-ақ
Жаны ауырған дана Ғабең өзінің «Асқындырып алмайық, достар!» деген мақаласында («Заман және әдебиет» кітабы): «Ағаштың түбіне түскен құрт өрмелеп, жылжып басына да шыға алады
Бұл тіршіліктің қай саласында болса да кездесе беретін, кезінде ескеретін жай
Кезінде ескерілмесе де, дәріленбесе, ұшықталмаса, кейін сол құрт сол ағаштың жемісінен шыға келеді
Бұл даусыз» деп ескерту жасайды
Шыны керек, үлкен жазушы бізге осы бір дерттің күндердің күнінде жазылуының аса қиын бо­латынын тап басып айтқан
Ақиқаты сол
Әрине, тіл саласында ептеген алға жылжу бар, дегенмен, әлі де жасар жұмыс көп
Олай демеске шараң да жоқ
Елбасы Нұрсұлтан Назарбаев «Қазақ пен қазақ қазақша сөйлессін!» деген терең сөз айтты
Осыған да жеткілікті мән бермей келеміз
Жалғаны жоқ, кейде көшеде келе жатып өзімізді басқа мемлекетте жүрміз бе деп қаламыз
Шетелдік сөздер
Тіпті өз сөзімізді (мәселен, «Қуат» сөзін) шетелше жазғанына мәзбіз
Осыған мән қойып, ойланар жұрт табылса, шіркін!
Рас, тіл білген жақсы-ақ
Мысалы, Махмұд Қашқари бабамыз жеті тіл білген екен
Бірақ ешқашанда басқа тілдің жетегінде кетпеген
Ең бірінші ана тілің сөйлесін, ағайын! Қажеті болса, сонан соң барып басқа тілді қолда
«Егер ана тіліміз үлкен талаптарды көтере алмайтын, өспеген, олақ тіл болса, бұл мақалаңды жазбаған болар едім
Жоқ, бұл бай тіл! Оралымды, ырғақты, теңеу-бейнелеулері ерте туған тіл… Поэзияда Абай, Ілияс сияқты, прозада Мұхтар сияқты алыптар туғызған тіл» деп те тебіренді Ғабең – Ғабит Мүсірепов.
Шындығында, қазақ қай ұлттан кем? Бойындағы асыл қасиеттерімен көп жұрттың алдында тұр
А.Затаевич «Маған қазақ халқы емес, тегі қазақ даласының өзі ән салып тұрғандай сезіледі» деп жазған
Неге? Мысалы, итальян тілінде 16 дауысты дыбыс бар
Сол себепті олар дүниежүзіндегі ең әнші халық ретінде есептеледі
Ал қазақта 14 дауыс­ты дыбыс бар
Әнші халық деп кім айтпайды
Қала берді табан астынан суырып салып, өлең шығару да бізден қалған
Оның тілін дәріптемеу – мәдениетсіздік
Қараңыздаршы, Айман деген есім неге «Аймаша», Нұргүл деген есім неге «Нургуля» болып аталады
Адамның маңдайына біткен, азан шақырып қойған есімін осылай қорлауға бола ма екен?
Ғабең өзінің «Алда ұлы асулар» деген мақаласында «Ең әуелі «Тіл бұраризмге» жол берілмесе екен
Тілімізді шұбарлауға болмайды» дей келе, сөз зергері атанған талай ақын-жазушыны да сынға алғанын айту керек
Дананың тіл үшін шырылдауы, ескертуі туған тіліне деген сүйіспеншілігінен туғаны анық
Ол «Тұтқын қыз» кітабындағы «ой-толғамдар» бөлімінде: «Тілдің бояуы бозаңдап, қыры сынбауы керек
Қыранға айтар теңеуді көрінген құсқа айта алмайтын болайық
Сөздің мөрі өшпесін, малталанбасын
Тілді оралымсыз көмескі етіп алмайық» деп жазады, ескертеді
Ұлы ғұлама өз тілін  осылай құрметтеді
Қандай да бір ұлттың тілі – сол ұлттың жаны, оның жүрегі
Тілін білмеген адамға ұлты туралы әлдене деудің өзі артық
Тіл – ұлттық қазына, асыл мұра
Онымен қаруланған ұлт қана жақсы өмір сүруін қамтамасыз етеді
Оның асыл тегін меңгереді, сол ұлт үшін күреседі, оған қызмет етеді
Көп жағдайда біз кінәні кеңестік жүйенің саясатына аударамыз
Асылы, бұл жөн де шығар
Ал бірақ, тіліміз әлі күнге дейін неге мүшкіл халде? Қазақ пен қазақ неге орысша сөйлеседі? Кім орыс тілін білмесең қызметке алмаймын деп жатыр
Неге ата-аналарымыз өз балаларымен орысша тіл қатысып, оларды орыс балабақшаларына, орыстілді мектептерге апарып жатыр
Ішінен шыққан сәбиін өз табиғатынан, тілінен, ділінен, салт-дәстүрінен айырып, қорлайды
Илья Эренбургтің: «Бұл қазақ керек десең, шыңнан да асып кетеді» деген сөзін неге ұмыттық
Сан сауал, сансыз сұрақ
Ғабең өзінің «Әдебиет тілі жайында» деген еңбегінде: «Тілді көркейте беру заңдарын, әсіресе, біз жазушылар қатты қадағалауымыз керек» деп жазған еді
Қазіргі жағдайда халық сауатсыз емес, еліміздегі бар жағдайды бақылап отыр
Алайда, заңның шалалығы көп, кедергі келтіріп отырғаны тайға таңба басқандай
Мемлекеттік тілдің ресми тіл – орыс тілімен бірдей қолданылуы қазақ тіліне әсерін тигізуде
Сондықтан да заңға өзгеріс енгізу қажет
Дана Ғабең осы жайды қалай ғана ойға салып, қаламгерлерге үн тастап, халықтың зердесіне жеткізді десеңізші!
Ғабең өзінің «Заман және әдебиет» кітабында «Абай» романы туралы жаза келіп: «Жазушының басынан аяғына дейін бір мүдірмейтін, әрі ойлы, әрі көркем тілі әрі алған тақырыбына лайық, әрі алған адамдарына лайық, ылғи ағылып отырады» деп жазады
Қарап отырсақ, ұлылар да ұлыны мойындайды екен.
Ғабең өзінің туған елге деген соңғы қоштасу сөзінде: «Әдебиет пен өнер ұлы болмаған жағдайда, ұлт ұлы боп есеп­тел­мейтінін ұмытпайықшы, жансүйсінтер бірлік жоқ жерде, саналы тірлік те жоқ» деп өсиет тастауын тебіренбей оқу мүмкін емес
Жұрт болып қолдап, мемлекеттік тіл – ана тілімізді өз арнамызға түсірсек, біздің дана Ғабең аманатын орындағанымыз.
Шәкен Күмісбайұлы,
жазушы
