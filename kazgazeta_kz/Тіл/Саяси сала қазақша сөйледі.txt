Мемлекеттік тілді дамытудың ғылымда дәлелденген үш бағыты бар екені мәлім, олар: басқару саласы, ғылым мен білім, ақпарат саласы
Яғни осы салалар қазақ тілінде сауатты сөйлемей, мемлекеттік тілдің дамуы туралы сөз қозғау бос әурешілік
Демек, тіліміздің мәртебесін шарықтатып, келер ұрпақтың үнін  қазақ тілінде естігіміз келсе, ғылым қазақша сөйлеуі керек
Мемлекеттік тіл тағдырының шын жанашыры болып табылатын, қазіргі заманғы Қазақстанның әлеуметтік-саяси тарихын жүйелеп, еліміздің іргелі және кешенді жаңа тарихын жазуды өзіне мақсат еткен Мемлекет тарихы институты жарыққа шығарған еңбектер отандық ғылымды дамытуға қосқан зор үлес болмақ
Саясаттанушы ғалымдар, саясаткерлер, студенттер, жалпы саясаттану ғылымына, саяси өмірге қызығушылық танытушылардың кітап қоржыны қазақ, орыс тілдеріндегі «Қазіргі кезеңдегі Қазақстанның саяси партиялары» (тарих ғылымдарының докторы, профессор Аяған Бүркітбай, саяси ғылымдар докторы, профессор Нұрымбетова Гүлшат бастаған ғалымдар ұжымы), қазақ тіліндегі «Саяси технологиялар: терминдер мен ұғымдар сөздігі» (саяси ғылымдар докторы, профессор Нұрымбетова Гүлшат, саяси ғылымдар кандидаты, доцент Жабелова Толкын), «Діни бірлестіктер іс-әрекетінің бағыттары» (авторы – философия ғылымдарының кандидаты, доцент Шәпиев Бақтыгали) және «Пути выхода из кризиса: мировой опыт и Казахстан» (авторлары – саяси ғылымдар докторы, профессор Нұрымбетова Гүлшат, ғылыми қызметкерлер Уразаев Ерлік пен Құдайбергенов Рүстем) атты құнды кітаптармен толықты
Аттарының өзі айтып тұрғандай, әлеуметтік, саяси маңызы зор, қоғамның өзекті мәселелерін қозғап өткен бұл жаңашыл кітаптар еліміздегі заманауи үдерістерді, тәуелсіз Қазақстан тарихын зерттеуге жаңа леп бермек.
Бұл кітаптардың баспадан мыңдаған данамен шығып жатқан басқа кітаптардан ерекшелігі неде? Талғампаз оқырманды несімен таңқалдырмақ? Ғылым саласына қосар үлесі қандай? Бұл сұрақтардың жауабын табу үшін, жоғарыда аталған кітаптарға қысқаша шолу жасап көрелік
Ерекше атап өтетін жағымды жағы – ауыл-аймақтардан білім іздеп келген қазақтың қарадомалақтары аталмыш тақырыптағы орысша кітаптарды оқып, оны аударып көп әбігерге түсіп жатпайтын болды.
Соңғы он жыл ішінде еліміздегі партиялық жүйедегі өзгерістерді көрсететін, жаңадан пайда болған партиялар қызметі туралы мәліметтер жүйелі түрде жарық көрмеген еді
«Қазіргі кезеңдегі Қазақстанның саяси партиялары» анықтамасының оқырман қауымды қуантары – анықтаманың мемлекеттік және орыс тілдерінде бірдей жарық көріп, сонымен қатар, еліміздегі саяси партиялық алаңдағы хал-ахуалды саралап, негізгі түсініктер анықтамасының, саяси партиялар бағдарламалары мен жарғылар мәтінінің толығымен берілуі, Елбасының Қазақстанның саяси жүйесіндегі партиялардың алар орны туралы көзқарасының жүйеленуі болып табылады
Бұл анықтама болашақта лайықты бағасын алары хақ, себебі осы бағытта ізденген ғалым да, жас студент те, қарапайым оқырман да 2009 жылдың 31 қарашасына дейінгі саяси партиялар туралы қажет деректерді, партия жетекшілерінің өмірбаяндық мәліметтерін оңай таба алады.
Мұқабасынан бастап мазмұнына дейін мінсіз шыққан екінші кітап — «Саяси технологиялар: терминдер мен ұғымдар сөздігі»
Саяси ғылымға, сонымен бірге саяси өмірге енгеніне аз уакыт болғанына қарамастан көпшіліктің көңілін өзіне аудартып үлгерген саяси технологиялар болса, осы саланың жаңа әрі күрделі, арнайы терминдерін қамтып, кешенді түрде түсіндірме берген бұл алғашкы жинақ
Ана тіліміздегі деңгейі жоғары осындай сөздіктердің тапшылығы тек саясаттануға ғана емес, сонымен бірге басқа да ғылым салаларына тән қазақ ғылымындағы өкінішті тұстардың бірі деуге болады
«Көш жүре түзелер» дегендей, сайлау науқанында саяси технологияларды сауатты қолдану арқылы сайлауда жеңіске жетіп, саяси билікке ие болуға болатынын ескерсек, қазақ тілінде шығып жатқан бұл сөздіктің уақыт өте әр саясаткердің (саясаттанушының) кітап сөресінен табылары анық.
Аумалы-төкпелі бұл заманда дінге бет бұрған көпшіліктің діни бірлестіктер туралы сауаты шала болуы көптеген келеңсіз жағдайларға әкеліп, халықтың, әсіресе жастардың тура жолдан тайып, түрлі ағымдар арасында адасуына алып келіп отыр
Сондықтан да, осы тақырыпты жан-жақты қарастырған «Діни бірлестіктер іс-әрекетінің бағыттары» әдістемелік құралының өзектілігі күмән келтірмейді
Діни мәселелермен айналысып, осы салада еңбек етіп жүрген қызметкерлер үшін үлкен көмекші бола алатын ана тілімізде жазылған әдістемелік құрал Астана қаласының материалдары негізінде жинақталғанымен, бұл еңбекте діни ағымдар тарихы, олардың қазіргі кезеңдегі жағдайы да қамтылған.
Дүниені дүр сілкіндірген жаһандық қаржы-экономикалық дағдарыс біздің елді де сырт айналып кетпегені белгілі
Дегенмен, елдің ертеңін ойлаған Елбасымыздың шұғыл қабылдаған ұтқыр шешімдердің арқасында осы дағдарыстан біз алғашқылардың бірі болып шықпақ екенбіз
Бұл – «Пути выхода из кризиса: мировой опыт и Казахстан» әдістемелік құралындағы әлемдік деңгейдегі сарапшылар Елбасымыздың дағдарыстан шығу мақсатында жүргізіп жатқан саясатына берген бағасы
Әр түрлі тереңдіктегі XX ғасырда орын алған дағдарыстарды тізіп, оларды сараптап, жүйелей келе еліміз үшін сол дағдарыстардан сабақ алып, оқырмандарға ұсынылып отырған бұл еңбек өзінің өзектілігін мемлекетіміз бұл сынақты өткен шақта еске алғанда да жоғалтпас.
«Артық ғылым кітапта,
Ерінбей оқып көруге…» – деп Абай бабамыз айтпақшы барлық адам баласы үшін кітап – рухани азық, адамзат ақыл-ойының інжу-маржанын бойына жинаған білім көзі
Бүгінгі таңда ашылғанына бір жыл енді толған Мемлекет тарихы институты отандық ғылымды дамытуға белсенді араласып, осындай еңбектермен ғалымдарды, іздемпаз студенттерді қуантуда
Институт ғалымдарының аталмыш еңбектерін кітапханалар мен кітап дүкендерінен табуға болады.
Сапалы кітап әр кез өз оқырманын табатынын ескерсек, аталмыш кітаптар алдағы уақытта жаңа мәліметтермен толықтырылып шығуы да ғажап емес.
М.Томанова,
Мемлекет тарихы институты
Еуразиялық және салыстырмалы саяси зерттеулер бөлімінің
ғылыми қызметкері
