Еліміздің егемендік алуы нәтижесінде арғы-бергі тарихқа терең үңілуге мүмкіндік туды
Патшалық Ресейдің отарлау саясаты салдарынан атамекеннің небір шұрайлы өңірлерін қазақтан өзге ұлт өкілдері емін-еркін иемденіп, рахатын көрген ғой
Ақтөбе облысындағы Мәртөк ауданы да соның кебін киді
Шаңырақ көтерген 1935 жылдан Қазақстан Республикасының Тәуелсіздігі жарияланған кезеңге дейінгі аралықта аймақтың бірінші басшысы қызметін атқарған он азаматтың ішінде бір ғана қазақ –Сәлім Шынтасов (1961-1972 жылдары) болған екен. 
Әрине, өзге ұлт өкілдеріне тұрғылықты халық тарапынан ешқандай қысастық болған емес, сөйтсе де олардың тарихи Отанына қарай бет бұрып, үдере көшуін заңдылық деп ұғынған жөн
Есесіне Мәртөк жеріне Ресейден, Өзбекстаннан, Түрікменстаннан, шекара ар жағындағы Қытай мен Моңғолиядан өзіміздің қандас бауырларымыз көшіп келіп, қоныс тепті
Соның жемісі – аудан елді мекендерінде тұратын 31 мыңға таяу адамның 63 пайызын қазақтар құрайды, бұдан өзге украиндар, орыстар, татарлар мен немістер, өзге ұлт өкілдері бар.
Аудан әкімі Нұржауған Қалауовты біршама білетінбіз, бұған дейін Темір ауданында әкімнің әлеуметтік мәселелер жөніндегі орынбасары қызметін атқарған ол өлке тарихын зерттеуге, құнарлы топырақтан шыққан тарихи тұлғаларды ұлық­тауға ден қойды
Осы мақсатта жұртшылықтың жұмыла қатысуымен даңқты күйші Қамбар Медетовке, қазақтың тұңғыш дәрігер қызы Аққағаз Досжановаға құрмет көрсетілді
Ауданмен шектесіп жатқан Ресейге қарасты Орынбор облысының Ақбұлақ, Беляев, Қуандық аудандарына арнайы экспедициялар ұйымдастырылды, Орск (бұрынғы атауы Жаманқала – Ж.Қ.) қаласында жергілікті қазақтардың «Дала тойы» атты мәдени-бұқаралық шарасы қатысушылар көңілінде әдемі әсер қалдырды.
Мәртөк ауылында тарихи тұл­ғалар есімі берілген басты көше­лерде портреттерін тұғырға орнатып, өмірбаянынан қысқаша дерек­терді жазу, өнер мектебінде шәкірттер үшін айтыс класының ұйымдастырылуы, басқа да шаралар тұрғылықты халықты бірлікке шақыратыны, жеткін­шектерді ұлтжандылыққа баулитыны сөзсіз
Аудан өңірінде шекарашы­лардың үш заставасына даңқты әскербасы Бөкенбай Қарабатырұлының, күйші Қамбар Медетовтің, әнші әрі композитор Тәңірберлі Молдабайдың есімдерін беру жөнінде Қорғаныс министрлігіне ұсыныс жолданды.
Өткен жылы Алаштың өнер тарланы, Қазақстанның Еңбек Ері Асанәлі Әшімов пен ақын, айтыс ақындары мен жыршы-термешілердің халықаралық одағының төрағасы Жүрсін Ерман Мәртөк өңіріне арнайы сапар шегіп, жұртшылықпен жүздесті, айтыс мектебінің қадамдарына сәттілік тіледі.
Таяуда ауданға жолымыз түсіп, ел Тәуелсіздігінің 26 жылдығы қарсаңын­­да ұйымдастырылған игі шараға қатыс­тық
Мәдениет үйі алдындағы алаңда Тәңірберлі Молдабайдың ескерткіші сал­танатты жағдайда ашылды
Ескерткіш авторы – ақтөбелік мүсінші Аяпберген Қарпеков.
Оқырманға дүйім жұрттың құрметіне бөленіп, кейінгі ұрпаққа аңыз боп жеткен тұлға туралы аз-кем түсінік бергеніміз жөн.
– Тәңірберген Молдабай,
Малға жарлы болса да,
Айтар сөзге, тілге бай.
Сөйлер сөзге келгенде,
Орынбордың алдында
Көкше мұздың үстінде
Тағалаған жорғадай, – деп басталатын екпіні тау құлатардай әннің авторы 1858 жылы Ақтөбе уезінің Бөрлі болысына қарасты үшінші ауылда туған
1923 жылы дүние салыпты
Руы Таманың Аташалынан
Ахмет Жұбанов жоғары бағалаған әйгілі ән Қазақ КСР-інің еңбек сіңірген артисі Әли Құрмановтың, беріректе Бекболат Тілеуханның, Ерлан Рысқалидың, Ерболат Құдайбергеннің, «Қоңыр» тобының шебер орындауымен Алтын қорға енді
Композитор, өнер зерттеушісі, жазушы Илья Жақанов кезінде Темірбек Жүргеновтің Е.Брусиловскийді Ақтөбеге іссапармен жіберіп, Молдабай әндерін нотаға түсіруді айрықша тапсырғанын баяндайды
Өкінішке қарай, ән авторы бақилық болғандықтан сол жолы тапсырма орындалмай қалған
Кейін Илья ағамыз, Сейітқали Жанғалиев, Жақсат Қарылғашев, Елена Онискова тума талант иесінің «Қойшының әні», «Бестоспа», «Сусар-ай» әндерін, Алтын қызбен айтысын ел аузынан жазып алып, ғылыми айналымға қосты.
Аудан әкімі тікелей қолға алып, ұйымдастыруының нәтижесінде мәдениет үйіне жиналған көпшілік Ақтөбе, Астана қалаларынан, облыс аудандарынан 12 ақын қатысқан айтысты тамашалады
Оның екеуі – Мәртөктегі өнер мектебінің өкілдері
Белгілі ақын Ертай Ашықбаев төрағалық еткен қазылар алқасы бас бәйгеге Данияр Алдабергеновті лайық деп тапты
Қазақстан Республи­касының мәдениет қайраткері Еркін Құрманбековтің редакторлығымен шығарылған «Молдабай
Тілге шешен, әнге бай» атты көркем безендірілген кітап оқырман қауымға айтарлықтай бай мағлұмат берері сөзсіз
Атыраулық суретші Қамбарбек Аманов салған портрет аудандық мәдениет үйіне сыйға тартылды.
Салтанатқа әр қиырдан жиналған зиялы қауым өкілдері, кәсіпкерлер Күшікбай өзенінің жағасында Тәңірберлі Молдабай зиратына барып, тағзым етті
Әнші, композитор ғұмыры мен шығармашылығын зерттеп, бірнеше кітаптар шығарған мұғалім, өлкетанушы Сейітқали Жанғалиевтің баласы Мәлік кейін зиратқа таяу жердегі биік шоқыға құлпытас қойған
«Әттеген-ай» дегізетіні – құлпытаста Молдабайдың қайтыс болған жылы «1935» деп, қате жазылған.
Жанғабыл ҚАБАҚБАЕВ, 
Қазақстан Республикасы ақпарат саласының үздігі
