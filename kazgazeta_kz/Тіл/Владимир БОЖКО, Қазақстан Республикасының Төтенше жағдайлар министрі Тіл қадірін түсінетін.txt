Министрге үш сауал
1
Елбасы Н.Ә.Назарбаевтың «Қазақстан-2050» Стратегиясы – қалыптасқан мемлекеттің жаңа саяси бағыты» атты Қазақстан халқына арнаған Жолдауында атап көрсетілгендей, 2025 жылға қарай қазақстандықтардың 95 пайызы қазақ тілін білуге тиіс
Осы талапты орындауда Сіз басшылық жасайтын министрлік құрылымдарында қандай шаралар қолға алынды?
2
Елбасының биылғы Жолдауындағы қазақ тілін жоғарыда атап өтілген мерзім ішінде білуге байланысты қазақстандықтар алдына қойып отырған жауапты міндетті жүзеге асырудың басты тетігі саналатын «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын» іске асыруда нақты қандай жұмыстар атқарылуда?
3
«Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын» іске асыруда нақты қандай жұмыстар атқарылуда?
Мемлекеттік тілдің қолданыс аясын кеңейтуде не кедергі болып отыр деп ойлайсыз?
1.Елбасының Қазақстан халқына арнаған биылғы Жолдауында еліміздің алдағы кезеңдердегі даму көкжиегі айқындалды
Солардың бірі – мемлекеттік тіл мәселесі
Елбасының мемлекеттік тіл саясатындағы атап көрсеткен міндеттері шын мәнінде еліміздің жарқын болашағына қажетті басым бағыттардың бірі екені сөзсіз
Олай болса, 2025 жылға қарай Төтенше жағдайлар министрлігіне қарасты барлық құрылымдық бөлімшелердің қызметкерлері де Елбасының Жолдауында межеленген міндетті табысты орындайды деген сенімдемін.
Бүгінде министрлікте мемлекеттік тілдің дамуына толық жағдай жасалған деп нық сеніммен айта аламын
Министрліктің Әкімшілік жұмыс департаментінің құрамында Мемлекеттік тілді дамыту басқармасы құрылған
Ол өз жұмысында «Қазақстан Республикасындағы Тіл туралы» Заңын басшылыққа ала отырып, министрліктегі мемлекеттік тілдің дамуына септігін тигізіп келеді
Басқарма Қазақстан Республикасы Мәдениет министрлігінің Тіл комитетімен және Астана қаласы Тілдерді дамыту басқармасымен бірлесе отырып, көптеген іс-шараларды атқаруда.
Министрлікте, сондай-ақ министрлікке қарасты мекемелерде мемлекеттік тілдің дамуын іске асыру мақсатында 2010 жылғы 9-сәуірде «Қазақстан Республикасы Төтенше жағдайлар министрлігі жүйесінде мемлекеттік тілді дамыту бағытындағы жұмыстарды күшейту туралы» бұйрығым шыққан болатын
Онда төтенше жағдайлар саласындағы құрылым басшыларына құжат айналымын мемлекеттік тілде жүргізуді қамтамасыз етуді қатаң бақылауға алып, қызметкерлердің жауапкершілігін күшейту, мемлекеттік тілді оқыту курстарын дұрыс ұйымдастыру жөнінде нақты тапсырмалар бердім
Соның нәтижесінде министрліктегі және оған қарасты мекемелердегі мемлекеттік тілдің мәселесі оң шешімін тауып, қолданыс аясы кеңейіп келеді деп айтуға негіз бар.
Министрлікте және аумақтық органдарда мемлекеттік тілді оқыту үдерісі жүйелі жүргізіліп келеді
Нәтижесі көңіл қуантарлықтай
Мәселен, биыл 2063 қызметкер мемлекеттік тілді оқыту курстарына қатысып, мемлекеттік тіл бойынша тілдік білімдерін арттырды
Демек, бұл қазақ тілін білетін қызметкерлеріміздің қатары жыл санап көбейе береді деген сөз.
Қазіргі кезде тілді дамытудың басты құралы ол – терминология мәселесінің оңынан шешілуі екені белгілі
Қызметтік ерекшелігімізге орай қазақ тілінде қолданылатын термин сөздердің сапалы болуына тиісті көңіл бөліп отыруымыз сондықтан
Осы мақсатта министрлікте салалық терминология комиссиясы жұмыс істейтінін жеткізгім келеді
Комиссия жинақтаған 3700-дей төтенше жағдайлар саласының терминдері «Бимаш» ЖШС арқылы электрондық сөздікке енгізіліп, аталмыш электрондық сөздік Министрлік пен аумақтық органдар қызметкерлерінің компьютерлеріне енді
Бұл өзекті мәселе жөнінде Сіздердің басылымдарыңызда «Тіл бұраған терминдер» атты басқарма бастығы А.Кендірбекұлының мақаласы жарық көрген болатын.
Министрлік ғимаратындағы мәжіліс залы мен «Республикалық дағдарыс орталығының» ахуалдық залы ілеспе аудармамен қамтамасыз етілген
Әрбір дүйсенбі күнгі Аппарат мәжілісі және Алқа мәжілістеріндегі ресми тілде сөйленген сөздер мемлекеттік тілге тікелей аударылады
Аударма жасап отыруға Мемлекеттік тілді дамыту басқармасының екі маманы бекітілді
Бір аудармашымыз Парламент Сенатында тағылымдамадан өтіп келді.
Біз тек Министрліктің орталық аппараты ғана емес, өңірлік құрылымдардағы мемлекеттік тілдің дамуына да баса назар аударамыз
Жыл сайын жоспарлы түрде Комитеттер, өңірлік органдар, ведомстволық бағынысты мекемелердегі тілдік ахуалға тексеріс жасалып отырады
Мемлекеттік тілді дамыту басқармасының қызметкерлері жергілікті жерлерде мемлекеттік тілдің ­дамуын, іс қағаздарды мемлекеттік тілге көшуін бақылап қана қоймай, оларға әдістемелік көмектер көрсетеді
Тексеру барысында анықталған кемшіліктер болса, олар бірден жөнделіп, кемшілікті түзету жұмыстары жүргізіледі.
Министрліктің ұйымдастыруымен еліміздің Тараз, Қостанай, Талдықорған қалаларында «Мемлекеттік тілді дамыту» мәселелері атты республикалық семинарлар өткізілді
Оған министрлікке қарасты облыстық, Астана және Алматы қаласы департаменттерінің өкілдері қатысып, мемлекеттік тілді дамытудың ең көкейкесті төрт проблемасы, атап айтқанда, құжат мәтінін мемлекеттік тілде жазу, төтенше жағдайларға қатысты терминдерді біріздендіру және орынды қолдану, аударма жасаудың ерекшеліктері, тілімізді насихаттау мәселелері төңірегінде өз іс-тәжірибесін ортаға салып, ойларымен, ұсыныс-пікірлерімен бөлісті.
Жыл сайын Қазақстан халқы тілдері мерекесі қарсаңында өзге ұлт өкілдері арасында өткізілетін «Мемлекеттік тіл – менің тілім», «Тілдарын», «Тіл – достықтың алтын көпірі» атты байқаудың да тіл мәртебесін көтерудегі маңызы ерекше деп білемін.
Рухани тұлғалармен кездесу өткізіп отырудың да мемлекеттік тілді өркендету жолындағы мәні бөлек
Осы мақсатта Қазақстан Республикасы Мемлекеттік сый­лығының лауреаты, көрнекті ақын ­Фариза Оңғарсыновамен, белгілі мәдениеттанушы Мұрат Әуезовпен кездесу болып өтті.
Қазақ халқында «Апат айтып келмейді» деген мәні терең сөз бар
Кезінде күллі елдің қабырғасын қайыстырған Қызылағаш апаты туралы Қазақстан Республикасы Парламенті Мәжілісінің депутаты С.Нұрғисаевтың «Қызылағаш: сын сағатта» атты кітабы жарық көріп, тұсаукесер рәсімі өткізілді
Мұны да министрліктегі маңызды шара деп білемін
Бұл апаттан сабақ алудың, сондай-ақ оның алдын алу жолы іспетті.
Көркем әдебиет арқылы белгілі бір кәсіпті насихаттау бұрыннан қалыптасқан үрдіс
Құтқарушылардың күнделікті өмірін, ерлік істерін, жұмыс тәжірибесін оқырмандарға поэзиялық, прозалық туындылар арқылы жеткізу мақсатында тұңғыш рет «Құтқарушы қырандар» атты поэтикалық жинақ жарық көрді
Жинаққа төтенше жағдайлар саласында қызмет істейтін жүзден аса қызметкерлер мен жергілікті қаламгерлердің көркем туындылары енгізілген.
Жыл сайын Қазақстан халқы тілдері күні құрметіне мемлекеттік тілде еркін құжат әзірлей алатын қызметкерлерге ақшалай сыйақы берілді
Бұл дәстүр төтенше жағдайлар саласының барлық құрылымдарында жүзеге асырылуда.
2.Қазіргі кезде Қазақстан Респуб­ликасында тілдерді дамыту мен қолданудың 2011-2020 жылдарға арналған мемлекеттік бағдарламасын іске асыру жөніндегі Қазақстан Республикасы Төтенше жағдайлар министрлігінің 2011-2013 жылдарға арналған іс-шаралар жоспарының қорытындысын шығарудамыз
Қорытынды көңіл тоғайтады.
Оған нақты жауап беру үшін біраз цифрларды салыстырып өтейік
Өйткені цифрлар бұрмалауға көнбейді, әрі нақты жағдайдан хабар береді
Мәселен, 2006 жылы министрліктегі мемлекеттік тілдегі құжат айналымы 11 пайыз болса, 2009 жылдың қорытындысы бойынша 39,6 пайыздық мөлшерді көрсетті
Ал 2010, 2011, 2012 жылдары бұл көрсеткіш өсе түсіп, бүгінде ол 87,4 пайызға жетті
Бұл мемлекеттік бағдарламаны жүзеге асырудағы басты жетістігіміз болып саналады
Оны алдағы уақытта ұстап қалу және ұлғайта беру де бас­ты мұратымыз.
Бағдарламаның алғашқы үш жылының қорытындысы бойынша Шығыс Қазақстан және Батыс Қазақстан облыстары Төтенше жағдайлар департаменттерінің мемлекеттік тілді дамытудағы оң тәжірибесі жөнінде кітапшалар жарық көрді
Онда өңірлердегі қазақ тілін дамытуға арналған игі істер мен мемлекеттік тілді меңгерудегі өзге ұлт өкілдерінің табыстары кеңінен әңгімеленді.
Бүгінде министрлікте 2011-2020 жылдарға арналған мемлекеттік бағдарламасын іске асыру жөніндегі 2014-2016 жылдарға арналған іс-шаралар жоспарының жобасы жасалуда
Оған мемлекеттік тілді дамытуға байланысты тың идеялар енгізіліп отыр
Тілдік шараларды өңірлерде ұйымдастыру, кәсіби байқауларға барынша мән беру, Төтенше жағдайлар саласында жұмыс істейтін түрлі ұлт өкілдерінің шағын форумын өткізу сияқты іс-шаралар қамтылуда.
3
Біріншіден, қоғамдық факторларды ескермеске болмайды
Мемлекеттік тілдің қолданыс аясының кеңеюіне бас­ты кедергі елімізде мемлекеттік тілді меңгергендер санының әлі де төмен болуы деп білемін
Екіншіден, мемлекеттік тілді оқыту курстарын дұрыс ұйымдастыру, оқыту сапасын арттыру мақсатында оқыту бағдарламаларын кәсіби оқытуға қарай бұру қажет
Өйткені әр саланың өзінің сөздік ерекшеліктері бар
Үшіншіден, жалаң ұранмен ештеңеге қол жеткізе алмаймыз
Елбасымыз бекіткен 2020 жылға дейінгі тілдерді дамыту бағдарламасын іс жүзінде жүзеге асыру үшін баршамыз жұмыла кірісуіміз керек
Сонда ғана нәтиже ойдағыдай болады.
