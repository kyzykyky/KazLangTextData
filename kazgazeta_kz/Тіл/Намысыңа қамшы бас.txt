Жамбыл облысы әкімдігінің тілдерді дамыту басқармасы 2009 жылғы атқарған жұмысы  және  2010 жылға арнаған жұмыс жоспары туралы есеп берді.Есеп беру жиналысына облыс әкімінің орынбасары М.Төлепберген және  облыс әкімдігінің білім, мәдениет және ішкі саясат басқармаларының басшылары, тіл жанашырлары, аудандар мен Тараз қаласы әкімдіктерінің мәдениет және тілдерді дамыту бөлімдерінің бастықтары, тіл мамандары, жергілікті ғалымдар мен оқу орындарының басшылары, мемлекеттік тілді жетік меңгерген этностар мен «Қазақ тілі» қоғамының, бұқаралық ақпарат құралдарының өкілдері және «Мемлекеттік тілді оқыту орталығының»  қызметкерлері  қатысты.
Басқарма бастығы Қ.Тілеуовтің есепті баяндамасында басқарма тарапынан 2009 жылы облыста тілдерді дамыту мен мемлекеттік тілдің қоғамдық-саяси және мәдени өмірдің сан-саласында қолданылу аясын кеңейтуге бағытталған жұмыстар бойынша атқарылған істер нақтылы деректермен, слайдтар қолданыла отырып, жан-жақты атап өтілді.
Облыс әкімдігінің 2008 жылғы №401 қаулысымен бекітілген  «Жамбыл облысында Тілдерді қолдану мен дамытудың 2001-2010 жылдарға арналған мемлекеттік бағдарламасын іске асыру жөніндегі 2009-2010 жылдарға арналған іс-шаралар жоспары» толықтай жүзеге асырылды.
Басқармаға тілдерді дамыту  үшін  бюджеттен бөлінетін қаражат көлемі  жыл сайын артып келеді.
2006 жылы Таразда ашылған «Мемлекеттік тілді оқыту орталығы» коммуналдық қазыналық кәсіпорнының бөлімшелері Қордай, Меркі, Шу, Талас және Сарысу аудандарынан да ашылып, жылдан-жылға өрісін кеңейтіп келеді.
Алда тұрған көп мақсаттың бірі – осы орталықтың жұмыс сапасын көтеру, оқытудың озық, жаңа инновациялық әдістемелерін ендіру болмақ.
2009 жылы Тіл басқармасы тарапынан Елбасы мен Үкіметіміздің мемлекеттік тілді дамытуда алға қойған тапсырмалары мен міндеттерін іске асыру және мемлекеттік тіл саясатының мән-маңызын  қалың жұртшылыққа түсіндіру-насихаттау бағытында атқарылып жатқан сан-салалы жұмыстар, негізінен, «Тіл туралы» тұңғыш Заңымыздың және «Қазақ тілі» қоғамының 20 жылдығы аясында өтті: «Тәуелсіздік және мемлекеттік тіл»,  «Қазақ тілі» қоғамы – мемлекеттік тілдің ұйытқысы» атты ғылыми-практикалық конференциялар, «Мемлекеттік қызметке — мемлекеттік тілмен», «Мемлекеттік тіл – қазақстандықтардың негізгі құндылықтарының бірі» атты  «дөңгелек үстел» отырыстары, сондай-ақ,  тіл аясын кеңейтуде және мемлекеттік тілде іс жүргізуде үздік танылған басқармалар мен мемлекеттік қызметшілерді, қазақ тілін жетік меңгерген өзге ұлт өкілдерін анықтап, ынталандыру бойынша ұйымдастырылып, өткізілген көптеген байқау, конкурстар мен «Аты-жөніңіз қазақша ма?»  акциялары жұртшылық тарапынан қолдау тапты.
Елімізде тіл саясатын іске асырудағы ең басты құжат — Тілдерді қолдану мен дамытудың 2001-2010 жылдарға арналған мемлекеттік бағдарламасының негізгі міндеттерінің бірі – мемлекеттік тілдің мемлекеттік басқарудағы негізгі тіл ретінде қолданылуын қамтамасыз ету
Яғни іс қағаздарын 100% қазақ тіліне көшірген мекеме санын барынша көбейту басты міндетіміз болуға тиіс.
Облыстың жергілікті атқарушы органдарының құжат айналымындағы мемлекеттік тілдің үлесі жылдан-жылға арта түсуде
Мысалы, облыста іс қағаздарындағы  мемлекеттік тілдің үлесі 2007 жылы – 65,2, ал 2008 жылы – 72 пайыз болса, 2009 жылы бұл көрсеткіш 89,1 пайызға жетті
Дегенмен, шығыс құжаттарының мемлекеттік тілдегі үлесі аз облыс әкімдігінің басқармалары мен аудандардың және Тараз қаласы әкімдіктерінің бөлімдері жоқ емес, оларға қайта тексерулер жүргізіліп, кемшіліктерін жою үшін міндеттеулер жолданды және тиісті ұсыныстар мен әдістемелік көмектер беріліп келеді.
Баяндамашы бұдан соң өңірде бүгінгі күні тіл төңірегінде, оның ішінде, әсіресе, ономастикаға қатысты орын алып отырған олқылықтарға тоқталды
Атап айтқанда, 7 ауылдық  округтағы елдімекендерде әлі күнге идеологиялық тұрғыда ескірген атаулардың сақталып отырғандығына, сондай-ақ, көшелер мен аялдамалардың, түрлі қоғамдық, мәдени-тұрмыстық нысандардың атауларында көптеп кездесетін тіл заңнамаларына сәйкессіздіктерді қынжыла атап өтті  және осы жөнсіздіктерден арылу үшін жұртшылық болып кірісу қажеттігі жөнінде жиналған қауымға ой тастады.
Баяндаманы талқылау барысында мінбеге көтерілген саясаткер Ә.Исақ, облыстық «Ақ жол» газетінің бас редакторы М.Рысдәулет, жазушы, драматург Ә.Қалдыбай, облыстық «Қазақстан-Тараз» телеарнасының директоры Қ.Атжан, ақын А.Бақберген, Жамбыл аудандық мәдениет және тілдерді дамыту бөлімінің бастығы Б.Сырлыбаевтар өңірде мемлекеттік тілдің аясын кеңейту бағытында атқарылып жатқан істерге разылық білдіре отырып, көрнекі ақпараттар мен көше және аялдама атауларындағы орын алған сауатсыздықты, сол сияқты, тілдік орта қалыптастыруға тырыспайтын, қазақша үйреніп жүрген өзге ұлт өкілдеріне орысша сөйлеуден танбайтын қандастарымыздың қылығын сынға алды
Осы сияқты, көкейде жүрген басқа да тіл түйткілдері мен  оны түзету жолдары жайлы  құнды-құнды пікірлерін ортаға салып, өздерін толғандырып жүрген жайттар  турасында өзекжарды ойларымен бөлісті
Нысандарға ат беруді, қазақ азаматтарының аты-жөндерін төлқұжатқа дұрыс жазуды ретке  келтіріп, біріздендіру кезек күттірмейтін шаруа екендігін, сондай-ақ, тілдің   толыққанды өркен жаюы үшін, оған деген шынайы жанашырлығымыз бен ұлттық намысқойлығымыздың кем түсіп жатқаны жөнінде жанайқайларын жеткізді.
Жиын соңында басқарма тарапынан аудандар мен Тараз қаласы әкімдіктерінің мәдениет және тілдерді дамыту бөлімдерінің тіл мамандарына: «Облыс әкімдігінің тілдерді дамыту басқармасының 2010 жылға арналған жұмыс жоспары», ономастика саласы бойынша нормативтік актілер жинақталған «Ономастикалық анықтағыш», көрнекі ақпарат мәселелерін реттеуге арналған «Жамбыл облысындағы көрнекі ақпараттарды біріздендіру», қоғамдық көліктердегі көрнекі ақпаратты реттеу бойынша жолаушыларды тасымалдау мекемелеріне арналған  «Қоғамдық көліктердегі көрнекі ақпарат» (буклет)  және «Көрнекі ақпарат құралдарына арналған мемлекеттік тіл туралы дәйексөздер» атты әдістемелік құралдар таратылды.
Есепті жиналысты қорытындылаған облыс әкімінің орынбасары Мейрамбек Төлепберген мемлекеттік тіл саясатын іске асыру аясында Тіл басқармасы тарапынан облыста атқарылып жатқан сан-салалы істерге оң баға берді және бүгінгі жиынның жалаң есеп беру емес, пайдалы басқосу болғанын атап өтті
Облыс әкімінің орынбасары тіл жанашырлары, зиялы қауым өкілдерінен «Қоғамдық комиссия» құруды және  таяу мерзімде көше атаулары жазылған тақтайшаларды қайта жаңартып, бір қалыпқа келтіруді ұсынды.
Роза Сманқызы,
Жамбыл облысы әкімдігінің тілдерді дамыту басқармасының бас маманы
