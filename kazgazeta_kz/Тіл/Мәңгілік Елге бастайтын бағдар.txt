Бақтияр СМАНОВ,
Қазақстан Республикасы Ұлттық 
ғылым академиясының академигі, 
Қазақстан Жазушылар одағының мүшесі
ХХІ ғасыр аса өзгермелі, шапшаң дамушы ғасырға айналып отыр
Әлеуметтік жаһандану үрдісі адамзатты қай бағытқа алып бара жатқаны барша жұртқа белгісіз
Әйтеуір, батыс мәдениеті мен өркениеті басымдық таныта бастағаны анық ақиқат
Оның үстіне  ғаламда жаңа күш алған төртінші өнеркәсіптік революция  ғылым мен техниканы, ақпараттық-коммуникациялық технологияларды жедел дамытуды талап етуде
 
Осынау әлемдік үдерістерден кейін қалып қоймау үшін тәуелсіз Қазақстан да өзінің үшінші жаңғыру кезеңіне аяқ басты
Елбасымыз, Ұлт Көшбасшысы Н.Ә.Назарбаевтың үстіміздегі жылғы «Қазақстанның Үшінші жаңғыруы: Жаһандық бәсекеге қабілеттілік» тақырыбындағы Жолдауын­да: «Бұл жаңғыру – қазіргі жаһандық сын-қатерлермен күрес жоспары ғана емес, болашаққа, «Қазақстан–2050» Стратегиясы мақсаттарына бастайтын көпір болмақ… Мен оның бес негізгі басымдығын көріп отырмын
Олар экономиканың әлемдік өсімінің орта деңгейден жоғары қарқынын қамтамасыз етуге және 30 озық елдің қатарына қарай тұрақты түрде ілгерілеуіне лайықталған» дей келе оған қажетті бес басымдықты талдап, жіктеп берген-ді
Еліміздің Үшінші жаңғыру кезеңі, негізінен, әлемдік жаңа технологияларға сүйенетіні анық
Бұл Қазақстан мемлекеті алдағы уақытта мүлде жаңа бағытта дамиды деген сөз.
Біз осы бір айтулы кезеңде тек қана экономикалық өсіммен, жаңа өндірістік технологиялармен ғана айналысып, жалпы рухани дүниемізді ұмыт қалдырмақпыз ба?! Міне, осы сауал көпшіліктің көкейінде жүрген ой еді
Мемлекет басшысы биылғы 12 сәуірде республикалық «Егемен Қазақстан» газетінде жарияланған «Болашаққа бағдар: рухани жаңғыру» тақырыбындағы терең мазмұнды, ұлттық-идеялық мәні зор мақаласында бұл күдігімізді сейілткендей болды
Сейілтіп қана қоймай, әркімнің жүрегіне қозғау салды.
Әрине, жаңа заманның әлемдік жаңа технологияларына ден қойып, оны терең меңгеру қажет-ақ
Сонда ғана бәсекелестікке қабілетті ел боласың
Дегенмен, әлемдік ақпараттық технологияларды сауатты үйренумен бірге өзіңнің қазақ екеніңді, тіліңді, діліңді, дініңді, ұлттық салт-дәстүр, әдет-ғұрып, туған әдебиетің мен төл мәдениетіңді ұмытпағаның жөн
Бүгінгі жас ұрпаққа қойылатын бұл талап ұлттық тәрбие арқылы жүзеге аспақ
Ең бастысы, Елбасы ұсынып отырған рухани жаңғыру ұлттық кодты сақтай білуден басталады.
«Болашаққа бағдар: рухани жаңғыру» деп аталатын еңбегінде ХХІ ғасырдағы ұлттық санаға қатысты прагматизм, білімнің салтанат құруы, Қазақстанның революциялық емес, эволюциялық дамуы, сананың ашықтығы сияқты мәселелерді көтерген Елбасы рухани жаңғыру бойынша таяудағы жылдарда атқарылатын міндеттерге де кеңінен тоқталды
Соның бірі – қазақ тілін біртіндеп латын әліпбиіне көшіру міндеті
Бұл тосыннан көтеріліп отырған мәселе емес
Ол туралы елімізде тәуелсіздік алғалы бері айтылып келеді
Ал ресми түрде Мемлекет басшысы 2012 жылғы желтоқсан айында жария еткен «Қазақстан –2050» Стратегиясында 2025 жылдан бастап латын әліпбиіне көшуге кірісуіміз керектігін мәлімдеген еді
«Ол кезең де таяп қалды, – деді ­Елбасы Н.Ә.Назарбаев өзінің бағдарламалық мақаласында
Сондықтан біз уақыт ұттырмай, бұл жұмысты осы бастан қолға алуымыз керек
Біз осынау ауқымды жұмысты бастауға қажетті дайындық жұмыстарына қазірден бастап кірісеміз
Үкімет қазақ тілін латын әліпбиіне көшірудің нақты кестесін жасауы керек»
Осылай деген Елбасы латыншаға көшудің терең логикасы бар екенін, бұл қазіргі заманғы технологиялық ортаның, ақпараттық коммуникацияның, сондай-ақ ХХІ ғасырдағы ғылымды игеру мен білім беру үдерісінің ерекшеліктеріне байланысты туындап отырған мәселе екенін баса айтты
Енді Мемлекет басшысының тапсырмасы бойынша 2017 жылдың аяғына дейін ғалымдардың көмегімен қазақ әліпбиінің жаңа графикадағы бірыңғай стандартты нұсқасы қабылданбақ
2018 жылдан жаңа әліпбиді үйрететін мамандарды және орта мектептерге арналған оқулықтарды дайындауға кірісеміз.
Қазірде біздің елімізде латын жазуына көшуге байланысты барлық мүмкіндіктер, қажетті алғышарттар жасалған деп айтуға болады
Өйткені бұл мәселені Халықаралық «Қазақ тілі» қоғамы, республикамыздың зиялы қауым өкілдері, тілтанушы, саясаттанушы ғалымдарымыз бен ғылым-білім саласының мамандары 1990 жылдардан бері келелі әңгіменің өзегі етіп келеді.
Абай атындағы Қазақ ұлттық педагоги­калық университетінде жақында өткен латын графикасына көшу мәселелеріне арналған басқосуда А.Байтұрсынұлы атындағы Тіл білімі институты ресми өкілінің былай дегені бар: «2007 жылдан бері осы мәселе бойын­ша жинақталған сұрақтардың жауабын таптық
Қазір түркітілдес мемлекеттердің тәжірибесіне сүйеніп, ғалымдарын шақырып, комиссия құру керек деп жиі айтылып жүр
Тіл білімі институты шетел тәжірибесінің оң-солын зерделеп шықты
Бізге осы тәжірибені пайдалану керек, себебі басқа ұлттың ғалымы бізге әліпби жасап бере алмайды
Отандық тілтанушыларға әліпби таңдауға басымдық берілуі тиіс деп ойлаймын
Әліпбиді тіл мамандары жасайды
Әліпби жасауды идеологиямен, саясатпен, экономикамен байланыстырудың қажеті жоқ
Әліпби ұлттық мәселелердің барлығын шешпейді
Дегенмен, тіл мәселесін шешкен соң, қалған шаруалар өздері-ақ реттеледі
Сондықтан қазіргі кезеңде бұл – таза лингвистикалық проблема».
Ал филология ғылымының докторы, профессор Дандай Ысқақовтың мына сөзінің де жаны бар
«Менің­ше, түркітілдес халықтардың әліпбиін ескерген жөн, – дейді ол
– 90-шы жылдарға дейін біз, мәселен, өзбектермен, түрікмен, әзербайжандармен де еркін сөйлесіп, жазуларын еркін оқи беретін едік
Қазір олардың жазуын онша оқи алмаймыз
1924 жылға дейін бір халық болдық, еркін түсіністік
Қазір түркі халықтары бөлініп кеткендіктен, бір-бірімізден алшақтап бара жатырмыз
Жаһандану дәуірінде ағылшынға ауып кетпей, түркілердің ортақ әліпбиін сақтап қалған жөн
Жоқ сөздерді бір-бірімізден алайық
Рухани жаңғырудың бір жолы – осы
Кезінде түркітілдес алты елдің 34 әріптен тұратын ортақ әліпбиін жасағанбыз
Екі таңбаны қосып немесе алып тастауға болады
Сонда бір-біріміздің еңбектерімізді еркін оқи аламыз
Алдымен, қазақ сөздерін, одан кейін түркі сөздерін, содан кейін ғана ағылшын сөздерін алу керек
Түркі тілдес елдер – біздің таянышымыз».
Елбасы ұсынып отырған екінші жоба – «Жаңа гуманитарлық білім
Қазақ тіліндегі 100 жаңа оқулық» жобасы
Осы жоба бойын­ша тарих, саясаттану, әлеуметтану, философия, психология, мәдениеттану сияқты гуманитарлық ғылымдардың бағыттары бойынша әлемдегі ең таңдаулы 100 оқулық әртүрлі тілдерден қазақ тіліне аударылып, жастарға дүниежүзіндегі таңдаулы үлгілердің негізінде білім алуға мүмкіндік жасалады
Тіпті 2018–2019 оқу жылының өзінде студенттер осы оқулықтармен оқытыла бастайтыны көңілге қуаныш ұялатады.
«100 оқулық» бағдарламасы бойынша жүз мыңдаған студентке жаңа сапалық деңгейде білім беретін болсақ, білім саласындағы жаһандық бәсекеге неғұрлым бейімделген ­мамандарды даярлауға қол жеткізуге мүмкіндік аламыз
Жіктеп айтар болсақ, әлем елдерінің ең таңдаулы оқулығын оқыту арқылы студенттеріміздің дүниетанымы кеңейіп, жаһандық өркениеттен хабары арта түсетіні сөзсіз
Бұл іске еліміздің қарашаңырақ жоғары оқу орны – Абай атындағы Қазақ ұлттық педагогикалық университетінің жаңадан тағайындалған ректоры, педагогика ғылымының докторы, профессор Такир Оспанұлы Балықбаев бастаған жетекші ғалымдары да жаңа серпінмен белсене атсалысуға бекініп отыр.
Президентіміз белгілеген үшінші міндет ол «Туған жер» бағдарламасын жүзеге асыру
Біз отбасында, балабақшада, мектеп пен жоғары оқу орындарында жастарымыздың бойында туған жерге деген сүйіспеншілікті сіңіре отырып тәрбиелесек, күні ертең олар туған елін де, Отанын да қадірлеп, қастерлейтін жанашыр ұрпақ болып қалыптасары сөзсіз
Өйткені, «Туған жер» бағдарламасы жас ұрпақты ­патриотизмге тәрбиелеуге бағытталған өміршең құжат болып табылады
Сондықтан кәсіптік және орта мектеп те, жоғары оқу орындары да алдағы уақытта осы құжатты жүзеге асыруға жұмылуы тиіс.
Елбасы осы еңбегінде «Туған жер» бағдарламасынан бөлек, халықтың санасына одан да маңыздырақ әсер ететін – жалпыұлттық қасиетті орындар ұғымын сіңіруіміз қажеттігін ескертіп, ол үшін «Қазақстанның қасиетті рухани құндылықтары» немесе «Қазақстанның киелі жерлерінің географиясы» жобасы әзірленуі керектігін айтты
«Әрбір халықтың, әрбір өркениеттің баршаға ортақ қасиетті жерлері болады, оны сол халықтың әрбір азаматы біледі, – деді Елбасы
– Бұл – рухани дәстүрдің басты негіздерінің бірі
Біз ұлан-ғайыр жері мен аса бай рухани тарихы бар елміз
Ұлы даланың көз жеткізсіз кең-байтақ аумағы тарихта түрлі рөл атқарған
Бірақ осынау рухани географиялық белдеуді мекен еткен халықтың тонның ішкі бауындай байланысы ешқашан үзілмеген
Біз өз тарихымызда осынау көркем, рухани, қастерлі жерлеріміздің біртұтас желісін бұрын-соңды жасаған емеспіз»
Осылай деген Елбасы мәселе тек еліміздегі ескерткіштерді, ғимараттар мен көне қалаларды қалпына келтіруде емес екендігін, мұндағы негізгі идеяның түп-төркіні Ұлытау төріндегі жәдігерлер кешенін, Қожа Ахмет Ясауи кесенесін, Тараздың ежелгі ескерткіштерін, Бекет ата кесенесін, Алтайдағы көне қорымдар мен Жетісудың киелі мекендерін және басқа да жерлерді өзара сабақтастыра отырып, ұлт жадында біртұтас кешен ретінде орнықтыруды меңзейтінін ескертті
Мұның бәрі тұтаса келгенде халқымыздың ұлттық бірегейлігінің мызғымас негізін құрайтынын еске салды
Меніңше, бұл өте орынды көтеріліп отырған мәселе
Өйткені еліміздің қасиетті жерлерінің мәдени-географиялық белдеуі – қаншама ғасыр өтсе де бізді кез келген рухани жұтаңдықтан сақтап, аман алып шығатын мәдени құндылықтар болып табылатыны сөзсіз
Егер де «Қазақстанның киелі жерлерінің географиясы» жасалатын болса, сол бойынша шетелдік туристер елімізге саяхаттап, келіп жатса, қазақ елін, оның қалыптасу тарихын шетелдіктер де жете тани түсер еді.
«Біз ХХІ ғасырдың жаһандық картасында ешкімге ұқсамайтын, дербес орны бар ұлт боламыз десек, «Жаһандағы заманауи қазақстандық мәдениет» жобасын іске асыруға тиіспіз
Әлем бізді қара алтынмен немесе сыртқы саясаттағы ірі бастамаларымызбен ғана емес, мәдени жетістіктерімізбен де тануы керек» дейді Н.Ә.Назарбаев аталған мақаласында
Елбасы бұл жобаның да негізгі мақсаттарын көрсетіп берді
­Алдымен, отандық мәдениет БҰҰ-ның алты тілі – ағылшын, орыс, қытай, испан, араб және француз тілдерінде сөйлеуі керек
Ол ұлттық рухани құндылықтарымыз негізінде бүгінгі қазақстандықтар жасаған жаңа мәдениет болуы тиіс
Сондықтан мәдени қазыналарымызды әлем жұртшылығына таныстырудың жаңа тәсілдерін ойластырған абзал және мәдени өнімдеріміз тек кітап түрінде ғана емес, әртүрлі осы заманғы мультимедиялық тәсілдермен де таралғаны жөн
Ол үшін біз заманауи мәдениетіміздің қандай өкілдері әлемдік аренаға жол тартуы керектігін анықтап алуымыз керек
Ұлттық мәдениеттің озық үлгілерін іріктеп алғаннан кейін шетелдерде оларды таныс­тыру рәсімдері өткізіледі
Елбасының бұл идеялары мен ұсыныстары, шын мәнінде, қазақ елін әлемге мойындатудың басты бағдары болып табылатыны даусыз
Тарихы мен мәдениеті тереңнен тамыр тартқан қазақтардың әлем өркениетінде өз орны барын дәлелдеп шықсақ қана біз нағыз Қазақ Елі –Мәңгілік Ел боламыз
Елбасы ұсынған жобаларды жүзеге асыруға ғалымдарымыз, зерттеушілеріміз, жазушыларымыз, өнер қайраткерлері, тіпті бүкіл зиялы қауым атсалысып жатса мақсатымызға тез жетеріміз анық
«Жұмыла көтерген жүк жеңіл» дегендей, ел болып, жұрт болып жұмылсақ алар асуымыз оңай еңсерілмек.
Түйіндеп айтқанда, Елбасының «Болашаққа бағдар: рухани жаңғыру» атты өмірлік мәні зор, терең философиялық еңбегіндегі ұсыныстары мен кеңестері Қазақстанның үшінші жаңғыруы кезеңінде халқымыздың ұлттық сана-сезімін биік деңгейге көтеру арқылы Мәңгілік Елдің мәңгілік ұрпақтарын тәрбиелеу, қалыптастыру ниетінен туындаған шынайы жанашырлық көзқарастың, нағыз патриоттық сезімнің айғағы деуге болады.
