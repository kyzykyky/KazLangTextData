 
Сейдін БИЗАҚОВ,
филология ғылымының
докторы, профессор
«Ана тілі» газетінің 2015 жылғы №1 (1259) 6-14 қаңтар аралығын­дағы санында жазушы Төрежан Мәндібайдың «Филология ғылымдары» емес, «ғылымы» болуы керек» атты тақырыппен жарық көрген мақаласында орыс тілі ережесінің әсерімен қолданылып жүрген «көптік жалғауы қазақ сөзінің дәмін кетіреді» деп мұның өзі тіл мәдениетінің бүгінгі күнгі көкейкесті мәселесі екенін атап өтіпті.
Автор мақаласын «Мұртаза Бұлұтай – философия ғылымының кандидаты»
«Сейдін Бизақов – филология ғылымда­ры­ның докторы»
Кім қате жазып жүр? Философ па, филолог па? Меніңше, филолог мырза қате жазып жүр
Филология ғылымдарының емес, филология ғылымы болуға тиіс» деп бастаған екен
Осы кезге дейін жарық көрген еңбегімнің басым бөлігі тіл мәдениеті мен орфографияға қатысты болғандықтан, мен де бұл мәселені аттап өте алмадым
Өз атымнан басылған мақалаларымда тек «филология ғылымы» тіркесін қолданып келдім
Соған орай Төрежан Мәндібайдың айтқан пікіріне қолдау білдіріп, оны толықтыра түсу мақсатымен қолыма қалам алып отырмын.
Қазіргі таңда қазақ тілінде шығып жатқан басылымдардың сауатттылық деңгейінің сын көтермейтіні ұлттық тілімізді көркейтіп, төрге оздырмайтыны белгілі
Ана тілімізді көркейтудің ұтымды бір тәсілі дұрыс сөз саптаудың қазақ тіліне қатысты қордаланып қалған мәселенің жүйелі шешімін табуымен байланысты екені анық
Мемлекеттік мәртебе алып, ғылым тіліне де айнала бастаған қазақ тілінің стильдік жағынан жатық, дұрыс қалыптасуына да мән береміз.Тіл – тілдің қайталанбас өз ерекшелігіне орай әр сөздің өз орнында тұрып, ұғым-мағынасы дәл берілмейінше, оның нәзік иірімі мен көркемдігін аңғарта алмаймыз.
Қазақ сөзімен орысша сөз саптаудың кері әсері сөз тіркесінен анық байқалады
Арқаланып кеттіні – аруақтанып кетті деп, атқа міндіні – атқа отырды деп, хабар аяқталдыны – хабар бітті деп, сегіз тұяқ қойды – сегіз бас қой, ұрғашы малды – аналық мал деген секілді ой елегінен өткізбей, қолдана салған кереғарлық, құлаққа естілуі ерсілеу шұбалаңқы тіркестер.
Ұлттық ұғымға жауапкершілікпен қарап, әдеби тілдің өз заңдылығы мен табиғатына үңіліп, даму ерекшелігі мен стильдік тармақтарын ескергенде ғана ана тіліміздің қадір-қасиетін кетірмей, ажарынан айырмай дәл аударма жасай аламыз.
Әр басқа жүйеге жататын тілдердің лексикалық, грамматикалық нормасына қайшы келетін тіркестердің сипаты мен мәні қандай дегенге жауап ретінде қазақша дәл баламасын іздеп ойланбай аудара салатындардың кінәсінен жиі кездесетін қателердің екі түрін арнайы атағымыз келеді
Қазақ тілінің шылау сөздерге бай екені мәлім
Осы орайда төмендегі мысалдарға назар салайық: «билет және жүктерді тіркеу», «сәнді және арзан», «пайдалы және сенімді» де­ген жарнамаларды оқығанымыз бар
Орыс тіліндегі «и» жалғаулық ­шылау­ын «және» деп қана аудару – сөздің мағыналық дәлдігіне нұқсан келтірудің бір айғағындай
Дұрысы «билет пен жүкті тіркеу, «сәнді де арзан», «пайдалы әрі сенімді» екені дау тудырмайды
Қазақ және өзбек халықтары – тарихи жағынан және бүгінгі тағдыры жағынан жақын халықтар (қазақ пен өзбек – тарихы ұқсас, тағдырлас халықтар)
Арзан және сапалы тауарлар (арзан әрі сапалы тауар)
Біздің пәтеріміз жылы және жарық (Пәтеріміз жылы әрі жарық)
Менің әкем, шешем және інім бар (Әке-шешем мен інім бар)
Орыс және қазақ тілдерінде іркілмей сөйлейсіз және еркін жазасыз (орыс, қазақ тілдерінде іркілмей сөйлеп, еркін жаза-
сыз) мысалдарынан көріп отырғаны­мыздай, «и» жалғаулығының түрлі мағыналық қолданысына сәйкес қазақ тілінде және, мен, бен, пен, әрі, да, де, та, те секілді әлденеше дәл де айқын баламасы бар
Сонымен қатар «и» жалғаулығының түгел қайталанбай, қайсыбір кезде түсіп қалуы мүмкін немесе көсемше формасымен де аударылған кезі бар екен
Ғалымдар мен оқытушылар, баспасөз басшылары ана тілінің табиғатын, тегеуіріні мен иірімін жетік меңгерген білімді мамандар бола тұра маңдайшада жазылған «баспасөз және бұқаралық ақпарат министрі», «әлеумет және саясат бөлімі», «экономика және әлеуметтік мәселелері», «әдебиет және өнер», «хат және қоғамдық пікір бөлімдері» секілді жазбалардың орыс тілінен орашолақ аударыла салғаннан ұйқасымы келіңкірімей, кедір-бұдырлау боп тұрғанын аңғармауы қалай?
Қазақ тілінің орыс тілінен басты бір ерекшелігі – көпше мағынаның өте сирек қолданылуы
Мысалы, қазақша қолдарым тимеді, аяқтары ауырды, көздері көрмей қалды, өкпелері қабынды, үйлер салып жүр деп көптік жалғауымен айта қоймайды
Қол, аяқ, көз, өкпе, үй онсыз да көптік мағынаны білдіріп тұр
Тек сирек жағдайда айтылатын «істерің іс емес», «биылғы табыстарың таудай болды», «өнерлерің өрлей берсін», «жұмыстарыңда шикілік көп», «еңбектерің елеусіз қалмас», «жағдайларың белгілі болды» деген секілді сөйлемдерде оқиғаға қатысушының көптігін білдіру мағынасында көптік жал­ғауы жалғанатын кез жоқ емес
Бірін­шіден, көптік жалғаулы сөздерді де тікелей аударамыз деп, артық-кемін түзетпей, сол қалпында қайталап тәржімелей салу сауаттылық емес, әуезді болып естілмейді
Мысалы, «Өтініштер мен шағымдарға тыңғылықсыз қарау хаттардың авторларын қанағаттандырмай, жергілікті жерлердің өзінде шешуге болатын мәселелер жөнінде мемлекеттің орталық органдарына өтініштер айтуға оларды мәжбүр етеді» деген сөйлемнің орыс тілінен аударылғаны қаптап тұрған көптік формадан айқын сезілгендей
Осы сөйлемде келтірілген сегіз сөздің көптік формасынан бір ғана «авторларын» дегенді қалдырсақ та, көптік мағынаны өз мәнінде толық бере алар едік
«Солардың негізінде реформаларды тереңдету жөніндегі шараларды орындау мерзімдері мен жауапты адамдарды көрсетіп, түзетулер жасау ұсынылсын» сөйлеміндегідей көптік жалғауымен шымқап, матап қою аударма ісінде баса көңіл бөлетін жайттардың барын айғақтағандай
Көптік ұғымның тілімізде лексикалық, синтаксистік, морфологиялық тәсіл арқылы да берілетін кезі бар
Мысалы, тұз, ұн, құрт-құмырсқа, бала-шаға, кәрі-жас, жолдас-жора, мәдениет, ақыл, достық – халық тілінде біртұтас ұғым ретінде қолданылатын сөздер
Олар көптік жалғауын қажет ете бермейді
Тіліміздің өз ерекшелігін жете ескермей, орыс тіліне қарай икемдеп, сол тілдің шылауында кетіп, түбір тұлғада тұрып-ақ көптік ұғымды білдіретін сөздерге гүл +дер, су+лар, шырын+дар, әтір+лер, жеміс+тер, көкөніс+тер, сусын+дар деп, көптік жалғауын жалғау немесе қойлар жайылды, шаштарым өсіп кетті, халдер қалай, сиырлар бадасы, сүттер қазандарға толған деп, орыс тілінен сөзбе сөз аударып, көптік жалғауымен шымқап матап қою – сөз саптауымызға жарас­пайтын оралымдар, кальканың сорақы түрі
Орыс тілінен тәржімелеген бұл сөз саптауының артық-кемін түзетпей, көптік жалғауымен шымқап, матап қою салдарынан сөйлемнің ұйқасымы солғын, кедір-бұдырынан аяқ алып жүре алмайтындай, ұғымға ауыр, әуезді боп та естілмейді.
Екіншіден, көптік ұғымның сөз тіркестерінен аңғарылатын тұстары аз емес
Біраз мәселелер, әр кәсіпорындарда, бүкіл жанашыр қаламгерлердің, әлденеше лекциялар, бірнеше сұрақтар, көп газеттерде, жиі-жиі хаттар келді, он шақты шарттар жасалды, түрлі-түрлі себептермен, әрқилы пікірлер деген секілді әдеби тілді шұбарлайтын, орысша қалыптасқан ораммен сөз саптау белең алып барады
Оған көз үйреніп кеткендей
Сөйтіп, онсыз да көптік ұғымды білдіретіндіктен, біраз, бүкіл, барлық, көп, сан мың, көптеген, неше, бірнеше, әлденеше, сан түрлі, қанша, әр секілді сөздермен, сондай-ақ сан есіммен тіркесіп келгенде көптік жалғауы қажет болмайды.
Үшіншіден, адам көзбен көріп, қолмен ұстамайтын, дене мүшесімен сезінбейтін абстрактілі зат есімдер де көптік жалғауға ділгер емес
Соған қарамастан әскери байланыс+тарды, елеулі табыс+тарымыз, мәселе+лер, идея+лар, кілтипан+дар, сезім+дер, міндеттеме+лер алды, кепілдік+тер берді, бақталай+лары, лебіз+ дер, көзқарас+тар, өз тәрбие+лерін, кейбір принцип+тері деген секілді қазақ тілінің сипатына, сөйлеу қалыбына келіңкіремейтін, қажеті жоқ көптік формалардың қолдануына да тосқауыл қойылар емес
Ана тілінің білікті мамандары істейтін жоғары оқу орнындағы маңдайшалардан «ақпараттық технологиялар», «мәжілістер залы», «практикалық сабақтарға арналған аудитория», «әлеуметтік ғылымдар магистрі», «филология ғылымдарының докторы», «математика ғылымдарының докторы» деген көрнекі жазбаларды оқыдық.
Төртіншіден, дүкен маңдайшасындағы «Жейделер, көйлектер, шалбарлар, плащтар, костюмдер, шапандар» деп, көптік жалғауын шұбыртып, қайталап қолдануының қай жағынан да ұтымды боп тұрғаны шамалы
Көптік жалғауы бірыңғай мүшелердің соңғысына ғана жалғанып, бәріне ортақ, жалпылама көптік ұғым білдірер еді
Ана тіліміздің бай мүмкіндігін ұтымды пайдалана алмай, сөз тіркесі мен сөз қолдану заңдылығын, күрделі ішкі құрылымын жете ескермеу – тіл мәдениетіне нұқсан келтіретін әрекет
Орыс тіліндегі тіркестердің семантикалық сыйымдығы мен синтаксистік сипаты қазақ тілімен салыстырғанда мүлде басқаша.
Сөз орамдарын қазақы қалыпқа сәйкестендірмей, әр сөзді санамалап, сөзіне сөз, тіркесіне тіркес жасап сірестіріп тәржімелеудің салдарынан сөз қайталауы, артық сөзбен сөйлемді шұбалаңқы етіп, жатық оқылуын қиындатуы, жете қиыстырмауы, жеке сөздердің аудармасының дәл болмай, мағыналық кереғарлығының орын алуы байқалады
Істің, қимыл-әрекеттің жағымсыз, ұнамсыз жағын ескермей, «өріс алды», «танытуда», «арқасында», «нәтижесінде» деп айту немесе іс-әрекеттің жағымды, ұнамды екенін ескермей, «белең алды», «етек алды», «төбе көрсетті», «салдарынан» түрінде орысша ойдың жетегінде кетіп, калька үлгісінде оралымсыз сөз саптаудың тіліміздің қалыбына келіңкіремей, қиыспай тұратыны белгілі
Тіл-тілдің табиғатына сәйкес әр сөздің өз бояуы, сан түрлі әуені болатындықтан, мағына айқындығы мен дәлдігі, мәнерлігі мен ұйқасымы сақталсын деп жүрміз
Біз көптілді ортада өмір сүріп отырмыз
Сондықтан да дұрыс аударма жасаудың маңызы күн сайын арта түсуде
Әр алуан құжат пен үкімет қаулы-қарарын, жарлық пен заңдарды мінсіз, жатық, түсінікті тілде аудару – мемлекеттік мәртебеге ие болған тіліміздің ресми стилі анықталған толыққанды тіл ретінде танылып, дамуы үшін қажет.
