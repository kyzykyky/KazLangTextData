Қоңыр самалы ескен қоңырқай төбелерден жусан исі аңқиды
Ұшы-қиыры жоқ ен даланың көз жетер тұсында бұлдыраған сағым ойнап, таспадай тартылған қара жолды жұтып жатқандай, таусылып бермейді
Ойға-қырға салсаң қыңқ демейтін «УАЗ» шіркін қанша ышқынғанымен жетер жерімізге жеткізбей діңкелетті.
Бағытымыз – Таңсық ауылы
Асығып келеміз
Асыққанымыз қос мұңлық Қозы Көрпеш – Баян Сұлу кесенесін көру
Бастап келе жатқан жолбасшымыз – әріптес ініміз, журналист Бақытөмір Шалғынбаев
Жүзінен реніштің табы білінбейтін, қашан көрсең ақсия күліп, жайдарланып жүретін жігіт
Тұлғасы қандай мол болса, ішкі жан дүниесі де сондай кең, ақжарма көңіліне қылаудай кірбің ұяламайтынның нақ өзі
Осы өңірдің тумасы, туған топырағына кіндігі байланған ол үнемі сағыныш сазымен тербеліп жүретіндей көрінетін бізге
Кім біледі, махаббаттың символына айналған Қозы мен Баян елінің азаматтарына осындай мінез тән шығар.
– Ау, Бақытөмір, ауылың көшіп кеткен жоқ па? – деп фототілші Тұрмысхан Дүйсекенов шыдамсызданып, мәшине терезесінен алысқа сығырая көз тастап қояды.
– Аз қалды
Енді бір ышқынсақ жетіп қаламыз
Қаласаңыз, атшалдырып алайық, – деді Бақытөмір елпілдеп.
Осы сөзді күтіп отырғандай шопыр жігіт те көлікті тежей берді
Табанымыз жерге тиіп, балағымыз көкпек пен изенді сыпыра бой жазып, тыныс алдық
Көліктен он-он бес қадамдай ұзаңқырап шыққанымыз сол еді, ойпаңдау тұстағы су шайып ұсақ қиыршық тастар көрінген жерде жартылай көміліп жатқан кішкене темір көзге шалынды
Дереу қолыма алдым
Міне, ғажап! Кәдімгі жебенің ұшы
Әбден тот басып, онсыз да жұқа, екі қырлы өткір жүзін мүжіңкіреп тастаған
Бірақ сұлбасы айқын
Ағаш сапқа бекітетін тұсы сүйірленіп, жіңішкеріп біткен.
– Мынау айдалаға қаңғып кеп түскен Қарабайдың атқан оғы ма екен? – дедім бір жағы әзілге бұрып.
– Қозы Көрпештің жебесі шығар, аң аулап жүргенде атқан, – деді Бақытөмір жұлып алғандай.
Ду күлістік
Осы сәт бізді үлкен ықыласпен туған жеріне, әйгілі махаббат мекеніне ертіп алып келе жатқан азаматтың ел жүрегінде сақталған аяулы ғашықтық хикаясына деген іңкәрлік сезімі, қастерлі дүниеге кір жуытпай, шырылдап арашашы болуға даяр тұратынын байқадық.
Бақытөмірдің анасының қолынан дәм татып, Қозы Көрпеш – Баян Сұлудың басына тәу етіп, тарихи ескерткішті тамашалап қайтқан сол сапардағы осы бір оқиға жадыма ­таспадай жазылып қалыпты.
Мұны мен неге айтып отырмын? Арада талай жыл өтсе де бұл әңгіменің желісі үзілмеген жайы бар
Бақытөмір бауырымызға сол кезде: «Қаламың осы жебенің ұшындай өткір болсын, өмірде кедергілерді жебедей бұзып өт!» деп ризалық көңілімізді білдіріп едік.
Елі мен жерін қастер тұтатын аза­маттың бүгінгі тірлігі сол тілегі­міздің қабыл болуының дәлелі сияқты
Егер жолыңыз түсіп Шығыстағы Аягөз ауданына ат басын тіресеңіз, журналист Бақытөмір Шалғынбаевты білмейтін адам жоғын байқайсыз
Неге? Өйткені ол ақпарат айдынында талайдан еңбектеніп келе жатқан, табан ет, маңдай терін ағызып, кәсіп­керліктің тұтқасын берік ұстаған іскер де, ілкімді қаламгер
Өйткені ол туған жеріне туын тіккен еңбекқор, ізденгіш жан
Кісілігі көрініп тұратын, қарапайым жігіт ағасына «Аягөз ауданының құрметті азаматы» атағы бекерге берілмесе керек
Өздері Алматы мен Астанада жатып алып, халық үшін көп нәрсе тындырып жүргендей туған жеріне алақанын жайып, мақтау мен марапатты сұрап алатындар көп қой
Олардың қасында Бақытөмірдің еңбегі де, айтары да, көргені де мол
Себебі ол елмен бірге тыныстап, сол ортаны көңіл сүзгісінен өткізіп жүрген журналист.
Аягөздегі Дулат Бабатайұлы атындағы қалалық мектепте оқып жүргенде қала­мының желі барын көрсетіп, аудандық «Алға» – «Вперед» газетімен тығыз байланыс­қан бала Бақытөмірдің ақ желкені 1983 жылы С.М.Киров атындағы Қазақ мемлекеттік университетінің журналистика факультетін бітір­генен кейін кеңінен жайылды
Шығармашылыққа әуес көңілі спортты қатар алып жүрген жылдары журналистикаға құлай берді
Әйтпесе, кәдімгідей әбжіл балуан болатын
КСРО спорт шеберлігіне кандидат
Сол жылдары Таңсықта жаттықтырушы В.Жихаревтің есімі республикаға танымал болып дүркіреп тұрған
Бақытөмір сол кісінің алдын көрді, ақыл-кеңесін тыңдады
Талай жарыстарда қарсыластарын алып та, шалып та жықты
Аяқ-қолдары балғадай шымыр жасөспірім үлкен үміт күттірген
Бірақ жүрек қалауы журналистика болды
Сондықтан да оқу бітірісімен еңбек жолын Таскескен аудандық «Еңбек» газетінен бастады
Сол кезден бері, 32 жыл бол­ды халықтың мұңын мұңдап, жоғын жоқтап келеді
Кеңестік идеологияның баспасөздегі бағыт-бағдарын да, нарықтық экономикаға бет алған өтпелі кезеңнің түсініксіздеу тірлігін де, өз алдына тәуелсіздік алған еліміздің алғашқы қалыптасу кезеңдерін де, одан кейінгі Қазақ­станның даму жолындағы түрлі бағдарлы мақсаттарын да саралап көрді, түсініп, түйсініп, оқырманға жеткізуге күш салды
Журналистика қоғамнан бөлек тұра алмайды
Әр уақыттың өзіндік талабы, міндеттері бар
Бірақ қалам ұстаған ағайынның азаматтық ұстанымы, шынайы көзқарасы, қара қылды қақ жаратын әділдігі басты орында
Сол тұрғыдан келгенде Бақытөмірді табанының бүрі таймайтын журналист деуге әбден болады
Тоқсаныншы жылдары «Жас Алаш» газетінде қызмет істеп, тәуелсіз елдің алғашқы қадам­дары бағытында біраз қалам тербеді.
Сосын қоғамдағы заманауи өзге­рістер ой салды
Сан түрлі басылымдар жеке қожайындардың саясаты мен мүддесін көздейтін бұралаң жолға түсе бастады
Бұл жайды жіті бағамдаған кәнігі журналист «кімнің тарысы піссе, соның тауығы болудан» бойын аулақ салды
Сөйтіп, Аягөзде баспасөз саласы бойынша кәсіпкерлікке бел шешіп кірісіп кетті.
Бұзып-жаратын жебенің өткір ұшындай дейтініміз осы
Жергілікті әріптестері арасынан суырылып шығып, 2007 жылы «Мөлдір сана» ата­латын қоғамдық-әдеби газет ашты
Мекен-жайы Аягөзде болға­нымен бүкіл Шығыс өңірін қамтып, облыстық басылымға айналдырды
Өзі бас болып, бірнеше жас талапкерді тәрбиелеп, редакциялық ұжым қалыптастырды
«Мөлдір сана» жұрт тағатсыздана күтіп, қызыға оқитын танымал газет болды.
Бірде қолыма «Аягөз әлемі» деген журнал түсті
Сыртқы мұ­қа­басы жылтыр, қымбат қағазбен көмкерілген
Алматы баспаханасында бастырылған
Ішіндегі материалдары да қызықты
Көкжал Барақ батыр туралы тамаша мақала бар екен, бас алмай оқып шықтым
Қазақ дәстүрі мен салтына қатысты дүниелер де топтастырылыпты
Редакторы кім екен деп соңғы бетіне қарап едім, Бақытөмірдің аты-жөні көзге оттай басылды
Сөйтсем, Бәкең енді газетпен бірге журнал шығарады екен
Кейін бір жолыққанда ол журналын Алматыға апарып бастыратынын, мазмұнына дизайны, сапасы сай болғанын қалайтынын жет­кізді
Бәрекелді демеске шараң жоқ.
Ол ол ма, осыдан бес жыл бұрын Б.Шалғынбаев «Шығыс әлемі» журналын шығаруды да қолға алды
Бұл да облыс өмірін, шығыс жұртының тыныс-тіршілігін, бүгінгі замандастар бейнесін арқау ететін журнал
Бір өзі үш бірдей басылымға редакторлық етіп, қалың оқырманның көңілінен шыққан журналистің тірлігі, жанкеш­тілігі еріксіз тәнті етеді.
Расында, оқырман ойымен үн­десу, сырласу, оқырман мүддесін көз­деу басылымның өміршеңдігін, беделін көтереді
Редактор ­Б.Шал­ғын­баев мұны жақсы түсінеді
Қазақстан Журналистер одағының мүшесі, қарымды қаламгердің се­німді серігі – қаламы, қазіргі жағ­дайда компьютері
Жос­парын да, атқаратын шаруасының бағыт бағ­дарын да, жазып жатқан немесе ойлас­тырған жазу-сызуларын да жүрегінде әбден пісіріп алып іске кірісетін Бақытөмір бірқатар шығармалар жинақтарын шығарушы
Мұнысын жергілікті халық ризашы­лықпен қабылдады.
Бір жылдары Бақытөмір «Өлген­нен соңғы үш күн» атты повесть жаз­ғанын айтып, оқып шы­ғуыма өтініш жасаған
Шығар­маның басталуы да қызық
Автордың өзі о дүниелік болып кетеді
Сосын оның рухы ай­на­лада болып жатқан оқиғаларға зер салады
Ащы әжуамен өрілген дүние адам­дардың характерін әдемі ашып берген.
Ол күделікті қарбалас жұмыста жүріп бұдан кейін «Ар соты», «Құрыш­тан құйған құдірет» повес­тері мен көп­теген әңгіме, новеллалар жазған екен.
Мамандығына деген адалдығы әу баста көздеген мақсат-мүддесінің желбіреген жалауына айналған еңбекқор азаматтың әр қадамынан осындай жақсылықтың лебі еседі
Көп балалы отбасының отағасы ретінде зайыбы Айгүлмен бірге бақытты ғұмырдың баянын жазып келе жатқан ғашықтар еліндегі әріптес достың мерейі үстем болғаны қуантады
«Жақсының жақсылығын айт, нұры тасысын» демей ме?
Ғазиз ҚҰРМАШҰЛЫ
