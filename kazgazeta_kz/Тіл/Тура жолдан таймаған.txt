Ғабит Мүсірепов! Қазақ халқының бағына біткен ұлы жазушының есімі мен ататегін білмейтін адам жоқ шығар-ау
Кітапхана сөрелерінде қаз-қатар тізіліп тұрған кітаптарда, көп томдықтарда жазылған осы бір аяулы есім көзге бірден жылы ұшырайды
«Бейімбет «халық жауы болса, мен де «халық жауымын» деген Ғабит Мүсіреповтің бірауыз сөзі оның бүкіл қайраткерлік, азаматтық болмыс-бітімін айғақтап тұрғандай
Осыны білетін әрбір қазақ мына фәни дүниеге шыр етіп келген нәрестесіне ардақты есімді беруге ұмтылатыны хақ
Бүгінде қазақ журналистикасында Ғабит Мүсіреп есімімен танылған біздің кейіпкеріміз де өзінің сара жолын салып, өз үнімен, шығармашылық күш-қуатымен танылған арда азамат. 
Оның әу баста әке-шешесінің азан шақырып қойған есімі – Ғабидолла болатын
Метіркесінде солай жазылғаны анық жайт
Әйтсе де, адам тағдырын оған бастапқыда қойған есімі немесе оның тағдырын кейіннен қойылған аты мүлде өзгеше, басқаша қырынан өзгертіп жіберетінін көзіміз көріп жүр
Ол сонау Қарақалпақ автономиялы рес­публикасына қарасты, Тақтакөпір ауданының орталығындағы №36 Аббаз Дабылов атындағы орта мектепте 1-сыныпқа барды.Мектеп табалдырығынан енді ғана аттаған шәкіртінің білімге деген құштарлығын терең сезінген, болашағынан мол үміт күткен алғашқы ұстазы Айым Көмекованың дуалы ауызымен көп ұзамай классик жазушының есімін иемденген-ді
Дүниеде кездейсоқ ештеңе болмайтыны тағы белгілі, ұстаздың оқушысының талабын жақсылыққа балағаны шығармашылық жолдың бастауына айналды.
Оның Ғабит Мүсірепов деп қол қойып, кішкентай оқырмандарға алғаш танылуы «Қазақстан пионері» газетіндегі мақалаларынан басталады
Шағын ғана, түрлі-түсті бояумен, әртүрлі тақырыппен, әдемі форматта шығып тұратын бұл газетке берісі Қазақстанның түкпір-түкпірінен, арысы одақтас республикалардан талантты қыз-балалардың жүрек қылын шертетін сыршыл хаттары, нәзік сезімге толы өлеңдері мен боямасыз сипаттағы мақалалары, бүкпесіз ұсыныс-пікірлері жарияланып тұратын
Жас тілші Ғабиттің шағын мақалалары да осы басылым бетінде жарық көрген-ді… Мектеп бітіріп, КазГУ-ге абитуриент болатын 1984 жылғы жаз айында «Қазақстан пионері» газетінде жарияланған жас тілшілердің топтама материалдары, өлеңдері шағын кітапша болып басылғаны әлі күнге дейін есімде
Сол кітапшада біздің Ғабиттің де мақаласы бар болатын
«Шіркін, мына баланың арманы жоқ шығар!.
Кітапқа мақаласы еніпті, қандай керемет!» деп таң-тамаша болып, қайта-қайта оқып, біразға дейін қолымнан тастамай жүргенім жадыда жатталып қалыпты.
Алғаш рет есімін «Қазақстан пионері» газеті арқылы танып, жазған дүниелері арқылы өзіме үлгі тұтып, сырттай дос-әріптес санаған жас тілші Ғабит екеуміздің жолымыз КазГУ-дың дайындық бөлімінде тоғысты
Мен ГДР-да әскери борышымды өтеп келіп, бала кезгі арман-мұратым журналист болу мақсатында құжаттарымды осы оқу орнына тапсырдым
Сөйтіп, барлық сынақтан сүрінбей өтіп, 1987 жылдың желтоқсан айында дайындық бөліміне түстік
Ғабиттің қолынан газет пен кітап түспейтін
Дайындық бөлімінде қазақ әдебиетінен дәріс берген Нұртай Кәрбанова апайымыз шығарма жаздырып, соның нәтижесіне келгенде, арамыздан Біржан Белғараев пен Ғабит Мүсіреповтің жазғандарын ерекше атайтын.
1988 жылдың шілде айында мемлекеттік емтиханды жақсы тапсырған біздер КазГУ-дың журналистика факультетінің 1-курсына студент болып қабылдандық
Ой, сондағы қуанышымызды айтсаңызшы!..
Ғабит екеуміз бес жыл бойы ҚазМУ-дың атақты №5 жатақ­ханасында 302-бөлмеде бірге тұрған сыралғы достармыз
Оқушы кезімізде әрбір жазған дүниесіне сүйсіне қарайтын жас тілшімен тіл табысып, дос болып, студенттік бес жыл бойы бір бөлмеде тұрып, бүгінге дейін сыйластықта болғаным үшін тағдырыма дән разымын.Студент болған соң, талай сын сағаттарды бастан кештік
Қандай қысылтаяң кезде де Ғабит бізбен бірге болып, ауырды да бірге көтерісіп, қасымыздан табылғанына талайымыз куәміз.
Өмір сүру деген, менің ойым­ша, ел қатарлы еңбек етіп, өз кәсібіңді шынайы беріле, адал атқарып, айналаңды сыйлап, хал-қадерінше адам баласына мүмкіндігінше қолұшын беру деп түсінемін
Ғабит те асыл анасы Оралдың тәрбиесін бойына молынан сіңіргенін әрдайым аңғарамын
Бәлкім, біздің мінезіміз бен кейбір іс-әрекетіміздің ұқсастығы аналар тәлімімен сабақтастығында шығар
Ғабит анасы бала кезінен әдебиетке, жазуға деген құмарлығына себеп болғанын ылғи айтады
Марқұм анасы аңыз-әңгімелерді, ертегілерді әдемі әңгімелейтінін үнемі еске алып отырады.
Елжандылық, отаншылдық қасиеттер әке қанымен дарыған болар.Ташкенттегі медицина институтын тәмамдаған әкесі Іскендер өз мамандығының майталманы болумен қатар, ең алдымен, ұлын атажұртта туған халқының жетістігінен хабардар етіп, түбі Қазақстанда білім алып, еңбек етіп, бір кірпіші болса да маңдай терімен қаласуға бала кезінен дайындағанын бағамдаймын
Тіпті, спортқа, әсіресе, футболға Ғабиттің жақын болатыны, доп десе, ішер асын жерге қоя салып, жүгіре жөнелетіні бала күннен бойға сіңген жақсы бір әдеті екені сөзсіз
Ғабит «Қайрат» командасына қатысты әңгімені көңілі соққанда қызуқандылықпен, білегін түріп қойып, көздері от шашып, даусын көтеріп, беріле айтады
Әкесі студент кезінде өзі куә болған «Қайрат» пен «Пахтакор» арасындағы кездесуді әңгімелеп бергенде, бала Ғабит үшін Байшақов, Сегізбаев, ­Ордабаев сияқты аяқ доптың шеберлері ғана емес, тіпті Қазақстандағы барлық қазақтар да солардай мықты сияқты көрінетін
Әке сөзіне қарағанда, Ташкентте «Пахтакорды» талқандаған «Қайраттың» арқасында «уралаған» әкенің қандастары талай мәрте соққыға да жығылыпты
Ең бастысы, «Қайрат»-тың жеңісі ондағы қазақ жастарының рухын асқақтатып, намысын жанығанын айтсаңшы! Сол рух, сол намыс бала Ғабиттің бойына дендей сіңгені анық
Содан да болар, ол ұлт тағдырын жаны беріле жазып келеді
Ел, жер, тіл, дін, тарих, діл, тақырыптарын қаламының қарымы жеткенше көтеріп, тәуелсіздіктің тұғырлы болуына өз үлесін қосып жүрген публицист-қаламгер.
Ғабиттің «Рухыңды түсірме, ұлым» атты алғашқы кітабына енген «Тіл намысы – ел намысы», «Тағы да тіл туралы», «Алтын алқалы» аналар азайды
Неге?», «Зиялы қауым неге ашықхатшыл?», «Кешегі Әлихандар қандай еді?», «Алаш рухын аңсап жүрмін», т.б
көптеген мақалаларында бұл тақырып барынша қамтылған
Бір ғана мысал
Ғабекең бірде іссапармен Астанадан жетпіс шақырым жерде орналасқан Андреевка ауылына барады
Ондағы тұрғындардың дені кезінде Украинадан күштеп көшірілген неміс және поляк ұлтының өкілдері екен
Журналистер сұхбат алу үшін қазақша сөйлейтін бір жанды емге таппай қиналады ғой мыңға жуық адамның ішінен
Сол жолы іссапардан кейін Ғабекеңнің қаламынан«Қазағы жоқ ауыл» атты өткір мақала жазылды
Онда көңіліне қылау түсірген жайтты, ел мүддесін көздеген ой-пікірін былайша түйіндеген: «Қазағы жоқ ауылда қазақы ойдың да, ұлттық рухтың да болмайтыны белгілі
Ол дегеніңіз – жер, ел, тәуелсіздік, мемлекеттілік туралы тағылымды ұғым-түсініктің жоқтығы деген сөз
Оның ар жағын ұлтсыздық, рухсыздық елесі кезіп жүргендей…».
Ұлт жанашыры Дархан Мыңбай Ақпарат және мәдениет министрлігін басқарған тұста оның бастамашылдығымен«Тәуелсіздік толғауы» сериясымен қазақ журналистерінің көптеген кесек-кесек туындылары оқырманға жол тартқанын журналист қауымы жақсы біледі
Осы серия бойын­ша 2012 жылы «Қазығұрт» бас­пасынан Ғабит Мүсірептің «Тарихты тұлғалар жасайды» деген кітабы жарық көрді
Онда Ғабит елдің тәуелсіздігіне ерен еңбегімен, жасампаз ісімен молынан үлесін қосқан Нұрмахан Оразбек, Сағат Әшімбаев, Алтынбек Сәрсенбайұлы, Александр Княгинин, Мәмбет Қойгелді, Тоқтар Әубәкіров сынды ұлт қайраткерлерінің портретін шынайы сомдап, ұлтқа, елге қызмет етудің үлгісін дәріптеп, көркем тіл, кесек образ арқылы жан-жақты ашып көрсетті.
Адамның ел-жұртына танылуы үшін көп нәрсенің қажеті жоқ-ау деп санаймын
Осы тұрғыдан алып қарағанда, Ғабит Мүсіреп – ақырын жүріп, анық басатын, еңбегімен көпшілік ықыласына бөленіп келе жатқан қазақ журналистерінің алдыңғы қатарлы өкілі
Бұған публицист-қаламгердің екі мәрте Президент стипендиаты атанып, «Дарын» Мемлекеттік жастар сыйлығының және Президенттің БАҚ саласындағы сыйлығының лауреаты атануы айқын дәлел
«Еңбегіне қарай – құрметі» деген осы болар
Ол журналистік қабілет-қарымымен көрініп, сый-құрмет пен беделге ұзақ жылғы жанкешті еңбегімен қол жеткізді.Атап айтқанда, «Егемен Қазақстан» газетінде тілші болып еңбек жолын бастаған ол, кейіннен аға тілші, шолушы, бөлім меңгерушісі, бас редактордың орынбасары қызметіне көтерілді
Сондай-ақ республикалық «Нұр Астана» газетінің бас редакторы, «Рауан» баспа үйі ЖШС-ның бас директоры, т.б
жауапты лауазымдарды абыроймен атқарып, мол тәжірибе жинақтады
Өзін тек басшылық қырынан ғана емес, менеджерлік әрі ұйымдастырушылық, іскерлік жақсы жағынан көрсете білді
Бір ұйымға басшылық жасап, ұжымды ұйыстыра алатын басшы бар да, үлкен ұйымға басшылыққа келіп, өз басын күйттеп, кеудемсоқтыққа салынып, ұжымды ыдыратып жіберетін басшы бар
Ғабит өзі басшылық жасаған уақытта қаламгер-әріптестерінің жетістігіне бірге қуанды, қолынан келгенше жас тілшілердің жақсылығын асырып бақты
Аға буын өкілдерінің өмірлік мол тәжірибесіне сүйенді.Оларды үлкен деп сыйлап, құрмет тұтты
Міне, осындай адамгершілік ісінің, имани әрекетінің, үлгі тұтарлық кісілігі мен кішілігінің арқасында бүгінде көпке сыйлы, журналистер арасында беделді
Оның бойындағы ең үлкен қасиет – ұлтқа деген іңкәр сезімі, әр қазақты бауырындай көрер бауырмалдығы және қиын сәттерде мойымайтын қайсарлығы.
Бұл – Іскендер әкей ұлын жас­тайынан «Қайраттың» жеңісі ар­қы­лы үнемі алға ұмтылдырып, биіктерді бағындыруға іштей тәрбиелегенінің, анасы Орал ертегі-аңыздардағы батырлардай батыл, қайсар болуға үндегенінің мәуелі жемісі! Мүсірептің ұрпағы бағындырған биіктер, сонымен қатар, журналистиканың әліппесін үйреткен ұстаздары Темірбек Қожакеев пен Тауман Амандосов, белгілі ­журналис­тер Ержұман ­Смайыл, Рысбек Сәрсенбайұлы,Шархан Қазығұл, т.б
аға буынның үміті мен еңбегінің ақтал­ғаны деп айта аламын
«Ұстазы мықтының – ұстанымы мықты» деген тәмсіл осындайда айтылса керек.
Біздің Ғабит алғашқы ұстазының зор сенімін ақтап, Мүсіреп атасының ғана емес, Мүсірепов сынды әйгілі жазушымыздың ататегіне де кір жуытпай, тура жолмен жүріп, адал тірлігімен, салмақты мінезімен, шығармашылық дарынымен, өмір сүру дағдысымен көпшілігімізге үлгі
Құдай қосқан қосағы, педагогика ғылымының докторы, профессор Перизат Сейітқазы екеуі қос балапандары – Шәрбат пен Астанайды тәрбиелеп өсіріп, оқытып, өнегелі өмір сүріп келеді.
Ақындар мен жазушылардың жалпы, шығармашыл талант иелерінің өмірінде ең бір ерекше белес елуіне қадам басқан Ғабит Іскендерұлына «қаламың қарымды, ісің алымды болсын!» деймін.
Нұрлан ҚАЛҚА,
Баубек Бұлқышев атындағы сыйлықтың лауреаты
Астана
