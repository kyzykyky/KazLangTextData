Газетіміздің өткен №41 (1142) санында шыққан Нұрлан Құмардың «Құралайды көзге атқан мергендеріміз қайда?» атты мақаласына орай келіп түскен оқырман хаттарынан.
Игілік ЖЕКСЕН, зейнеткер:
– Қазіргі жастардың көбісі күреспен не болмаса бокспен айналысқанды жөн көреді
Шыны керек, бұрынғы садақ атуға арналған ойын жарыстарын өз басым көріп жүргенім жоқ
Ал олимпиадалық бағдарламаға кіретін винтовка немесе тапаншамен ату сайыстарына қандастарымыздың қатыспайтынын байқап қаламын
Себебі, бұл спортпен айналысу үшін арнайы спорт залдарға бару керек
Әрі бұл спорт түрі қымбатқа түседі.
Біздің жас кезімізде көптеген кинотеатрларда арнайы тир орындары болатын
Сол орындарға халық лық толатын
Мен де сол тирлерге барып, нысананы көздеп, мергендігімді сынадым
Ал қазіргі жағдай басқаша
Менің 6 жастағы Еркін деген немерем бар
Ол компьютерде «контр страйк» сынды ойындарға құмар
Оның ойнаған өнеріне қарап мен: «Сенің жасыңда біз ағашты иіп, қолдан садақ жасап ойнаушы едік, ал сен болсаң, компьютердің клавиатурасын басып, дайын оқты атып, жауларыңды қырып жатырсың ғой» деп күлемін.
Мұрат ТӨЛЕУБЕРДІ,
құрылысшы:
– Мергендікке әуес небір спортшыларымыз бар ғой
Тек оларды дұрыс бағытқа тәрбиелейтін жаттықтырушылар жетіспейді деп ойлаймын
Шеберлік дәрежесін орындамаса да қандастарымыздың арасында «көзмергендер» болуы әбден мүмкін
Әрине, олар олимпиадаға бармайтыны түсінікті
Себебі, елімізде бұл спорт түріне бәсеке жоғары
Көш жүре түзеледі демекші, болашақта садақ ату мен нысана көздеу спортына қазақтар қызығады деген сенімдемін
Тіпті, Қытайдың өзінде бұдан 30 жыл бұрын нысана көздеуден әккі спортшылары болған жоқ
Ал қазір ше? Алла қосса мергендікке баулитын спорт түрін біздің еліміз де мықтап қолға алатын уақыт жетті деп санаймын.
Әлжан ДОСЫМОВ, кітапханашы:
– Мектеп оқушылары тіптен балабақшаға баратын балалар компьютерден атыс ойындарын қызықтайды
Ға­ламтор адамның көз қарашығына айтарлықтай зиян келтіреді
Ал табиғат аясында нысана көздеу ойындары өт­кізілсе жастар үшін барлық жағынан да пайдалы іс болар еді
Мемлекет тарапынан қолдау тапса қанында бар мер­гендік өнерге кім-кімде қызығушылық танытары анық.
Жанар НҰРМАХАНОВА, дәрігер:
– Қазақ жастарының нысана көздеу мен садақ атуда көзге түсе алмай жүргені түсінікті
Себебі, қазір көптеген жастардың көз жанарында дімкестік бар
Бұған компьютер, интернет, теледидар секілді құрылғылар электрлі магнит өрісін көп бөлетіндіктен адам ағзасына айтарлықтай мөлшерде залалын тигізеді
Шетелден келетін азық-түліктің сапасы сын көтермейді
Осыдан келіп жастар ауруға ұшырайды
Ал науқас адам спортты ойлай ма, әлде жоқ денсаулығын күте ме? Мәселе осында
Егер қоғамда осы мәселе шешілсе жастарымыздың белсенділігі артады деп ойлаймын.
