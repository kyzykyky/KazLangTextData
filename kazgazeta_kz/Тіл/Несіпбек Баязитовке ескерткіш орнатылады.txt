Газетіміздің 2009 жылғы  17-23 желтоқсан аралығындағы №50 санында «Батыр Баязитов» атты көлемді мақала шыққанынан көзі қарақты оқырман хабардар болар
Мақалада Баянауыл өңірінің тумасы, Ұлы Отан соғысына қатысып, ерлікпен қаза тапқан батырымыз, гвардия лейтенанты Несіпбек Баязитов туралы жан-жақты айтылған болатын
Сонымен қатар мақалада ер есімін – ел есінде мәңгі сақтау мақсатында Несіпбек Баязитовке «Халық Қаһарманы» атағын беру мәселесі де көтерілген еді
Аталған мақала қоғамда қызу талқыға түсіп, бірқатар зиялы қауым өкілдері газетіміздің бетінде өз пікірлерін білдірген болатын
Осы ретте редакциямызға қасиетті Баянауыл өңірінен Батырдың ұрпағы Қылышбек Игенұлы Баязитовтен сүйіншілеген хат келді
Хаттың мәтінін оқырман назарына ұсынып отырмыз.
Ұлы Отан соғысында ерлікпен қаза болған Несіпбек Баязитов сынды батырдың есімін ұрпақ есінде мәңгі қалдыру шараларын өткізіп, есімін көшеге беру, ескерткішін орнату – кейінгі ұрпақтың қасиетті парызы екені сөзсіз
Бүгінгі жер басып, тіршілік етіп жүрген адамзаттың бейбіт өмірін қамтамасыз етіп, өздері құрбан болған боздақтар ерлігі ұрпақтар есінде мәңгілік қалуы шарт
Осыған орай 2011 жылдың 20 қазанында Елбасы Нұрсұлтан Назарбаевқа Ұлы Отан соғысы басталған күннен қолына қару алып, талай жорық жолдарын өткерген, 547-атқыштар полкінің рота командирі, гвардия лейтенанты болған жерлесіміз Несіпбек Баязитовтың ерлігін ел есінде мәңгілік сақтау үшін қол ұшын беруін сұрап, хат жолдадым
Елбасы осы мәселеге назар салып, тиісті орган­дарға өз тапсырмасын береді деген сенімдемін.
Елімізде осы күнге дейін өзіндік бағасын ала алмаған Несіпбек Баязитов соғыс кезінде ерлік көрсеткен Ресейде және Украинада үлкен құрметке ие
Мәселен, Ресейде Новая Калитва қаласының бір көшесі батыр есімімен аталады
Қаладағы мектепте «Ол бірінші болды» деген мұражай бар
Несіпбек Баязитов 1943 жылы 23 шілдеде 24 жасында ерлікпен қаза тапқан
Украинадағы Заводы селосында оған арнайы ескеткіш орнатылған
Ал халық депутаттары­ның Изюм аудандық кеңесінің сессиясы соғыс жылдарында Отанды қорғауда неміс-фашист басқыншыларымен болған ұрыстарда көрсеткен ерлігі үшін және есімін мәңгі сақтау мақсатында оған «Изюм өңірінің Құрметті азаматы» атағын берді
Алайда туған жері Баянауылда Несіпбек Баязитовтың есімі берілген көше де, мектеп те жоқ
Осы кемшіліктің орнын толтыру мақсатында мені Павлодар облысының әкімі Бақытжан Сағынтаев арнайы қабылдап, 2012 жылы қазақтың біртуар ұлы Несіпбек Баязитовке туған жері Баянауылда ескерткіш орнатылатынын айтты
Расында, мұның өзі батырға деген құрмет болып табылады
Кезінде Ұлы Отан соғысына қатысып, ұмыт қалған марғасқалардың есімін тарих бетіне қайта шығаруға көп күш салған «Ана тілі» ұлт газеті десем, артық айтқандық емес
Осы орайда, Ұлы Отан соғысына қатысқан қазақ ерлерінің есімін ел есінде мәңгі сақтау бағытында ақпараттық қолдау көрсеткен «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Омарұлы Кенжалинге және «Ана тілі» ұлт газетінің ұжымына шексіз алғысымды айтамын
Жұмыстарыңызға шығармашылық табыс тілеймін!
Құрметпен, Қ.Баязитов,
зейнеткер, Қазақстанның халыққа
білім беру ісінің үздігі
Павлодар облысы
