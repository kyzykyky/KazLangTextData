Қазақ тілінің қазіргі кездегі қолдану аясы, оның қоғамдағы рөлі туралы бұқаралық ақпарат құралдарында тіл жанашырлары толассыз жазып жүр
Жазылып қана жатқан жоқ, бұл мәселе радиодан да, телевидениеден де түспейді
Оның жөні бар
Мемлекеттік деп атап алған тіліміз ана тілін қадірлейтін мемлекетшіл азамат қалыптастыру үшін, ең алдымен, мемлекетке қызмет істеуі керек екені даусыз
«Мен әбден жауыр болуға айналған тақырыпты тағы да бастадым» деп намыстанбаймын, мен елге қызмет етуге тиіс тіліміздің бір тармағы – аударма саласының тұралап тұрғанына, осының кесірінен ауызекі сөйлеу нормасы да бұзылып, практикалық  қазақ тілінің әлдеқалай  күйге түскеніне намыстанамын
Сөзіме дәлелді алыстан іздеудің тіпті де керегі жоқ
Өзіміз күнде көріп, естіп жүрген сөздердің аудармасын алайықшы
Айталық «вход» сөзі «кіретін есік» болып аударылуы керек еді, оны біз орыс тілінен дәлме-дәл «кіру» деп алдық, ал «выход» сөзінің дұрысы «шығатын есік» болса, оны «шығу» дей салдық
Бұл – қазақ тілін үйренушілер үшін қолайлы
Демек, біз басқаларға қолайлы жағын ғана қарастырамыз
Әйтпесе, қай қазақ «иди к выходу» дегенді «шығуға бар» деп айтушы еді
Тағы да бір қарапайым мысал келтіруге болады
Әлдебір компанияның құрылғанына 19 жыл болыпты
Олар орысша «нам 19 лет» дегенді «бізге 19 жыл» деп айғайлатып, Алматының қақ ортасына жа­зып қойған
Бұл сөздің дұрысы «құрылғаны­мыз­ға 19 жыл» болуы тиіс еді
Құлаққа түрпі­дей тиетін тағы да біраз сөздердің аудармасына назар салып көрейік
Айтпақшы, бұл сөздердің аудармасы да құлағымызға сіңіп, тіпті солай болуға тиіс деп қабылдайтын дәрежеге жеттік
Мысалы, «женская стрижка» – «әйелдердің шашын қию», «мужская стрижка» – «ерлердің шашын қию», «детская стрижка» – «балалардың шашын қию» болып, неше жылдан бері қатесі түзелмей, бүкіл Қазақстан қолданып жүр
Мұны «әйелдердің, ерлердің, балалардың шашын қиямыз» деп аударған әлдеқайда дұрыс болады
Сондай ақ «ремонт обуви» – «аяқкиім жөндеу» емес, «аяқкиім жөндейміз» болуы тиіс
Бір кездері фотография сөзі тілімізге сіңісті болып, «орыс тілі арқылы енген шетел сөзі қалпын сақтап жазылады» деген ережеге сай еді, бүгінде оны да «суретке түсу» деп аударып алдық
«Суретке түсіреміз» деп аударылуы тиіс бұл сөз де, осылайша, қателік­ке бой алдырды
Бір жылдары мамандар жап­пай аудармаға жабылғанда «солардың ішінен қазақ тілін қадірлейтін, оның ой-қырын, қолданатын жерін білетін бір адам табылмаған ба» деп таңғаласың
Жалпы, басқа бір ұлттың тілін үйрену осы күнделікті қолданылатын сөздерден, айналадағы жарнамадан, хабарландырудан, көшенің, алаңның атын жаттаудан басталады
Ең алды­мен, біз мән бермей жүрген қарапайым сөз­дердің аудармасын дұрыс жолға қойма­сақ, аса үлкен жауапкершілік жүктейтін ғы­лыми аударманың, көркем аударманың көсегесін қалай көгертеміз? Бірақ біз қазір «қазақ тілін қайтсек мемлекеттік дәрежеге көшіреміз» деген әбігермен жүрміз де, «аударма қайда кетер дейсің, «көш жүре түзеледі» деп, өзімізді-өзіміз жұбататын болдық
Ал, шыны­мен, тіл үйренгісі келген ағайындар алдымен қарапайым сөздерді, күнделікті айтып жүрген сөздерді жаттаудан бастайды
Қазір шет тілін үйрену үшін оны 6 деңгейге бөліп, ең төменгі басқыштан, демек, күнделікті қолданылатын сөздерден бастап, біртіндеп күрделендіре отырып, сатылап үйрететінін жақсы білеміз
Демек, біз де осы әдісті шеттілді аудиторияға қазақ тілін үйретуде қолдануымыз керек
Ал тіл үйренудің алғашқы сатысын аттап өтіп, басқа күрделі аударманы айтпаған­да, ісқағаздарына бірден көшіп, қандай жетістікке жетіп отырмыз? Оны да саралап жатқан жоқпыз.
Енді жоғарыда келтірген сөздердің аудармасына тағы бір үңіліп, «вход» пен «выход» сөздерінің ең дұрыс аудармасын іздеп көрейікші
Бұл сөздерді қазақшалағанда «кіру» мен «шығу» деп етістік қалпында емес, «кіретін есік» және «шығатын есік» деп, не деген сұраққа жауап беретін зат есім түрінде алсақ, қазақ тілінің ішкі заңдылығына сүйенген болар едік
Ал бұл аударма екі сөзден тұратындықтан, оның жазылуы бірталай орын алады
Бұл да – өз алдына мәселе
Себебі орыс тілінде бір ауыз сөзбен берілетін ұғымды біздің аудармашылардан қазақшаға да дәл солай аударуды талап ететін басшылар тілдік норма бар екенін, тілдің ішкі заңдылықтары бар екенін мүлде ескермейді
Осы жерде француздардан үйренетін көп нәрселеріміз бар.
Францияда тұратын барлық ұлттың өкілі тек француз тілінде сөйлесіп қана қоймайды, француз тілінде білім алуға міндетті
Демек, елдегі бар бала мектепте тек французша оқиды, «французша түс көреді»
Айта берсек, дәл қазіргі күнгі қазақ тілінің жағдайын француз тілімен салыстыруға да келмейді
Енді осы елдегі қарапайым сөздердің аудармасына назар аударыңыз
Олардың есігінде орыстың «к себе» сөзінің орнына «тартыңыз», «от себя» сөзінің орнына «итеріңіз» деген жазуды көресіз
Біз осы сөздерді қазақшалағанда орысшасынан тура мағынасында «өзіңе қарай» және «өзіңнен» деп қате аударып, қолданып жүрміз
Сондай-ақ «вход» сөзін «кіретін есік» дегенде көп орын алады десек, «кіріңіз», «выход» сөзін «шығыңыз» деп алсақ, тілімізге үйлесіп тұрар еді
Ең бастысы, біз аударма теориясына сүйене отырып, қазақ тілінің өз нормативіне сәйкес келетін баламасын қолданған болар едік
Алайда көзге ұрып тұрған қатені біле, көре тұрсақ та, «бұл қалай» деп арыз айтып баратын бір мекеме жоқ
Ендеше, қағаз жүзінде қазақ тіліне көшкенімізді қашанға дейін малдана береміз? Біз, ең алдымен, ана тілімізді дұрыс үйретуден бастағанымыз жөн
Қазақ тілін жаңадан үйренгісі келгендер, ең алдымен, өздері тұрып жатқан елді мекендегі мекемелердің маңдайшасына, көше аттарына, жарнамаларға, есіктегі жазуға қарайтындықтан, өзіміз кішігірім санап, ескермейтін сөздердің аудармасын қалыпқа келтіруіміз керек
Тіпті бізге сол сөздерді ау­дарудың да керегі жоқ
Қазақшасын жазып қойсақ та болады
Қажет болған жағдайда керісінше орысшаға аударсақ, жөн болар еді
Ал бізде, ең алдымен, орысша нұсқасын жазып алып, содан соң қазақшаға аударатын үрдістің қанымызға сіңіп бара жатқаны қайран қалдырады
Сіңгені сондай бұл үрдістің көбесі жуырда сөгілетін емес
Ендеше, аудармасына мұқият болайық
Көзі ашық әрбір адам тіліміздің алдындағы жауапкершілікті сезініп жүруі тиіс
«Ердің батқанын ат біледі» демекші, қазақ тіліне жасалған қылдай қиянат бізге батуы тиіс.
Франция аударма ісіне келгенде өте кірпияз
Француз тілі де – қазақ тілі сияқты синонимдерге бай тіл
Сондықтан олар шет тілге аудару үшін де, шет тілден француз тіліне аудару үшін де бір сөздің баламасын табу үшін оның бар қырын әртүрлі тұрғыдан қарастырады
Тіпті сөйлемдегі үтір, нүктеге дейін аса үлкен мән береді
Бізге де осы қасиет керек
Ең алдымен, тілді қорғай­тын бір ұйым құрылуы қажет
Ол ұйым бүйректен сирақ шығармайтын, жаңа сөз жасап әуестенбейтін, қалыптасқан терминдермен алыспайтын, нағыз осы заманға сай ұлтжанды азаматтардан тұрса, құба-құп
Бұл идеяны менен бұрын да талай ғалым айтып жүр
Себебі тілге, аудармаға көзқарас осылай жалғаса берсе, тіліміз танымайтын халге жетеді
Тілдік нормадан айырылып қала­мыз
Онсыз да бүгінде қазақ тілінің өзіндік сөз қолдану тәртібі де, сөйлеу, айтылу нормасы да солғындап, бояуынан айырылып бара­ды
Мына бір мысал осы сөзге дәлел бола алады
Мектепті де, университетті де қазақ­ша бітірген бір туысымнан «кішкентайың қалай» деп сұрағанымда, маған «Алуа жүру үйреніп жүр» деп жауап берді
«Өткен жолы көргенімде еңбектеп жүр еді, қаз-қаз басқан екен ғой» деп өзім қазақшадан қазақшаға аударып алдым
Осылайша, қазақша ортада өскен қазіргі жастардың өзі дұрыс сөйлеуден қалып барады
Әйтпесе «Алуа қаз-қаз тұр­ды», «Алуа жүрем деп талпынып жүр», «Алуа­ның тұсауын кесейік деп жүрміз» деген сияқты дайын тұрған сөз тіркесінің біреуі неге аузына түспейді?
Қорыта келе айтарымыз, біріншіден, күнделікті қолданылатын сөздердің дұрыс аударылуы өте маңызды болса, екіншіден, шетел жазушыларының шығармаларын қазақ тіліне аударуда үлкен бетбұрыс жасау керек.
Мария АРЫНОВА,
Страссбург университеті Аударма және халықаралық қатынастар
институтының тәжірибеден өтушісі
