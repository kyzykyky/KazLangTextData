«Ана тілі» газетінің №46 (1252) 20-26 қараша аралығындағы санында «Мемлекеттік қызметшіге мемлекеттік тілді білуді міндеттеу керек» деген тақырыпта журналист Сәкен Мұратұлының мақаласы жарық көрді
Мақаланы оқып отырып ойға қалдым
Ішінде көп мәселе қозғалған екен
Соның ең бастысы ол мемлекеттік қызметшіге мемлекеттік тілді білуді міндеттеу туралы мәселе көңіліме қонды.
Менің ойымша, мемлекеттік қызметші қазақ тілін міндетті түрде білуі керек
Егер ол қазақ тілін білмейтін болса, ол қалай мемлекеттік қызметші болады? Тілді білу – міндет
Демек, біз бұл мәселені заң арқылы реттеуіміз керек
Өзін сыйлайтын кез келген өркениетті елде мемлекеттік тілге ерекше басымдық беріледі
Ол елде тұратын әрбір азамат сол мемлекеттік тілінде сөйлейді
Біз де осы тұрғыдан келгенде талапты күшейтуіміз керек
Талап қойылмаған жерде, жұмыстың сапасы да болмайды, салмағы да болмайды.
Бүгінде мемлекеттік қызметшілер қазақ тілін білу жөнінде «Қазтест» жүйесі бойынша емтихан тапсырады дегенді естіп жүрмін
Бірақ сол «Қазтест» жүйесі тілді білу дәрежесін қаншалықты анықтайды? Осы мәселеге мамандарымыз не дер екен? Өз басым тест арқылы білімді тексеру шынайы нәтижеден хабар береді дегенге оншалықты келіспеймін
Өйткені сынақ тапсырушы ол сұрақтарды жаттап алуы бек мүмкін
Ал қазақша екі ауыз сөздің басын қосып сөйлей алмай тұрған адамды мемлекеттік тілді біледі деп қалай айта аламыз? Айта алмаймыз
Сондықтан ең бірінші мәселе ол мемлекеттік қызметшінің қазақ тілін жетік білуі, еркін сөйлеуі, ойын жаза білуіне көп мән беруіміз керек
Жасырып жабары жоқ, кейде кейбір мемлекеттік мекемелерге барсаң, қазақ тілінде жауап беретін мамандар көп кездесе бермейді
Қазақша біледі дегендердің өзі дұрыс сөйлей алмай, қиналып тұрады
Соған қарап ойланасың, егерде оларды мемлекеттік қызметке қабылдау барысында тіл білу дәрежесін жақсылап тексеріп, анықтаған болса, мұндай мәселе туындамас еді.
Шетелдерден көшіп келіп жатқан оралман ағайындар да осы жағынан көп қиындықтар көреді
Себебі оларға мемлекеттік мекемелерде қазақ тілінде қызмет көрсететін мамандар көп жағдайда табыла бермейді
Мәселе, тек мемлекеттік мекемелерге қатысты емес
Біздің елде министрлерден бастап, депутаттар, әртүрлі саладағы шенеуніктердің барлығы қазақ тілін білуі тиіс
Себебі ол азаматтар да мемлекеттік қызметте жүр
Бұл орайда талап бәріне бірдей болуы керек
Біз сонда ғана қазақ тілінің қолданыс аясын кеңейтіп, мәртебесін биіктетіп, қадірін арттыра аламыз
Ол үшін мемлекеттік қызметшіге мемлекеттік тілді білуді міндеттеуіміз керек
Сонда ғана біз тілдің өзекті мәселесінің бірін шеше аламыз.
Әділбек Рақымжан
Маңғыстау облысы
