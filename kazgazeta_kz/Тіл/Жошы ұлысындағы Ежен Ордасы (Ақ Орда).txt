Жошы ханның үлкен ұлы Ежен хан билеген Ақ Орда тарихының қазақ тарихшылары үшін «жұмбақ» тұстары мол
Оны Қазақ мемлекеттілігінің бастауы ретінде дәлелдеуге деген құштарлық, әсіресе, тәуелсіздігімізге қол жеткізген соң арта түскені белгілі
Оның басты себебі, қазақ хандарының осы Еженнің сегізінші ұрпағы саналатын Ұрыс ханның тікелей үрім-бұтақтарына жататындарында болып отыр
Алайда осындай қисынды шешімді қабылдауға зерттеушілер арасындағы пікір қайшылықтары ең басты кедергі болып отырғанын да айтпасқа болмас.
Мұны, Өтеміс қажы жазғандай, әкелері Жошы қайтыс болған соң, «енді кім хан болады?» деген сауалға жауап іздеп Моңғолияға келген үш немересіне Шыңғыс ханның: Батуға – алтын босағалы Ақ Орда, Еженге – күміс босағалы Көк Орда, ал Шайбанға – болат босағалы Боз Орда тіктіргені туралы мәлімет те күрделендіре түсті
Осыған және басқа да қосымша деректерге сүйенген зерттеушілердің кейбірі Ежен басқарған ұлысты Ақ Орда емес Көк Орда деп атауды ұсын­са, тағы басқалар Ақ Орданы Алтын Орданың өзі деп те ойлайды.
Әрине, Шыңғыс ханның өзінің немерелеріне арнап тіккен Ордаларының түсі олардың болашақ ұлыстарының атауын белгілеп бере алмайтын еді
Тегінде, ұлы қаған өзінің көптеген немерелері (оған Моңғолияға қайтыс болған Жошының бәйбішесінен туған, жоғарыда аталған Ежен мен Батудан басқа тоқалдардан туған 17 немерелер де ілесіп келді ғой – Т.О.) арасынан аталған үшеуіне ерекше назар аударып, оларды болашақ, жаңа ұлыстар билеушілері ретінде таныса керек
Оқиғаның мұнан ары қалай өрбігенін «Чингиз-намені» оқығанда айқын аңғара аламыз
Онда мынадай деректер бар: «Шыңғыс хан немерелері орналасқан соң кешкісін салтанатты қонақасы береді
Оған шақырылған бектер мынадай әңгіменің куәсі болады: «Тамақ салтанатты түрде желініп болған соң, Бату хан тағы да тізерлеп отырып былай деді: «Біздің әкеміз өлген кезде, мен Еженге былай дедім: «Оның орнындағы менің әкем бәрібір, сен болып табыласың
Хан болуға тиістісің, өйткені біз басқа жұртқа бара жатырмыз»
Ол келісімін бермеді
Оның не себептен келіспегенін түсіне алмай отырмын
Міне, мен сондықтан да сізге өзімнің өтінішімді мәлімдеуге келдім»
Шыңғыс хан айтты: «Бату яссаға сәйкес келетін сөзді айтып отыр
Сен неге келіспейсің?»
Сонда Ежен де тізесін бүгіп, мынаны айтты: «Иә, менің ханым! Мен жас жағынан расында да үлкенмін
Алайда біздің әкеміз оны өте сүйетін  және еркелетіп өсірді
Осыған дейін мен оған бағынып келдім
Ол болса маған бағынышты болған емес
Егер мен хан болсам, оған бұрынғыдай бағынышты бола алмаймын ғой, біздің арамызда өшігу мен жек көру пайда болады
Мен осы себептен де хан болуға келісім бермеймін, мұның өзі сізге ақылсыздық болып көрінер
Енді сол ғана хан болсыншы
Мен оның хандық құруын көтере аламын» дейді
Шыңғыс ханды бұл сөздер қатты толқытты, ол өзінің ұлы Жошы ханды еске түсіріп, егіліп жылады, олардың екеуіне де аса ризалығын білдірді және былай деді: «Ертең біз бектермен ақылдасамыз және сендерге жауабымызды береміз»
Таңертең бектермен кеңескен Шыңғыс ханның «яссы» заңына сәйкес, Сайын ханға оң қанаттағы Еділ өзеніне дейінгі аймақтарды, Еженге сол жақ қанаттағы Сырға дейінгі аймақтарды берді».
Осы айтылғандардан көріп отырғанымыз, қайтыс болған Жошының орнына Бату хан болды
Ол билейтін ұлыс о бастан-ақ «Алтын босағалы Ақ Орда» атанды
Алтын Орда немесе Көк Орда деп аталатын ұлыстар бұл кезде әлі өмірге келген жоқ еді
Ал Жошы ұлысының синонимі болып табылатын Ақ Орда қалыптасқан дәстүр бойынша екі қанатқа бөлінді
Жоғарыда «Чингиз-намеде»  атап көрсетілгендей, оның сол қанатын Жошы ханның үлкен ұлы Ежен билегендіктен және оның ұлысын Сайын ханға бөлінген Ақ Орданың оң қанатындағы ұлысынан ажырату үшін «Орда Ежен» деген атау тарих сахнасына шықты
Сонымен «Орда» сөзі Еженнің есімі емес, ол басқаратын ұлыстың атауы
Сондықтан да «Чингиз-намеде» Орда атауы Еженнің есіміне қосақталып айтылмайды
Ал кейінгі деректерде (Плано Карпиниде) Ежен есімі Ордана деген атпен белгілі
Батудың есіміне «Орда» атауының тіркелмеуі әкенің қара шаңырағына оның емес, ағасы Еженнің ие болғанын көрсетеді
Мұны жоғарыдағы «Чингиз-намеде» Шыңғыс ханның көз алдында Еженге бағышталып айтылған Батудың: «менің әкем бәрібір, сен болып табыласың» деген сөзі
Иә, әке орнына әке болған Ежен тұрғанда Батудың  Жошы хан шаңырағына ие болуы екі талай еді
Бұл Шыңғыс ханның «Ясса» заңына да қайшы болатын
Оның үстіне әлі жас, қайратты да ақылды  Бату ханнан адам таңдауда сирек қателесетін Шыңғыстың өзі үлкен үміт күтіп, батыс елдерін жаулау жорығын соған тапсырды
Алайда, мұндай жойқын жорықты басқару үшін Батуға хан мәртебесі берілуі керек еді.
Осы айтылғандарға байланысты, Жошының Ордасы Ертіс бойында болғанын, сондықтан да Еженнің Ордасының да осында орналасқанын айтуға тиістіміз
Жошы бұл маңды өзі таңдап алған жоқ, бұл бұрын, 1218 жылы Шыңғыс хан Хорезмге қарсы жорыққа аттанар алдында өзінің екінші Ордасын орналастырған өлке болатын
Осында, Қарлұқтардың Қаялық (Қойлық) қаласынан онша қашық емес аймақта, Наймантаудың биігінде жаңадан қалыптасып келе жатқан Алаш қауымдастығына мұрындық болған Жалайыр, Қыпшақ, Қаңлы, Қоңырат, Қаракесек (Қарлұқ), Найман, Керей, Үйсін тәрізді тайпалар Майқы (Байқы) бидің бастауымен Шыңғысты тағы да хан көтеріп, Наймантауды осыдан бастап Шыңғыстау атандырған еді
Кейінірек, Гиндекушқа дейінгі аймақты жаулап, Моңғолияға қайтар жолында да, Шыңғыс осы Ертіс бойындағы ставкасында аялдап, өзінің ұлдарына берілетін аймақтарды нақтылай түсті
 Жошының да осында, өзінің Ордасына жақын аймақта қайтыс болғаны сөзсіз
Ақ Ордадағы ықпалды қожалардың әсерімен кейініректе орнатылған Жошының қазіргі кесенесінде оның өзі емес, едәуір қарт кісінің жатқанын академик Ә.Марғұлан жүргізген қазба көрсетіп кетті.
Ал енді Шайбан басқарған Көк Орда туралы айта кетер болсақ, бұл ұлыстың кейініректе, Батудың батыс елдерін бағындырған (1243 ж.) соң құрылғаны «Чингиз-намеде» айтылған
Деректерге қарар болсақ, Көк Орда Аралдың солтүстік аймақтарынан Төмен өлкесіне дейін, Бату билеген Алтын Орда мен Ежен басқарған Ақ Орда арасында созылып жатқан
Оның тарихы арнайы әңгімеге арқау болуға лайық.
Ал енді Ақ Орданың алғашқы ханы Еженге келер болсақ, оны көтеріліс жасаған өзінің нө­керлері, төңірегіндегі оғландарымен бірге өл­тірді
Батыс­ты бағындырып қайта оралған Батудың Шығыс қыпшақтары жерінен аулаққа, Еділ бойына орнығуы және Моңғолиядағы ұлы хан Үгедейдің қайтыс болуынан кейінгі саяси шы­рғалаң, 1242 жылы Шыңғыс ұрпақтарының «Ясса» заңын орындауын қатал қадағалап отырған қа­һарлы Шағатайдың да дүниеден өтуі Еженнің жау­ларын ашық бас көтеруге итермеледі
Батуға батыс жорығынан наразы болып келген Үгедей ұлы Күйік өзі ұлы хан болу үшін Батудан да, Еженнен де қолдау табарына сенімді болмағандықтан, осы тұста Еженнің Ордасына таяу маңда Емілде қо­ныстанып, оған қарсы әрекеттерді жандандырды.
Еженнің қайғысы Батудың қабырғасын қайыстырып кетті
Ол  Еженге ас берген соң, қалың қолмен оны өлтіргендерге аттанды
Қарсыласуға шамалары келмеген жаулар қашып құтылды
Осыдан соң Бату Еженнің Ордасындағы рулар мен тайпаларды өзінің ұлысына қаратты және бұл аймақтарды өзінің бектеріне бөліп берді
Осылайша Ақ Орда Алтын Ордаға қосылды
Алайда әкесіндей болған Еженнің орнын Бату иесіз қалдыра алмады, оның үстіне екі ұлыстың арасын інісі Шайбанның иеліктері (Көк Орда) бөліп жатқандықтан, шалғайдағы Ақ Орда тағын иесіз қалдыру қауіпті бола бастады
Осылайша таққа Еженнің төртінші ұлы Қоңқыран отырды (1250-1280 ж.)
Одан ұрпақ болмағандықтан, тақты Еженнің үлкен ұлынан туған Қоныш, онан соң оның ұлы Баян иемденді
Соңғысының тұсында Үгедейдің және Шағатайдың ұрпақтары Ақ Орданы өздеріне бағындыру жолында соғыс бастады
Алайда Алтын Орда ханы Тоқтаның әскери көмегінің арқасында Баян жеңіске жетіп, ұлыстың астанасын Сыр бойындағы Сығанақ қаласына ауыстырды
ХІV ғасырдың басынан бастап Ақ Орда тағын Баяның ұлы Сасы-Бұқа (1309-1315), оның ұлы Ерзен (1316-1345) биледі
Ерзеннің билігі Алтын Орда тағына Өзбек ханның билік жасаған кезеңіне тұспа-тұс келіп, елде сопылар мен қожалардың Ислам дінін мемлекеттік деңгейге көтеру саясаты жаппай қолдау тапты
Сондықтан да Ерзен өзінің орнына таққа отырған ұлын Мүбаракқожа деп атады.
Алайда Өзбек хан Ақ Орданы Алтын Орда­ның бағынышты бөлігі деп білді, сондықтан да оның тағына өзінің ұлы Тыныбекті 1342 жылы отырғызды
Алтын Орда хандары Жәнібек те (1342-1357), онан кейінгі Бердібек те (1357-1361) Ежен ұрпақтарының дербестікке ұмтылысын  шектеумен болды
Тіптен соңғысы оларды біртіндеп өлтірумен айналысты
Мұндай былық Ақ Орда тағына 1362 жылы Шымтай ханның баласы Ұрыс хан келгенге дейін орын алды
Ол Ақ Орданы күшейтіп қана қоймай, Жәнібектен соң берекесі кеткен Алтын Орда тағын да басып алуға ұмтылды
Мұның өзі Алаш қауымдастығына топтаса бастаған ру-тайпаларды өздерінің дербес мемлекетін құруға ынталандыра түсті.
Талас Омарбеков,
тарих ғылымдарының докторы, профессор
