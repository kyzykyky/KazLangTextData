Цирк өнері еліміздің мемлекеттік деңгейде жолға қойылған кәсіби өнер түрлерінің ішінде ерекше аталатын сала
Өзінің 45 жылдық тарихында небір жетістіктер мен жеңістерді басынан өткерген қазақ циркінің бүгінгі күні сұраққа толы, толғантатын мәселелері де жеткілікті
Еліміздің соңғы жылдардағы экономикалық, инновациялық қарқын алып дамуы айтарлықтай
Осындай жетістіктер лебі болашақ ұрпақ бойына берері мол – цирк өнерін дамытуға келгенде суалып, құрғап қалуы бәрімізді қатты қынжылтатыны рас
Осы саланың өзекті мәселесін көтерген журналист А.Исләмбектің мақаласы («Қазақ циркі қандай кедергілерге тап болып отыр?» №6 12-18 ақпан, 2015 ж.) көптен бері айтылмай жүрген, айтылса да назарға алынбай келген қазақ циркінің бүгінгі хал-күйіне арнайы тоқталып, мәселенің төркінін тереңнен қазып зерттейді
Сондықтан көтерілген мәселеге мән беріліп, назар аударуға тиісті ресми мекемелер тарапынан жанды іс әрекет болса екен деген ниетпен біз де үн қосып отырмыз
Кеңестік дәуірде стационардағы цирк үйі бар санаулы ғана Алматы, кейін Қарағанды қалалары болатын.Опера театрлары секілді цирк те тек үлкен республика астаналарының еншісіне бұйыратын.Сұранысы жоғары болған бұл өнерге халықтың, ресми мекемелердің көз­қарастары да ерекше болды
Заман өзгерді, көне ұстанымдар келмес­ке кетті, жаңа заман өзінің бар болмысымен, заманауи технологиялық, ғаламдық жаһандану үдерістерімен өмірімізге елеулі өзгерістер алып келді
Айшылық алыс жерлерден хабар алу, ақпарат білу қазір бірер секундтың жұмысы болса да, бала мен ересектер санасына ерекше әсері мол аренадағы ғажайыптар әлемінің орнын, көрерменге берер эмоциялық әсері мен жағымды күш-қуатының орнын толтыра алмасы анық
Айналып келгенде бұл еліміздің рухын, өзіндік келбетін, өскен өнері мен мәдениетін көрсететін идеологиялық құралдардың бірі
Міне, осы өнер неге тәуелсіздік алған жылдары өзінің деңгейінен түсіп, алған биігінен төмендеп кетті.
Қазір еліміздің төрт ірі қаласында цирк ұжымы жұмыс істейді екен
Егер тек «бізде цирк бар» деген атына малданып жер-жерде цирктер ашып тастап оның ішкі мазмұнын дұрыс үйлестіре алмасақ, мамандар дайындау, оларға материалдық, әлеуметтік тұрғыда жағдай жасалмаса, мұндай шала туылған, өз бетінше толыққанды жұмыс жасауға еркі жоқ өнер ұжымының барынан жоғы артық
Мақаладан байқағанымыздай, біздегі цирктің бүгінгі хал-жайы осындай ауыр ойларға жетелейді
Көршілес Қытай секілді алып елдің әлемді таңғалдырар цирк өнерінің шаңына да ілесе алмай қалдық
Ал солтүстігімізде Ресейдің 40 цирк ұжымы өздерінің шығармашылық жұмысын қалыпты жағдайда ұстау үшін жасап жатқан әрекеті, кеңестік дәуірден бар бұл саланың қалыптасқан жүйелі жұмысын заманға сай жолға қойғандығы
Ал біз кезінде жұмыс істеп тұрған бар жүйені ауыстырдық та орнына не оңған жүйе, не тиімді серпіліс пен шешім беретін заманауи менеджмент, не осы саланы жүйелі реттейтін нормативті акт немесе заң ұсына алмадық
Мәдениет туралы заңымыздың қабылдануын (2006ж.) малданып жүргенімізде заман талабы жылдам өзгеріске түсіп, болашақтың өзекті мәселелерін алдымызға тартып, заңда жазылған баптардың цирк, театр, кино секілді өміршең өнердің бар қажеттілігін өтей алмай, уақыт көшіне ілесе алмай жатқанын көріп отырмыз
Алға зымыраған уақыт көшінен кешігіп жатқанымызды ұғынатын кез әлдеқашан келді
Мақаладағы бүгінгі қазақ циркінде бар барлық кемшіліктер осыған меңзейді.
Жоғарыда аталған алып екі елдің керемет дамыған цирк өнерінің бел ортасында отырған біз өзіміздің өнерімізді өркендете алмауымыз, елдігімізге сын боларлық, тіпті айтуға ұят нәрсе
Қазіргідей барыс-келіс мол заманда өзіңде жоқты бардан үйреніп, олардың озық идеяларын ұлттық платформаға салып әрі қарай дамыту ісі мүлдем жүзеге аспай келеді
Оны жасауға талпыныс беретін, артистердің қолтығына қанат байлап, шабытына шабыт қосатын жағдаяттар жасалмаған
Азын-аулақ мүмкіндіктер бар десек те толық жұмыс істемейді
Не әлеуметтік қорғалуы, не материалдық тұрғыда жеткілікті қанағаттандырылмаған
Қай ата-ана талантты баласын аз ғана айлық төлейтін өмірлік кәсіпті таңдауға, денсаулығына күн сайын қауіп тудыратын, адами-физиологиялық күш-жігерін сарқып еңбек демалысына шығатын салаға беруге құштар бола қойсын? Кеңестік дәуірден тәжірибеде бар цирк, балет, қуыршақ театрының артистері мен жекелеген музыканттарға тиесілі 20 жылдық жұмыс өтілінен кейін еңбек демалысына шығару мәселесі елімізде өнерпаздар тарапынан айтыла-айтыла әбден ­жауыр болған, шешілмейтін түйінге айналды
Бұлай жалғаса берсе, қазақ циркінің жұмысын тоқтатып, ұжымды таратып жіберу жолы ғана қалатын секілді
Немесе бұл өнер «шықпа жаным шықпаның» күйін кешіп осы бағытымен буыны босап, сүйектері сықырлаған кәрілердің жүрісіне салып жай, қисалаңдап аяңдай бермек
Осы саланы дамытуға тікелей жауапты министрліктегілер осы сылтып басқан жаяу аяңды қанағат тұтып, оны өзгертуге, серпіліс беруге әрекетсіздігі ойлантады
Артиске қарапайым жағдайлар жасалмаса аренада қайдағы шабыт, қандай шеберлік, қалай жұртты таңданарлықтай цирк көрмекпіз? Бұл өнер түрлеріне келетін артистерді балғын жастайынан цирк, хореография, т.б
колледждерінде баулып, олар елге ерте танылып, еңбек демалысына да ерте кетеді
Осы бір қарапайым «2×2 =4»деген қағиданы түсініп, жағдайды өзгертуге күш салмасақ, өз қанатымызды өзіміз қырқып, бұл өнер болашағынан серпіліс күтуіміз бекершілік
Қазақ циркінің құқықтық, әлеуметтік, шығармашылық, т.б
мәселелерін орынды көтерген мақалада келтірілген жайттарды орнына келтіру үлкен күш-жігерді керек етеді
Онсыз қазақ циркінен көгеру көру қиын шаруа болмақ.
Әзірге біз ұлт өнерінің дара түріне нем­құрайлы қараған көзқарасты, өгейсіткен шет қақпайлауды айқын көреміз
Тікелей айналысуға тиісті ресми мекемелер циркке мойын бұра алмауда
«Ел іші – өнер кеніші» демеуші ме еді халқымыз
Сол ел мен халық талантты ұл-қыздарын дүниеге әкелуден кенде емес
Ол талант иесін кәсіби жолға салып бағып қағатын мекемелер, олар өнер көрсететін заманауи ғимараттар бар
Тек сол ғимаратта кемеліне келген өнерпаздың талантын өшірмей дамытып, толыққанды ұлт өнерінің өркендеу жолына аямай салатын мекеменің сауатты жұмысқа кедергі келтірмейтін заңдар мен нормативті-құқықтық актілер қабылдануы керек
Оларды жүзеге асыратын мемлекеттік ресми мекеме Мәдениет министрлігінің саланы даму жоспары мен оның орындалуын қадағалайтын өкілетті органдары жүйелі жұмыс істеуі керек
Заманауи менеджментпен ұйымдастырылған жұмыс қана бұл тамаша ұлт өнерінің ошақтарын тоқыраудан алып шықпақ, бойына қан жүгіртіп соны серпіліс бермек.
Аманкелді МҰҚАН,
М.О.Әуезов атындағы Әдебиет 
және өнер институты 
Театр және кино бөлімінің 
меңгерушісі
