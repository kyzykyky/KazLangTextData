Астанада тіл мамандары пікір алмасты
Астанадағы Қазақстан Республикасы Ұлттық академиялық кітапханасында Елбасының «Болашаққа бағдар: рухани жаңғыру» атты тарихи мақаласының бір жылдығына орай «Рухани жаңғыру: жаңа қазақ әліпбиі және мемлекеттік бағдарламаның орындалу барысы» туралы семинар-кеңес болып өтті
Оған Президент әкімшілігінен, орталық атқарушы органдардан, министрліктер мен ұлттық компаниялардан, облыс­тардағы, өңірлердегі тілдерді дамыту басқармаларынан өкілдер қатысты

Семинар жұмысын жүргізуші ҚР Мәдениет және спорт министрлігі Тілдерді дамыту және қоғамдық-саяси жұмыс комитетінің төрағасы Қуат ­Бораш қазақ әліпбиін латын графикасына көші­руге байланысты мәселелер ортаға салынатынын ескерткеннен кейін, ҚР Мәдениет және спорт министрлігінің жауапты хатшысы Серікқазы Уәлиев қысқаша істің мән-жайын түсіндіріп, жиналғандарға жұмыс барысында сәттілік тіледі.
– Семинар тілімізді дамытудың өзекті мәселесіне арналады
Елбасы айт­қандай, «толыққанды тілсіз, толыққанды ұлт болу мүмкін емес»
Соны түйсініп, түсініп отырсақ та, қазірше бұл мәселеге індете кірісе алғанымыз жоқ
Оның бірқатар ішкі, сыртқы себептері бар
Дегенмен, Елбасының бас­тауымен қолға алынған рухани жаңғыру бағдарламасы үлкен қозғаушы болып отыр
Ең басты, ең маңызды бағыттардың бірі – қазақ әліпбиін латын графикасына көшіру, – деді ол.
Жауапты хатшы 2025 жылға дейін латын қарпіне көшудің жоспары бекітіліп, арнау­лы топтар мен комиссиялар жұмыс жасап жатқанын жеткізді.
Бұдан кейін ҚР Мәдениет және спорт министрлігі Тілдерді дамыту және қоғамдық-саяси жұмыс комитеті Ш.Шаяхметов атын­дағы тілдерді дамытудың республикалық үйлестіру-әдістемелік орталығының басшысы Ербол Тілешов баяндама жасады.
– Бұл еңбек бүгінгі жаһандану кезеңінде ұлттық болмысымызды сақтау және оны бүгінгі дәуірлік қажеттіліктер кеңістігінде дамыту мәселесін көтерді
Нұрсұлтан Әбішұлы: «Біз жаңғыру жолында бабалардан мирас болып, қанымызға сіңген, бүгінде тамырымызда бүлкілдеп жатқан ізгі қасиеттерді қайта түлетуіміз керек» деді
Осы ізгі қасиеттердің қазынасы да, қозғаушы күші де – тіліміз
Алдымызда бүгініміз бен болашағымыз үшін тілімізді сақтау, заманауи құралға айналдыру міндеті тұр
Сондықтан да Елбасының: «Латынға көшудің терең логикасы бар
Бұл қазіргі заманғы технологиялық ортаның, коммуникацияның, сондай-ақ ХХІ ғасырдағы ғылыми және білім беру процесінің ерекшеліктеріне байланысты» деген пікірі жаңа әліпбиге көшудің мазмұнын аша түседі, –деді Е
Тілешов.
Баяндама барысында ол, сонымен қатар латын графикасындағы әліпбиге көшудің бірнеше себептеріне тоқталды.
– Біріншіден, бізге кирилл әліпбиі саяси себептермен енді
Салдарынан қазақтың төл жазу емлесіне нұқсан келді
Негізі жетілген әліпбилер көп дыбысты аз таңбамен береді
Мысалы, ағылшын тілінде 45 дыбыс 26 таңбамен, француз тілінде 35 дыбыс 26 таңбамен белгіленеді
Ал кирилл әліпбиінде қазақтың төл 28 дыбысы 42 таңбамен берілген
Осының өзінен-ақ бұл әліпбидің тіл табиғатына қайшы екені көрініп тұр
Латын графикасындағы жаңа әліпби осындай қажетсіздіктер мен ыңғайсыздықтардан арылтады
Екіншіден, әлемдегі түркі халықтарының 60 пайызы латын әліпбиіне көшкен
Түркі тілдес халықтардың 7 дербес мемлекеті бар
Олар – Әзербайжан, Кипр Түрік республикасы, Өзбекстан, Түркия, Түркіменстан, Қазақстан мен Қырғызстан
Осылардың ішін­де қазақтар мен қырғыздардан басқасы латын әліпбиін қолданады
Үшіншіден, халық­аралық қауымдастықта латын таңбалы әліп­биді қолданудың маңызы зор, – дей келе, латын әліпбиіндегі басқа мемлекеттерді айт­пағанның өзінде Жапония, Қытай, тіпті ­кирилл әліпбиіндегі Беларусь, Ресей, ­Украина мем­лекеттерінде латын әліпбиінің өзіндік стандарттары қабылданып, бекітілгенін атап өтті.
Бұдан соң Ербол Тілешов қазақ әліпбиін латын графикасына көшірген кезде туындайтын бірқатар уақытша қиындықтарды да ортаға салды
Айтуынша, алдымен жаңа әліпбиге халықтың көз дағдысы мен қол дағдысы үйренуге біраз уақыт керек болады
Кирилл әліпбиіндегі әдебиеттерді жаңа әліпбиге көшіру үшін де белгілі бір уақыт қажет
Кейбіреулер латын әліпбиіне көшу мемлекеттік тілді үйренуді қиындатады дегенді айтады
Бірақ бұл әліпбиге байланысты емес, ағылшын, қытай тілдерін, басқа да елдердің тілдерін үйреніп жатқан жастарымыздың тәжірибесі бұған дәлел.
Тіл маманы әрі қарай ойын латын әліпбиіне көшу бағытында атқарылып жатқан шаралармен түйіндеді
Бұл орайда ұлттық комиссия бірнеше рет бас қосып, келелі мәселелерді талқылағанын, орфографиялық, әдістемелік, терминологиялық, сараптама­лық-ақпараттық жұмыс топтары бекітілген жоспарға сәйкес қызмет атқарып жатқанын, биыл жаңа әліпбидің ережелері дайын болатынын, сондай-ақ 2019-2020 жылдан оқушылар жаңа әліпбимен оқи бастайтынын жеткізді
«Осы орайда Ш.Шаяхметов атындағы тілдерді дамытудың республикалық үйлестіру-әдістемелік орталығына жаңаша мәртебе беріліп, оның біліктілік деңгейі мен әлеуеті күшейтілуде» деді.
Семинар жұмысы барысында болып жатқан өзгерістерге байланысты ономас­тика саласында қандай жұмыстар жүргізуі керек деген мәселемен жиналғандар алдында Тілдерді дамыту және қоғамдық саяси жұмыстар комитетінен Гүлмира Мұғалқызы, Тілдерді дамыту және қоғамдық саяси комитетінің тілдерді дамыту және қолдану басқармасының басшысы Амангелді Мұратұлы және басқа да тіл жанашырлары бірқатар келелі мәселелерді ортаға салды.
Осы ретте өңірлерден келген өкілдердің белсенділігін айта кеткен жөн
Бағдарлама негізінде олардың жергілікті жерлерде атқарып жатқан жұмыстары, проблемалары мен ұсыныстары басқосудың мазмұн ажарын аша түсті
Мәселен, Қарағанды қаласындағы тілдерді дамыту басқармасының басшысы Гүлнарайым Қаңтарбекованың «Тідерді дамыту саласындағы жаңа бастамалар» тақыры­бындағы баяндамасы көпшіліктің назарын өзіне аударды.
– Елбасының қазақ әліпбиін кезең-кезеңмен латын графикасына көшіру туралы қойған міндеті тілдерді дамыту саласындағы өзекті мәселелерге жаңа қырынан қарап, жаңадан шешу жолдарын іздестіруді қажет етеді
Оқытудағы бірізділік және нәтижелілік күн тәртібіндегі өзекті мәселелердің бірі болып қала бермек, – деді Г.Қаңтарбекова.
Баяндамада біраз түйткілді мәселелер айтылды
Мысалы, өңірлерде оқытумен бар болса орталықтар, жоқ болса оқыту курстары айналысады
Барлығы бірдей тең жағдайда емес
Орталықтардың отыратын орындары айқындалған, материалдық-техникалық базасы бар, қажетті дүниемен жабдықталған
Курстар орта мектептердің базасында, сабақтан бос уақыттарда ұйымдастырылады
Оқытушылардың дәрежесі де әртүрлі
Жыл сайын оқыту бойынша мемлекеттік сатып алу байқаулары жарияланады
Оған кім қатыспайды? Петропавл, Астана қалаларынан келеді
Тіпті биыл материалдық-техникалық базасы, жекелеген ұстаздармен келісімдері бар дүкендер де қатысып жатыр
Тендерді жеңіп алса болды, нәтижесі қандай, ешкімді толғандырмайды.
Қарағанды облысында жылына 2000-нан астам адам қазақ тіліне, 1300-і ағылшын тіліне оқытылады екен
Енді келесі жылдан бастап бейімдеу курстары ашылмақ
Осы орайда, бірінші кезекте 7 мыңнан астам мемлекеттік қызметші, 60 мыңға жуық мемлекеттік қызмет көрсететін мекемелер қызметкерлері оқытылады.
– 2016 жылдан бері басқарманың тапсырысы бойынша Казтест жүйесіне негізделіп «Сарыарқа-2» оқу кешені әзірленуде
Биыл соңғы С1 деңгейі шығарылмақ
Оқулық былтыр республика бойынша үздік оқулықтар қатарына енгізіліп, министрлік тарапынан 5 мың дана болып таратылды
Осы оқулықтың негізінде авторлық құқықтары бар тұлғалармен бірлесіп, мемлекеттік – жеке меншік әріптестік аясында бизнес бастама ретінде оқыту курстарын ұйымдастыру жобасы енгізілді, – деді Гүлнарайым Хасенқызы
Сәуір айынан бастап онлайн-қашықтық­тан мемлекеттік тілге оқыту курстары басталды
Оқыту жұмысынан соң ісқағаздарды, көрнекі ақпаратты латын графикасына көшіру сияқты келелі мәселелер жүзеге асырылмақ
Қазіргі кезеңде солардың ауқымын анықтау, базасын қалыптастыру жұмыстары жүргізілуде
Осы мәселеде басқарма тапсырысына сәйкес арнайы конвертер әзірленіп, «www.krg.til» домені іске қосылған
Осындай келелі істерді, мазмұнды пікірлерді өзге де тіл жанашырлары, өзге де өңірлердегі тіл басқармаларының басшылары ортаға салды
Олардың қай-қайсысы да жылда қайталана беретін кемшіліктерді жоюға батыл назар аудару керектігі, жергілікті тіл басқармаларына дербестік беріп, күшейту қажеттігі туралы тілектерін жеткізді.
Белгілі қоғам қайраткерлері Ғарифолла Есім мен Оразкүл Асанғазықызының семинар барысында айтқандары да жиналғандарға үлкен ой салды.
– Рухани жаңғыру деген не? Ол есте болған, есептен шығып қалған құндылық­та­рымызды қайта жаңғырту
Қазақ тілінің латын әліпбиіне көшуі – бұл үлкен мәселе
Баяғыда Мұхтар Әуезов «Осы біз орфографияны дұрыс жасай алмай жүрміз» деген екен
Сол кісі айтқандай, біз орыс тілінің ықпалынан арылуымыз керек
Мәселе, тілдің тәуелсіздігін алуда тұр
Сонда ағылшын тілі де, орыс тілі де бізге донор бола алмайды
Сол үшін бәріміз кірісіп жатырмыз
Тіл үшін күреске тілшілерді ғана емес, философтар мен мәдениеттанушыларды да тарту керек
Бұл – халықтың ісі
Рас, маман деген жақсы, бірақ кейде қарапайым адамдар да ойланарлық дүниелерді айтып қалады
Сондай идеяларды да ұстап алу керек
Латынға көшу процесі жүріп кетті
Енді мұқият іс жүргізуіміз керек
Бұл – тарихи бетбұрыс, – деді академик Ғарифолла Есім.
Ал Оразкүл Асанғазықызы баяндама кезінде: «Егер латын әліпбиін кіргіземіз десек ең алдымен жергілікті жерлерде Тіл басқармаларын орнына қою керек
­Президент әкімшілігінен, Үкіметтен осы мәселеге назар аударуды сұраймын
Кезінде қазақ тілі ұйымдары кез келген әкімнің есігін теуіп кіретін
Қазір тіл басқармаларын құрдық та оларды әлсіреттік
Қазір бір ғана министрлікте тіл жөніндегі департамент қалды
Қалғандарында жоқ
Не министрліктер қазақша сөйлеп кетті ме? Сондықтан латын әліпбиін енгізудегі ең үлкен қадам – министрліктердегі департаменттерді қайта құру керек, – деп өңірлерден келген тіл жанашырларының ойын тап басты.
Кеңес барысында семинардың тұжырым­да­масы бекітілді
Бұл орайдағы негізгі мақсат көпшілікті қазақ әліпбиін латын графикасына көшіру бойынша, мемлекеттік бағдарлама аясында атқарылып жатқан жұмыс ­жоспарларымен таныстыру, насихаттау болып табылады.
Елбасы «Қазақстан – 2020» Стратегиясында «2025 жылдан бастап латын әліпбиіне көшуге кірісу керектігін» мәлімдегені белгілі
Сондықтан 2025 жылға қарай ісқағаздарын, мерзімді баспасөзді, оқулықтарды жаңа әліпбимен басып шығару межеленген
Соған байланысты жұмыстар жоспарлы түрде жүргізіледі
Семинарға қатысушылар осы негізде туындайтын сұрақтарды, ұсыныстар мен тұжырымдарды зерделеді.
Ғазиз ҚҰРМАШҰЛЫ


