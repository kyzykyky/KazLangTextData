Жақында «Қазақстанның болашағы – қазақ тілінде» атты жоба аясында Қазақстан халқы Ассамблеясының ғылыми-сараптама кеңесінің мүшесі, Қазақстанның еңбек сіңірген қайраткері Дос Көшім Орал қаласында жұмыс сапарымен болды
Осы орайда мемлекеттік тілдің өзекті мәселелері жөнінде әңгімелескен едік. 
– Батыс Қазақстан облысындағы Бөрлі, Зеленов, Теректі аудандарында және Орал қаласында орыстілді аудиториямен бірнеше кездесу өткіздіңіз
Жалпы, жобаның мақсаты не? Тарқатып айтсаңыз.
– Тәуелсіздік алғалы қазақ тілінің ахуалы күн тәртібінен түскен емес
Бір таңғаларлығы, орыстілді қауым осы мәселеден тыс қалып жатады
Мемлекеттік тіл, түптің түбінде, тұғырына қонатыны айдан анық
Біздің мақсатымыз – орыстілді аудиторияға осыны түсіндіру, ойландыру
Олар 27 жыл ішінде қазақ тілін үйренуге неге құлшыныс білдірмеді? Әлде мемлекет тарапынан қолдау жетпей жатыр ма? Қандай ұсыныстар бар? Міне, олар бұл мәселе жайында ойланғысы келмейді
Көз жұма қарайды
Ең болмаса, мұндай бейжайлық ұрпағының болашағына елеулі әсер ететінін білуі қажет қой
Қазіргі уақытта қазақтардың саны 60 пайыздан асты
Қазақтілді контент көбеюде
Сондықтан орыстілді азаматтар алдында қос тілділіктің қоғамда мерейі үстем бола бермейтінін айтуды мақсат тұттық.
Бұл жобаны, алдымен, бірнеше жыл бұрын «Ұлт тағдыры» қозғалысы өз қаржысына қолына алды
Кейін Қазақ халқы Ассамблеясы қолдады
Қазіргі уақытта ҚР Мәдениет және спорт министрлігі Тілдерді дамыту және қоғамдық-саяси комитетінің қаржыландыруымен үш жылдық стратегиялық жоба есебінде жүзеге асуда
Еліміздің орыстілді аймақтарында 2014 жылдан бері бірнеше кездесу өтті
Жалпы саны сексеннен астам іс-шара ұйымдастырылды
Менің ойымша, мұның бәрі әлі жеткіліксіз секілді
Себебі осы мәселені әрбір орыстілді азаматтың алдына қойып, оған ой салғым келеді.
– Біздің облыстағы аудитория қандай? Қандай ой түйдіңіз?
– Батыс Қазақстан облысы бойынша мемлекеттік тіл төңірегінде айтарлық­тай мәселе көріп отырғаным жоқ
Тұрғын­дарының көбі орыстілді болып есептелетін аудандарда өткен кездесуде көбіне аралас аудитория болды
Үштен бірі – таза орыс­тілділер деп алғанның өзінде, басқасы – қос тілді еркін меңгергендер екені анық
Қайта осы өңірде қазақтілді орта басым секілді
Қазақ тілін меңгерем дегендер үшін күнделікті сөйлесетін, пікір алмасатын қауым бар
Ал Қарағанды, Павлодар облыстарының тұрғындары қазақша тілдесетін орта жоқтығын алға тартады
Ол аймақтарда қазақтардың өздері орыстанып кеткен
Негізінде Орал қаласында соңғы уақытта оң өзгерістер, мәселен, жастардың көбі қазақша сөйлесетіні байқалады
Бірақ көше және дүкен атауларынан орыс тілінің ықпалы бар екенін жасыруға болмайды
Демек, бұл жақта қазақ тілін біле отырып, орыс тілінде сөйлеу қалыпты әдетке, сәнге айналып кеткен.
– Мемлекеттік тіл төңірегіндегі түйткілдерді шешу үшін қандай шараларды қолға алу керек?
– Әр аймақта болған кездесулерде халық тарапынан түрлі ұсыныс-пікірлер айтылып жатады
Оларды сараптап министрлікке жолдап отырмыз
Барлық салада қазақ тілін дамыту тетіктерін реттеудің ең тиімді жолы – жаңа «Мемлекеттік тіл туралы» Заң қабылдау
Құқықтық мемлекетте барлық мәселе заң аясында шешілуі тиіс
Осы уақытқа дейін посткеңестік елдер бұл бағытта бір емес, бірнеше заң шығарды
Мәселен, Латвия 1989 жылы шығарған «Мемлекеттік тіл» туралы заңына 2004 және 2015 жылдары өзгерістер мен толықтырулар енгізді
Әр бес-он жылда тілдік және саяси ахуал, демография есебі өзгеріп отыратыны мәлім
Заң қоғамнан қалып қоймай, оны жетелеуші, дамытушы күшке айналуы тиіс
Ал Қазақстан қос тілділікті жақтайтын 1989 жылғы «Тіл туралы» Заңымен отыр
Онымен мемлекеттік тілдің жолын аша алмаймыз, дамыта алмаймыз, орыстілділердің қазақша сөйлеуге құлықсыз болып келе жатқанының ең бірінші себебі де сол.
Біздің қоғамда орыс тілін қолданыстан алып тастасақ, желкенінен айырылған кеме секілді күй кешетіндей сезінеді
Кеңес Одағынан бөлініп шыққан елдерді қарасақ, Латвия, Литва, Эстония мемлекеттерінде орыс тілі қолданыста мүлдем жоқ
Грузия 1991 жылы оқу жүйесінен орыс тілі мен әдебиетін шығарып тастады
Тек қана қазақтар мен қырғыздарда ғана қос тілділік сақталған
Қырғыздардың жағдайы бізбен салыстырғанда әлдеқайда тәуір.
– Мемлекеттік органдар қазақ тілінде құжат жүргізуге біртұтас бет бұра қойған жоқ қой…
– Құжат айналымында қос тілділіктің сақталып отырғаны рас
Бұны жоюдың тәсілі – аудармашылар институтын түбегейлі тоқтатуымыз керек
Кезінде бұл жайында мәселе көтерілгеннен кейін мемлекеттік органдарда мұндай мамандарды басқа лауазыммен жұмысқа орналастыратын болды
Мәселен, қазақ тілін оқытатын үйірме жетекшісі етіп тағайындауы мүмкін
Жиырма жеті жыл өткенде кез келген мемлекеттік органда аудармашы ұстап отыру деген масқара ғой
Неге менің қалтамнан төленген салыққа қазақ тілін білмейтін басшы аудармашы жалдауы тиіс? Бұл – нонсенс.
ҚР «Тіл туралы» Заңында «мемлекеттік мекемелерде және өзін-өзі басқару органдарында орыс тілі қазақ тілімен қатар қолданылады» деген бап бар
Бұл мүмкіншілік қазақ тілін білмейтін не жасы жеткен азаматтармен байланыс жасау үшін берілген
Мәселен, қазақ тілінде түскен өтінішке қазақша, орыс тіліндегісіне орысша жауап жазылуы керек
Ал бұл бапты мемлекет қос тілді кеңістікті сақтау мақсатында пайдаланып отыр
Сократтың тамаша сөзі бар, «өзі шығарған заңын ұстанбаған мемлекеттің болашағы жоқ»
Сондықтан мемлекеттік тілді дамытудың оңтайлы тетіктерін қарастырғанымыз жөн
Қызылорда облысы барлық салада құжатты мемлекеттік тілде жүргізуге дайын
Ал Қостанай, Солтүстік Қазақстан облыстарына бес жылдан кейін енгізу керек шығар
Себебі алдын ала үлгісін көрсеткен жөн.
– Жастардың тәрбиесіне қазір қаншалықты көңіл бөлінуде?
– Мемлекет, ашығын айту керек, ұлттық идеология үшін жұмыс жасап жатқан жоқ
Қазақ тілін білу міндет екенін әрбір жастың құлағына сіңіріп әрі соны іс жүзінде көрсетуі керек еді
Құжаттың қазақшасын ысырып, орысшасын оқып отырған мемлекеттік мекемелер қандай мемлекеттік идеология жүргізеді?! Парламентте отырған депутаттарымыздың үштен бірі қазақ тілін білмесе, жоғары лауазымды шенеуніктер, министрлер мемлекеттік тілді білмегеніне ыңғайсызданбаса, бұған не айтамыз?! Осыны шетелдегі әріптестерім естігенде ерекше таң қалды, тіпті сенбеді
Егемен елміз деп кеуде қаққанмен, бізде ұлттық даму бағытындағы идеология мүлдем жоқ
Сонықтан намыс пенен ұлттық рухтың өсуі тоқтап қалды
Тоқсаныншы жылдары тәуелсіздікті нығайту үшін жастар көп еңбек сіңірді
Сондықтан кейінгі толқынға үлкен үміт артамыз.
– Үш жылдан кейін жоғары сынып оқушылары жаратылыстану бағытындағы бірқатар пәнді ағылшын тілінде оқыта бастайды
Бұл реформаның қауіпті екенін айтып, қоғамда дабыл көтеріп жатқандар көп.
– Кез келген мемлекет он екі жасқа дейін орта білімді ана тілінде береді
Біздің елдегі оқыту жүйесіне бұл реформаның енгізу жайы көңіл көншітпейді
Біріншіден, мұғалім күрделі пәнді шет тілінде бере ала ма? Екіншіден, сыныптағы барлық оқушы сол пәнді түгелдей ұға ала ма? Екеуіне де мен «жоқ» деп жауап беремін.Үшіншіден, неліктен «Дүниежүзі тарихы» пәнін орыс тілінде оқыту керекпіз? Кім қандай уәж айта алады? Жиырма жеті жыл бойы орыстілді не аралас мектептердегі оқушылар қазақ тілін жетік меңгеріп шықпайды
Ең болмаса, қазақ тілін үйрете алмайтын мұғалімдерге мен баламды қалай сеніп тапсырамын?! Сұрақ көп, жауап жоқ
Мен көп тіл білуге қарсы емеспін
Қажеттілік туындаса, адам өзі-ақ шет тілін үйреніп алады.
– Қазіргі кезде ағылшын тілінің ғылымдағы орны зор екенін айтып жатыр
Оған дауласпаймыз
Дей тұрғанмен, қазақ тілі ғылым тілі болуға қауқарсыз ба?
– Кезінде «Алаш» қозғалысының жетекшісі Әлихан Бөкейханов болашақта қазақ мемлекеті орнығатынын айтып, ұлт зиялыларына түрлі салада қазақ тілінде еңбек жазуды тапсырды
Ахмет Байтұрсынов «Әдебиет танытқыш» еңбегін шығарып, бүкіл әдебиет теориясын қазақ тіліне жатық етіп аударып берді
Мағжан Жұмабаев «Педагогиканы» жарияласа, Халел Досмұхаммедұлы медицина саласын қозғады
Ал жиырма екі жасар Қаныш Сәтбаев 800 бет «Алгерба» оқулығын жазды
Физика-математика ғылымының докторы, досым Бақытжан Қосанов сол еңбекті латын тіліне аудара отырып, қатты таңғалғанын айтады
Алаш зиялылары әр ғылымды негізі қазақ тілінде дамыту қажет екенін, сонда ұрпақ санасына қонымды болатынын сол кезде-ақ білген
1920 жылдары ашаршылық болған
Сонда Үкімет қауырт жиналыс жасап, күн тәртібіне екі мәселе қойылған
Біріншісі, қазақ тілін кеңсе тіліне айналдыру, екіншісі, ашаршылық ұшырағандарға көмек беру мәселесі
Cондықтан мемлекеттік тілдің мәртебесін көтеру қашан да маңызды боп қалмақ.
– Әңгімеңізге рақмет!
Әңгімелескен
Нұртай ТЕКЕБАЕВ
Батыс Қазақстан облысы
