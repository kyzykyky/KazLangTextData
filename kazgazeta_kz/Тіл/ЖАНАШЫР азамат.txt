«Бақыт Имашев» — десе құлағы елең ете қалатын аудан жұртшылығы ол кісіні аудан тынысы мен тіршілі­гіне қатысты қалам сілтейтін  ардагер журналист ре­тінде біледі
 Ол 1950 жылы Атырау облысы, Исатай ау­даны, Бегайдар ауылында дүниеге келген
Сол уақыттағы «Чапаев» кеңшарына қарасты Горький атындағы орта мектепті бітірді
 Алғаш еңбек жолын 1968 жылы Гурьев қаласындағы балық комбинатында мотороллер жүргізушісі болып бастаған
Мамандығы – мал дәрігері
25 жылдан аса уақыт ауыл шаруашылық саласында еңбек еткен. 
Еліміз егемендік алғаннан кейін қазіргі Қарғалы ауданына қоныс аудар­ған Бақыт Қуанұлы ауданға қарасты бірнеше ауылдарда зоотехник жұмысын атқарып, 2000 жылдары газет редакциясына қызметке орналасады
Аудандық газетте ең алғаш қазақ тілінде мақала жариялаған да осы кісі болыпты.
«Қазақ тілінде мақалам шыққанда үрке қараушылар болды
Ол кезде ел жаңалыққа енді қанығып жатқан
Біз материалдарымызды қолмен жазып, газет бетіне түсірерде әкімдіктегі компьютерлерге теретінбіз
Сөйтіп, редакциядағы жұмысымыз аяқталар уақытта, яғни кешкі сағат 6-дан түнгі сағат 2-ге дейін тыным таппайтынбыз
Басында газет таралымы аздау болды, «Көш жүре келе түзеледі» дегендей, біз де түзелдік
Алғашқы жылдары баспадан шыққан газеттерді қалаға барып автобуспен ауданға өзіміз әкелетінбіз» деп естеліктерімен бөліскен Бақыт Қуанұлының аудан газетіне ерекше жанашырлықпен қарайтынын аңғардық.
2002-2005 жылдары газет редак­торы ­­болған Бақыт Қуанұлы балаларға арнап бірнеше қызықты айдар ашып, газет беттеріне өзгерістер енгізді.
1981 жылдан КСРО Журналис­тер одағының мүшесі болған азамат 1997 жылы Қазақстан Журналистер одағына мүше болады
Жаңа одаққа кіргеннен кейін журналистика саласындағы еңбектері үшін екі мәрте одақ дипломымен марапатталады.
Ардагер ағамыз 6-сыныпта оқып жүргеннен-ақ баспасөз өміріне араласқанын айтады
Атырау облысы Махамбет аудандық «Малды өңір» газетінен бастаған қадамы бүгінге дейін жалғасып келеді
Қарт журналистің мақалалары бүгінде республикалық «Ана тілі», «Ислам және өркениет», «Қазақия», облыстық «Ақтөбе», «Актюбинский Вестник», аудандық «Қарғалы» газетінде жарық көріп жүр.
2007-2010 жылдары халықаралық «Қазақ тілі қоғамы» аудандық фи­лиалының төрағасы, кейін ҚР Жур­­налистер одағы аудандық филиа­лының төрағасы болып сай­ланған ардагер қазіргі таңда ау­дандық Қоғамдық кеңес пен Ардагерлер кеңесінің мү­шесі
Ол аудан көлеміндегі әрбір мәдени шараның басы-қасында жүріп, кеңінен ақылын аямайтын азамат­тардың бірі.
Қашан көрсек те қолынан қаламы мен қойын дәптерін тастамайтын Бақыт Имашевты аудан халқы тілші ретінде ғана емес, ақын ретінде де жақсы біледі
2013 жылы «Жырлайды менің жүрегім» атты шағын жыр жинағын шығарған ол бүгінде бірнеше әннің авторы
Аудан халқы құрметтеген зейнет жасындағы ел ағасы 2013 жылы облыс әкімінің Алғыс хатымен марапатталса, өткен жылы қазақ тілінің жанашыры, жас­тар ақылшысы ретінде ауданның «Жыл адамы» атағын иеленді.
«Аудандық газетте еңбек еткеніме 16 жылдан асты
Ұжымыма және аудан тұрғындарына дән ризамын
Журналист деген мамандығым болмаса да, тарыдай таланттың арқасында мен елді танысам, ел мені танитын бармақтай баққа жеткеніме шүкіршілік етемін» дейді ағынан жарылып.
Екі қызын ұядан ұшырып, ұлының отауын көтерген Имашевтар отбасы аудандағы үлгілі отбасылар қатарында
Бақыт Қуанұлының зайыбы, отанасы Нәсіп Ғаббасқызы 30 жыл медицина саласында тер төккен ақ халатты абзал жан
Нәсіп апа да аудандағы мәдени-көпшілік шараларға белсене араласады.
Аудандағы осындай үлкендердің ақ батасымен көгеріп жүрген біздер қандай бақытты ұрпақпыз! Ол кісінің жастарға жанашырлығы өз балалары мен немерелерін айналғандай-ақ десем асыра айтқаным емес
«Қарты бар елдің қазынасы бар» дегендей, Бақыт ағамыз қазыналы елдің қарты
Көңілі қартаймаған азамат бүгінде жастармен бірге ұжымның жүгін көтерісіп жүр.
Шапағат АМАНЖОЛ,
Халықаралық «Қазақ тілі» қоғамы
Қарғалы аудандық филиалының төрағасы
Ақтөбе облысы
