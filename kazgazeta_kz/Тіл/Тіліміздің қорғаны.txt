Биыл Қазақстан Республикасының Конституциясының қабылданғанына 19 жыл толып отыр
9 бөлім, 98 баптан тұратын Ата Заң ұлты, діні, тілі, нәсілі сан алуан жұрттың толағай тілегін бір арнаға тоғыстырып, көзқарасы әртүрлі ағайынды айрандай ұйытып отыр.
Конституция – заңдардың атасы
Олай дейтін себебіміз, елімізде қабылданып жатқан барлық заңнамалар мен кодекстер өз бастауын Конституциядан алады
Олардың әрбір бабы мен тармағы Ата Заңда көрсетілген талаптарды басшылыққа алып дайындалады
Заңнамалар мен кодекстердің күнделікті өміріміздің ажырамас бөлшегіне айналғанын ескерсек, Конституцияның әрбір сөйлемінің құдіреті қаншалықты екенін бағамдай беруге болады.
Ата Заң қазақстандықтарды ұйыс­тырып қана қоймай, сонымен бірге қазақ тіліне мемлекеттік мәртебе әперді
Конституцияның 7-бабындағы  «Қазақстан Республикасындағы мемлекеттiк тiл – қазақ тiлi» деген тармақ ана тіліміздің өрісін кеңейтіп, қазақ тілінде сөйлейтін тұрғындардың санын еселеп көбейтті
Қазақ тілі тек қазақтар ғана емес, өзге ұлт өкілдері де бір бірімен әңгімелесетін тілге айналды
Кеңес өкіметі тұсында мемлекеттік орындар мен бизнес кеңселеріндегі іс қағаздары орысша жүргізіліп, қазақ тілі шалғай ауылдардың, көшенің тілі ғана болып саналғанын қалай ұмытамыз
Конституциямыздың арқасында мемлекеттік мәртебе алғаннан кейін, қазақ тілі біртіндеп кәсіби тілге айнала бастады
Арнайы терминологиялық сөздіктер құрастырылып, мағынасы бейтаныс сөздердің аудармасы жасалды
Бір кездері қазақ тілі үшін алынбас биік қамал болған қызмет орындары мен кеңселер ана тілімізге есіктерін айқара ашты.
Сөйтіп Ата Заң тек саяси тәуелсіздігімізге емес, қазақ тіліне қамқоршы болу арқылы рухани тәуелсіздігімізге кепілдік берді
Ең қуаныштысы жастардың арасында қазақ тілінде сөйлейтіндердің саны тіпті көп
Бұл болашақта қазақ тілінің көкжиегі кеңейе береді деген сөз
Демек, оған еліміздің Ата Заңы толықтай кепіл бола алады
Алдағы уақытта мемлекеттік тілдің қолданыс аясы кеңейе түсетіні сөзсіз.
Ғалия Әбшеқызы,
Шамалған стансасындағы
қазақ орта мектебінің
тарих пәнінің мұғалімі
Алматы облысы
