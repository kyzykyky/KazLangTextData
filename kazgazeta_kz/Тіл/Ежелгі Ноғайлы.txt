«Ноғай ұлысы», «Ноғайлы жұрты», «Ноғай Ордасы» тәрізді атаулар тарихымызға жақсы белгілі
Бұлар шын мәнінде бір халықтың өркендеуіндегі жалғасқан этнотарихи кезеңдерді сипаттайды
Қазақ эпосына кіретін бірқатар жырлар «Ноғайлы жырлары» деген атпен де белгілі
Қыпшақ даласындағы, әсіресе, қазіргі Батыс Қазақстан аймағындағы қазақ ру-тайпаларының біразының Ноғайлар құрамында болғандарын да білеміз
Осылай бола тұрса да, Ноғайлы тарихының қазіргі Қазақстан тарихынан өзінің лайықты орнын иемдене алмай келе жатқан жайы бар
Мұның басты себебі Ноғай ұлысының қазіргі Қазақстан аймағынан тысқары жатуында болып отыр
Десек те, Ноғайлы тарихы да қазақ тарихының құрамдас бөлігі екені көпшілікке белгілі.
Бұл елдің жеке тарихи тұлға, бектердің бегі (беклербек) болған Ноғай есімінен бастау алатыны белгілі жай
Рас, Ноғай ордасын кейінгі ХІV ғасырдың ортасында өмір сүрген және шағын хандықты басқарған Жошының ұлы Тоқатемірдің тұқымы Қара Ноғай атты тарихи тұлғадан бастауды ұсынатындар да бар
Алайда оған қараған жұрттың «ноғайлар» емес, «қараноғайлар» деп аталғанын ұмытуға болмас
Мұның өзі Еуразия кеңістігінде «ноғай» атауының дегенмен де Ноғай төреден бастау алатынын байқатады
Ол – әйгілі Жошы ханның шөбересі.
Ноғай Қыпшақ елінің (Алтын Орданың)  Берке (Береке) (1257-1266), Мөңке Темір (1266-1282), Туда Мөңке (1282-1285), Тула Бұға (1285-1290), Тоқта (1290-1312) тәрізді хандарымен үзеңгілес және замандас болған, оларға бірде беклербек лауазымында белсенді қызмет жасаса, бірде қарсы тұрып жауласқан күрделі тарихи тұлға
Осыған байланысты, Еуразия тарихын жазғанда Ноғайды ескермей, айналып өту қиын
Сондықтан да ол туралы басы Н.Карамзин мен В.Бартольдтан бастап, бүгінгі В.Трепавлов, З.Қинаятұлы, А.Исин, А.Күзембайұлы тәрізді зерттеушілер елеулі еңбектер жазды
Ескеретініміз, Ноғай және Ноғайлы жұрты туралы әркімнің көзқарасы әртүрлі
Білетініміз, Ноғай Татарұлы дүниеге 1230 жылы келген
Ол, әрине, Моңғолияда емес, Қыпшақ даласында дүниеге келді.
Ат жалын тартып мінген кезінен бастап ержүректігімен ерекше көзге түскен ол жиырма алты жасында Берке (Береке) ханның Парсы жерін билеген Құлағуға қарсы ұрысында қол бастап, даңққа бөленді
Осы ұрыста көзінен айырылған оны жұрт «жалғыз көзді батыр» атандырды
Оның ерлігін құрметтеген Береке хан Еділ мен Жайықтың жағалауын мекендеген халыққа басшы етті
Алшын тайпалық бірлестігіне қарайтын тайпалардың біразы, Қыпшақ руларының кейбірі осы тұста-ақ Ноғайға бағыныштылыққа түсті
Қыпшақ елінің (Алтын Орданың) келесі ханы Мөңке Темір де Ноғайды әспеттеумен, көтермелеумен болды
Енді ол басқарған аймақ бірде «Ноғай ұлысы» атанса, бірде «Маңғыттар елі» аталатын болды.
Соңғы атау туралы әртүрлі пікірлер білдірген тарихшылар арасында көңілге қонымдысы – Зардыхан Қинаятұлының жазғандары
Оның «Маңғыт» атауы о баста Ноғайдың мыңдықтарын сипаттағаны (минг-мың дегенді білдіреді) туралы пікірі дәлелді естіледі
Кезінде, ХІІ ғасырда Онон өзені бойында мекендеген моңғолдың Маңғыт тайпасының қыпшақ даласына қоныс аударғаны туралы деректер жоқ
Бәлкім, бұл рудан шыққандар Батудың Батыс жорығына қатысып, Терістік Қырым аймағында қалып қойған болар
Маңғыттардың кейініректе, Едіге заманында Мингтерден бөлініп Бешұлы-маңғыт, Исабий-маңғыт, Қара-маңғыт, Шиғасан-маңғыт атанып кеткендері белгілі
ХІV ғасырдың алғашқы жартысына дейін Маңғыт жұрты Әмудария жағалауын қоныс еткен
Біздің ойымызша, бұлар моңғолтілдестер емес, кезінде Ноғай мырзаның қайтыс болуынан кейінгі кезеңде Тоқта ханның зорлықпен Ноғай ұлысын өзіне қосуынан қашқан және кезінде беклербек Ноғайды белсенді қолдаған оның «Мингтары (Маңғыттары)» болып табылады
ХІV ғасырдың екінші жартысында бұлардың Еділ-Жайық аймағына қайта қоныс аударулары да осыны дәлелдейді
О баста азғана моңғол рулары басқарған бұлар кейіннен Қыпшақ және Алшын тайпалық бірлестіктеріне сіңісіп, біржолата қыпшақтанып кетті
Осылайша Ноғай «Мингтары (Маңғыттары)» ХV ғасырға қарай, Едігенің тұсында дүйім де қуатты елге айналды.
Дегенмен де мынаны да айтпауға болмас, Маңғыт атанғандардан таралғандар кейінге дейін сақталып келді
ХІХ ғасырда Кундров татарларында Маңғыттар бірнеше руға бөлінсе, Өзбек-маңғыттар Ақ-маңғыт, Түк-маңғыт және Қара-маңғыт ру тармақтарына, ал Қарақалпақ-маңғыттары Ақ-маңғыт, Қара-маңғыт, Үштай, Шуйит, Яманча тәрізді рулар тармақтарына бөлініп кетті
Маңғыттардың осылайша әртүрлі түркітілдес халықтар құрамына ыдырап кеткендеріне қарап, ежелгі Ноғайлының (Маңғыт жұртының) біртіндеп қалай бөлшектенгенін де байқауға болады.
Өзі билеген аймақты жеке этносаяси бірлестікке айналдырып алған Ноғай, алғаш Мөңке Темір ханның Қыпшақ еліндегі билігі кезінде, онан соң Тула Бұға ханның тұсында Мысыр билеушісі Әл-Заһир Бейбарысқа өзінің атынан елшіліктер аттандырғаны туралы деректер бар
Мұның өзі осы заманда Ноғайдың Алтын Орда хандарымен тайталасып, олардың қолындағы билікке қол жеткізуге талпына бастағанын айқын дәлелдей түседі
Шындығында да, Ноғай Қыпшақ елінде аса беделді тұлға еді
Ол хан тағына отырмаса да өзінің есімін ұлысқа ғана емес, тұтас халыққа этноним ретінде қалдырып кеткен тарихи тұлға.
Ноғай Тула Бұғаның тұсында өзінің Алтын Ордаға тәуелсіз дербестікке ұмтылып отырғанын ашықтан-ашық аңғарта бастады
Бұл 1287 жылы Алтын Орда әскерлерінің батысқа жорығы кезінде айқын көрініс берді
Өзінің әскерімен бұл жорыққа қатысқан Ноғай Краков қаласын басып алған соң қайтар жолда Тула Бұға хан басқарған Алтын Орда әскерлерінен рұқсатсыз бөлініп, өзінің иелігіне қайтып кетті
Ал жолдан адасқан хан әскерлері қарлы боранға кездесіп, олардың сан мыңдағанын үсік шалып, қырғынға ұшырады.
Тула Бұға бұл апаттың басты себебін  Ноғайдың іс-әрекетінен іздестірді
Мұндай жаулық пиғыл Ноғайға тіптен де ұнаған жоқ
Екі арадағы осындай текетірес ақыры Ноғайдың пайдасына шешілді
Оның арандатуымен Тоқта Тула Бұғаны және оның бес бауырын қырып салды
Осылайша 1291 жылы  таққа Тоқта отырды
Алайда Ноғайды Алтын Орда құрамындағы жекелеген аймақтарды билеу ешқашанда қанағаттандырған жоқ
Ал Алтын Орда тағына отыруға, аса қуатты және беделді бола тұрса да, оның саяси құқығы болмады
Мұның басты себебі – Ноғайдың туған  атасының Жошыны некесіз әйелінен тууы еді
Мұны жақсы білетін төрелер әлі де тірі болғандықтан Ноғайдың хан тағына барар жолы айдан-анық жабық еді
Мұндай өзі үшін қолайсыз жағдайды түсінгендіктен де Ноғай басқа сая­си жолды – Алтын Ордаға мүлде тәуелсіз жеке ұлыс құру жолын таңдады
Ал бұл жолдағы басты кедергі – Батудан тараған ұрпақ еді
Солардың және оларды қолдаушылардың көзін жою жолында және көзін жоя алмағандарын өзінің ықпалына түсіруде Ноғай әртүрлі саяси айла-шарғыларға барды.
Дегенмен де қанша айлакер болса да Ноғай ұстанған ұстаным Жошы бабасы құрған қуатты мемлекеттің түбіне жететін, өзі сияқты билікке  құмар төре тұқымдарын мемлекетті ыдырату жолындағы әрекетке жаппай арандататын аса қауіпті бағыт еді
Әрине, бұл мемлекеттің ыдырауын тек Ноғайдың саясатымен байланыстыруға болмас
Жергілікті нояндардың ықпалымен осы тұста бірнеше этносаяси аймақтар күшейіп, олар дербес ұлыстар құруға талпыныстар жасай бастады
Орыс славяндары да Сарайға тәуелсіз болуды армандаумен болды
Осының бәрі Алтын Орданы әлсірете түсті.
Ноғайдан біржолата құтылу үшін Тоқта хан оған қарсы оның балалары мен әйелдерін арандатты
Өз кезегінде Ноғай да Тоқта ханнан құтылу үшін сәтсіз сарай төңкерісін ұйымдастырды
Мұндай өзара жауығу ақыры қырғын соғыстарға алып келді
1298 жылғы алғашқы шайқаста Ноғай жеңсе, ал 1300 жылы болған келесі ұрыста ол жеңіліп, өзі ауыр жараланып қайтыс болды
Алайда Ноғай иелік жасаған аймақ (Қырымның солтүстігіндегі Днепрден шығысқа қарайғы Жайық өзеніне дейінге өлке) Ноғайлы жұрты атанып тарихта қала берді
Оған кірген рулар мен тайпалар кейіннен татар, қазақ, ноғай, қарақалпақ, өзбек және т.б
түркітілдес халықтардың этникалық тұрғыдан дербестеніп қалыптасуларына елеулі үлес қосты.
Талас Омарбеков,
тарих ғылымдарының докторы, профессор
