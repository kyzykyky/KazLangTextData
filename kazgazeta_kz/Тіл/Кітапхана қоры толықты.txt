Мемлекеттік тілдің қолдану аясын кеңейту – бүгінгі таңдағы өзекті мәселе
Осы мақсатта «Ғылым ордасы» РМК Ғылыми кітапханасы да біршама ауқымды жұмыстар атқаруда
Бұл 80 жылдық тарихы бар Республикадағы үлкен кітапханалардың бірі екенін айта кету керек
Мұнда келетін оқырмандардың 80 пайызы ғылым саласында жүрген, Қазақстанның ғылымын дамытуға өз үлестерін қосып келе жатқан азаматтар
Олар әртүрлі тақырыптарда ғылыми диссертациялар, ғылыми жобалар дайындау мақсатында материалдарға тапсырыс береді.
Кітапхананың негізгі мақсаты – халқымыздың мәдени мұрасын, баға жетпес құндылықтарын сақтап, оны ұрпақтан-ұрпаққа сол қалпында жеткізу
Осы орайда қордағы қолжазбалар мен сирек кітаптар сандық қалыпқа түсіріліп, оқырмандарға ұсынылып келеді
6 млн-ға жуық кітап қоры бар кітапханада бүгінгі күні 120 мыңға жуық ана тіліміздегі ғылыми әдебиеттер бар
Бұл мерзімді басылымдарды есептемегендегі көрсеткіш
Сондай-ақ кітапханада ұлттық әдебиеттермен жабдықталған оқу залы жұмыс істейді
Мұндағы қорда қолжазбалар, хандар шежіресі, сирек кездесетін кітаптар, қазақ тіліндегі алғашқы шыққан «Қазақ», «Еңбекші қазақ», «Ақ жол» газеттері, «Айқап», «Абай», «Шора», «Шолпан» журналдары сақталған
Қазақстан Республикасында шығарылатын қазақ тіліндегі газет-журналдармен оқып-танысуға барлық мүмкіндік жасалған
Оқырмандар үшін жаңа түскен әдебиеттер көрмесі жұмыс істейді, ол апта сайын әдебиеттермен жаңартылып тұрады.
Соңғы уақытта бұрынғы жылдармен салыстырғанда мемлекеттік тілдегі ғылыми тақырыптарға тапсырыс берушілер саны артып келеді, бұл әрине қуанарлық жағдай
Жыл бойында қаладағы барлық баспа орындарымен жұмыс істеу арқылы кітапхана қоры мемлекеттік тілдегі жаңа шыққан басылымдармен толықтырылып отыратынын айта кеткен жөн.
Тілдер күні мерекесіне арнап жыл сайын кітапханада кітап көрмесі ұйымдастырылып тұрады
Тілді насихаттауда өскелең ұрпақ үшін осындай іс-шаралар өткізудің маңызы зор
Келешекте осы бағытта жүргізілетін жұмыстар ары қарай жалғастырыла бермек.
М.САҒАТБЕКОВА,
«Ғылым ордасы» РМК Ғылыми кітапханасының бөлім жетекшісі
