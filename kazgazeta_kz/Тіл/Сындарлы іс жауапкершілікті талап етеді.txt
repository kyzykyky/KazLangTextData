Мемлекеттік тілдің өзекті мәселелерін шешіп, тіл саясатының бағыт-бағдарына орай шешімдер қабылдап, осы бағыттағы жұмыстарды тиімді үйлестіріп отыру – еліміздегі тіл мәртебесін биіктетуге негіз болады
Осы орайда біз Қазақстан Республикасы Мәдениет министрлігі Тілдерді дамыту және қоғамдық-саяси жұ­мыс комитетінің төрағасы Данияр ТАУМҰРАТТЫ әңгімеге тартып, ко­митеттің атқарып отырған қыз­меті, мақсат-міндеттері жайында әңгімелескен едік. 
– Айтулы ақын Қадыр Мырза Әлі «Елдің туы жығылмас – тілдің туы жы­ғыл­май» дейді
Тіліміздің туы қалай кө­теріліп жатыр?
– Елімізде тіл саясатын іске асырудың бағыт-бағдары Елбасының Жарлығымен бекітілген Тілдерді дамыту мен қолданудың 2011-2020 жылдарға арналған мемлекеттік бағдарламасы аясында кезең-кезеңімен жүзеге асырылып келеді
Қолымызда Үкіметтің 2014 жылғы 4-сәуірдегі №62 қаулысымен бекітілген Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын іске асыру жөніндегі 2014-2016 жылдарға арналған іс-ша­ралар жоспары бар
Сол негізде жұ­мыс­тар жүріп жатыр.
«Ана тілін тек өгей ұлдары ғана менсінбейді, өгей ұлдары ғана аяққа таптайды»
Ғабит Мүсіреповтің осы бір аталы сөзі мемлекеттік қызметтегі азаматтардың баршасына ой салады деп ойлаймын
Өйткені ол бәрімізге қатысты сындарлы іс.
Мемлекеттік тіл – ұлт бірлігінің басты факторы екені белгілі
Біз 2011-2012 жылдар аралығында ересек тұрғындарға арналған үздіксіз білім беру моделі арқылы қазақ тілін шетел тілі және екінші тіл ретінде оқы­тудың стандарт-технологиясын, типтік оқу-әдістемелік кешенін, жауаптарымен берілген тапсырмаларын, компьютерлік бағдарламасын, қазақ тілін оқытуға арналған бес деңгейлік оқулықтарын, қазақ тілінің грамматикалық анықтағышын және қазақ тілінің оқытушылары мен әдіс­керлеріне арналған қазақ тілін ересектерге оқытудың типтік бағдар­ла­масын әзірлеп, барлық мемлекеттік тіл оқыту орталықтарын қамтамасыз еттік
Өңірлерде ҚАЗТЕСТ жүйесі бойынша байқау сынақтары өт­кі­зіліп, тіл оқыту орталықтарының оқы­ту­шылары үшін көшпелі семинарлар ұйым­дастырылды.
Ал елімізде қолға алынған әкімшілік қызметтің «А» корпусының кадрлық резервін қалыптастыру барысында олардың мемлекеттік тілді игеру деңгейі анықталды
Мәселен, лауазымды тұлғалардан бастап, өңірлердегі аудан, ауыл әкімдері, мемлекеттік қызметшілерге дейін пилоттық режимде алғашқы байқау сынақтарынан өтті
ҚАЗТЕСТ жүйесі бойынша 2010 жылы – 6400, 2011 жылы – 7084, 2012 жылы – 10 250, ал 2013 жылы – 29 447 тестіленуші байқау сынақтарына қа­тысып, мемлекеттік тілді меңгеру дең­ге­йін анықтады
Бұл қазақ тілін үйренуге деген ынта-ықыластың арт­қанын көрсетеді.
– Көптеген ұйымдар мен кәсіпорын­дарда тіл орталықтары жұмыс істейді
Олардың тиімділігі қандай?
– Әрине, тиімділігі болмаса бұл мәселені баяғыда тәжірибеден алып тастар еді
Жыл өткен сайын мұндай орталықтардың қатары көбейіп келеді
Айталық, 2005 жылы елімізде тіл оқыту орталықтарының саны 8 ғана болса, 2006 жылы – 12, 2007 жылы – 36, 2008 жылы – 45, 2009 жылы – 93, 2010 жылы – 101, 2012 жылы – 130 (мемлекеттік тіл оқыту орталығы 57), 2013 жылы – 351 (мемлекеттік тіл оқыту орталығы – 89) орталыққа жетті
Енді осының 262-сі жекеменшік тіл орталығы, оның ішінде қазақ, ағылшын және басқа тілдерді оқытатыны 96,2 пайыз құраса, тек қазақ тілін оқытатыны – 10 пайыз
Мемлекеттік орталықтарда қазақ, ағылшын және басқа тілдерді оқытатыны – 80 пайыз, оның таза қазақ тілін оқытатыны – 20 пайыз.
Мұндай үдеріс сөзсіз нәтиже береді
Бұл жерде мәселенің екінші жағы бар
Ол «Сол орталықтарда тіл үйрету қандай деңгейде қолға алынған?», «Оқытушының тәжірибесі мен білімі қандай?», «Тыңдаушыларды тарта ала ма?», «Азаматтардың ынтасы қалай?» деген сауалдар жауапкершілікпен дұрыс ұйымдастырылса, оң шешімін табуы керек.
– Сан мәрте айтылып жүрген мемлекеттік тіл мәртебесі үшін жүріп жатқан жұмыстар ұлттық рухымызға қаншалықты толыққанды нәр беруде?
– Бұл жерде адамдардың санасына әсер ететін БАҚ құралдары арқылы мемлекеттік тіл саясатын барынша қолдап, жүргізудің, оның қажеттілігін арттырудың маңызы зор
Бізде мемлекеттік тілдегі отандық контенттің бәсекеге қабілеттілігін көтеру бағытында жоспарлы түрде жұмыстар жүргізілуде
Отандық телеарналарда қазақтілді контент үлесі ұлғайды
«Қазақстан» телеарнасы Елбасының тапсырмасымен 2011 жылдың қазан айынан бастап тек мемлекеттік тілде эфирге шығып келеді
Мемлекеттік тілді және еліміздегі басқа да этнос тілдерін БАҚ арқылы насихаттау жұмысына жетекші республикалық БАҚ-тың көп бөлігі («Қазақстан», «Хабар», «Ел арна» телеарналары, «Егемен Қазақстан», «Алаш айнасы», «Айқын», «Литер», «Ана тілі», «Жас қазақ», «Қазақ үні» және т.б
басылымдар, «Baq.kz», «El.kz», «Adebiportal», «Аbai.kz» ақпараттық агенттіктері) тартылды.
2013 жылы мемлекеттік тапсырыс­ты 93 БАҚ (телеарна, газет, журнал, интернет-ресурс) жүзеге асырды
Олардың ішінде, барлық телеарналар (эфирдің 50 пайызы қазақ тілінде), 14 газет, 18 журнал және 7 интернет-ресурс қазақ тіліндегі ақпаратты жарыққа шығарды
Қазақ тілінде жаңа фильмдер көптеп түсіріле бастады
50 сабақтан тұратын анимациялық фильмдерге негізделген қазақ тілін оқытудың курс­тары әзірленді.
Салалық сөздіктер, мемлекеттік тілді оқытуға арналған оқу-әдістемелік құралдар, 10 томдық қазақша-орысша, орысша-қазақша терминологиялық сөздікті оқу-әдістемелік, ғылыми, анықтамалық, публицистикалық әдебиеттер – «Қазақтың батырлық жырлары», 15 томдық «Қазақ тілінің түсіндірме сөздігі», т.б
еңбектер жа­рыққа шықты
А.Байтұрсынұлы атын­дағы Тіл білімі институтының көркем әдебиеттен, ғылыми әдебиеттен жи­нал­ған картотека қорындағы сөздердің не­гізінде жалпы сөз саны жүз елу мыңнан асатын бір томдық қазақ тілінің үлкен түсіндірме «Қазақ сөздігі» жарық көрді
Осының бәрі рухымызға дән болып сіңіп жатыр деп айтуға әбден болады.
– Қазір не көп, термин сөздер көп
Бірақ соларды орнымен, лайықты қолдану жағы кемшін соғып жатады, аудармалар орашолақ, қазақ тілінің заңдылықтары сақталмайды
Осы орайда Тілдерді дамыту және қоғамдық-саяси жұмыс комитеті тарапынан қандай шаралар қолданылады?
– Иә, мұндай мәселе бар
Ол көп­ші­лікке жақсы мәлім
Ал енді оны бір жүйеге келтіру бір күннің немесе бір айдың жұмысы емес
Осы саладағы мамандармен біріге отырып, нақты, тиянақ­ты, бірізді тер­мин­дерді қолданысқа енгізу үлкен ыж­даһаттылықты, жауап­кершілікті талап етеді
Бұл тұрғыда бірқатар жұ­мыс­тар қолға алынып жатыр
Солардың бірнешеуін айта кетейін
«Мемлекеттік тіл» порталына бекітіл­ген терминдер базасы енгізілген
Сонымен қатар мұнда «Талқыланатын терминдер» айдары жұмыс істейді
Бұл терминдерді біріздендіруге мүмкіндік береді
Осы сайт арқылы белгілі бір термин сөз туралы мамандардың, ғалымдардың ұсыныстары мен ойлары ортаға салынады.
Жалпы, терминологиялық жұ­мыс­­­тарды ұйымдастыру, термин­қорды қалыптастыру – Қазақстан Республикасындағы тілдерді дамыту мен қолданудың 2011-2020 жылдарға арналған мемлекеттік бағдар­лама­сының негізгі бағытта­рының бірі
Бағ­дарламаға сәйкес, 2014 жылы қазақ тілінің реттелген терминологиялық қорының үлесін 20 пайызға, 2017 жылға қарай – 60 па­йызға, ал 2020 жылға қарай – 100 пайызға жеткізу мін­деті алға қойылған
Біз алға ұстанып отырған бұл бағыт болашақта өз жемісін береді деп ойлаймын
Қандай жағдайда да мемлекеттік тілдің мүддесі қорғалуға тиіс.
Ғазиз Құрмашұлы
 Астана
