Жуырда Қазақстан Республикасы Мемлекеттік сыйлығының лауреаты, Гуманитарлық ғылымдар академиясының академигі, Ш.Уәлиханов атындағы сыйлықтың иегері, филология ғылымының докторы, профессор Телғожа Жанұзақтың 90 жасқа толуына және ғылыми-ұстаздық қызметінің 65 жылдық мерейтойына арналған конференция өтті
А.Байтұрсынұлы атындағы Тіл білімі институты мен Қазақстан Республикасының Ұлттық кітапханасы бірлесіп өткізген шараға зиялы қауым өкілдері, ғалымның әріптестері мен шәкірттері қатысып, ізгі ниетті тілектерін арнады.  
Осы орайда Телғожа Жанұзақов еңбектерінің мән-маңызына азды-көпті тоқтала кеткенді жөн санадық
Ол – қазақ есімдерінің тарихы мен этимологиясы, ру-тайпа, жер-су, географиялық және т.б
атаулардың қыр-сырын зерттеу ісіне көп еңбек сіңірген білікті ғалым
Әріптестері оны «қазақ ономастикасының атасы» деп атауы сондықтан болар
Т.Жанұзақовтың «Есімдер сыры
Тайны имен» (1974 ж.), «Сіздің есіміңіз?» және «Қазақ есімдері» (1988 ж.) атты еңбектері жұртшылыққа жақсы таныс
Автордың әрбір қазақ есімінің этимологиясын талдаған кітабы оқыған адамға көп ой салады, таным көкжиегін кеңейтеді
Себебі онда қазақтың байырғы ұғым-түсінігі, тарихы, наным-сенімі, ырым-тыйым­дары қамтылған
«Ғалымды бағалау – ғылымды бағалаудан туады» деген пайым осы орайда айтылған тәрізді
Әрбір жер-су атаулары тұнып тұрған тарих
Мәселен, Алматы түбіндегі Боралдай елді-мекен атауы қалмақ тіліндегі «боролда – сусыз, қуаң, боз жота, сусыз боз қырқа» деген сөзінен тарайтынын және бұған дейінгі тарихи атауы Көкдөң болғанын, осы жерде қалмақ батыры Боралдай жекпе-жекке шыққаны туралы алғаш рет ғалымның «Қазақстан географиялық атаулары» атты кітабынан оқып білдім
Сондай-ақ Шомқалған жерінің бұлайша аталу себебі де қалмақтар жорығымен байланысты шыққан атау екен
Яғни шабуылдан кейінгі қалмақтар тастай қашқан қосынның шомы мен қомына байланысты «Шомқалған» аталып кеткен
Осындай тарихи деректер мен аңыздардан ономастикалық атаулардың этимологиясын іздеу ыждаһатты еңбек пен төзімділікті қажет етеді.
Телғожа Жанұзақұлының ономастика ғана емес, лексикология, лексикография, терминология салаларында да ұмытылған қазақ сөздерінің мағынасын жаңғыртудағы ғылыми ізденісі бір төбе
Он томдық, он бес томдық қазақ тілінің түсіндірме сөздігін құрастыруда әрбір сөздің мәдени-семантикалық кодын ашып, талдап көрсетуі ғалымның білгірлігін, жан-жақтылығын бай­қатады
Мәселен, «қарағайды ағызу», «ағаш жығу» тіркестерінің мәнін былайша түсіндіреді: «Діңі жуан, бойлап биік өскен, ары қарай өсуге қауқары жоқ ағашты ерте көктемде бүр атпай, күн қызбай тұрып жығады
Ал отынға, құрылыс материалына пайдаланатын ағашты жазда немесе күзде кеседі
Жуандығы түйенің беліндей, адамның құшағындай болып өскен үлкен қарағайды өткір балтамен шауып құлатады
Қарағай жыққан биік беттен төмен қарай сүйменмен екі жақтап, екі адам қозғап төмен қарай сырғытып жібереді, мұны қарағайды «ағызу» деп атайды
Ағашты шабуға кіріскенде «Бісміллә, Орманшы ата, қолдай гөр» деп тілек тілейді
Ағашты шектен тыс көп шапса және сәтсіз күндері шықса, балапан ағаштарға тиіссе ағаштың пірінің қаһарына ұшырайды, оны шапқан адамның өзіне, отбасы мүшелеріне жамандық келеді деп ырым еткен» деп жазады.
Бір сөзбен айтқанда, А.Байтұрсынұлы атындағы Тіл білімі институтында 60 жыл бойы табанды еңбек еткен ғалымның еңбектері тек елімізде ғана емес, көршілес мемлекеттерде де сұранысқа ие
Институт ұжымында сабырлы, байсалды мінезімен, ақжарқын, ақкөңіл пейілімен көпшілікті үйіріп алатын Тел-атамыз жастарға ақыл-кеңесін беруден ешқашан жалықпайды
Болмысынан зиялылықтың лебі есетін мейірімді жүзі, ақыл-парасаты жастар үшін үлгі-өнеге екені сөзсіз
Мұқағали Мақатаев шығармаларының тілін зерттеп жүргенімде, ақиық ақынның поэзиялық шеберлігін оның мінезін танымайынша аша алмайтынымды, алдымен ақынның психологиясындағы ерекше болмысын тану қажеттігін айтты
Осы идеяны негізге ала отырып, расында да, ақынның өзгеше болмысын өлең тіліндегі қуаты арқылы айқындаудың тиімді жолдарын табуға мүмкіндік туды.
Телғожа аға үнемі институт жаста­рының халін сұрап, әрқайсысына ерекше көңіл бөліп, қамқорлығын көрсетіп келеді
Жастардың жариялаған мақалаларын, еңбектерін оқып, жанашырлық танытып жүреді
Тіл білімінің жарқын тұлғасының өнегелі еңбек жолынан алар тағылымымыз қашанда мол.
А.Әмірбекова, 
А.Байтұрсынұлы атындағы 
Тіл білімі институтының 
жетекші ғылыми қызметкері
