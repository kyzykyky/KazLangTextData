Болат Жексенғалиев,
Батыс Қазақстан облысы әкімдігінің «Мемлекеттік қызметшілерді қайта даярлау, біліктілігін арттыру және мемлекеттік тілді оқыту орталығы» директорының міндетін атқарушы
Маңыздылығы, қажеттілігі жағынан, мүмкін тілдің ғана емес, тұтас қазақ ұлтының бүгіні ғана емес, болашағы үшін де бірегей, басты мәселе – ұлттық әліпби туралы, қазақ жазуын латын әліпбиіне көшіру туралы Елбасы бастамасына орай елімізде жалпы халықтық талдау мен сараптаудың басталуы қазіргі қазақ қоғамының бұл өзгерістерге дайын екендігін және жаңа әліпби, ең алдымен, қазақ тілінің болашағы үшін, «қазақ тілін жаңғырту үшін» керек екендігін анық түсініп отырғандығын білдіреді
Бұл тұрғыдан алғанда ҚР Парламенті мәжілісіне ұсынылған қазақ тілінің жаңа әліпбиі жобасы мен Елбасыға таныстырылған екінші жоба арасындағы айырмашылықтар қазақ қоғамының бұл мәселеге қатысты белсенділігінің көрсеткіші деуге де болады
Екінші жобадағы өзгерістерге ықпал еткен де қоғамдық пікір екені түсінікті
Әрине, бұл жоба да дәл сондай сараптау мен талдаудан өтуі тиіс
Өйткені Елбасы атап көрсеткендей «бұл бүкіл мемлекет үшін маңызды шара және онда ағаттыққа жол беруге болмайды». Сондықтан да талқылау мен сараптау барысында айтылған әр пікір мен ұсыныс мұқият ескеріледі деп сенеміз
Осы соңғы жобаға қатысты пікір-ұсыныстарымызды топтап көрсек.
1
Жаңа әліпби жобасында бір­ден байқалатын өзгеріс дыбыс­тарды таңбалауда апострофтардың қол­данылуы
Құптарлық бағыт
Дегенмен, бұл бағытқа да нақтылық пен жүйелілік қажет деп ойлаймыз
Ең ­алдымен, әліпби жүйесіндегі арнайы белгі, апострофты қазақ тілі дауысты дыбыстарын (жұп дауыстылардың жіңішке сыңарын) таңбалауда ғана қолдануды ұсынамыз.
Бұл арада біз «А.Байтұрсынұлы қисыны» (Ә.Жүнісбек) бойынша жіңішкелік белгі, дәйекше қолдануды енгіземіз және апостроф арқылы тек жұп дауысты дыбыстарды ажыратып қана қоймай, қазақ тілінің үндесім (сингармонизм) заңдылығын, яғни буындардың жуан, жіңішке айтылымын жазуда көрсететін арнайы жіңішкелік белгіге ие болар едік
Бұл тілді тануға, қабылдауға, үйренуге жеңіл әрі түсінікті болатыны сөзсіз
Осы жұп дауыстылар қатарына «ы-і» дауыстылары да жатады
Сондықтан жүйе сақталу үшін бұл дауыстыларды да жіңішкелік белгімен ажыратқан дұрыс, сонда қазақ тілінің 9 дауысты дыбысы 4 жұп болып әліпбиде таңбаланады
Мысалы: a – a` – e (а-ә-е), o – o` (о-ө), u — u` (ұ-ұ), i – i` (ы-і)
Апос­троф­тың жіңішкелік белгі ретінде қызметі нақтыланса, әліпбиде әр дауыс­тылар жұбының жуан сыңары ғана берілмек
Сонымен бірге көп ­буынды бірыңғай жіңішке үндесіммен айтылатын сөздерде апострофты тек бірінші буынға қою арқылы жазу да жеңілдей түседі
Мыс: ti`rshilikten, o`zimdiki, ku`nkoriske.
2
Дауыссыз дыбыстарды таңбалауда апострофтарды қолдану керісінше қисынсыз екені көрініп тұр
Табиғаты мүлдем бөлек (дауысты және дауыссыз) дыбыстарды (й-і, у-ы) апострофпен ажырату бұл белгіні қолданудағы жүйеге келмейді және түрлі қиындықтар әкеледі
Бір сөзде апострофтардың бірнеше рет қайталануы да жазуды, түсіну мен оқуды қиындататыны сөзсіз
Мыс: s`yn`g`a (шыңға), o`n`es` (өңеш), tay`yn` (тауың), u`n`girs`ik (үңгіршік), s`es`y`s`i (шешуші).
Жалпы алғанда бұл жағдайда бірнеше дауыссыз дыбысты (ң-nh , ғ-gh , және ш-sh) әлемдік тәжірибеде бар үлгі диграфпен беру тиімді деп ойлаймыз
Салыстырып қарасақ, бұл дыбыстарды диграфпен беру жазуға ыңғайлы екеніне көз жеткізуге болады
Мысалы, ag`as` — aghash, jan`a – janha, jang`ys` – janghysh, as`- ash
Ал әліпби жобасындағы «х», «һ» дыбыстарын таңбалайды деп берілген «Hh» әрпін тек дауыссыз дыбыстарды таңбалайтын диграфтар құрамында ғана жазылатын, жеке оқылмайтын көмекші әріп ретінде алсақ, тіл қолданушыға әлдеқайда жеңіл болар еді.
Көмей «һ» дауыссыз дыбысы қазақ тілінде жоқ екені белгілі
Сондықтан «Һ» әрпі жазылған сөздерде бұл әріпті «қ» әрпімен ауыстырып жазсақ, тілдің айтылым нормасына жақын жазылым ережесі қалыптасады
Мысалы, қаһар – qaqar , гауһар – gawqar , шаһар – shaqar, жауһар – jawqar
Тек бір топ одағай сөздерде ғана көмейге жуық дыбыс естіледі
Ол жағдайда тыныс белгі, нүктені қайталап жазу арқылы одағай сөздердегі айрықша айтылымды көрсетуге болады
Мысалы, «аq..!, eq..!, uwq..!».
Сол сияқты дауыссыз қатаң «х» дыбысы да төл дыбыстар құрамында жоқ, жат дыбыс, кейбір төл сөздерде «қ» дыбысымен жарыса айтылып, жазылып жүр
Бұл сөздерде «қ» әрпі жазылуын ережемен бекіту арқылы тілге енген тағы бір жат дыбыстың «тіл бұзар» ықпалынан құтылар едік
Мысалы, хат – qat, хабар – qabar, дастарқан – dastarqan, асхана – asqana , Рахымжан – Raqimjan.
Бұл жағдайда латын жазуы негі­зіндегі қазақ әліпбиіндегі көмекші таңба (жіңішкелік белгі – апостроф) мен көмекші әріптің (Hh) қолданылуы нақтыланып жүйеленеді, тіл тану мен сөз танудағы, тіл үйретудегі, әліпбидің ұлттық болмысын танытудағы қызметі белгілі болады.
3
Сол сияқты бұрын бірде дауысты, бірде дауыссыз деп келген «у» мен қазақ сөздерінде дауысты дыбыс деп түсіндіріліп келген «и» дыбыстары мен әріптеріне қатысты «тіл бұзар ережеге» нүкте қойылғанын құптаймыз
Қазақ тілінде тек сонар дауыссыздар (у, й) ғана бар
Яғни бұл әріптер жазылған сөздердің (ту-тұу, су-сұу, бұуын, келүу, би –бій, киім-кійім, тиын – тыйын)де емлесі өзгереді, сөздердің дыбыстық құрамын тану, таныту, буынға бөлу жеңілдейді деген сөз
Тек «у» дыбысының таңбасы ретінде бірінші жобадағы «Ww» әрпін алу туралы ойланып көрсек
Мысалы, taw – tay`, jawap – jay`ap, suwiq – suy`yq.
Бұл жағдайда көпшілік қауымды, әсіресе оқушыларымызды әбден шатастырған тіл ережелері түзетіліп, тілдің табиғи болмысын тану, таныту жүйелене түспек.
4
Жаңа әліпби жобасы туралы айтқанда ең қиын мәселе – кірме, жат әріптерді қолдану
Өз тарихымызда өзге тілдің дыбыстық-әріптік құрамын түгел алған тәжірибеміз бар және оның арты неге әкелгені де белгілі
Орыс тілінен, орыс тілі арқылы басқа шет тілдерден енген сөздерді орыс тілі ережелерімен айту, жазу тәсілінің ана тілімізге ықпалы қандай болғанын бүгінде қазақ ғалымдары ашық айтып отыр.
Жаңа әліпби құрамында «я,ю, ё, э, щ, ь, ъ» таңбаларының болмауы туған тілді өзге тілдің ықпалынан арылту мақсатына сай келеді
Екінші жобада «ц» әрпін де алып тастаған екен
Өте дұрыс
Жоба авторлары кірме дыбыстардан жартылай құтылдық деп отыр
Заңды сұрақ туындайды
Бұл бағыттағы шаралар неге жартылай жүргізіледі? Жобада ұсынылған «ch-(ч), v-(в), f-(ф)» әріптері де қазақ тіліне жат дыбыстардың таңбалары емес пе? Бұл жағдайда біз «эфир, валюта, философия, эвалюция» сөздерін қай тілдің заңымен жазамыз? Тағы да қосамжар емле ме? Әлде біз өзімізге өзіміз сенбей, қазақ тілінің мүмкіндігіне күмәнданып отырмыз ба? Бұл әріптермен жазылатын сөздер көп және ол сөздерсіз бүгінгі ғаламдану заманында тіл өмір сүре алмайды деген уәждер айтылуда
Ғаламдану заманында біз интертерминдерсіз өмір сүре алмаймыз дегенге біз де қосыламыз, бірақ бұл өзге тілден келген сөзді сол тілдің айтылым, жазылым нормаларымен қоса алу дегенді білдірмейді ғой.
Жазу реформасының басты мақсаты – қазақ тілінің табиғи болмысын сақтау, тілдегі «тіл бұзар ережелерден» арылу, жазылым мен айтылым нормаларының бірегейлігін қамтамасыз ету деп түсінеміз.Сондықтан да жат (кірме) дыбыс, жат, кірме сөздердің тілімізде қолданылуы мәселесіне байланысты да түпкілікті байлам мен шешімге келу маңызды
Бұл арада жартылай шешім болуы мүмкін емес
Қазақ жазуының ұлттық сипаты күшті болуы керек
Ол дегеніміз – қазақ әліпбиінің шет тілдерден енген сөздерді қазақ тілі заңымен жазуға мүмкіндік беруі
Яғни ғасырлар бойы тілді өзге тілдер ықпалынан қорғап келген үндесім заңы ұлттық жазудың (латын графикасы негізіндегі) тірегі болғанда ғана тілдің ажары кіріп, сөздің сәні келеді.Бұл сөздік қордағы төл сөздер де, барлық шет тілдерден енген сөздер де (орыс, араб, ағылшын, т.б) тіл заңдылығына сай айтылып, жазылуы арқылы ғана мүмкін болмақ
Бұл арада әңгіме жаңа емле ережелері туралы болып отыр.
Ең алдымен, үкіметтің тиісті органдарына А.Байтұрсынұлы атындағы Тіл білімі институты, Халықаралық «Қазақ тілі» қоғамымен, басқа да мүдделі мекеме, ұйымдармен бірлесіп, осы жылдың қараша, желтоқсан айларынан қалдырмай қазақ терминологиясының өзекті мәселелеріне арналған арнайы жиын өткізу туралы ұсынысымызды айтқымыз келеді
Жиында жаңа қазақ әліпбиінің қабылдануына байланысты қазақ тілі емлесіне кешенді өзгерістер енгізу мен жаңа емле қағидаттары талқыланып, болашақта атқарылар іс-шаралардың бағытын айқындайтын қаулы-қарар, шешімдер қабылданса, «ұлт үшін деген ұлы іс» (А.Байтұрсынұлы) түзу де, даңғыл жолға түсетіні анық.
Әрине, бұл арада қалыптасып қалған көзқарас, үйреніп қалған дағды бар екені, қиындықтар туындайтыны да белгілі
Бірақ біз тілімізді шын мағынасында жаңғыртамыз, болашақ ұрпаққа таза күйінде жеткіземіз десек, осы тәуекелшіл қадамды жасауымыз керек деп ойлаймыз.
Басты міндет – ғылыми негізделген, тіл заңдылығына сүйенген, ең бастысы, тілге қызмет ететін, тіл болашағын сенімді ететін жаңа әліпби нұсқасын қабылдау.
