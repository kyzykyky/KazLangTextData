Шіліңгір шілде немесе қырық күн шілде
Қазақ халқының дәстүрлі күнтізбесіндегі азаматтық жылдың бесінші айы, жаздың екінші айы шілде деп аталатыны белгілі
Бұл ай-күннің қызуы ең жоғары шамасына жетіп, күшіне мінетін кез
Дала төсінде аптап ыстық ми қайнатып, аңызақ, әуір, керімсал желі соғатын шақ

Ой, балалар, балалар,
Шілдем, шілдем – шілде айым
Шырлап торғай күн сайын
Шұбар ала шешектер,
Шудаланған көк шөптер.
Жапырақтар жалпайды,
Жас қозылар марқайды.
Ұшты көкек сай құлдай,
Сайда пісті таңқурай.
Құрт, ірімшік қайналды,
Құлындар да байланды… – деп ақиық ақын Ілияс Жансүгіров жырға қосатын жаз жайлаудың нағыз қызған шағы.
Тілдік деректерден ай атының парсының «чіллә» сөзінен шыққанын байқауға болады, мұндағы чіл түбірі – қырық дегенді білдіреді екен
Халық астрономиясындағы қырық күн шілде атауының астарында осы ұғымның жатқанын аңғару қиын емес
Ол әуелде қырық күндік мезгіл ретінде айтылып, кейін ай аты ретінде қолданылып, қалыптасып кеткен
Қазақ есепшілерінің айтуынша, жаздың ыстығы мен қыстың суығы қырық күндік уақытпен есептеледі екен
24 маусым мен 4 тамыз аралығындағы жаздың ең ыстық қырық күнін ел арасында «жаз шілде», ал 25 желтоқсан мен 5 ақпан аралығындағы қақаған қыс «қыс шілде» деп аталған.
Шілде айында кездесетін амалдар:
Үркердің батуы
Кейде мұны «үркердің жерге түсуі» дейді
Мамыр айының 10-12-сінен кейін Үркер мүлде көрінбей кетеді
«Үркердің батуы» деп осыны айтады
Үркер 22-24 маусымда күн батыстан таң ата көрінеді
Міне, осы кезден бастап 40 күн шілде кірді дейді, ол тамыздың 4-6-сында шығады
«Үркер жерге түспей жер қызбайды» деген сөз осыдан қалған.
Үркердің толғағы
Осылай аталатын мал-жанға жайлы кезең шілде айының орта кезінде басталады
Бұл кезде Үркер туады, жер құрғап, шөп буыны қатып, сарғая бастайды.
Шілденің шіліңгірінде соғатын ыстық желді халық керімсал, кей жерде әуір деп атайды.
Шілде айында шығатын қанатты қоңыз шілдеқоңыз деп аталады
Қара сораның қауында күндізгі шекшектің орнына шілдеқоңыз шырылдап отыр екен (Ш.Мұртаза
Қызыл жебе).
Әдебиет:
1
Уәлиев Н
Халқымыздың байырғы күн қайыруы // Ана тілі, № 5.
2
Әбуталипов О
Күнтізбе жүйесіне қатысты лексика-фразеологиялық бірліктер
Филол
ғыл
канд… авторефераты
Алматы, 2007 ж
– 26-б.
Қасиетті қырық саны:
аңыз бен ақиқат
Халық санасы қастер тұтқан киелі сандардың бірі – қырық
Үш, бес, жеті, тоғыз, он екі, т.б
қасиетті сандардың қатарындағы қырықтың жөні бір бөлек саналған
Отыз тоғыз бен қырық бір арасындағы есептік мәнді білдіруден басқа қырық саны әр алуан сөзбен тіркесіп, көптеген ұғымды білдірген
Тіліміздегі қырық рулы ел, қырық пышақ болу, қырық қадам аттау, қырық саққа жүгірту, қырық құбылу, т.б
секілді тұрақты тіркестер осыған дәлел
«Осы ұғым түркі тілдеріне де тән болып келеді: түрік тілінде kyrk jamaly – «қырық жамау», kyrk defa sojledim – «ауыз жаппай сөйледім», татар тілінде coji gyrylsyn – «қырыққа бөлінсін» (маған десе быт-шыт болсын), қырғыз тілінде coro gyrg – «қырық уәзір», gyrg cilten – «қырық шілтен», т.б.»1
Адамның дүниеге келгеннен және өмірден озғаннан кейінгі қырық күн жанның екі әлем аралығындағы өту кезеңі саналады
Дәстүрлі қазақ қоғамында жаңа туған нәрестенің мойны бекіп, қырық күн толғанда шілдехана жасалып, той тойланған
Кей жерлерде бұл той-думан шілдекүзет аталған
Қырық күнде бөбек шілдеден шығарылып отырған
Қалжаға сойылған қой етінің қайнағанда шыққан қан көбігі сүзіп алынып, баланы шомылдырған су шілде суы аталған
Кей жерлерде шілде суын ыдыстың түбіне күміс теңге салып, жақын адамдарына жақсы тілек айтқызып, қырық қасық су құйып даярлайды
Шілде суына түскен соң баланың қарын шашын, сүт тырнағын алатын болған
Шілде суына түскен бала ширақ болып өскен
Ал адам қайтыс болғаннан кейін 40 күн өткен соң қырқын беру салты міндетті саналған.
Қасиетті қырық саны ертегі, аңыз-әпсана секілді халықтық мұраларда да молынан кездеседі: «Қырық өтірік» ертегісі, «Қырымның қырық батыры» эпостық жыры, Қорқыт ата жырындағы қырық қыз, т.б.
Қысылып-қиналғанда, тауқымет тартқанда Ғайып ерен, қырық шілтенді шақырып, медет тілеген: Қыдыр ата жар болып, Қырық шілтен қолдай гөр, Жолымды Құдай оңдай гөр (Батырлар жыры)
«Бақ – ауыс, ырыс – жұғыс» деп ұққан ел құдайы қонағын қырықтың бірі – қыдыр деп, қуана қарсы алған
Қырық үйден тыйым көріп өскен тәрбиелі қызын «қырық жетіні қырқа матап берген» қайын жұртына жөн-жоралғысымен, сән-салтанатымен ұзатқан
Ана сүті мен әке күшінің қайтарымы, қыз жасауының құны ретінде айттырылған қызға төленетін қалыңмал мөлшері қырық жеті бас малмен есептелген: бас жақсы – 10 жылқы; құлынды бие – 16 жылқы; құнан; құнажын (3 жасар жылқы мен бие) – 7 бас; тай-құнан – 7 бас; жеке ту бие, жанама жақсы (жылқы немесе түйе); аяқ жақсы – 7 бас; барлығы – 47 бас.2 Қуанышын ел-жұртымен отыз күн ойын, қырық күн тойын өткізіп бөліскен.
Нағашы мен жиен өзара әзілдесіп-қағысып, қырық серкешін даулаған
«Қырық жыл қырғын болса да, ажалды өледі» деп сенетін жұрт қара қазан, сары бала қамы мен ел намысы жолында қырық күн қырғын, мың күн сүргінге созылған қан майданнан шет қалмаған
Қазақ – қырық кісінің ақылы бар деп ханын қадірлеген, қырық шырақты деп әйелін әспеттеген жұрт
Мұсылмандықтың қырық парызын біліп, иманға ұйыған ел.
Адам жасына қатысты айтқанда, қырық жас қазақ түсінігінде – ақыл тоқтайтын, даналық қонатын, дене күші толысатын кемел жас
Бұл сөзімізді Жетес шешеннің:
Қырық жас та – бір дәуір,
Ақ алмастай жарқылдадым,
Аққан дариядай сарқылмадым,
Тау қыранындай шаңқылдадым,
Алдымнан шешусіз іс өтпеді,
Сөз кезегі келгенде маған адам жетпеді, – деген толғауы растайды.3 Сондықтан да болар, халық аузында «қымыздан артық ас жоқ, қырықтан артық жас жоқ», «жақсы қырқында толады, жаман қырқында солады», «отызында орда бұзбаған қырқында қамал алмайды» деген мақалдар сақталған
Аса ардақты пайғамбарымыз Мұхаммедке (с.ғ.с.) алғашқы уахи қырық жасында түскенін еске алсақ, көп жәйтқа қаныға түсеміз
«Гректердің түсінігінде қырыққа толған адам – «акмэге келді», яғни ақыл-санасы толып, кемелденген жан, ал қырық жас – адам өмірінің ең тамаша кезеңі деген түсінік болған».4
Сонда қырық санының астарында қандай сыр бар? Қазақ фразеологиясының негізін салушы академик І.К.Кеңесбаев қырық санымен келетін фразеологизмдерді талдай келіп, мынадай түйін жасайды: «Қазақ ертегілерінде ұшырасатын бойы бір тұтам, сақалы қырық тұтам, Тазшаның қырық өтірігі (ерекшелеген – біз, И.Ж.) сықылдылар халықтың санасында ертеден орын тепкен
Мақал-мәтел, нақыл сөздер және басқа да сөз орамдары да бұл санның «әншейін» сан емес, бір кезде киелі мөлшер екендігін көрсетеді… Қырықтың діни ұғымы басқа тілдерде де бар».5
Жоғарыда айтылғандарды қорытындылай келіп, қырық санының халық түсінігіндегі сакральдік мәнін былайша бағамдауға болатын секілді: қырық – екі дүние шегі, екі әлем аралығы және жетілу, кемелдену кезеңі дегенді білдіретін мифтік, магиялық түсінікке ие қасиетті сан
Ел аузындағы қырыққа қатысты сөз орамдары халық санасындағы осындай түсініктер негізінде туған.
1 Авакова Р
Сандық фраземалардың символдық семантикасы//Тіл және қоғам
— №4, 2011
– 47-56-бб.
2 Қазақ әдеби тілінің сөздігі
Алматы: «Арыс» баспасы, 10-том, 2011
— 612-б.
3 Негимов С
Шешендік өнер
Алматы: «Ана тілі» баспасы, 1997
– 207-б.
4 Молдабек Ж
Қырық жастың не құпиясы бар? // Халық сөзі
3 мамыр, 2011 ж.
5 Кеңесбаев І.К
Қазақ тілінің фразеологиялық сөздігі
– Алматы, 1977
– 711-б.
 Дұрысы қайсы, бұрысы қайсы?
Соңғы жылдарда оқушы, студент жастар, жұмысқа орналаспақ болған жас мамандар өздерінің өмірбаяндық деректерін жазарда «пәленшесінші» жылы «тудым» деген дұрыс па, әлде «туылдым» деген дұрыс па деп дағдарып қалатыны бар
Бұндайда тудым деу қате, туылдым деп айтқан дұрыс деген әлдекімнің дүдәмал «түзетуіне» илана берудің жөні жоқ.
Өмірбаяндық ресми мәтінде дұрысы тудым деп жазу керек
Дәстүрлі норма бойынша бұрыннан бері тудым, туған деп айтылып, осылай қолданылып келеді
Байырғы батырлар жырында мынадай жолдар бар: Сен едің туған анамыз, Мен едім туған балаңыз
Тәуекел етіп сапарға, оңғарса Құдай барамыз («Нұрадын»)
Олай болса, тілдік дағдыны (тілдік норманы) логиканың тезіне салып түзету жөн емес: тілдің заңы бір басқа, логиканың заңы бір басқа
Келе жатыр, бара жатыр дегенді «келгені» не, «жатқаны» не, «барғаны» не, «жатқаны» не деп логиканың қисынына салып түзете алмаймыз
Тудым дегенді туылдым деу әсірелогикашылардың шығарғандары
Тіпті, туылдым дегенді жөн-ақ делік, онда туған әкем, туған қарындасым дегендердің бәрін туылған әкем, туылған қарындасым деп «жөнге» салу керек пе?
Тудым-ның мағынасы контексте ап-айқын аңғарылады
Сондықтан оны туылдым деп өзгертіп, мағынасын сан-саққа жүгіртіп, әурелеудің реті жоқ.
Қайсыбіріміздің мен «пәлен жылы дүниеге келдім» деп жазатынымыз да бар.
«Дүниеге келдім, дүние есігін аштым, жарық дүниеге келдім» дегендердің стильдік нышаны бар
Бұл сөздерде ресмилікке келе бермейтінін көтеріңкі мән, кітаби бедер бар
Сондықтан бұл нұсқаны да абайлап қолданған жөн
Абзалы, іс қағаздар стилінде пәлен жылы тудым деп қолданған дұрыс.
 Ақжілік ат дегеніміз қандай ат?
Көненің көзіндей талай сырды бүгіп жатқан тілдік қорымызда мән-мағынасы көмескілене бастаған фразалық тіркестер көптеп кездеседі
Әр ұлттың өзіндік болмысы мен дүниелік түсінігін білдіретін мұндай тіркестер өзге тілдерге аударылмай, эквивалентсіз сөздік қор қатарын құрайды
Осындай сөз орамдарының бірі – ақжілік ат фразеологизмі
Аталмыш тіркестің қайдан шыққанын білмекке тілдік зерттеулерді ақтарып көргенде, мынадай қызықты деректі ұшыраттық:
Ақжілік ат жілік майы толысқан, бәйгеге, көкпарға қосуға жаратуға болатын қазанат дегенді білдіреді
Қазанатты бәйгеге қосарда бәйге аты тоқжарау немесе аш-арық болмауға тиіс
Қызылаш жылқының жарау күйі сырт көзге байқала бермейтіндіктен, қасына қосар ат жіберіп, ол да күтімге алынады
Жілігі майланды-ау дегенде қосар атты сойып, жілік майын тексеріп, бәйге атын жаратуға болатын не болмайтынын байқайды
Ақиқат өмірдегі осы тәжірибе ақжілік ат деген фразеологизмнің тууына себепші болған
Бұл ретте тіркестің ішкі формасы ақиқат дүниедегі ситуациямен байланысты ашылатынын аңғарамыз.
Әдебиет:
Қазақ әдеби тілінің сөздігі
Алматы: «Арыс» баспасы, 1 том
– 2011 ж.
 Ақыл – жастан, асыл – тастан
Шеркеш руының жылқысын Есентемірдің жігіттері барымталап кетеді
Сонымен екі рулы елдің арасы араздасып, Шеркеш Тұрман мен Есентемір Бөкен хан алдына айтысуға кетіп бара жатып, жолда мал суарып тұрған балаға кездеседі
Аттарын суарып тұрған жолаушылардың бірі:
Қатты жерге қақ тұрады деген не,
Қатты адамға мал тұрады деген не? –
дейді
Қарсы жақ жауап бере алмай ойланып қалады
Сонда қауға тартып тұрған бала:
Қатты жерге қақ тұрса,
Шөп шықпайтын тақыр-дағы.
Қатты адамға мал тұрса,
Ақыреттен бейхабар пақыр-дағы, – дейді.
Жолаушылар біріне-бірі қарап енді жүрейін деп жатқанда бала тағы да:
– Уа, ағалар, жолдарыңыз болсын! Үйімде қартым бар, кешке барғанда кімді көрдің, қандай жұмыспен жүр екен? – деп сұрайды
Сонда сіздер туралы не деймін? – дейді
Жолаушылар жөнін айтып жүріп кетеді.
Жолаушылар құдықтан жүз қадамдай шыға бергенде арттарынан бала жүгіріп келіп:
– Уа, ағалар, мен сіздерден ақыл сұрай келдім
Бір тоқтым өлді, соны қайтсем, қажетке жаратамын? – дейді.
– Тұз сеуіп қақтап ал! – дейді жолаушылар.
– Ет сасыса, тұз себейін, тұз сасыса, не себейін? – дейді бала.
Жолаушылар баланың Сырым екенін кейін біледі
Құдықтан көз көрім жер ұзап шыққан соң Бөкен:
– Тұрлан, мен ауылға қайтамын
Ақымды бермесең, саған ас болсын
Әлгі баланың сөзі өңмеңімнен өтіп кетті
Отыз тай үшін екі рулы ел айтысып жатқанымыз ұят-ты, – деп бұрылып кетіпті.
(Б.Адамбаев
Асыл қазына.
Алматы: «Ана тілі» баспасы, 2009
– 318-б.)
 Қонақтың түрлері
Сырым батыр үйіне қонып отырған қонағы Төленді биден:
– Биеке, қазақтың қонағы неше түрлі болады? – деп сұрапты.
– Қазақтың қонағы төрт түрлі болады: біріншісі – арнайы қонақ, екіншісі – құдайы қонақ, үшіншісі – қыдырма қонақ, төртіншісі – қылқыма қонақ, – деп жауап беріпті Төленді би.
Сөйлеудің жөні
Бөлтірік шешен сөйлеудің жөнін былай көрсетіпті:
Жатқа сөйлеме, жаманға сөйлеме,
Асырып сөйлеме, батырып сөйлеме,
Жасқа сөйлеме, масқа сөйлеме,
Ұрыға сөйлеме, қараға сөйлеме,
Жаман сөзден жақсы сөз дұрыс,
Жаманға айтқан сөзден,
Жақсыға айтқан сөз дұрыс.
Ойсыз сөзден ойлы сөз дұрыс,
Ойсызға айтқан сөзден,
Ойлыға айтқан сөз дұрыс.
Айтылмай қалған сөзден,
Айтылып қалған сөз дұрыс.
Сөйлемес жерді білсең,
Сөйлемес жерде сөйлемей қалуды білсең,
Бәрінен де сол дұрыс.
Олай болмаған жерде
Қанша асыл деме –
Сөзіңнің алды бұрыс,
Арты – ұрыс.
(С.Негимов
Шешендік өнер
Алматы: «Ана тілі» баспасы, 1997
– 207-б.)
Дайындаған Жанат Исаева,
А.Байтұрсынұлы атындағы
Тіл білімі институты
Тіл мәдениеті бөлімінің меңгерушісі, филология ғылымдарының кандидаты
