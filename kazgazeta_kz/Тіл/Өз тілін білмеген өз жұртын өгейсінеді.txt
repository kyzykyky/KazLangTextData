Оразхан Айдаров,
Қорқыт ата атындағы Қызылорда
мемлекеттік университетінің
аға оқытушысы, география
ғылымының кандидаты
Бұл тақырып мені көптен толғандырып, жанымды тыншытпай жүрген мәселе еді
Айтпасаң сөздің атасы өледінің реті келіп тұрғандай
Қолыма қалам ұстатып, найза ұстағандай болып отырмын, ойыма түрткі болып отырған «Ана тілі» газетінің №5 (1263), 5-11 ақпандағы нөмерінде «Ашиды жаның…» айдарымен жарық көрген Дәуіржан Төлебаевтың «Жалпақшешейлік пен жалтақтық» мақаласы еді
Меніңше, жалпақшешейлік пен жалтақтық қазақ ұлтының салт-дәстүріне, мәдениеті мен тіліне, дініне деген құрметі мен сеніміне балта шабатын пиғыл
Бұл аурудан қашан айығамыз? Тән ауруының емі бар болар, ал жан ауруын қалай емдейміз? Менің жанымның ауруы – қазақ тілінің мәселесі
Біз көп нәрсені кішіпейілдікпен, кісішілдікпен шешкіміз келеді
Ал кісішілдіктің де жөні бар емес пе?!
Ғылымның шарықтап, білімнің көкжиегі кеңейген заманда әртүрлі пікірлер көбейіп, түрлі ұйымдар өздерінше жарысып-тартысып отырғанын көріп отырмыз
Олардың барлығының көздеген мақсаты теріс емес, әрқайсысы өзінше жоспар құрып, әртүрлі іс-әрекет жасап отыр
Қайсысы болмасын, «аспандағы айды алып бермесе де өміріңді түзетеміз, басыңа бақыт құсын қондырамыз, шын адамшылық жолы – біздің тұтынған жолымыз» дейді.
Біздің дәуірімізге дейінгі төрт ғасыр бұрын өмір сүрген грек философы Платон да кісінің тұрмысын бір түзу жолға салу туралы ойланып, түрлі ережелер шығарғаны белгілі
Ойының түпсіздігін түсінген болар, дана қарт бір сөзінде «Адамның санасы адамдардың ойыншығы болды» деген екен.
Қаншама ғұламалар, елінің ертеңін ойлаған ойшылдар жалпы адамзат баласының халіне қайғырған
Олардың ұстанған жолы, өз жұртының жетіліп, қатарға кіріп, басқа ағымдардың табанына түспеу жағы еді
Олар ел жұрты үшін уайым шекті
Міне, мұндай адамдарды «ұлтжандылар» деп атаймыз
Кейбіреулер ұлтжандыларды дұрыс түсінбейді, оларды «ұлтшылдар» деп сөгеді
Олар: «Ұлтшылдар халықтар арасына бүлік салып бүлдіреді: бір ұлтты екінші ұлтқа дұшпан қылып өсіреді
Ұлтшылдар құрыса, дүниедегі жалпы жұрт бір ауыл, бір бауыр болып кетер еді» дейді
Ұлтжандылардың арманы – әр ұлт бір-бірімен мәдениетті болып теңелсе, зиялылар қауымын кеңейтсе
Ұлтжандылардың мақсаты басқа ұлттарға қастық ету емес, өз ұлтын қатарға қосу
Сонда зиялылардың өзі де мәдени жұрттан шықпақ
Ұлтжандылық намысын білмеген жұрттан зиялылық қайдан шықсын?!
Мұндай пікір қай қауымды алып қарасақ та бар болған.
Біздегі бір жаман қасиет ол адам баласын­дағы «өзімшілдік» деген нәрсе
Бұл өзімшілдік кісінің табиғатына Тәңірінің орнықтырып жаратқан нәрсесі
Кісі өзімшілдіктен құтылам дегенімен, оңай құтылуы мүмкін емес
Оның дәлелі, кез келген адам қиыншылыққа тап болғанда бірінші өзінің қамын ойлайды
Ал біздің қоғамдағы осындай «өзімшілдіктен» ада адамдар да бар
Олар сол халқының қамын ойлап, жанын отқа салып жүрген ұлтжанды азаматтар
Олардың бар арманы халқының тілі мен дінін сақтап, келешек ұрпаққа ешбір кіршіксіз жеткізу
Өйткені олар тілдің құрығаны ұлттың құрығаны екенін біледі
Осы айтылғандардың бәрі біздің бас пайдамызды көп пайдасы үшін құрбан қылмайтындығымызды, ұлтына деген жанашырлықтың жоқтығын, көп көгерсін демейтіндігін көрсетеді.
Біз ұлттығымызды сақтап қаламыз десек, тіліміздің мәртебесін көтеруіміз керек
Ол үшін, әуелі қазаққа өзінің кім екенін, адамшылдық құқығын білдіретін, онан соң жақын ағайын, туғандарын сүйгізіп, міндетсіз қызмет қылдыратын, онан соң Отанын танытып, оған адал қызмет ететін, ұлт жұмысы, жұрт намысы деген сөзді тоқып көңіліне кіргізетін, сонан соң дүниедегі адам баласының барлығы бір-біріне бауыр екенін білдіріп, көпшілдік пен мейірімділікке үйрететін ұлтымыздың «даналық» тәрбиесін беруіміз керек
Ұлтжандылық пен ұлтшылдықты ажырата білмеген, бас пайдасынан басқаны ойына алмаған, ұлттық мәдениеттің қайнар бұлағынан сусындамаған адамнан не күтеміз
Сондықтан тіл мәртебесін биік етеміз десек, әуелі ұлтжанды ұрпақ тәрбиелеуіміз керек.
Жоғарыдағыдай мәселе болмау үшін тілдік тәрбиені балаға отбасынан қалыптастыру қажет
Одан әрі балабақша, мектепте
Ондай тәрбиенің маңыздылығын жазушы Мұхтар Әуезовтің мына сөздерінен көруге болады: «Қазақ мектебіндегі бала келешекте қай мамандыққа барам десе де, ең алдымен өзінің ана тілін, әдебиетін сүюі шарт.Сол сүюді орта мектеп табалдырығын аттаған соң да, мамандық, білім беретін жоғары мектепке ауысқанда да асыл қасиетіндей сақтауы керек»
Ал бізде ше?
Қазір мектептерді айтпағанда, ба­ла­бақшаның өзінде балаларды ағылшын­ға оқытып, тоқытып жатырмыз
Алматыда кейбір мектептерде жаратылыстану пәндерін бастауыштан ағылшын тілінде оқытады
Не деген сұмдық? Айналайындар-ау, ең болмаса бала бастауыш білімін өз ана тілінде зердесіне құйсын
Сондай мүмкіндік неге жасалмайды?
Рас, Еуропаның кейбір елдері (Дания, Нидерланд) тілінен де, дінінен де айыры­лып, қазір ел, ұлт ретінде жер бетінен жойы­лып кету қаупінде тұр
Бұның барлығы Ба­тысқа еліктеудің салдары
Ал біздің ­жас­тар сол Еуропаға еліктеуде
Бірақ ойланып қарасақ, қазір сол Еуропаның өзі қайда бара жатқанын білмейді.
Мемлекеттің, ұлттың сақталуына да, жоғалуына да ең басты себеп, ең қуатты күш ол – тіл
«Сөзі жоғалған жұрттың өзі де жоға­лады», өз ұлтына басқа жұртты қосамын дегендер әуелі сол жұрттың тілін аздыруға тырысады
Ол жағдайды біздің қазақ жетпіс жыл бойы басынан өткеріп келді.
Әр адам өз ұлтының тілінде ойлау қабілетіне жетуі керек
Орысша оқығандар орыс сөзінің жүйесіне дағдыланып үйренсе, ағылшынша оқығандар сол сөздің жүйесіне дағдыланып үйренеді
Иә, қазақ баласы орыс не ағылшын тілінде сөйлегенімен, оның барлық ісі қазақша болып шықпайды
Сондықтан біз тіліміз бұзылмай сақталуын тілесек, өзге өркениетті елдер сияқты әуелі балаларды туған тілінің уызымен сусындап, ана тілімізбен оқытып, сонан соң басқа тілге оқытуға тиіспіз.
Заман өркендеуде, жаһандану үдерісі жүруде
Дегенмен, әр тілді оқытудың да жөні болар
Бізде қазір жоғары оқу орындарында да кейбір мамандықтарды ағылшынша оқытуда
Ертең олардың барлығы шетелде жұмыс жасамайтын шығар, ауылға барып қазақ тарихын немесе биологияны ағылшынша өту күлкілі нәрсе
Қазақшаны дұрыстап оқыта алмай отырғанда мұнымыз не? Соған бола қаншама қаржы Үкіметтен бөлініп жатыр, желге шашқанмен бірдей
Менің ойымша, ағылшынша ма, немісше ма, әркім өзі қажетін оқып алады ғой, барлығына жаппай міндеттеу қажет емес сияқты
Қажет адам өзі оқып жатыр ғой, оған бола сылтаумен Үкіметтен миллиардтап қаржы бөлудің қажеті жоқ сияқты.
Бізде жоғары жаққа есеп бергенде бос кеуделікпен, қазақ тілі бай, таза тіл деп жарияға жар саламыз да, іс жүзінде келгенде ақсаң­дап қаламыз
Бірақ құр сөзбен тіліміз өзді­гінен сақталып, әдебиетіміз өрбіп кете ала ма?
Мәшһүр-Жүсіп қазақ тілі туралы былай деген екен: «Қазақ тілінен асыл, қазақ тілінен бай тіл жоқ
Сол ата-бабаның тілі болған қазақ тілін осы күнгі қазақтың жалғызы білмейді
Егер қазақ тілін білсе, дін де осында, ғылым-білім де осында
Солай болғаны үшін бұрынғы өткен ата-бабаларымыз бәрі жақсы болып, әулие болып өтті», «Дүниедегі ең асыл тіл — араб тілі, одан кейін түрік тілі, түрік тілінің ішіндегі гау­һары — қазақ тілі»
Қандай ұлағатты сөздер!
«Ұлт үшін тілінен қымбат еш нәрсе жоқ» деп Мағжан Жұмабаев айтқандай, бойында қазақ қаны ойнаған, өз ұлтының болашағына жаны ашыған әрбір ұлтжанды азаматтарды тілдің шұбаланбай, таза сақталуына атсалысуға шақырамын.
«Кеңсе тілі қазақша болмай, іс оңбайды» деген Сәкен Сейфуллиннің сөзі өте орынды, мезгілінде айтылған сияқты
Себебі қазір ауылдық елді мекендерде болсын, қалада болсын мекемелерге жоғары жақтан келетін қағаздардың барлығы орыс тілінде
Барлығын сол жоғары жақтағы кеңселер мен Кеңестерден бастау керек
Сондықтан қоғамда қазақ тіліне деген әлеуметтік-тұрмыстық қажеттілік туғызуымыз қажет, сонда ғана қазақ тіліне деген сұраныс артады
Ешқандай қаржылық шығынның да керегі болмайды.
Өзінің туабіткен, бойындағы ана тілін, өзінің әдебиеті мен мәдениетін сыйламаған адамды мәдениетті адам деп санауға болмайды
Мұны мен емес, ұлыларымыз айтып кеткен
Ата-баба аманаты – тіл
Тілді сақтап, өркендете білсек, сол биік аманаттың орындалғаны.
