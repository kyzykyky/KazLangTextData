Батыс Қазақстан облыстық Тілдерді дамыту басқармасы қызметкерлерінің мәлімдеуінше, өңіріміздегі мемлекеттік мекемелердің құжат айналымындағы мемлекеттік тілдің үлесі 95,6 пайызды құрайды
Осы мәліметке қарап, облыстағы мемлекеттік тіл мәселесі толық шешілген бе деп қаласыз
Бірақ іс жүзінде мүлдем олай емес екенін біз күнделікті өмірде көріп жүрміз
Бұған редакцияға орыс тілінде келіп түсіп жатқан баспасөз мәлімдемелері мен түрлі мекемелердің қызметтік жазбалары дәлел
Өңір тұрғындарын ақпараттандыру үшін өзге тілде келген хабарламаларды редакция қызметкерлері мемлекеттік тілге аударып, газет бетіне даярлап береді
Бұл бір жағынан тілшілердің жұмысын көбейтсе, екінші жағынан орыстілді азаматтардың мемлекеттік тілді үйренуге деген ықыласын азайтады
Себебі олар қай тілде берсе де, мақалалары қазақ тілінде жарық көретінін біледі
Сөйтіп, редакция қызметкерлерінің аударып, өңдеп берген материалдарын жоғары жаққа есеп беру мақсатында жолдайды
Олардың есеп беру жұмысы да осындай тәртіппен жүргізіледі.
Кейбір мекеме, кәсіпорындарды мем­лекеттік тілді білмейтін немесе ана тіліндегі әңгімесі амандасудан әрі аса алмайтын азаматтар басқарып отыр
Бұлай дейтін себебім, кейде жұмыс барысында қазақ тілінде сұрақ қойсақ, қандасымыз бола тұра, олардың кейбіреуі мемлекеттік тілді түсінбейтінін ашықтан-ашық айтып, бізден осы сұрақты орыс тілінде жолдауымызды талап етіп жатады
Сондайда «Мемлекеттік тілді түсінбейтін адамдар қалай мемлекеттік қызметте жүр?» деген сауал тіліміздің ұшына еріксіз оралады
Естуімізше, мемлекеттік тілді білмейтін басшылар өздерінің осы олқылығының орнын толтыру үшін қос тілді қатар меңгерген іс жүргізушіні жұмысқа алады да, одан мекемедегі барша кіріс-шығыс қағаздарының екі тілде жүргізуін қатаң талап етеді
Сөйтіп, әлгі қазақтілді маманның еңбекқорлығы мен сауаттылығының арқасында мұндай мекемелердің құжаттары екі тілде – қазақ және орыс тілінде жүргізіледі
Осыдан келіп, жоға­рыдағыдай статистикалық деректер пайда болады.
Қызмет бабымен біз, газет қызметкерлері, облыс көлеміндегі жиналыстарға жиі барамыз
Обалы не керек, облыс басшылығы қатысқан жиын­дар негізінен мемлекеттік тілде өтеді
Себебі, басшылықтағы қызметкерлердің барлығы да қос тілді қатар меңгерген азаматтар
Ал олар қатыспаған жиындар, шынын айту керек, көбінесе орыс тілінде өтеді
Мысалы, кейбір ірі кәсіпорындар мен жауапкершілігі шектелген серіктестіктердегі кездесулер мен мерекелік шаралар, ҮЕҰ-дағы жиналыстар көбінесе орыс тілінде оздырылады
Өйткені олардың басшылығында өзге ұлттың өкілдері немесе орыс- ­тілді өз қандастарымыз отыр
Кейде жиналыстар бірыңғай орыс тілінде өтіп, көңілге кірбің түсіретіні рас
Мұндайда басшыларына әдейі барып, өкпе-назымызды жеткізсек, «Жиынға қатысып отырған өзге ұлт өкілдері түсінбейді» деген сылтау айтады
Қарасаңыз, сол жиынға қатысып отырған өзге ұлт өкілдерінің саны тек біреу-екеу ғана
Соған бола, қалған қазақ тілдерін бұрап, өзге тілде сөйлеуге мәжбүр
Бұл – ұят жағдай
Бұған іштей намыстансақ та, әңгімені көбейтпеу үшін көбіміз үндемейміз
Ал бұл жағдай мемлекеттік тілге деген сұранысты азайтып, қазақ тілінің қажеттілігін жоғалтпай ма? Өткен ғасырдың бас жағында алаш арыстарының бірі Ахмет Байтұрсынов «Сөзі жоғалған жұрттың өзі де жоғалады» деген болатын
Ал біз содан бері арада бір ғасырға жуық уақыт өтсе де, Ахмет атамыз айтқан қорқыныштан әлі күнге дейін арыла алмай жүрміз… Еліміздің Тәуелсіздік алғанына 22 жыл, ал «Тіл туралы» Заңының қолданысқа енгізілгеніне 16 жылдың жүзі болды
Бірақ өз жерінде қазақтың тілі әлі 100 пайыз сұранысқа ие болған жоқ
Неге?
Осы сұрақты арқалап, біз жақында бірнеше мекеменің табалдырығынан аттадық.
Гүлнәр Әлжанова, Облыстық тілдерді
дамыту басқармасының бас маманы:
– Өңіріміз бойынша мемлекеттік мекемелердегі құжат айналымындағы мемлекеттік тілдің үлесі 95,6 пайызды құрайды деп мәлімет беретініміз рас
Біз бұл санды ойдан шығарып отырған жоқпыз
Облыс көлеміндегі мекемелер біздің басқармаға ай сайын кіріс-шығыс құжаттарын жолдайды
Біз оны ҚР Мәдениет және ақпарат министрлігі Тіл комитетінің базасына жібереміз
Осыған қарап олар құжат айналымындағы мемлекеттік тілдің үлесін анықтайды
Бізге құжаттардың бәрі мемлекеттік тілде даярланып келеді
Дегенмен, өңіріміздегі мекеме, кәсіпорындардың бәрі бірдей қазақша сөйлеп кетті деп айта алмаймын
Олардың арасында басқа штатпен әлі күнге дейін аудармашы ұстайтындар бар
Себебі қазақ тілін дұрыс түсінбейтін немесе жөнді сөйлей алмайтын мамандардың мемлекеттік тілде құжат толтыруы екіталай нәрсе
Өкінішке орай, мұндай мамандар кейбір мемлекеттік мекемелерде де кездесіп қалады.
Мемлекеттік және бюджеттік мекемелер құжаттарын қазақша жүргізгенімен, бизнес өкілдерінің көпшілігі әлі күнге дейін мемлекеттік тілге немқұрайлы қарауда
Бірде Орал көлік прокуратурасының тапсырысы бойынша осы саланың бес мекемесін тексердік
Сонда құжаттарды жүргізу ісіндегі шалағайлықтарды көріп, жағамызды ұстадық
Соншама заң бұзушылықты көріп тұрып, ештеңе жасай алмайтынымыз, әрине, жанымызға батады
Сол жолы заңбұзушылыққа байланысты актілер толтырып, облыстық прокуратураға тапсырдық
Осыған орай, прокуратура заң бұзушылыққа қатысты тиісті шара қолданды
Егер бізге осындай жоспарсыз тексерулер жасау құқығы берілсе, көп нәрсенің беті ашылар еді
Өкінішке орай, бұл ретте біздің құқымыз шектеулі болып тұр
Мұны кәсіпкерлер қауымы оңтайлы пайдалануда
Олар «Кәсіпкерлерге кедергі келтірмеу керек» дегенді желеу етіп, бізді жақындатпайды
Бірақ біз солай екен деп қол қусырып қарап отырған жоқпыз
Құзырымыз шектеулі болғандықтан, жеке кәсіпкерлерге біз енді өзіміз бармай, басқарма тендерін ұтып алған қоғамдық ұйымдарды жіберетін болдық
Мемлекеттік тіл саясатын жүргізу үшін біз кейде олардың өздерін оқытып, үйретуге мәжбүр боламыз
Бұдан тендер иелері пайда болмаса, зиян көріп жатқан жоқ
Нәтижесінде азаматтық қоғам мүшелері қазақ тілінің құдіретін жете сезініп, мемлекет саясатын дұрыс түсіне бастайды
Сөйтіп, олар жеке кәсіп­керлерге мемлекеттік тілде құжат жүргізу жұмы­сын үйретіп, іс жүзінде өздері біздің нағыз әріп­тесімізге айналуда
Өкінішке орай, заңға сәйкес тендер иелері жыл сайын өзгеріп отырады.
Елімізде мемлекеттік тілдің мәртебесін көтеру бағытында түрлі шаралар жасалып жатыр
Солардың бірі – мемлекеттік қызметшілер арасында өткізілген «Қазтест» байқауы
Бұл сынаққа облыс бойынша 2002 адам қатысып, оның 56-сы жоғары, 990 –ы ортадан жоғары, 583-і орта, 318-і базалық, 33-і қарапайым деңгей нәтижелерін көрсетті
Мемлекеттік тілді меңгеру деңгейін анықтауға бағытталған Қазтест – халыққа қызмет көрсету саласы қызметкерлерінің қазақ тілін білу деңгейін тәуелсіз бағалаудың бірден-бір жолы
Мұндай сынақ енді мемлекеттік қызметкерлер арасында екі жылда бір рет тұрақты түрде өткізіліп тұрады
Осыған байланысты орыстілді азаматтар ең құрығанда жұмыстарынан айырылып қалмау үшін мемлекеттік тілді үйренуге ұмтылыс жасайтын болады
Аудармашы ұстап отырған басшылар мемлекеттің тілдің тамырына балта шауып отырғандарын түсінуі тиіс
Өз тілімізді өзіміз аударып, өзге жұртқа күлкі болмайық.
Тіл мәселесіне қатысты жоғарыда айтылған олқылықтардың орнын толтыру үшін ірі және шағын кәсіпорындардың бәріне де мемлекеттік қызметшілерге қойылатын тәртіп енгізілуі керек
Осындай қатаң талап Ата Заңымызға енгізілсе және «Тіл туралы» Заңды күшейтсе, оған құлақ аспайтын адам болмайды
Бұған қоса, «Тіл туралы» Заңды бұзғандар қатаң жазаланып отырса, туған тіліміздің мәртебесі бұдан гөрі жоғарылайтыны айдан анық.
Вячеслав Иночкин, облыстық мәдениет, 
мұра­ғаттар және құжаттама басқармасы басшысының орынбасары: 
– Қазақ тілінің мемлекеттік тіл екендігі Ата Заңда анық жазылған
Олай болса, құжаттар тек мемлекет тілінде толтырылуы тиіс
Мен 40 жылға жуық уақыт облыстық мұрағаттар және құжаттама басқармасында жұмыс істедім, осы бағыттағы жұмысымды әлі де жалғастырудамын
Мұрағат құжаттары, білген кісіге – халықтың тарихы
Осы құжаттар арқылы кейінгі ұрпақ халқының өткеніне үңіледі
Осыны ескеріп, біз тілге қатысты заң күшіне енген соң келешек ұрпақ үшін құжат жұмысын бір ғана тілде, мемлекеттік тілде жүргізуге шешім қабылдадық
Бұйырса, жұмысымызды алдағы уақытта да осы бағытта жалғастыратын боламыз
Басшы ретінде құжатта не жазылғанын білмей тұрып, менің ешқандай қағазға қол қоюға құқым жоқ
Сол үшін мен қызмет барысында анықтама және аударма сөздіктерді көп пайдаланамын
Мүмкін болғанша, жұмыстағы қазақтілді мамандардан көмек сұрамауға тырысамын, себебі оларға арқа сүйеп кетемін деп қорқамын
Соншама көп уақытым кетсе де, мемлекеттік тілде жазылған құжаттарды ешкімнің көмегінсіз өзім оқып шығамын
Бастапқыда қиналғаныммен, қазір бұған үйрендім
Қазақша сөйлемегеніммен, көп нәрсені еркін түсінетін болдым
Меніңше, ынта танытса, қай тілді де үйренуге болады.
Виктор Фомин, облыстық балалар-жасөспірімдер туризмі және экология орталығының директоры: 
– Мен басшылық жасайтын мекемеде құжаттар мемлекеттік тілде және орыс тілінде жүргізіледі
Себебі мұндағы қызметкерлер мен үйірме мүшелерінің көбісі өзге ұлт өкілдері немесе орыстілділер
Жеке өз басым, көпшілік алдына шығып, мемлекеттік тілде сөйлемегеніммен, отбасында, ұжым арасында кейде қазақшалап қоятыным бар
Мекеме құжаттары мен қазақша газет-журналдарды ешкімнің көмегінсіз-ақ оқи беремін
Ықылас қойса, адамның үйренбейтін нәрсесі жоқ
Қазақша үйрену қиын дегенге өз басым сенбеймін
Қазақ тілін үйрену ағылшын тілін меңгеруден қиын емес қой
Айналамызды қоршаған ылғи қазақ, мемлекеттік тілде сөйлеп үйренуге осыдан артық не керек? Менің жақын-жуық, дос-жарандарымның көбісі жергілікті ұлт өкілдері, сондықтан мемлекеттік тілдің маған еш бөтендігі жоқ
Қазақ тілін жақсы түсініп қана қоймай, сол тілде тым тәуір сөйлеуге талпыныс жасап жүрмін
Қазақ жерінде тұрып, қазақ тілін білмеу ұят емес пе?
Байқап отырғанымыздай, ана тіліміздің қоғамның барлық саласына дендеп енуі үшін әлі де көп жұмыстардың атқарылуы тиіс екені анық
Ең бастысы, тіл мәселесіне самарқау қарамауымыз керек
Бұл бағытта атқарылып жатқан жұмыстарымыздың баршасы өзіміздің ыждаһаттығымызға, жауапкершілігімізге, ой-ниетіміздің түзулігіне тікелей байланысты.
Айша ӨТЕПАЛИ
Батыс Қазақстан облысы
