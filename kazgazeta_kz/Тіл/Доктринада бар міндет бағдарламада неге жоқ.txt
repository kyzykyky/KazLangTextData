Еліміздің барлық аймақтарында халық талқысына түсіп, сан түрлі пікірлердің туындауына түрткі болған «Тілдерді қолдану мен дамытудың 2011-2020 арналған Мемлекеттік бағдарламасын» сараптап, сүзгіден өткізу кезегі Елорда тұрғындарына да келіп жетті
Жан-жақты пысықталып, ой-елегінен өткізілген бағдарламаның мақсаты мен маңызы туралы Астана қаласы әкімдігінде өткен жиын­да елордалық жамағайынның алдында Мәдениет министрлігі Тіл комитетінің төрағасы Бауыржан Омаров баяндама жасады
Ең алдымен, Астана қаласы Тілдерді дамыту басқармасының өткен он­жыл­дық бағдарлама аясында атқарған істері айтылды.
– Жас шаһардың бесігі қазақы­лығының аясында тербелді
Тілінің түтіні түзу ұшты
Бір кезде Сәкен Сейфуллин бір мақаласында «Қазақ тілі Ақмолада әзірше жұмылған ауыздың ішінде тұр» деп жазып еді
Сол ауыз әлдеқашан ашылған
Тілдің буылған, түйілген тұстары шешілген
Бірақ төбесінде үкісі бар тіліміздің кетпеген мүкісі де жоқ емес
Бүгінде Астана қаласының Тіл басқармасы мемлекеттік тілдің басына таққан үкісін мәпелей отырып, баяғыда қалып қойған мүкісін кетіру үшін аянбай күресіп жатыр, – деп сөз саптаған Тіл комитетінің төрағасы бүгінде Астанада тіл мәселесіндегі түйткілді мәселелерді реттей бастаған қала басшылығына ризашылық білдірді
Елорда әкімдігінің бірнеше басқармасының іс­қағаздары қазақ тіліне көшіріліп, әкімдік мемлекеттік қызметшілерге ақысыз тіл үй­ретуге көшкенін атады
Бұл шаруалар­дың басы-қасында Астана қалалық Тіл­дерді дамыту басқармасының бастығы Оразкүл Асанғазы ханымның мемлекеттік тіліміз үшін аянбай еңбек етіп жүргенін тілге тиек етті
Одан әрі «Тілдерді қолдану мен дамытудың 2001-2010 жылдарға арналған бағдарламасын» іске асыру ке­зеңінде еліміздің бірқатар нәтижелерге қол жеткізілгенін сөзіне арқау етті
Сөз орайы келгенде Тіл комитетінің төрағасы тіл төңірегінде күрмеуі көп мәселелер әлі де болса бар екендігін нақтылады.
Бауыржан Жұмаханұлы жаңа бағдар­ламаның жаңалықтарына, тіл игерудің алты деңгейлі жүйесі еуропалық тә­жірибеге негізделгеніне егжей-тегжейлі тоқталды
Бағдарлама талаптарына сай облыс орталықтарындағы көшелерді атау мәселесі Мемлекеттік ономастикалық комиссияның шешімімен іске асырылады
Терминдер төңірегіндегі олқылықтар да бірізге түсіріледі
Мемлекеттік бағ­дарламаның «Дамыған тіл мәдениеті – зиялы ұлттың күш-қуаты» деп аталатын бір тармағы терминология мен ономастика саласындағы жұмыстарды жақсартуды, қазақ тілінің лексикалық қорын одан әрі жетілдіруді көздейтінін атады
«Қылтима», «бұлтима» деген секілді анайы сөздерді тауып, «пәлен деген ұғымның баламасы-мыс, ғалымдар солай аударыпты» деп аттандап шауып жүргендерге терминкомның олай аудармайтынын, олар мүмкіндігінше халықаралық терминдерді сақтайтынын құлаққағыс еткен Тіл комитетінің төраға­сы енді Терминком мақұлдаған атауларды Үкімет қаулысымен бекітіп, міндетті шешімге айналдыру көзделетіндігін хабарлады
«Бағдарламаның жүзеге асуы бәрімізге байланысты
Тілдің жайын тиек етіп, бүйректен сирақ шығаратын заман өтіп барады
Ой айтайық, ойып айтайық
Бірақ сол ойымызды мәдениеттің төріне қойып айтайық» деді ол.
Бағдарламаға байланысты Парламент депутаты Алдан Смайыл өз көзқарасын білдірді.
– Егер біз тілдің көсегесін көгертеміз десек, тіл туралы тек қана шындықты айтуымыз керек
Мен өз басым соңғы жылдары қазақ тілінің көсегесі көгерді, мерейі үстем болды дегенге қосылмаймын
Себебі, көріп отырсыздар, қай жерге барсаңыздар да қазір жиналыстардың барлығы негізінен орыс тілінде жүреді
Үкімет қазақша сөйлеген жоқ
Қалалық әкімдіктердің барлығы бірдей жиналыс­тарын қазақ тілінде өткізеді деп ешкім айта алмайды
Жалпы, қазақ тіліне деген оң көзқарас халықтың өзінде бар, ал шенеуніктерде жоқ, – деп тіл мәселесінде ащы да болса шындықты айту керектігін еске салды
«Қазақ тілінің дамуына жан-тәнімен тілектеспін, бірақ тілектес болу – бір нәрсе, шындықты айту – екінші нәрсе
Егер осының барлығының басын ашып айтпайтын болсақ, дәл сол кемшіліктерді жоюдың нақты жолын мынау бағдар­ламадан таппайтын болсақ, біз тағы да 10 жылды бостан-босқа жоғалтамыз», – дейді тіл жанашыры.
Халық қалаулысының тағы бір келіспейтін тұсы, ол – алдағы 10 жылға арналған Тілдерді қолдану мен дамыту бағдарламасында «қазақ тілін білуді міндеттеу» дейтін тармақтың жоқтығы
«Егер біз оны міндеттемейтін болсақ, қазақ тілін қалай қолданысқа енгіземіз? Атқару билігіне, атқарушы орындарға, атқару орындарының басшысы болып отырған адамдарға тілді білуді міндеттейтін уақыт жетті
Осы бағдарламаны түзу барысында доктринаны негізге алдық дейсіздер
Доктринада тіл міндеттеледі
Ендеше, неге бағдарламаны доктринаға сәйкес жасамадық?» – деп Алдан Смайыл мә­селеге төтесінен көшті
Бағдарламада нормативтік-құқықтық базаны жетілдіру жөнінде айтылған
Осыған байланысты Қазақстан Республикасы «Тілдер туралы» Заңының 23-бабына өзгеріс енгізу меселесін қозғаған Алдан Смайыл: «мына бағдарламада нормативтік-құқықтық база деген жалпылама сөз емес, тіл жөніндегі заңның осындай баптарын, тағы да басқа заңдардың атын атап, түсін түстеп тұрып көрсетуі керек еді», – деп түйіндеді сөзін.
Қоғамдық талқылау жиынының мінберінен сөз алған Сәкен Сейфуллин атындағы Қазақ агротехникалық университетінің ректоры Айтбай Бұлашев болса, бағдарламаның кейбір тұстарына түсіне алмағанын айтып, «Бағдарлама жобасының мәтіні орыс тілінде дайын­далып, қазақ тілімізге шорқақ адам аударғандай әсер қалдырды
Кейбір тұс­тарын түсінбедім
Орысша мәтінін тауып алып, оқығаннан кейін бәрі орнына келді», – деп бағдарламаның олқы тұстары туралы ойларымен бөлісті
Ол жобаның екінші мақсатының «Мемлекеттік тілді кеңінен қолдануды көпшілікке тарату» деген ата­уында: «Қолдану» деген сөз іс-қимылды білдіретін етістік емес пе? Ол зат емес
Іс-қимылды қалай біз көпшілікке таратамыз
Бұл орайда «мемлекеттік тілді кеңінен қолдануды қамтамасыз ету» деп айтсақ» деген ойын жеткізді
Айтбай Бұлашев сонымен қатар жобаға оның мәтінін қазақ тіліне бейімдейтін тиісті түзетулер енгізілуі керек немесе маңызы, мәні қалдырылып, қазақи оймен, қазақи тілмен және қазақи ділмен қайтадан жазылуы тиістігін жеткізді.
Жиынды қорытындылаған Тіл коми­тетінің төрағасы бұл әлі жоба екенін, жетілдіру барысында айтылған ұсыныстар мен пікірлер міндетті түрде ескерілетінін және бір рет қаперге салды.
Бейбітгүл Әбдіғаппарқызы
Астана
