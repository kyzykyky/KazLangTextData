«Ана тілі», №16, 5 шілде 1990 жыл
«Ана тілін білмеген қазаққа құрмет көрсетпе, қызмет ұсынба
Ана тіліңді үйренгісі келген басқа ұлттың өкілін бауырыңа тарт, тең тұт», «Ақылыңа жүгін, біліміңе сен: айқай – әлсіздің ісі, ақылдың күші – бірлікте», «Қазақпен қазақша сөйлесейік!»…Республикамыздың Тіл туралы заңы күшіне енген шілденің 1-і күні Алматыдағы В.И.Ленин атындағы сарайдың алдында өткен қала жұртшылығы өкілдерінің жиынында қозғалған әңгімелердің ауанын безендірме-плакаттардағы осындай тіркестерден-ақ аңғару қиын емес
Өткен жылдың қыркүйек айынан бергі кезең, екінші сөзбен айтқанда, үлкен іске қадам басар алдындағы дайындық уақыты заң қабылдаумен істің бар түйіні өздігінен шешіліп жүре бермейтіндігін, тіл беделін көтеру жолында алда күтіп тұрған үлкенді-кішілі күрестердің ең ауыры самарқаулықпен, «Е, заң қабылданды ғой, қалғаны өз аяғымен жүре берер, заңның орындалуын «жоғарғы жақтағылар» қадағалайды ғой», – деп ұйқысыраған ағайынның баяғы енжарлығымен күрес болатындығын анық аңғартты
Ауызекі, үйішілік, әрі кетсе көркем әдебиет тілі болумен ғана шектеліп қалған қазақ тілінің қолданыс аясын ғалымдар айтып жүрген 50 әлеуметтік функцияға дейін көтеру жеңіл шаруа емес
Заңның күшіне ену құрметіне орай болған жиынға қатысушылар бұл ретте шұғыл қолға алынуға тиіс қадау-қадау жайларды ортаға салды
Сөз ретінде айта кетейік, жиында қозғалған мәселелердің басым көпшілігі дәл осы күні республикалық баспасөз бетінде жарық көрген «Қазақ тілін   және   Қазақ   ССР-індегі басқа да ұлт тілдерін дамытудың 2000 жылға дейінгі кезеңге арналған Мемлекеттік бағдарламасында» көрініс тапқан
Ендігі керегі – жұрттың заң талаптарын орындау жолындағы жаппай белсенділігі, нақты қамқорлығы.
Қала жұртшылығы өкілдерінің жиынында республикалық «Қазақ тілі» қоғамының президенті, академик Ә.Қайдаров, Қазақ ССР Мұсылмандар діни басқармасының бас мүфтиі, Қазақ ССР халық депутаты Рәтбек қажы Нысанбайұлы, белгілі ақын-жазушылар С.Шәймерденов, Ф.Оңғарсынова, Ғ.Қайырбеков, С.Елубаев, Қазақстан Компартиясы Орталық Комитетінің Идеология бөлімінің меңгерушісі Қ.Сұлтанов, демограф М.Тәтімов, Алматы қалалық Советі атқару комитеті төрағасының орынбасары, Қазақ ССР халық депутаты С.Әбдірахманов, Қазақ ССР халыққа білім беру министрінің орынбасары Ж.Әзізханов, тілші ғалым А.Османова, Қазақстан Компартиясы Орталық Комитеті бөлім меңгерушісінің орынбасары А.Штопель, оқушы П.Забивалова, қалалық «Қазақ тілі» қоғамының төрағасы С.Әбішева, Совет Одағының Батыры, Қазақ ССР халық депутаты Ж.Қизатов және басқалар сөз сөйледі.
Жиын соңында Тіл туралы заңды жүзеге асыру міндеттерін, көпшілік айтқан ұсыныстарды тұжырымдаған он баптан тұратын қарар қабылданды.
Осы күні Қазақ телевизиясында Қазақстан Компартиясы Орталық Комитеті Саяси бюросының мүшесі, Қазақстан Компартиясы Орталық Комитетінің хатшысы Ө.Жәнібеков республика жұртшылығына арнап құттықтау сөз сөйледі.
