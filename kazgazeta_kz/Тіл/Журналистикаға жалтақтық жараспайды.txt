Өңіріміздегі баспасөздің қарашаңырағы – «Қостанай таңы» газетін Жанұзақ Аязбекұлы басқарғалы бір жылдан асып барады
93 жыл бойы ұлтымыздың жоғын жоқтап, барын асырып келе жатқан рухани басылым соңғы уақытта айтарлықтай жандана түсті
Газеттің сайты түгелімен жаңарды
Тың жобалар, жаңа айдарлар дүниеге келді
Биылдан бастап газеттің «Қостанай ақшамы» қосымшасы жарық көріп отыр
Былтыр облыс әкімдігінің қолдауымен бас редактор бастаған басылым ұжымы аймақтың барлық аудандары мен қалаларын аралап, халықтың көкейіндегі мәселемен танысып келді
Газеттің бірқатар әдеби-мәдени шараларға мұрындық болғанын да айта кеткен жөн.
Тізе берсек, осындай жетістіктер аз емес
Дегенмен біз бүгінгі әңгімемізді аға буын әріптесіміздің өмірден көрген-түйгені жайында өрбітпекпіз
Айтпақшы, биылғы жыл Жанұзақ Аязбекұлының шығармашылығы үшін ерекше табысты болғанын атап өткен жөн
Жәкең Елбасының атынан Қазақстан халқы Ассамблеясының 20 жылдығына орай мерекелік төсбелгісін тағып, облыстық меценаттар клубының «Журналистика» аталымы бойынша «Қазына» сыйлығының иегері атанды
Байланыс және ақпарат қызметкерлері күні қарсаңында көрнекті қоғам қайраткері, кәсіби журналист Мұхамеджан Сералин атындағы сыйлықты алуын – еңбегінің зор еленгендігі деп айтуға болады
Сондай-ақ кәсіби маман Алматыға арнайы шақырылып, Геннадий Толмачев атындағы жүлдені алды.
– Жәке, барлық марапатыңыз құтты болып, еңбегіңіз жана берсін! Әсіресе, Толмачев атындағы сыйлықты көрнекті ақын Олжас Сүлейменовтің өз қолынан алдыңыз.
– Бұл сыйлықты алуыма біздің ұжымның еңбегі лайықты деп есептеймін
Оған бір жыл демей-ақ қояйық, былтыр жарты жылдың ішінде өңірдің 16 ауданы мен 4 қаласында, 7 ауылында болдық
Үш мыңнан астам оқырманмен бетпе-бет жүздескен екенбіз
Ауа райының аптап ыстығына, қарлы боранына қарамастан, қиырдағы аудандардың бәрімен де кездестік
Кездесу барысында оқырманның көкейінде жүрген түйткілін тыңдадық
Осы заманда газеттің керек екенін білдік
Сын да естідік
Оқырманымыз бұған дейін аты-жөнін ғана естіп жүрген журналистерді көріп, қуанып қалды
Халықпен кездесудің жүзбе-жүз әсерінің зор екенін байқадық та
Осы сапарларымыздан 50-ге жуық үлкенді-кішілі репортаждар берілді
Сол сапардың барысында «Бас редактор әлемі» айдарымен өзімнің өмірден көрген-түйгенімді жарияладым
Бұл жинақтарым жеке кітап болып басылды
Б.Майлиннің 100 жылдығына орай мүшәйра өткіздік
Газет атынан «Домбыра-думан» шарасын бірнеше рет ұйымдастырдық
Осының бәрі бір газеттің бір жылда істеген жұмысы
Енді, міне, республикалық комиссия Толмачев атындағы сыйлыққа лайықты деп таныған екен
Қуаныштымыз
Ол жүлдені аса көрнекті ақын Олжас Сүлейменовтің қолынан алу біз үшін үлкен мәртебе
Газеттің редакторы ғана емес, ұжымына беріліп отырған марапат, үлкен сенім.
– Әңгімемізді сіздің журналистика саласына келуіңізден сабақтасақ
Сіздер оқыған шоғыр үлкен орта болып қалыптастыңыздар
Талантты журналист, басшы, қоғам қайраткері, бір сөзбен айтқанда, бесаспап, әмбебап азаматтар көптеп шықты
Осы жөнінен тарқата айтсаңыз.
– Мен жазықта, құмда тудым
Өстім, ержеттім
Туған жердің қасиеті, өзіндік философиясы ­болады
Сол менің журналистикаға деген ықыласымды, ішкі түйсігімді ­оятты
Мектепте жүргеннен-ақ өлең, әңгіме, мақала жаздым
Аудандық газетте бұрқырап шығып жатты
Ол кезде жазу, оқу дегенге ынта ерекше болатын.
Мектептен кейін Алатау баурайы, Алматыда университетте оқыдым
Қырық жылға жуықтады, Арқада өмір сүремін
Арқа нағыз ұлан-ғайыр кеңістік, селбескен сайын дала
Ну орман, айдын көл
Міне, қоршаған ортаңа қандай көзбен қарайсың? Сұлулығы мен тылсым сырын ұға білсең, жан дүниең қалыптасады
Мінез-құлқым, жаным кең болса, сол жазық жерден көремін..
Журналистика – музаның бір түрі
Бұл салада оқыған жылдар – арман қуған, қиял қуған, енді қайтып келмес ат басындай алтын кезең еді
Сол кезеңде журналистикаға ес кіргеннен құлай беріліп, қаршадайынан ізденіп, ақын-жазушы, журналист болам дейтіндер сүзіліп түсетін
Біздің курс сондай таңдаулылардың бірі болды
Міне, қазір сол курстастарым – ақын, Мемлекеттік сыйлықтың иегері, «Жұлдыз» журна­лының Бас редакторы Ұлықбек Есдәулет, Қазақстанның халық ақыны Қонысбай Әбіл, жазушы, Халықаралық «Алаш» әдеби сыйлығының лауреаты, «Үркер» журналының Бас редакторы Қуандық Түменбай, ақын, «Мұқағали» журналының Бас редакторы Батық Мәжитұлы, белгілі жазушы Дидахмет Әшімхан (марқұм), белгілі тележурналист Нұртілеу Иманғалиұлы, фантаст-жазушы Жүніс Сахиев, жазушы Серік Жәнәбіл, ақын, радиожурналист Сайлаубай Тойлыбай, жазушы Сейітқұл Оспанов (марқұм), ғалым, филология ғылымының докторы Сейдолла Садықов, ғалым-журналист, филология ғылымының докторы Серікқали Бәйменше, зерттеуші-жазушы, қонаевтанушы Ораз Қауғабаев, жазушы Жеңіс Бақадыров, жазушы Бақыт Мерекенова, зерттеуші-журналист Әшірбек Аманкелдиев, ақын, ­баспагер Мылтықбай Ерімбет, осылай кете береді
Бұлар танымал болғандар
Ал аз жазса да саз жазатын, сөзі мірдің оғындай, парасат пайымы мықты аты аталмаған өзге курстастарымды мен бұлардан төмен қоя алмаймын
Олардың бірқатары Үкіметте, Парламентте және басқа мемлекеттік органдарында жауапты қызметте
Университетте оқыған елудің ішінде үш-төртеуімізден басқасы (дүниеден озғандарды қоспағанда) Астана мен Алматыда тұрады
Біздер әрі батыр, әрі мықты филолог Мәлік Ғабдуллиннің, ғалым-ұстаздар Зейнолла Қабдолов, Темірбек Қожакеев, Қабижан Бекқожин, Абдул-Хамит Мархабаевтардан дәріс тыңдаған ұрпақпыз.
– «Қазіргі журналистикада сын жоқ» деген әңгіме көп айтылады
Осыған қаншалықты келісесіз? Әлде біреудің көңілін жықпайық деп, қас-қабағына қарап қалған заман болды ма бұл?
– Сен сыпайылап жеткізіп отырған көңілін жықпау, қас-қабағына қараудың арғы жағында – жағымсыз мінез-құлық, ғадет-қылықтар тұр ғой
Бұл адамның адамзат қауымы болғалы келе жатқан ғадет-қасиеті
Көне әдебиетке, классикалық туындыларға қараңызшы, жағымпаздық пен тоғышарлықтың, алаяқтықтың небір үлгісін оқуға болады
Айталық, бізге жастық шақта оқытқан Мольердің екіжүзді, алаяқ Тартюфы, Шекспирдің – қызғаншақ Отеллосы, Гогольдің кез келген жағдайға бейім, жағымпаз Чичиковы, «Ревизордағы» суайт Хлестаков, қулығына найза бойламайтын Молчалині, Гончаровтың кержалқау Обломовы, өзіміздің Ғабит Мүсіреповтің Қарабай, Жантық, Қодар образдары дейсіз бе, бәрі өмірден, қоғамнан алынған қасиет-кепиет
Бұлар әр заманда өзіне тән сипатымен, жаңарып-жаңғыруымен ерекшеленеді
Бұл өзі жақсы-жаман, ақ-қара деген сияқты мәңгілік бітіспес күрес, құбылыс
Адам баласы осындай мінез-құлқымен араласып-арпалысып, алысып-жұлысып ілгері дамып келеді.
Рас, қазір адамзаттың кемеліне келді деген заманында қатігездік, рухани азып-тозу бар
Ортаң қол, әбден машықтанған, пысықтығымен дөкей көкелері мен қолпашшыл жора-жолдастарының арқасында жасанды бедел жинағандар кәдімгідей-ақ елге «сыйлы», «дарынды», керек десеңіз, «біртуар» тұлға атанып жүргендер дендеп барады
Оларды сынап, береке таппайсыз, ізіңізге шам алып түседі
Олармен жағаласып жүруге есті-ұяттылардың да уақыты жоқ.
Төл журналистикада сын жоқ дейтіндер, қазіргі журналис­тиканың мінез-құлқы өзгергенін ескермейтіндер
Мәселе журналис­тикаға қандай көзбен қа­рауда
Біреулер осыдан жиырма-жи­ыр­­ма бес жылғы өлшеммен қарайды
На­­рық пен жекеменшік мейлінше да­мыған ­сайын журналистиканың да қоғамның бақылаушы факторы ретінде орны анықтала түседі
Қазір қаламымызды оңды-солды сілтеп, іреп тастаймын дейтін заман емес (Қалам деймін-ау, қазір қаламмен жазатындар да некен-саяқ).
– Тілшінің мақаласы немесе сюже­ті­нен кейін шешімін тауып жататын мәселелер аз емес
Сіздің кәсіби қызмет атқарған уақыттан бері есіңізде ерекше сақталып қалған, қатты әсер еткен осындай оқиғаларды айта отырыңызшы.
– Мен осы шынымды айтсам, есіме сақтауға шорқақпын
Өзің айтпақшы, «ерекше сақталып қалған оқиға» бірден есіме түспей тұр
Бірақ талай сәттер бастан өтуін өтті
«Қазақ әдебиеті» газетінде «Ділің болса, датыңды айт» (№21, 1991 ж.) деген мақалам шықты
Онда облыстағы қазақтардың, қазақ тілінің трагедиялық ахуалы ашық жазылған еді
Мысалы, сол кездегі облыстағы 186 мың қазақтың 70% қазақша шала білсе, 10 мың қазақ «ана тілім – орыс тілі» деп ресми мойындағанын, жетімдер үйіндегі қазақ балалары ұлтының қазақ деп жазудан бас тартқаны, бір шенеуніктің «шыным, әйелді орыстан алмағаныма қатты өкінемін
Орыстан алғанда қазір төр де, өр де менікі болатын еді» дегені және жер-су аттары хақында айтылған еді.Талай адам жолыққан сайын батыл жазғаныма ризалығын білдіріп жүрді
Телефонмен де айтып жатты
Жергілікті «Дала қоңырауы» газетінде басылып, оған оқырмандар үн қатты
Несін айтасыз, 1986-1991 жылдар аралығында кез келген қазақтың кеудесіндегі запыран ойлар ағыл да, тегіл ақтарылып жатты
Сонда мен облыстық партия комитетінде жауапты қызметте жүріп ашық жазғаныма биліктегілер «мұның не» деген жоқ.
– Қайбір жылдары Қостанай мемлекеттік университетінің журналис­тика факультетінде дәріс оқыдыңыз
Қазір сол факультет жабылды
Оны кейбіреулер дұрыс, кейбірі қате дейді
Сіздің ойыңызды білсек.
– Факультеттің жабылғаны дұрыс
Өйткені журналист деген инкубатордан шұбыртып шығара беретін балапан емес
Ол жүрек қалауы, Құдайдың берген таланты барлардың мамандығы
Кафедра деңгейінде қалғаны – керек
Журналистика – сөз өнері
Ендеше, «Сөз өнері дертпен тең»
Бұл бір
Екіншіден, облыстағы БАҚ құралдарын саусақпен санауға болады
Сапырылысып жатқан кадр алмасу жоқтың қасы
Сондықтан ҚМУ-дың журналистер даяр­лайтын шектеулі шағын кафедрасын тәжірибемен байланыстырып, үш-ақ жыл оқытса, жетіп жатыр
Ал мекеме-кәсіпорындардағы қаптаған баспасөз қызметіне журналист маманы болуы, меніңше, шарт емес
Тіпті оларға ондай мамандықтың керегі де жоқ
Оларға пиар-менеджерлік қабілет-білім болса жетеді.
– Жалпы болашақ тілші жастар қызметті журналистиканың қай саласынан бастаған дұрыс деп ойлайсыз?
– Сен айтып отырған газет-журнал, радио, телевизияның қай-қайсысының да өзіндік бір тартымы бар
Журналист боламын деп ұмтылғанда, солардың бірі өзіне тартып алады
Әйтсе де, осы салалардың бәрінің алдымен көрсететіні — ақпараттық қызмет
Журналист болғысы келген жас алдымен содан бастағаны жөн
Ақпарат жазу – журналистиканың әліппе мектебі
Болған оқиғаны қысқа да нұсқа жазып беру керек
Әр саланың өзіндік ерекшеліктері бар
Айталық, газетте жазып, баян етесің
Теледидарда көрсете отырып, дауыс-дыбыспен жеткізесің
Ал радиода дауыс-дыбыс­пен сөйлеп суреттейсің
Бір қарағанда оңай секілді, бірақ қиын
Егер осы мектептен шыңдалып шықсаң, өзге жанрларға жол ашылады.
Осы орайда көкейде көптен жүрген бір нәрсені айта кетейін
Мәселен, «Қазақстан» ұлттық телеарнасының тұрақты жүргізушілерінің қатарында әр толқын өкілдері жоқ
Көкөрім, әлі бозбала мен бойжеткендер эфирден түспейді
Олар кейде бойына жараспайтын аталы сөздерді айтады («Таңшолпан» және басқалары)
Сөз де тірі организм сияқты
Оны да айтушы жүрегінен өткізіп барып, жасына лайықты мәнер көңіл күймен табиғи сөйлесе қандай жарасымды
Бірақ арналарда байсалды, тұрақты қырық-елудегі сөзі де, өзі де салмақты, парасатты жүргізуші жоқтың қасы
Кезінде ресейлік репортер Леонид Парфеновтың микрофон ұстап, жаяу шарлайтын әдетін үйреніп алып, алаөкпеге түсіп шапқылаған іні-қарындастарымызды көріп, күлкің келеді
Таза натуралды көшірме
Өкінішке қарай, бірақ өмір мен өнердің бәрі көшірмеге айналды
Ұрпақтар сабақтастығы жоқ
Жастар кімнен үлгі аларын білмейді
Үлгі жоқ жерде өзім білем, дүбәралық, талғамсыздық, сөзбұзарлық дендейді
Жас журналистер үшін осы қауіпті
Өйткені өркениетті мемлекеттердің ұлттық журналистикасында өзіндік дәстүрі, бет-әлпеті бар.
Әлі айтып келеміз: бір кездері эфирге саңқылдаған, мөлдір таза дауысты, мәнерімен оқитын, келісті келбеті бар адамдарды шығаруға ұмтылатын
Әбден іріктеліп, сүзіліп, сыналып шығарылатын, көпке көрсететін
Комиссия әділ, қатал да талғамды еді
Қазір талғаусыз шығып сөйлейді
Сұлуында жылу жоқ
Небір келбетті де келісті қыз-жігіттерді эфирден көріп отырып, сөй­лей бастағаннан-ақ көңілің құла­зи­ды
Таза саф дауысты ести алмайсыз.
– Жәке, қазақтың тілі соншалықты бай болса да, қазіргі тілші қауымының сөздік қорының аздығы, бір айтқанын әлденеше рет қайталауы көп сынға ұшырап жатыр
Осы орайда жас буын қандай тіркестерден аулақ болған жөн? Тәжірибеңізге жүгініп отырмыз.
– Әбден жегінді, жауыр болған «орын алған», «жұмыс жасады», «өкінішке орай» сияқты сөздерді айтпай, жазбай репортаж жүргізген немесе мақала жазған журналистке ат басындай алтын бергің келеді
Жас журналистер оңай нәрсеге үйір
Қазақ сөзін дамытайын деп ізденбейді
Еліктеу мен желіктеу ба­сым
Сөйлеу мәнері, дауыс ырғағы, түр-тұлғасы, парасат-пайымы бөлек тұлға — журналист бүгінгі ұлт журналис­тикасында көрінбеуде
Сондықтан осы талапқа сай деп бірінің атын атау маған қиын
Өздігінен ізденіп, қоғамдағы, экономикадағы құбылыстарды талдауға, сараптауға ұмтылып жүрген қазақ журналистерінің аз да болса барлығы көңілге медеу
Ғаламтор –журналистика қалыптасып қалды
Дарыны мен қарымы, күш-қуаты, ой-қиялы, бар болмыс-бітімін көрсетіп, мен мықтымын дейтіндерге жол ашық
Жас буын байырғы тіліміз – шұрайлы тілімізден шырайлы мақала жазып жатса, сөз жоқ, қазақ журналистикасының болашағы жарқын болады деп сенемін.
– Әңгімеңізге рақмет!
Қыдырбек Қиысқан
Қостанай
