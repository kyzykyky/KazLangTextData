ІХ-ХІ ғасырларда Қазақстан аумағында өмір сүрген үш мемлекеттің бірі – Қимақ қағанаты
Қимақтар туралы біраз зерттеу еңбектер (Бартольд, Көмеков, Ақынжанов, Кляшторный) жазылса да, бұл мемлекет Қазақстан тарихынан нақты орын ала алмай келеді
Мұның басты себебі, мемлекетке атын берген Қимақтардың өздері кімдер?   деген сауалға тарихнамамызда әлі де толыққанды жауап берілген жоқ
Олардың түркітілдестер екеніне күдіктеніп, бұл тайпаны моңғолтілділерге жатқызуға бейім тұратын зерттеушілер де баршылық.Олардың бір бөлігі VІІ ғасырдан белгілі Яньмо тайпасын Қимақ мемлекетінің этносаяси негізін салушы ретінде қарастырады
Қытай жылнамалары мұндай тайпаның елеулі рөлі туралы ештеңе де айтпайды
Біздің ойымызша,  бұл жерде әңгіме Сір тайпасы (қыпшақтардың бабалары) бағындырған Енда тайпасы туралы болып отыр
Бұлар Телелердің жалғасы болып табылатын Гаугүйлердің, онан соң олардың тайпалық одағын жалғастырған Телектердің одағында Сір-Енда (Сеяньто) деген атпен әйгілі болған еді
Бұл ұлыс сондықтан да Сір-Енда қағанаты деп те аталды.
Енда тайпасы Сірлерге көрші және туыстас тайпа бола тұрса да, 647 жылы Сір-Енда ұлысын Ұйғырлар мен Таң әскерлері бірігіп талқандаған соң, Сірлерден қайтадан бөлініп, батысқа Ертіс бойына көшіп кеткен деуге негіз бар
Сондықтан да деректерде Енда (Иенда), енді Яньмо (Иенмо) деп дербес көрсетіле бастады деген ойдамыз
Өйткені осы кезден бастап шығыс түріктері қол астында қалған Сірлер де Ендадан бөлек жеке-дара айтылатын болды.
Тағы бір назар аударар маңызды мәселе, Ертіс бойына көшіп келген Енда тайпасының осында құрылатын болашақ жаңа қағанатқа атын берген Имек (Яньмо) тайпасымен арақатынастарына байланысты дер едік
Біздің ойымызша, Енда (Иенда) деп жүргеніміз – осы Имек (Яньмо) тайпасының өзі
В.Бартольд осы Имектерді қыпшақ тайпасының бір бөлігі ретінде сипаттаған болатын
Сір-Енда ұлысы күйрегеннен кейінгі Екінші Түрік қағанатының құрылуына байланысты үдерістер, Сірлердің Ендалықтардан бөлініп қалулары және Ендалықтардың осы тұста батысқа кетулері, сондай-ақ батыстағы ұлыстар арасында Имек деген жаңа этнонимнің пайда болуы, ал Екінші Шығыс Түрік қағанатында билеуші тайпаға айналған Сірлердің бұрынғы есімдерінің ұмытылып, жаңаша Қыпшақ аталулары бізді осылай айтуға итермелейді
Мұндай тұжырымды Қимақ қағанатын ұйымдастырған «Жеті татарлар» туралы аңыз бен Екінші түрік қағанатының ұйымдастырушысы Елтеріс Құтлық қағанның алғашқы «жеті серігі» туралы Күлтегін мен Білге қаған ескерткіштеріндегі деректер мазмұндарындағы ұқсастықтар да дәлелдей түседі
Қосымша айтарымыз, жаңа қағанатта өздеріне тағы да билік жасай бастаған байырғы Сірлерді ұнатпағандықтан,  Ұйғыр оғыздары Қыпшақтар («шіріген ағаштың қабығы») деп атай бастады.
Сонымен қатар Телек бірлестігіндегі Ұйғырлар ҮІІ ғасыр басында-ақ шығыс Телек тайпаларының басын қосып, туыстас, көрші Түріктердің тайпалық бірлестіктеріне  қарсы әрекеттер жасай бастады
Алайда 688 жылы Шығыс Түрік қағаны Елтеріс Құтлық Ұйғырларды талқандап, қағанатқа қосып алды
Ал Келесі Бөгішор (Қапаған) қаған таққа отырған кезде биліктегі Қыпшақтар (бұрынғы Сірлер) басқалармен бірге Ұйғырларды да тәуелділікте ұстады
Ұйғырлардың шығыс түріктеріне, дәлірек айтар болсақ, Қыпшақтарға бағыныштылығы Бөгішордан (Қапағаннан) кейін таққа отырған Білге қағанның тұсында да жалғасты
Бірақ Он Ұйғыр руының басын құраған Яғлақар әулетінің Тоғыз оғыздарды өздеріне қаратып, 745 жылы тақты басып алуы көк түріктердің қағанатын біржолата күйретіп, оларды билеп келген Ашына әулетін тақтан тайдырып, Оғыз түркітілдестерінің біріккен Ұйғыр қағанатын құруға алып келді
Енді Ұйғырларға жау бұрынғы Телектер  ұлысындағы тайпалық құрылымдардың кейбірі Он ұйғыр билеген жаңа мемлекеттен қашып, бөлініп шығып, Ертіс бойына тағы да қоныс аударды
Мұнда Имек (Иенда) рулары бірігіп, жалпылама Қимақтар атанып, жаңа тайпалық одақты ұйыстыруға негіз қалады
Оған алғаш жеті тайпа кірді
Гардизи деген араб саяхатшысы олардың кейбіреулерінің түрікше атауларын адам танымастай бұрмалап жіберген
Бұлардың бәрі бұрын түркітілдес Телек тайпалар одағында болғандар еді
О баста түркітілдес Телек тайпалар одағына моңғолтілдес Шибэйлер емес, түркітілдес Есуй татарлары (Тоғыз татарлар), яғни Ақ татарлар енгендерін ұмытпағанымыз жөн
ХІ ғасырда татарларды М.Қашқари сондықтан да түркі тайпаларына жатқызған болатын.
Қимақтарды тарихта елеусіз рөл атқарған, жеке ұлыстарды басқаруға ешбір мүмкіндіктері жоқ моңғолтілдес каи, кумоси, тіптен уранкаи тайпаларымен шатастыратындар да бар
Мұның себебі, қимақтардың бабаларының о баста Орхонның төменгі ағысынан шығысқа қарайғы, яғни моңғолтілділерге жақын аймақта көшіп-қонып жүрулеріне байланысты еді
Кейіннен олардың монғолтілділер орналасқан шығыс Моңғолия аймақтарына емес, батысқа жылжып, Ертістің орта ағысындағы түркі тайпаларының қалың қойнауына тереңдеп енулері олардың түркітілділер болғандарын тағы да дәлелдей түседі
840 жылы Қырғыздардың Ұйғыр қағанатын талқандап жіберуі Ертіс бойына жылжыған Сір-Ендалықтардың ба­йырғы атамекенде Қимақ қағанатын құруларына мүм­кіндік берді деп ойлаймыз
Жағдайды жеңіл­дете түскен басты нәрсе, Ұйғырлар билігінен құтылған кейбір түркітілдес тайпалардың, әсіресе, Қыпшақтардың үлкен толқынының Ертіс бойына тағы да қоныс аударулары еді
Бұрын Телектердің ортасында Сір-Енда ұлысын ұйымдастырған екі тайпа – Имектер (Ендалар) және Қыпшақтар (Сірлер) жаңа қағанатты дәстүрлі түрде ұйымдастыруды қолға алды
Көрші қырғыздардың жеріне, Тоғыз Оғыздар аймақтарына жасалған жорықтар өзінің жемісін берді, жаңа қағанаттың аумағы кеңи түсті
Қимақ мемлекетіне бағынатын тайпалар сандары біртіндеп 12-ге жетті
Алайда Солтүстік Манчжурияда Қидандардың Ляо атты мемлекетінің бой көтеруі және күшеюі (907-1125 ж.ж.) Қимақ мемлекетінің түбіне жетті
Көшпелілердің рулық-тайпалық қоғамы әлі де бір орталыққа бағынған, сыртқы жауға тойтарыс бере алатын, күшті мемлекет құруға дайын емес екендіктерін тағы да байқатты.
Талас Омарбеков,
тарих ғылымдарының докторы, профессор
