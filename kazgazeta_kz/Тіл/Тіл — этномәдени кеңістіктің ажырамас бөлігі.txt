Елбасымыз атап өткендей, «қазақ тілінің қоғамды біріктіруші фактор» ретіндегі мәртебесін өз биігіне жеткізу бүгінгі бар қазақтың, әрбір қазақстандықтың басты мүддесі болуы тиіс.
Елдің күнделікті әлеуметтік өмірінде – халыққа түрлі қызмет көрсету, жарнама және бұқаралық ақпарат салаларында, заманауи технологияларда, көпшілік жиналатын қоғамдық орындарда, әсіресе, Қазақстанның ірі қалаларында қазақ тілінің кең қанат жая алмай отырғаны анық.
Мұның өзіндік, санаспауға болмайтын объективті себептері бар
Қалалы жерлерде қазақ тілін қолданушылар мен тұтынушылардың сан жағынан әлі де болса аздығы, соның ішінде орыстілді қазақтардың қанға сіңісті әдеттен арыла алмаушылығы – соның бір көрінісі.
Екіншіден, Қазақстан қалаларында біртұтас ұлттық мәдени кеңістіктің қалыптаспауында болып отыр
Мәселен, Қазақстан қалаларының қақпасын ашқаннан бастап көзге түсетін көрнекі ақпараттардың мазмұны мен кинотеатрларда көрсетілетін фильм­дердің, қонақүйлердегі қызметтердің, әуе­жайлар мен вокзалдардағы рәсімдеулердің, қазақстандық сахналардағы шетелдік концерттердің, теледидарлардан көрсетілетін хабарлар мен бағдарламалар­дың, тіпті сауда орталықтарындағы қызметтердің, дүңгіршектердегі баспа өнімдерінің басым көп­шілігінің ұлттық рухқа жат сипатта екендігін айтсақ та жеткілікті
Өкінішке қарай, қазақ тілінің барлық қалалардағы этномәдени кеңістігі шамамен осы деңгейде.
Ал енді осы тар аяны кеңейтіп, тас көңілді жібітудің жолдары қандай? Мемлекеттік тұрғыдан алғанда атқарылған жұмыстар аз емес, құқықтық, идеологиялық тұрғыдан кеңестік дәуірдегідей ешқандай тыйым жоқ
Кең көлемде алып қарағанда материалдық жағдай, қажетті мүмкіндіктер де жетерлік
Қоғамда қазақ тілі мен мәдениетіне деген оң көзқарас та қалыптасқан
Оған ашық қарсы болып отырған адамды таппайсыз
Сонда енді не істеуіміз керек?
Біздіңше, ең алдымен, осыған дейін қол жеткізген оң нәтижелерге табан тірей отырып, мемлекеттік тіл саясатын кешенді жүзеге асырудағы заңнамамызды жаңартып, бағдарламаларымыз бен құқықтық нормаларымызды жүзеге асырудың тетіктерін нақтылап, әдіс-тәсілдерімізді жетілдіріп, мемлекеттік тіл саясатын жаңа деңгейге көтеру керек
Тілді саясаттандырудан гөрі әлеуметтендіруге қол жеткізу керек
Сол арқылы қоғам мен адамдар санасында сілкініс туғызып, тілді күнделікті тіршіліктің тірегіне айналдырып, қоғамды топтастырудың тегеурінді құралына айналдыру шарт.
Біз қазір нарықтық қатынастар билеген, әлемдік қауымдастыққа етене еніп, жедел жаһандану үрдісіне көшімізді қосқан мүлде жаңа қоғамда өмір сүріп жатырмыз
Бұл орайда жалғыз мемлекеттің қамқорлық ресурстары жеткіліксіз
Сондықтан тіл саясатындағы әлемдік тәжірибелерді зерделеп, жаңа инновация­лық технологияларды ұтымды пайдаланып, тілді қоғамдық өмірдің барлық саласына сіңістіру керек.
Ол үшін тілге тек қарым-қатынас құралы деп қарамай, оның ұлттың ғасырлар бойғы тарихымен, мәдениетімен, салт-дәстүрімен, әдеп-ғұрпымен, өнері­мен, әдебиетімен, сол тілді тұтынушы халық­тың тұрмыс-тіршілігімен, ішкі ділімен тығыз бай­ланыстағы табиғи құбылыс екендігін, яғни тілдің этномәдени кеңістіктің бөлінбес бір бөлшегі екендігін естен шығармау керек.
Мемлекеттік тіл саясатын жеке дара жалаң күйде емес, мәдениет, білім және ғылым салаларымен бірге кешенді түрде жүргізбесек, жемісті нәтижеге қол жеткізе алмайтынымыз анық.
Қандай да бір ұлттың тарихы мен әдеп-ғұрпын білмей, өнері мен мәдениетінің қайнарынан сусындамай жатып, ол ұлттың тілін құрметтеу, түсіну әрі оны жете үйрену мүмкін емес
Кеңестік кезеңде бәріміз орыс тілін қалай тез әрі терең меңгере алдық? Орыс тіліне деген қажеттіліктен бөлек, ком­мунистік идеология ұлы орыс халқының ұлттық құндылықтарын түрлі әдіс-тәсілдермен сәт сайын санамызға сіңіріп, бойымызда сол ұлтқа деген құрмет сезімін қалыптастыра білгенін ұмытпауымыз керек
Кеңестік кезеңнің кез келген өкілі әлі күнге дейін сол сезіммен өмір сүріп келеді
Сондықтан бізге, яғни кешегі кеңестіктерге, Голливудтың фильмдеріне қарағанда «Мосфильмнің» кинолары әлдеқайда түсініктілеу
Шетелдің әуендерінен гөрі орыс әндері жанымызға жақындау
Орыс тарихы мен мәдениетіне қанықпыз, орыс өнері мен әдебиетіне жетікпіз
Пушкин мен Есенинді жатқа білмейтін, Толстой мен Тургеневті оқымаған қазақ аз
Өйткені біз сол мәдениетпен біте қайнасып өстік, тәрбиелендік, рухани марқайдық, қалыптастық…
Қазақ әнін әуелетіп «үш тоты» атанған Татьяналар, өлең-жырдың өлкесінде өшпестей із қалдырған ақын қыздарымыздың бірі Надежда Лушникова, бүгінгі барымыз бен жоғымызды түгендеп беріп жүрген Герекең (Герольд Бельгер), қазақ тілінің сойы­лын соғудан шаршамай келе жатқан арамызда­ғы Асылы апамыз не үшін қазақ халқының құрметі мен ықыласына бөленді? Қазақтың тілін ғана емес, өнерін, тарихы мен мәдениетін құрметтеп, жетік білгені үшін, рухы қазақ болғаны үшін.
Қазіргі кезде қазақ тілін жетік меңгерген көптеген өзге ұлттың жастары қоғамның түрлі салаларында жұмыс істеп жүр
Мысал ретінде телеарналарда хабар жүргізіп жүрген белгілі қыз-жігіттерімізді атауға болады
Олар осыған қалай қол жеткізді? Өйткені олар қазақ тілі үстемдік еткен этномәдени кеңістікте, қазақ тілімен бірге бойларына сол тілге ие халықтың барлық құндылықтары мен қасиеттерін сіңіріп өсті.
Осы ретте бір мәселені баса айтқан жөн
Ол – бүгінгі жастардың тілге деген ықыласы мен құлшынысы
Біз сөз етіп отырған мәселелер елдің ертеңі саналатын жастардың арасында көпшілігіміз біле бермейтін қырынан көрінеді
Оны Алматы қаласы әкімдігінің Ішкі саясат басқармасының Қазақстан социологтарының қауымдастығымен бірлесіп жа­саған студент жастар арасындағы әлеуметтік зерттеуінен көруге болады
Мәселен, Алматыдағы қазақ жастарының 90 пайызы өз тілдерін жетік біледі
Ал қалғандары белсенді оқып-үйреніп жүр
Тілді үйренгісі келмейтін бірде-бір жас жоқ
«Өзіңізді Қазақстанның патриоты санайсыз ба?» деген сұраққа қазақтардың 55,3%-ы, орыстардың 46,4%-ы, өзге ұлт өкілдерінің 48,5%-ы батыл түрде «иә» деп жа­уап берген
Ал «Өзіңізді қайсы діни конфессияға жатқызасыз?» деген сұрақ қойылғандардың бәрінің 76,0%-ы, оның ішінде қазақтардың 96,1%-ы, орыстардың 17,0%-ы, өзге ұлт өкілдерінің 82,7%-ы Ислам дінін көрсеткен
Сұралғандардың бәрінің 52,3%-ы, оның ішінде қазақтардың 69,2%-ы, орыстардың 18,6%-ы, өзге ұлт өкілдерінің 39,7%-ы өздерін қазақ тілін еркін меңгергенмін деп санайды
Барлық сұралғандардың 43,4%-ы қазақ тілін білу керек деп жауап берсе, алайда қазақ халқының мәдениеті мен дәстүрін жалғастыруды 17,3%-ы ғана қолдаған
Демек, жастар тілге ден қойды деген сөз
Егер Алматы қаласының 30 пайызының жас­тар екендігін, Қазақстандағы студенттердің үштен бірінің Алматыда оқитынын ескерсек, тіліміздің ертеңіне кәміл сенуге болады
Тек қынжылтатыны, жастар арасында этномәдениетке деген селқостық байқалады
Осы орайда жастар арасында соңғы ке­зеңде батыстық мәдениетке жалаң еліктеудің, жат діннің ықпалында кетудің етек алып бара жатқанын айтпауға болмайды
Ол жөнінде биылғы наурыз айын­да облыс әкімдерімен өткізген кездесуінде Елбасы: «Қазір бізді ерекше алаңдатып отырған мәселе – Батыстан интеграция желеуімен, әсіресе, жастар арасына дендеп келіп жатқан моральдық-адамгершілік негіздер
Бұл тек біздің ғана дағдарысымыз емес, ол – бүкіл әлемдік қауымдастықтың дағдарысы» деп атап көрсете отырып, оған қарсы күресу қажеттігін міндеттеді
Батыс қоғамы мұндаймен 50-60 жыл бойына өмір сүріп келеді, біз оған енді еніп келеміз
Адамгершілікке жат қылықтармен күресудің әмбебап тәсілдері жоқ
Бірақ оны әрқашан жергілікті жерден іздеу керек, жастармен жұмыс істеу керек.
Қазір әлемдік тілді оқыту технологиясында «мәдениетаралық сұхбат» («межкультурный диалог»), мәдениетаралық қарым-қатынас («межкультурная коммуникация») дейтін терминдер бар
Бұл дегеніміз – тілді сол елдің ұлттық мәдени аясымен байланыстыра оқыту деген сөз
Абайды, М
Әуезовті түсініп оқу үшін қазақ мәдениетін білу керек деген сөз
Әлем қалай ағылшыншаға ден қойып кетті деген сауалға жауапты олардың тіл үйрету жүйесінен іздеу керек
Оларда тілге деген қажеттілік пен тілді үйренуге деген қолайлы жағдай қабысып жатыр
Ағылшын тілінің оқулықтарының барлығы сол елдің мәдени мәйегіне, тыныс-тіршілігіне, менталитетіне негізделген
Міне, осы жүйені Қазақстанға жерсіндіріп, қазақ тілінің ерекшелігіне қарай икемдеу жағы кемшін.
Этномәдени кеңістіктегі тағы бір мәселе, көрнекі ақпарат пен жарнама өнімдерінің ахуалы
Жарнама индустриясы бүгінгі қоғамдағы этномәдени кеңістікті қалыптастыратын аса қуатты құралға айналды
Жарнама өнімдерінің қазақ тіліндегі мәтіндеріндегі орфографиялық қателер, ондағы ойдағы орашолақтықтар бір басқа, сонымен қатар оның безендірілуінің өзінде ұлттық рухтың иісі сезілмейді
Көпшіліктің назарына ұсынылатын жарнама өнімдерінде біздің ұлттық құндылықтарымыз жеткілікті дәріптеліп, насихатталып жатқан жоқ
Жарнама өндірісінің ақпараттық аясын этномәдени ортамен кіріктіріп, елдің рухани тұтастығына қызмет еткізуге қол жеткізу керек.
Алайда мұны жүзеге асыруға тиісті мемлекеттік мекемелердің қолында аталған қуатты құралды тиімді пайдалану тетігі қазіргі қолданыстағы заңдарда жете дәйектелмеген
Мәселен, Алматы қаласында 4,5 мыңнан астам жарнама қондырғылары бар
Оған әр мекеменің маңдайша жазуларын, көрнекі ақпараттарын, көліктердегі жарнамалар мен көрнекі ақпараттарды қоссаңыз, жүз мыңға жетіп жығылады
Оларда салынған суреттер мен жазылған мәтіндерден ұлттық рухтың, мемлекеттік саясаттың өзегін табу қиын
Осы жарнама өндірісімен айналысатын Алматыдағы 200-ден астам жарнама агенттіктерінің бірде-біреуі қазақ тілінде жарнама жасамайды
Тек аудармамен айналысады, оның өзі де сауатсыз
Ал жарнама қаланың келбеті десек, біздің этномәдени кеңістігіміздің көрінісін пайымдауға болады
Міне, осыны ретке келтіретін заң, құқықтық-нормативтік актілер керек.
Қазақ тілін оқытудың ұлттық бірегейлікті қа­лып­тастыруға бағытталған жаңа тұжырымдамасы жа­салуы тиіс
Орысша білім беретін мектептерде қазақ халқының тарихы мен мәдениетін, ұлттық өнері мен әдебиетін, халықтың салт-дәстүрлері мен әдеп-ғұрпын жас ұрпақтың санасына сіңіре отырып, терең әрі жан-жақты оқытуды қолға алатын мезгіл жетті
Мәселен, орыс мектептерінде қазақ әдебиетінен бастап, бірер пәнді қазақ тілінде оқыту мәселесін шешетін күн келді
Мұндағы қазақ музыкасы мен мәдениеті жөніндегі мағлұматты да молайтқан жөн
Ол үшін білім берудің мемлекеттік стандарттарын қайта қарап, аталған бағытта дамытып, жетілдіре түсуіміз керек
Соның нәтижесінде әрбір қазақстандық азаматтың мемлекетті құраушы ұлт – қазақ халқына тән құндылықтарды білетіндей және оны құрметтейтіндей жағдайға қол жеткізуіміз қажет.
Кенжехан Матыжанов,
Алматы қалалық Ішкі саясат басқармасының бастығы,
филология ғылымдарының
докторы
