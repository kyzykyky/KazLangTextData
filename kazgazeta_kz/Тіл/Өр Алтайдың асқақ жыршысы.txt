Әр жазушының тілдік әлемін оның шеберлігі, тілдік элементтерді ұтымды қолдануы жасайды
Бүгінгі таңдағы лингвистика ғылымы көркем шығарма тілін талдауда ғылыми ізденістердің нәтижесінде жаңа нәтижелерге жетуде
Ол көркем мәтінді танып-білуден, мәтінді біртұтас дүние ретінде түсінуден бас­талады
Көркем мәтінді тану тілдік тұлғаның барлық тілдік аспектілерін ұғынудан бастау алады
Сонда тілдік тұлға деп кімді айтуға болады?
Сөйлеу кезіндегі сөйлеп тұрған адам мен көркем шығармадағы автор бейнесі — екі бөлек құбылыстар
Көркем шығармадағы автордың сөйлеуі тек жазушының өзіне ғана тән, жеке автордың сөйлеуі болып табылады және тілдік тұлға ретіндегі көркем бейнені тудырады, сонымен қатар жазушының өзіндік көркемдік-тілдік санасын айшықтайды
Осы арадан бастап тілдік тұлға мәселесі бой көтереді.
Тілдік тұлға мәселесі сөз бол­ғанда, ең алдымен оның интел­­лектуалдық мінездемесі алдың­ғы орынға шығады
Ал тұрмыстық тіл мен интеллект арқылы көрініс беретін интеллектуалдық тіл бір өзеннің екі жарындай, екеуі бір-біріне жуықтамайды
Жеке бір тілдік тұлғаның мәселесі сөз болғанда ол үшін қашанда маңызы ерекше мәнділік пен құндылықтардың ретке келтірілген иерархия­сы анықталған соң ғана ол қалыптастырған әлемнің тілдік бейнесін қабылдауға болады
Өйткені ұлттық-мәдени салт-дәстүрлер мен жазушы өмір сүрген қоғамдағы идеология жалпы тілдік бейнедегі өзек сөздердің қолданысын қамтамасыз етеді, бұл жазушы шығармасындағы инвариант бөлік болып табылады
Ю.Н.Карауловтың көз­қарасы бойынша тілдік тұлғаны айқындайтын деңгейлердің саны үшеу
Олар: нөлдік деңгей, лингво-когнитивті бірінші деңгей және алдыңғы деңгейге қарағанда жоғары тұрған жазушы құрайтын тілдік иерархиядағы тілдік модельге тән мәнді, құндылықтарды анықтайтын, тілдік тұлғаның сөйлеуіне, әрекет етуіне әсер ететін уәждемесін көр­сетіп, мақсатын айқын­дайтын, мәтін құ­рауға ықпалын ти­гізіп, басшылық жасататын тілдік тұлға деңгейі.
Бейнелі сөз, шығарманың шырайын кіргізетін көркемдеуіш сөздер, сондай-ақ жазушының оқушы көңілін өзіне бұрып, еліктіріп әкететін құралына айналған, экспрессия тудыратын немесе оның ­бояуын жұқтырып я болмаса қалыңдататын қолданыстар – әр жазушының стилін, сөз саптауын әйгілеп тұрумен бірге тілде өз алдына ғылыми тұрғыдан зерттеуді керек етіп, ізденістерді қажетсінетін тілдік категориялар болып табылады
Көркем әдебиет стилінің межесіндегі экспрессиялы сөздердің бар қыры, бүкіл болмыс-қасиеті, салмағы экспрессиясыз немесе экспрессивті емес сөздерге қарама-қарсы қойылып, салыстырылғанда нақтырақ сезіледі
Себебі сөз атаулының бейнелілігі бір деңгейде болмайды, бейнеліліктің бір-біріне ұқсауы міндетті емес
Көркем де бейнелі сөздер егіз қозыдай бір-бірінен айнымай жатса, көркемдік ұғымы да болмас еді, оны зерттеудің қажеттілігі де туындамас еді.
Зерттеуге қажеттілік проза мен поэ­зия­дағы көркемдікті бейнелілікті жеткізуші тілдік құралдардың әр алуандығы, ал лек­сикалық біліктердің саналуандығы
Бей­не­ліліктің деңгейі мен әр жазушының бей­нелілікті дүниеге әкелудегі әлеует-қарымы әртүрлі болатындығы, тіпті бір жа­зушының туындыларының өзінде түрлі-түрлі күйде кездесетіндігі таныс құбылыс және де сол бейнелілікті көбінесе әдебиетшілер қарас­тырып келгені жасырын емес
Ал сонда бейнеліліктің тілдік белгісіне не жатады? Міне осы мәселенің басын аз да болса ашып алу үшін әлемнің тілдік бейнесін Орал­хан өз шығармалары арқылы қалай қалып­­тас­тыр­ғанын осы бейнеліліктің тілдік сипатта­рын ашып көрсетуден бастаған дұрыс сияқты.
Әр ұғымның оны басқа түсініктерден айы­рып тұратын критерийінің болатыны сияқты, бейнеліліктің де тілдік критерийлері бар
Біріншіден, ол – уәжділік (мотивированность).
Көркем шығармаларда бейнелілікті тудыратын сөздер тіл білімі ғылымында уәжділігіне қарай былайша топтастырылып жүр: а) уәжділігінен нақтылығы басым сөздер: тау, тас, орман, ай, күн, жаз, қыс, т.б
ә) келесі бейнелілік аталған сөздердің бейнелілігін тудыратын нақтылықпен бірге көзге анық көрінетін ең айрықша белгілерінің бірінің сөздің құрамында аталуы­нан байқалады
Мысалы: көкқат, қарақат, қызылқат сөздерінде қат өсімдігінің жемісінің түсі әртүрлі болып келуі басты уәжге айналған
Яғни сөздің ішкі мағыналық құрылымында нақтылықпен қоса оның сипатты бір белгісі (көк, қара, қызыл түстер) бейнелілікті жандандыра түскен
Уәжді сөздердің мағынасы мен олар тудыратын ұғым­дардың белгілі бір ассоциативті қатар тү­зуінен туындайтын ассоциативті бейнелі сөздер екінші топқа жатқызылады
Мысалы, аққу – қыз, сырттан – жігіт, арғымақ – ақын, т.б.
Ғалымдардың пікірінше, жазушылар, негізінен, көркем шығармадағы бейнелілікті үшінші топтағы сөздер арқылы жеткізеді екен
Шындығында, бұл топтағы сөздердің тұлғасы метафоралы, ал суреттілігі, бейнелілігі, бояуы, оның қанықтығы өзге сөздерге қарағанда әлдеқайда басымырақ
Сонда қандай сөздер үшінші топқа жатады екен? Тілдік байлығымыз саналатын қарапайым сөздер осы үшінші топқа енеді
Бұл топ бір жағынан сөйлеу тілі элементтерінің, қарапайым сөздердің көркем әдебиет тілінде жиі кездесуінің себебін ашса, екіншіден, көркем әдебиет тілін сөйлеу бағытында зерттеудің қаншалықты қажеттілігін бағамдауға мүмкіндік туғызады.
Үшіншіден, сөйлеу тілінің элементтері болып табылатын экспрессивті-модальды құрылымдар – көркем әдебиеттегі экспрессия тудырудың аса айшықты құралы деген пікірдің жаны бар екенін дәлелдейді
Себебі экспрессивті синтаксистің элементтері адам тіліне көшірілген қоршаған ортаның, табиғаттың қисыны келіскен тілдік табиғи эталонына бұрыннан-ақ айналып үлгерген (Э.М.Береговой).
Көркем әдебиет тілін ауызекі сөйлеу тілі бағытында қарастыру көркем туындының табиғатын дұрыс бағалай түсумен бірге, ауызекі сөйлеу тілінің потенциялық мүмкіндіктерін жете бағалау үшін де қажет
Өйткені тіл-тілдегі дөрекі сөздер, тұрпайы сөздер, алғыс-қарғыс мәнді сөздердің бәрі де экспрессия тудырудың амалы саналады.
Ал ауызекі стильдің элементтеріне жататын тұрмыстық-қарапайым лексиканы қисынын тауып, қиюын келтіріп, қиыстырып қолданып, экспрессияның бояуын қоюлатып жеткізу үшін пайдалануға келгенде жазушы Оралхан Бөкей – аса шебер
Жайшылықта ауызға алудан қашқақтайтын дөрекі сөздерді бағалаудың оңтайлы құралына айналдырудың да шебері
Айталық:
– Әкемде шаруаңыз болмасын
Бұл жерге кірістірмеңіз ол кісіні
Қызып сөйлесең де, қысып сөйле, бала (Біздің жақта қыс ұзақ,148-б.)
Бірақ тұлан тұтып, шарқая қатындарша бетін тырнап шаптықпай, сол міз бақпаған қалпында тісінің арасынан темір пешке шырт еткізіп түкірді (147-б.)
Қой, көки бермей орнымнан тұрайын (140-б.)
Бай құтаймайтын қанды етек қаншық (Бәрі де майдан үшін, 44-б.); Қарай гөр… тілің майда, шүйіркелескің келіп қышынып отырсың-ау, шырақ (Атау кере,169-б.); – Ыржақтама, – деді
– Боқ-жыныңды ақтара саламын… (Атау кере, 64-б.); Әкеңнің аузын ұрайын
…Өз асыраған күшігім өз басыма қарғыды деген осы (Құм мінезі, 56-б.); – Кет, салдақы! – деді кемпір шаңқ етіп (Жесірлер, 363-б.).
Осы мысалдардағы шарқая қатын­дарша, салдақы, қысып сөйле, қанды етек қаншық, т.б
қолданыстардың экспрессиясы көзге анық ұрып тұрғанын жоққа шығара алмаймыз.
Сондай-ақ экспрессия құралы ретінде Оралханда ғана кездесетін құрылымдарға соқпай кету дұрыс болмас еді
Тек Оралханда кездеседі деуімізді өзіндік себебі жоқ емес
Біріншіден, ол құрылымдарды басқа қазақ жазушыларын былай қойғанда, сол өңірден шыққан өзге қалам шеберлерінің шығармаларынан ұшырата қою қиын
Олардың түп-тамырын диалектілермен байланыстыру да қисынға келіңкіремейді
Қалай десек те, әр жазушының ойлау деңгейі­нің өлшемі де, жазушы шеберлігінің айнасы да, өзгелерден ерек, бөліп қарауға мойын­сындыратын осындай ерекше құрылым­дар дей отыра, қарапайым сөздерді де әр жазу­шының көркемдік кестесін түзетін қолданыстар дәрежесінде бағалауға болатынын көреміз
Оралхан шығармаларындағы мұндай тілдік құрылымдарға тас қайнат қатын, құйрығын теріске салар жат, ласқа болу, т.б
жатқызар едік.
Оралхан өз шығармаларында экспрессияны жеткізудің өзгелерден ерек бір жолын тапқан
Ол етістікке (сөйлемнің баян­дауышына) -ақ, -ай, -ау модальдық шылаула­рын өте жиі тіркестіріп беру арқылы экспрессиялықты тудыра да алған, оқушы көкірегіне қимыл-әрекет, қозғалыстың түрлі сипатын, амалдың өту түрінің әртүрлі екенін жеткізе де білген
Мысалы: Ол жалғыз аяқ көрбілте жолды бертін келе әрнәрсеге жорып, сан-аққа жүгіртетін-ай… (Біздің жақ­та қыс ұзақ, 553-б.); Дегенмен, осы «сен тимесең, мен тимен» оңаша да, бейбіт тірлік те, жұмыр басты пенде екені рас болса, жанын жеп жалықтырады-ай; жүрек сыздатар сағыныштың, дабырласып сөйлесер, айғай­ласып ұрсысар көршінің мінез-құлқын, қол беріп амандасар қошеметін, қарасы бар, ағы бар адамдардың сан түрлі бет-жүзін көксеп, мұңға батырады-ай… (Біздің жақта қыс ұзақ, 29-б.);
Осы сөйлемдердегі мұңның да, сағыныштың да соншалықты тереңдігін, жанды ауыртар, жүрек сыздатар ауырлығын жеткізіп тұрған-ай шылауы.
Модальдық шылау тек экспрессия тудыру қызметінде жұмсалып тұрған жоқ, ол сағыныш пен мұңның сәттік қана емес, сәт сайын, сағат сайын, күн ­сайын, тіпті ұзақ жылдарға жетіп жығылатын созылыңқылығын, қайталана беретінін дәл көрсету мақсатына бағындырылған, сол қызметке жегілген
Амалдың осылайша өту сипатын жеткізу шылауларға жүктелген.
Жазушы атаулы эстет болуы керек, ал эстет адамдар этикаға қызмет етуі тиіс
Өйткені кез келген қоғамдағы мәдени орта мен қоғам парасатының өсуі де, өшуі де көп жағдайда өнер адамдарына, жазушылардың қаламына тәуелді
Ал тіл майданында тіл мәдениеті мен әдеби тіл нормаларын және тіл заңдылықтарын бұзбай, ілгерілету үшін қоғам өнер мен қалам иелерінен білімділік, өзгенің мүддесімен есептесетіндей ­пайым-парасат, діттеген мақсатына қол жеткізуге мүмкіндік беретіндей ерік-жігерді қажетсінеді
Ерік-жігерінің арқасында парасаттылықпен көркемдік канондарының аясында көсілте жазу – шебердің шеберіне ғана бұйыратын бақыт
Ол бақытқа Оралхан қол жеткізе алды деп білеміз.
Әдеби тілдің бар мүмкіндігін өз кәдесіне жарата білген жазушының нормаға сыймайтын сөздерді де орынды пайдалана алғаны анық байқалады
Мұндай сөздерді қолданудағы тапқырлығы, көркемдікке қол жеткізуде аталған тіл элементтерін көркем шығарманы тартымды, оқырманды қызықтырып, игілігіне жаратуы шеберлік белгісі демеске болмайды
Оған жазушы шығармаларынан жинастырылған тілдік фактілер себеп болып отыр
Қарапайым элементтер тобына енетін жергілікті тілдік ерекшеліктер қолданысы да осы топқа жатады
Осы арада әдеби тіл мен жергілікті ерекшеліктердің қандай құбылыстар екенінің байыбына бармай, бүкіл шығармасын жергілікті ерекшеліктермен бастан-аяқ жазып шығатын авторлар болатынын еске сала кеткен артық болмас
Бірақ көркем шығармаға қойылатын талаптарға сай жазушы авторлық ойы мен кредосын әдеби норма шеңберінде жеткізуі тиіс
Өйткені қалың оқырманға арналған туындысы арқылы айтар ойын тіл мәдениеті мен тіл заңдылықтары шеңберінен шықпай, тілдік шеберлігін ұштай отырып жеткізе білу – барлық жазушының шеберлігі мен мәдениетін көрсетеді
Ондай шеберлік, мәдениеттілік Оралхан шығармаларында нақты байқалады
Оралханның шығармаларында диалектілер аз кездеседі дер едік, шеберліктің бір қыры осыдан сезіледі
Кіндігі кесілген туған жерде қанмен бірге жүрекке енетін, етене жақын болып кететін диалектілер мен говорларды пайдаланудан жазушының қашып-құтылуы оңай емес
Соған қарамастан Оралхан диалектілердің өзін пайдалануда көркем туындыға қойылатын талаптар шеңберінен шығандап шығып кетпейді
Оларды пайдаланғанда жергілікті тілдік колоритті жеткізуді мақсаттағаны байқалады: Мысалы:
– Ойбай-ау, мынау не деген мылжың еді-әй, әкри… дүзге отырып-отырып, аяқтамай айнып кетер бәдік екен-ау (Біздің жақта қыс ұзақ, 258-б.).
– Ей, ләуқи, сен әкри-мәкриіңді қалтаңа салып ал да, анау үйдің терезін қақ, – деді бұйыра сөйлеп (Сонда, 153-б.).
Буы бұрқыраған жоян табақ борщ алдарына келгенде атасынан қайта туғандай жасады-ай (сонда, 304-б.)
Кешкі асты кемпірі, келіні үшеуі үнсіз ішті де, әрқайсысы үй-ішінің бәкүн-шүкін шаруасына кірісті (сонда, 153-б.)
Аңшы шал мойнындағы мылтығына жалғыз рет те жармаспады, ал иті құр бекер иіскелегені болмаса жарбаңдап қуған жоқ, иесіне жалтаң-жалтаң қарап алып, албаты лағады (Ұйқым келмейді, 170-б.)
Іш, айналайын, атаңның асы ғой, іш, сырқатыңнан айығасың; мен жоян шара наурыз көжені ішкім келмей біраз кергідім (сонда, 534-б.)
Таяқ өтпесе, мал екеш мал да әспенсіп алады… Тіпті басынып… Осыдан көрдім, әкри… (сонда, 515-б.)
Адамдар өмірдің келтелігін біледі, мүмкін білгендіктен де еш нәрсені бас қатырып ойламай, әмбе күннің ертең не боларын болжамай тәуекелмен ғұмыр кешер (сонда, 496-б.).
Қазақ әдеби тілі – қалыптасқан, жүйеленген, нормаланған тіл
Ал әдеби тілдің бар қасиеті, бар болмыс-бітімі диалектілермен, ауызекі сөйлеу тілімен, бөтен тілдік әрі көркемдік канондардың аясына сыймайтын жат элементтермен, төменгі стиль элементтерімен салыстыра қарағанда анық байқалады
Неліктен осындай әдеби тілдің сынын кетіретін элементтер жазушы шығармаларында кездеседі? Олардың қолданысына деген қажеттілік қаншалықты?
Бұл тұрғыдан Оралханға қатысты түйгеніміз – жазушының кейіпкерлерінің аузына өз еркімен варваризмдерді, билингвизм элементтерін салып отыратындығы.Байқауымызша, мұның да түрлі себептері бар
Кейіпкерін төменгі стильде сөйлету арқылы оның жағымсыз жақтарын көрсетуді мақсат тұтқан
Бұл – бірінші себеп
Екіншісі, кейіпкерді төменгі стильде сөйлету арқылы оның характерін ашуды көздеген
Үшіншіден, осылай сөйлеген кейіпкер арқылы заманның келбетін, шынайы суретін оқырманға жеткізуді ойлаған
Оралхан тілдің аталған элементтеріне тілдік категорияға жатқызылып жүрген бағалылықты сіңдірмейді, бағаны оқырман беретініне сенімді, ал оның мақсаты – реалды өмірдің шынайы суретін тілмен өрнектеп салу
Оралхан шығармаларының ішіндегі осындай жат тілдік элементтерге жататын варваризмдер ең көп кездесетін туындысы – «Қар қызы»
Оның негізгі себебін шығарманың кейіпкерлерінің жастар болуынан іздеген дұрыс сияқты
Күні кешегі оқиғаның бүгін тарих саналатыны, өткен оқиғаның өткеннің айнасына айналатыны рас
Ал тарихтың бірден-бір тірі куәсі тіл екені дәлелденген ақиқат
Көркем шығарма – көп жағдайда кешегі тарихтың тілмен өріліп бүгінге жетіп отырған көркем шежіресі
Оралхан өткен өмірдің көрінісін жастардың іс-әрекетін, кескін-келбетін баяндаумен шектеудің жетімсіздігін түсініп, оларға еркіндік береді, көсілтіп тұрып сол кезеңнің тілімен сөйлетеді, сөйте келе Кеңес дәуіріндегі ауыл жастарының болмысын оқырманның алдына жайып салады
«Қар қызы» демі өлі суық тыныштықта мүлгіген қарлы шыңдар қойнауындағы жалғыз қара ноқат трактор бейнеленген аппақ, қыбырсыз дүниенің кескіні, абстрактілі сурет сынды шығарма
Ал кейіпкерлер сөйлеп қоя бергенде олардың сөзі арқылы өлім түкірген аязбен арпалысқан тіршілік атойлап белгі береді, алып полотноға тыныс бітеді, дүние жанданып жүре береді
Осы өмірдің шын суретін, ақиқат дүниенің тілдік суретін Оралхан қалай жеткізеді
Ол үшін 1970-80 жылдары қазақ жастарының дені варваризмдермен «еркін тыныстағанын» бүкіл қазақ қауымы, көзі қарақтылардың бәрі де біледі
Сондықтан қала тілінің элементтері саналатын варваризмдердің ауыл жастарының тіліне әсері қалай болғанын көзбен көріп отырғандай сезіну мүмкіндігін алдымызға тартқан Оралханның көркемдік шешіміне дұрыс шешім деп, оң қабақ танытқан дұрыс
Кейіпкерлерін, ауыл жастарын осылайша сөйлетуі арқылы жазушы сол заманның демін тап басып бере алған, бейне-болмысын дәл сомдаған
Сол бір заманның үнін (бұл жерде тілін деген дұрыс) келешекке бұзбай жеткізуді, ақиқат суретін тілмен бейнелеуді дұрыс санаған, біздіңше, бұл тұрғыда автор өз дегеніне жеткен
Заман үнін келешекке жеткізуде өзгелерге ұқсамайтын, ұтқыр амал-тәсілін таба алу – шеберліктің белгісі
Оралхан кейіпкерлерін варваризмдермен былайша сөйлетеді: Ақ пиманы прокатқа бере тұрасыз (242-б.)
Мұндағы прокат сөзі – сол заманның белсенді, жанды сөздерінің бірі
Бүгінде осыған ұқсас мағынаны «аренда» сөзі береді
Заманның өзгергенін тіл арқылы білу деген осы
Бұл бір, екіншіден, кешегінің тілі бүгін «жүрмейді», ол өткеннің еншісінде қалды.
– Ей, шал, – деп керілді Аманжан.
­– Сол кор­мыңнан бізді де кормиттасаң қай­теді (277-б.)
Мен глубоки ұйқыға кеттім
Ай­татын сәлем­дерің жоқ па! Чао! Хай! (296-б.).
Замана алға жылжыған сайын ғылым да алға басады
Соның бір көрінісі – көркем шығарманы жаңаша талдау үрдістерінің пайда болуынан байқалады
Лингвистикада лексикалық тіркестерді екіге бөліп талдау үрдіс алуда
Сол арқылы лексема болып орныға бастаған тіркесімдердің нормативті (яки узуалды) және нормадан тыс (окказионалды) түрлерін бір-бірінен ажыратып отыру.
Окказионалды тіркестер – сөздің семантикалық жақтан түрленуін білдіретін микромәтін тәрізді тілдік бірліктер
Егер окказионалды тіркестер жиі әрі тұрақты қолданылып отырса, сөйлеу тілі элементінен жоғарылай түсіп, бірте-бірте тілдік фактіге айналады
Мұндай окказионализмдер көркем әдеби стилінен басқа функционалдық стильдік тармақтарда кездесе бастайды және олардың сөз семантикасын мақсатты өзгертуден табиғаты бөлек болып келеді
Олар әлеуметтік тапсырыстың нәтижесі саналады және жаңа номинацияларды атаудың бір амалы ретінде мойындалып отыр.
Көркем әдебиет стиліндегі окказионалды тіркестер – көбіне-көп автордың сөз табиғатын терең түсінетінін көрсетеді және индивид ретінде ойлау қабілетінің өзгелерден бөлектігін байқатады
Өйткені окказионалды лексикалық тіркестердің астарында жазушының аса нәзік тілдік танымымен эстетикалық талғамы бой жасырып жатады
Сондықтан да біріншіден, мұндай окказионалды тіркестердің атқаратын қызметі, функциясы алдыңғыдан (номинация атауы) ерекшеленеді, өйткені олар мәтіннің эстетикалық қызметін жандандырады, бейнелілігін арттырады, экспрессивтілігін еселейді
Сонымен бірге жазушы осы тіркес түрі арқылы сан бояумен құбылған дүние әрін экспрессиялық реңк-бояумен жеткізуге тырысады
Сөйтіп, мақсатын жүзеге асырады
Себебі жазушы – эстет, сондықтан өз талғамы арқылы тілді, сөйлеу процесін эстетикаландыруды басты міндеті деп санайды
Осы міндетті атқара алған жазушы шығармасы ғана оқырманды эстетикалық талғам биігіне жетелейді, оның таза бұлағынан сусынын қандырады.
Тіл заңдылықтарына сүйенгенде, окказионалды лексикалық тіркестердің дені жалпытілдік қолданыстағы сөздер санатынан емес, олар жалқысәттік дүниелер әрі функционалдық тұрғыдан мәнмәтінге тәуелді
Осы жалқысәттілігі мен контекс­ке тәуелділігі – окказионалдылықтың айрықша сипаттары мен басты белгілері болып табылады
Неге? Себебі әр жазушының жан дүниесінің тереңінен қайнап шығатын, кейде ұтымды, енді бірде қисынсыздау окказионализмдерді жалпы халықтың дүрк көтеріп, тегіс қолданып кетуі сирек байқалатын құбылыс, сондай-ақ олардың өзге бір контекске лайық бола қалуы да тым дүдәмал
Бірақ оларды дүниеге әкелетін бірден-бір фактор – жазушының сөздің экспрессивті-бейнелілік әлеуетін жандандыруды көздеуі, сөйте отырып сөз бейнелілігін арттыруы
Сондықтан да окказионалдарды жазушы әдейі бір контекске лайықтайды
Ал олардың мәнмәтінде келуі, мағыналық жақтан сонылығы ғана сөйлеу бірлігі дәрежесін алуға мүмкіндік береді
Содан болар лексикалық токказионалды тіркестер қос тағанды, яғни олар әрі диахронды немесе диффузды
Олардың өзге бір сөз шеберінің тілінде жаңғырып, тілге оралып соғуы, қайта түлеуі де некен-саяқ
Оралхан шығармаларындағы окказионалды тіркестер де осындай
Оралханның қырлары еңку-еңку қарлы (Махамбетте – еңку-еңку жер шалу), қарғалары қарабайыр, қар басқан қыраттары ақ шағыл (ақшағыл құм), қар басқан тау тобық жұтқандай, немкетті сана тасемен, қимылдары қапшағай, бораны құтырық, ессіздігі есінетеді, өзені аяз уытын жаяды, қарағайлары таудың жығылмас жалындай күдірейеді, адамдары мінезге мінеді (ашуға мінеді), т.б
Бұл окказионалды қолданыстар экспрессияның бейнелілігі, бағалауыштығы, эмоционалдылығы сияқты қасиеттері болатынына ишаралап тұр
Ал аса айқын, көзге анық шалынатын экспрессия – мұндай окказионалды сөздердің де, тіркестердің де категориалды белгісі
Окказионалды лексикалық тіркестердің әдеби тіл нормаларының талабына жауап беруі қандай деңгейде?
Мұндай тіркестердің жасалуының өзі әдеби тіл мен оның нормасы және тілдік қатынастағы қолданыстар арасында қайшылықтардың туындағанынан хабардар етеді
Өйткені қалыптасқан көзқарас бойынша тілдегі лексемалардың тіркесуге мүмкіндігі жоқ өзге бір сөздермен тіркеске түсуі нормадан тыс немесе нормаға жат саналады
Бірақ осындай семантикалық жақтан үйлеспейтін өзара үйлесім табуының басты себепшісі – сөздің мағыналық көлеміндегі белгілі әлеуетті семасының болуы және дәл сол мезетте аталмыш семаның жандануы, белсендірек бола түсуі
Айталық, Оралханша өлімнің исі суық – суық өлім тіркесіндегідей өлім (жаны кеткен дененің қызуынан айы­рылуы, тастай болып тоңазуы, суынуы) семасының жандана түсуінің нәтижесі.
Тек Оралханда ғана кездесетін, окказио­налдықтан гөрі әдеби тіл элементі болуға сұ­ранып тұрған тілдік бірліктер қаншама, айталық: қатынбастанды, марқұмданды, маңыс­танды, зәрезептенді, бақилыққа азат­тан­ды, амалсызданады, қабірледі, мар­құм­данды, көріністенеді, т.б
Тіл заңдылы­ғына сайғанда, жаңа етістіктердің жасалуы мүм­кін­дігі жоққа тән құбылыс
Бірақ Оралхан қолданған етістіктердің ерекше екені сезіліп тұр.
Көркем шығарма тілі – бұрыннан белгілі, қисыны келіскен, ұтымды да ұғынықты тілдік құралдар мен амал-тәсілдерді көпке жеткізудің, таратудың құралы
Сонымен бірге әр шығармасы арқылы автор жаңа қолданыстарды халықтың талқысына ұсынады
Әсіресе афоризмдік дәрежеге жеткені бар, жетеқабылы бар оралымдар жазушыларда көптеп кездеседі
Өйткені жазушы шығармасы дегеніміз, шығармасындағы қадау-қадау тілдік оралымдар дегеніміз – оның ой-санасымен жеткен таным-түсініктің, пайым-парасаттың тілдік тұрғыдан кристалдануы, жаңа бір сапаға, тұрақты да салиқалы сапаға өтуі деген сөз
Әрине, мұндай тіркесімдерді афоризм деп қабылдау-қабылдамау әркімнің танымына, бағалауына, талғамына байланысты екені белгілі
Ал біздің баға-байлауымызша, Оралхан­да ондай оралымдар аз емес
Оралхан­ды оқыған сайын ойлану керек, ойлана оқыған сайын жазушының жан-сезімі арқылы тереңнен шымырлап қайнап шығатын ойдың жиынтық образы – афоризмдердің табылатынына күмән қалмайды
Айталық, Өзі де бұл дүниеге сыймайтындай әдемі еді-ау! (Ұйқым келмейді, 110-б.); Айтып-айтпай не керек, құсалықпен өткен жылдарды жоқтап жылағаннан көз жасың таусылмайды екен (сонда, 11-б.); Ұлтты жақсы көру дегеніміз – тек жақсылығын ғана көру емес (сонда, 189-б.); Алтай жазы келте, мүмкін, өзгеше келбетті болғандықтан да солай шығар … (сонда, 542-б.); Бұл жалғанда жамандықтан қашып құтылған адамның жоқ екенін білсе де, ізгіліктен де үмітін үзбеген (сонда,10-б.); Жас болуды қарттардан үйрену керек шығар; Өйткені жеңу дегеніміз – өзің өлу емес, өзгені өлтіру ғой (сонда, 25-б.); Жұмысты адамның қолы емес, көңілі істейді (сонда, 67-б.), т.б.
Оралхан экспрессияны жеткізу құралы ретінде зоонимдерді аса ұтымды пайдалана алған
Зоонимдер тілдегі зат есімдердің үлкен тобын құрайды, солардың лексика-семантикалық варианттары есебінде жүреді
Олардың дифференциалды семасы адамға мінездеме бергенде, метафо­ралық теңеулер жасағанда, кәдеге асады.
Зоонимдер – тіл-тілдің бәрінде кезде­сетін лингвистикалық универсалийлер, сонымен қатар тіл-тілдің ұлттық-мәдени ерекше­ліктерінің бірқатары зоонимдер арқылы көрінеді
Барлық зоонимдер адамның, адамзаттың екінші атауы ретінде жұмса­лады
Адамның ерекше қасиетін немесе оның портретін сипаттағанда бір жануарға теңеп жататынымыз да сондықтан
Қазақ тілінде зоонимдер арқылы адам мінезін я болмаса портретін суреттеу көбінесе сияқты, секілді, тәрізді, ұқсас шылауларымен зоонимдердің тіркестірілуі мен -дай, -дей, -тай,-тей тұлғалы қатыстық сын есім жұрнақтарының бірігуі арқылы жүзеге асырылады
Көбінесе зоонимдерді пайдалану барысында жазушы адам келбетінің аңға, құсқа, ұқсастығын ғана емес, мінезінің соларға жақындығын сездіреді
Әр жазушы өз кейіпкерін өзінің қанына сіңген, өзі шыққан төл табиғатына тән зоонимдермен, өсімдік атауларымен кейіптейтіндігі байқалады
Әрине, жалпы қазаққа тән, бүкіл ұлтқа ортақ ұлттық-мәдени сипаттағы зоонимдер мен ботонимдер туралы сөз басқа
Олар ұлтымызға тән аксиологиялық бейнелерді сомдағанда қолданылатын сөз тіркестерінің құрамында үнемі кездеседі
Ондай сөздерге қарақаттай көзді, мойылдай мөлдір көзді (Оралханша – жуылған мойылдай), аққудай сылануды, қасқыр жігітті, қыран тұмсықты, ботадай нәзік сұлуды, құлыншақтай ойнақтаған баланы, қойдай жуас адамды, арғымақтай ойнақшуды, т.б
келтіруге болады.
Осы арада Оралханды туған табиға­тының жыршысы, өр де асқар Алтайдың жыршысы ретінде мойындауға тура келеді
Асқақ Алтайға ғана тән зоонимдерді Оралхан ыңғайымен, ретімен, ұтымды пайдаланады
Әсіресе кейіпкерлерінің мінез-құлқын ­сипаттайтын тұстарда оларды Алтайдың жанды-жансыз табиғатына теңеп, зоонимдерді, ботонимдерді кірістіру арқылы бейнесін суреттеп, өзінше әлемнің тілдік суретін салады
Өзінше немесе Алтай жыршысы ретінде әлемнің тілдік бейнесін жасайды
Осы өңірдің адамының танымы мен талабы, талғамы өзгелерге ұқсамайтынын жеткізуге тырысады
Сөйтіп, қазақ деген ұлттың әлемді қалай танитындығын тағы да өз суреттері арқылы толықтыра, байыта түседі
Мысалы: тау қазақтары ешкімге жағымсынып, жең ұшынан қол жалғап, қулық саууға қадеттенбеген, әрқайсысы жыланның баласы іспетті, өз күнін өзі көруге әдеттенген; ағалап, жағалап жан сақтаудан гөрі білектің күші, найзаның ұшына сенетін бірбеткей, атасы болса да айыбын бетке айтатын өркеуделеу, бұғылар секілді тағалау ма, қалай… (Біздің жақта қыс ұзақ, 207-б.); Алдай да алмайтын, алдана алмайтын Алтай қазақтары оқ жыланның баласы секілді туа сала бытырап жан-жаққа қашып, өз күнін өзі көрген кезде бір-бірін қайта тауып, моп-момақан болып, ордаланып жатады (сонда, 208-б.).
Сонымен бірге Алтайдың ­алуан өсімдік­тері оның шығармаларында көркем де бейнелі, әсерлілікті тудырады
Кітапханашы Мәлике сол Алтай құздарында сыналап өскен шынарға ұқсайды
Жалғыздық пен тәкаппарлық өздеріне қандай жарасады десеңізші… (сонда, 211-б.).
Оралханда көңілге жақпайтын оралымдар да кездеседі
Мұндай оралымдардың көркем шығармаларына сыналап енуіне өзі айтқандай журналистігі себеп болған тәрізді
Олар сөз, сөз тіркестері, сөйлем түрлерінде кездеседі
Мысалы, Жүрегі кеудесін балғалай жөнелді (Ұйқым келмейді,39-б.); Бір де нөл
Сіздің пайдаңызға, диірменде туған тышқан оның дүрсілінен қорықпайды
Жатқан тастың астына су жүрмейді (сонда,146-б.).
Таланттылықтың бір белгісі көпсөзділік­ке ұрынбай, айтар ойын, ойының сазын қысқа да нақты жеткізуден байқалады
Осы қысқалыққа нақтылыққа, ғалымдардың айтуынша, затқа, құбылысқа тән ерекшелікті оның бір белгісін, бір деталін айрықшалап көрсету арқылы жол табуға болады екен
Біз сөз етіп отырған бейнеліліктің өзі ерекше белгілерден туындайды және сөйленіс кезінде барынша айқындала түседі
Тіл бі­лімінде сөйленістің бейнелілігі туралы сал­мақты пікірдің иесі болып А.А.Потебня саналады
Ғалым сөзді апперцепция құралы деп санайды.
Ал апперцепция деп әлденені қайта­дан тану және қабылдау, бірақ тану мен қабылдау бұрыннан таныс, танылған нәрсемен немесе оның бір бөлшегі, құрамдас бөлігімен жалғастырудан өрбиді
Апперцепцияның бірнеше деңгейі болады
Оның бірінші деңгейі құбылысты әлдебір сөзбен белгілеумен шектеледі
Ол құбылыстың маңызды белгісі басқа бір құбылыстардың белгілерімен ұқсас болуы әбден мүмкін
Мысалы, Оралхандағы толқын сөзін алып қаралық
Кәдімгі су бетінің леппен, ағыспен толқуы, қозғалысқа келуі, ал енді толқыннан толқын балалайды дегенде жазушы аналогия (дүниеге сәбидің келуінен, тууынан ұқсастық табады) арқылы апперцепцияның келесі сатысына өтеді
Сөйтіп, сөздің ауыс­палы мағынасы пайда болады
Ауыспалы мағына апперцепцияның үшінші сатысына өтуіне жағдай жасайды
Бұл үшінші сатының деңгейі сөздің образды қолданысының іске қосылғанын білдіреді
Апперцепцияның жоғарғы сатысы көркем шығармадағы образды барлық жағынан байытып, күшейтуге жол ашады
Сөйленіс кезіндегі сөздің осы қасиеті экспрессияның маңызды бастау көзі болып табылады және көркем шығармадағы сөз бейнелілігінің, сөздің қуаттылығының нақты көрсеткіші бола алады.
Көркем шығармадағы сөйленістің бейнелілігімен күшейтілген, толыққанды бола түскен образдардың танымдық, тағы­лымдық маңызы зор болады, өйткені олар өмірдегі типтік құбылыстарды суреттейді
Бейнеліліктің осы қызметі көп ретте тұтас мәтін арқылы ашылады, айқындалады
Мысалы, Оралханның «Бес тиын» әңгімесіндегі Зәкеңнің бейнесі бес тиын тудырған экспрессия арқылы ерекшеленеді, ұзақ уақыт есте қалады, оқырманның жан дүниесінде тазалық, әділдік, адалдық туралы эмоциялық сезім тудырады
Кез келген сөздің бейнелілігінің өзі эмоционалды деудің астарында сөздің осы сияқты қызметі жатыр
Сөз бейнелілігінің, эмоционалдылығының құдіреті сөйленіс кезінде, мәтін ішінде және мәтін арқылы айқындалады дегенде де осыны айтуға болады.
Өзінің көзі тірісінде танымалдылыққа тарпаңдықпен емес, өзіндік стилі, шеберлігі арқылы қол жеткізген Оралхан Бөкей шығармаларының тіліне арналған шолу оның авторлық ұстанымын, тілдік тұлғасын тануға септігін тигізеді деп білеміз
Өр Алтайдың асқақ жыршысының көркем шығармалары тілшілер тарапынан кешенді зерттеледі деген сенімдеміз.
Бағдан Момынова, 
филология ғылымдарының 
докторы, професссор, әл-Фараби атындағы ҚазҰУ қазақ филологиясы кафедрасының меңгерушісі
