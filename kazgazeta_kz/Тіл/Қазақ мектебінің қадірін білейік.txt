Кезінде әйгілі жазушы  Шыңғыс Айтматовтың «Жоғалып, өшіп кеткен тілдердің қайта тіріліп  келмейтіні белгілі
Жаңадан тіл пайда болмайды
Тілдердің пайда болу дәуірі біткен
Сондықтан қазіргі барымызды мәпелей білуіміз керек» деуі  тегін емес
Бүгінде мемлекеттік тіл туралы сөз жүзінде жиі айтып,  іс жүзінде әрекетке көше алмай отырғанымызға не себеп? Бүйте берсек, Елбасы міндеттеген 95 пайызға қалай жетпекпіз?
Мені ұстаз ретінде ойлантатыны – осы
Білім сала­сында саналы ғұмы­ры­м­ды арнап келе жатқан мені әлі де балаларын орыстілді мектепке жетелеп жүрген қазақ әке-шешелердің көптігі қынжылтады
Бұл – бүгінгі таңдағы өте өзекті мәселе
Мен мұны жергілікті ұлттың өкілі әрі ұстаз ретінде жаныммен ұғамын
Сондықтан дәл қазіргі уақытта біздің алғы шартымыз – тек экономикалық баю ғана емес, туған тіл, туған еліміздің келешегі, тағдыры, абыройы болуы тиіс
Міне, осы кезеңде ұлттық намысымызды қайта қайрап, тілімізді асқақтата білу маңызды.
Мен – ағылшын тілі пәнінің мұғалімімін
1989-1990 оқу жылдары мені Жамбыл облысы, Жамбыл ауданының орталығындағы Жеңістің 30-жылдығы атындағы аралас орта мектепке директор етіп қойды
Бұл ел басына күн туған қысылтаяң шақ еді ғой
Дегенмен жастардың ұлт болашағы жолында өткір пікір айта алған кезі де – осы әрі сексен тоғызыншы жылы алғашқы «Тіл туралы» заң да қабылданған кез
Дәл осы шақта аралас мектепке басшы болып келген менің алдымда бір мақсат тұрды
Ол – «тіл тағдыры – ел тағдыры», сондықтан қарлығаш қанатымен су сепкендей болса да, қазақ тілінің дамуына өз үлесімді қосу болды
Қызметке кіріскен сәттен бастап сол жыл ішінде «балаларын орыс сыныбына әкеледі-ау» деген ата-аналармен, балабақша меңгерушілерімен, кеңшар жұмысшыларымен, аудан басшыларымен жеке-жеке жұмыс жүргіздім
Менің бұл әрекетім мектеп ұжымынан да қолдау тапты
Нәтижесі жаман болған жоқ
Аралас болып ашылған мектеп бір жыл ішінде қазақ мектебіне айналып шыға келді, яғни келер 1990-1991 оқу жылы орыс сыныбына оқушы қабылдамады
Сөйтіп, айналасы бес-алты жылдың ішінде мектебімізді таза қазақ мектебі жасап алдық
Бұл – нақты іс-әрекеттің, тәуекел тірліктің жемісі
Бұрын орыс сыныптарына балаларын басшы қызметтегі, бай-бақуатты ата-аналар әкелетін
Өйткені олар өздерінің қызметте өсуіне орыс тілінің қажет болғанын білді, балаларының да болашағын солай елестетті
Ал қазақ сыныптарына көбіне әлеуметтік жағдайлары төмендеу отбасыларының балалары келетін
Қала берді, сол кезде ісқағаздардың дені орыс тілінде жүргізілгендіктен, орыс тілін білгендердің айы оңынан туған шақтар да болды
Содан болар, қоғамда «орыс сыныптарында сабақ жоғары деңгейде өтеді» деген сыңаржақ пікір қалыптасты
Мектеп таза қазақ тіліне көшкенде біразы­ның оның жаңсақ пікір екеніне көз жет­ті
Өйткені кейін сол бір ғана мек­теп­тің өзінен қаншама білікті мамандар: қаржыгерлер, аударма­шы­лар, заң қызметкерлері, инженерлер, дәрігерлер,  журналистер, мұғалімдер, кәсіп­керлер, құрылысшылар, тағы басқа мамандар шықты
Ең бастысы, тәрбие жұмысы таза қазақ тілінде жүргізіле бастады
Бұл жүйелі жұмыс жүргізіп, үлгілі үгіт-насихат жүргізсеңіз, небір мәңгүрттердің бетін мемлекеттік тілге бұруға болатынын байқатты.
Алайда «орыс мектептерінде бі­лім сапасы жоғары» деген сыңаржақ пікірдің салқынынан әлі күнге арыла алмай жүрген қандастарымыз қаншама десеңізші?! Олар – сол баяғы­да басшылық қызметте жүрген шенді-шекпенділер, арасында депутат мырзалар жетерлік
Олар әлі күнге өз бала-шағасын да орыс мектеп­теріне беруге құлшынып жүр.
Енді Елбасы міндеттеген «95 пайыз­ға» келелік
Президенттің Жол­дау­ына жүгінсек, сегіз жылда ел халқының 95 пайызы мемлекеттік тілді меңгеруі тиіс
Ендеше, бұл іске бүгіннен бастап жұмылған жұдырық­тай болып кіріскен жөн
Айталық, мемлекеттік тіл, біздің елде көрініс тапқандай, белгілі бір құзырлы органдардың (мәселен, Тіл комитетінің, жергілікті тілдерді дамыту басқармаларының, «Қазақ тілі» қоғамының…) ғана айналысатын жұмысы секілді елестейді
Әсте олай емес.
Жоғарыда атап өткенімдей, әр мекемедегі басшы мен қызметкер, қала берді, отбасындағы әке мен ана өз төңірегіне тіл үйретуде басты ұйытқы болуы тиіс
Қай тіл­де шығатынына, меншік түріне қара­мас­тан, мемлекеттік тіл мәселе­сі отандық бұқаралық ақпарат құралдарында жиі-жиі жазылуы һәм айтылуы тиіс
Елбасы мем­лекет­тік тілдің дамыту аясын кеңей­ту міндетін белгілі бір топ­қа жүктеген жоқ
Конституция арқылы бекітіп, саналы түрде тіл үйренуге шақырды
Ендеше, орыс­тілді баспасөзде мемлекеттік тіл жайында мүлде айтылмайтынын қалай түсінуге болады? Ал мемлекеттік тілді білмейтіндердің барлығы өзі түсінетін тілдегі, яғни орыс тіліндегі баспасөзді оқитыны рас
Ендеше, оларға ой тастарлық, мемлекет­тік тілді үйренуге шақыр­арлық материалдар неге жарияланбасқа? Мен осы мәселеге барлық азаматтар мен құзырлы органдардың ерекше назар аударуын қалаймын.
Тағы бір өзекті мәселе – орыс сыныптарындағы қазақ тілінің оқы­тылуы жайында болмақ
Елбасы кешегі Жолдауында «еліміз­дегі бар­лық мектептер мен оқу орындарын­да қазақ тілін оқыту үрдісі жүріп жа­тыр» деп атап өтті
Иә, шынында, солай
Бірақ неге әлі күнге қазақ мектебін бітірген бала орыс тілін бір кісідей меңгеріп шығады да, орыс сыныбын бітірген бала қазақ тіліндегі қарапайым сөздерді түсінбейтін болып шығады? Бірақ қазақ тілінде әліпті таяқ деп түсінбейтін орыс баласының да аттестатында жақсы баға тұрады
Меніңше, осы мәселені жіті қадағалау керек
Орыс мектептеріндегі қазақ тілінің оқытылуына бақылау жүргізілуі тиіс.
Батыр баба, ұлт тілінің үлкен жанашыры Б.Момышұлы «қолына қалам ұстаған әр азамат ана тілінің бай қорын игерумен бірге басқа, әсіресе көрші ұлт тілдерінің де асыл қазынасынан сусындауы, оны кәдеге жарата білуі абзал» деген еді
Елбасының бүгінгі саясаты да – осы
Бірінші өз тіліңді игер, содан соң ғана қарым-қарекетіңе қарай өзге тілді үйрен! Бұл тұжырымы бүгінгі күн талабымен үндесіп-ақ тұр
Өз тіліңнен басқа тілді де білу жаһандық байланыстың күш-қуатының артуынан туындап отыр
Бүгінде жер басып жүрген жеті адамның төртеуі – қытай
Әлем кеңістігінде бұдан басқа да салмағы басым, күллі дамудың кілтін қолына ұстаған мемлекеттер қанша?.
Дамыған неміс, француз, араб, жапон, тағы басқа тілдерді неге меңгермеске?
Бірақ қандай жағдайда да қатты көңіл бөлетін мәселе – балабақ­шалар мен бастауыш сыныптардың маңайына бөтен тілді жуытуға болмайды! Жас өскіндер өз ана тілінің уызына жарып өсуі тиіс
Мәселен, облыстық, республикалық қазақ-түрік мектептерінің, лицейлерінің тәжірибесіне үңілейікші
Олар әртүрлі мектептерден алтыншы сыныпты үлгілі бітірген, тіл үйренуге бейімді оқушыларды «сарымайдан қыл суырғандай» таңдап таңдап алады, сөйтіп, өз мектептерінің жетінші сыныбына қабылдайды
Олардың түлектері өз туған тілін де, өзге тілдерді жетік меңгеріп шығады
Міне, олар өз ана тілінде оң-солын таныған дарынды, қабілетті балаларға тіл үйретеді, нәтижесі де жақсы.
Ал енді кейінгі кездері өзге ұлт өкілдерінің ұл-қыздарын қазақ топтарынан кездестіру заңды құбылысқа айналды
Бұл, әрине, көңілге қонады
Бірақ республикамыздағы өзге ұлт өкілдері қазақ тілін үйренуге ден қойды да, қазақ тілін меңгеруге қазақтың өзі неге енжар? Ақыл таразысына салайықшы
Бұл жерде азаматтық парыздан гөрі, күнкөріс қамы, қызметте өсу пайдалырақ  көрініп отырған шығар
Бірақ өзге ұлт өкілдері «бұл елдің болашағы мемлекеттік тілдің қолында болмақ» деп тіл сындырып жатқанында, қазақ­тың қазақ тіліне жаны ашымауы – қылмыс
Осы орайда, «Мемлекеттік тілге – құрмет» белгісінің иегері Асылы Османның «Қалай болғанда да, қазақ тілін қазақтың өзі білуі керек
Оны үйренуден өзге ұлт ешқайда қашпайды
Қазақстанға жер аударылып келген халыққа жасалған қамқорлық, сыйдың бәрі бір қазақтың пейілінен, жомарттығы мен дарқандығынан жаралған, қыздары қылыш қайраған, жігіттері серттен таймаған бұл қазақ сондай
Мен қазақ тіліне Алаштың азаматтарының көзімен, Ахмет Байтұрсыновтың көзілдірігімен қарағанды жақсы көремін…» деген сөздері кеудесінде намысы бар, көкірек көзі ояу қазаққа қалайша ой салмайды? Әрине, адам бойындағы намыс, патриоттық сезімді құр ұранмен, сөзбен ояту қиын шығар
Ендеше, жүйелі жұмысқа көшу керек
Мысалы, туған тілдің ана тілі деп аталуының өзі тіл үйренудегі ананың рөлін аңғартса керек
Сол себепті әр білім ошағындағы қыз балалардың тәрбиесіне жете мән берілуі тиіс
«Қыз – ұлт анасы» тақырыптарына еркін әңгіме-сұхбат жүргізіп, қазіргі жастардың тәлім-тәрбиесінің дәреже-деңгейін саралап, байқап көру мақсатында «Жастар ой толғайды, сыр шертеді» айдарымен сұрақ-жауап кештерін ұйымдастыру керек.
Міне, менің ұстаз ретіндегі ұсыныс һәм ой-толғамдарым – осы
Ең бастысы, мемлекеттік тілді меңгеру мен оны үйретудегі үгіт-насихаттың үздіксіз жүргені керек.
Райгүл ОМАРОВА,
Тараз мемлекеттік педагогикалық
институтының оқытушысы,
Қазақстан оқу ісінің үздік қызметкері
