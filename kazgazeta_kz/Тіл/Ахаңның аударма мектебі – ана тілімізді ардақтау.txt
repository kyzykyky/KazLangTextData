Тараз қаласында өткен «Салалық терминологияның жай-күйі және оны дамыту жолдары» атты республикалық ғылыми-практикалық конференцияда ұлттық терминология мәселесі кеңінен сөз болды
ҚР Мәдениет және ақпарат министрлігі Тіл комитеті мен Жамбыл облысы әкімдігі Тілдерді дамыту басқармасының бірлесе ұйымдастыруымен өткен шара ұлттық жазудың реформаторы, ағартушы-ғалым Ахмет Байтұрсынұлының 140 жылдығына арналды
 Заманында Ахаң тіл туралы былай деп жазған болатын: «Біз сияқты мәдениет жемісіне жаңа аузы тиген жұрт, өз тілінде жоқ деп, мәдени жұрттардың тіліндегі даяр сөздерді алғыштап, ана тілі мен жат тілдің сөздерін араластыра-араластыра, ақырында ана тілінің қайда кеткенін білмей, айрылып қалуы мүмкін»
Сондықтан ұлттық тіл әрбір халықтың шексіз байлығы
Оны дамыту, тілдік қорды молайту сол ұлттың еншісіндегі дүние
Бұл орайда қазақ тілінің бүгінгі таңдағы барлық саладағы мүмкіндіктерін ашып, қолданыс аясын кеңейтіп, ғылымның кез келген түрінде емін-еркін пайдалана алатындай терминдік қор жасау – кезек күттірмес мәселенің бірі
Өйткені терминсіз ғылым жоқ
Ұғынықты, дәл термин болғанда ғана ғылым алға басады
Осы ретте қазақ терминология ғылымының негізін қалаған Алаш көсемі Ахмет Байтұрсынұлы екені көпшілікке мәлім
Ахаң еңбектері ұлттық терминологияны қалыптастыруда терминолог ғалымдарға бағыт-бағдар берері сөзсіз
Ал оны бүгінде қалай пайдаланып, қолданып жүрміз? Шындығына келгенде, қазіргі қолданыста жүрген термин атаулары көп жағдайда дәлме-дәл аударыла бермейтіні рас
Бір терминнің өзі әртүрлі аударылатынын күнделікті өмірде көріп жүрміз
Ал термин саласында бірізділік болмағаннан кейін ғылымның өзіндік тілі де ілгері жылжи қоймасы анық
Бұл дегеніңіз, ғылым тілін түсініксіз етіп, ұғынуды қиындатып жібереді.
Конференцияны ашқан Жамбыл облысы әкімінің орынбасары Кәрім Көкірекбаев өңірдегі мемлекеттік тіл жағдайы туралы баяндама жасады.
Жиында сөз сөйлеген ҚР Парламент Мәжілісінің депутаты Оразкүл Асанғазы Ахаңның халқы үшін жасаған еңбегі туралы баяндама жасады
Халық қалаулысы өз баяндамасында бүгінгі терминологияның өзекті мәселелеріне жан-жақты тоқталды
Терминком бекіткен терминдердің халық арасында насихатталуы жеткіліксіз екенін тілге тиек етті.
– Тіл комитеті жаңа терминдерді бұқаралық ақпарат құралдары арқылы жарнамалауға мән беруі тиіс
Отандық ғалымдар терминология жасаған кезде ең алдымен Ахаңның еңбектеріне сүйенуі керек
Ахаң терминдерді қалай жасаған, сөздің мазмұнын бейнелеуде қандай әдістерді пайдаланған? Осы мәселеге терең мән берілу керек
Қазіргі терминдердің сыналып жататын себебі одан әлеуметтің хабарсыздығы
Бір сөзді Терминком аударса, оны қолданысқа енгізудің орнына өзі қазақша жөнді сөйлей алмайтындар: «Мұны неге аударған? Бұл сөзді бүкіл әлем пайдаланып жүр емес пе?» деп Терминкомды сынайды
Бұл дұрыс емес
Ахаң айтқандай, мәдениетті жұрттың тіліндегі даяр сөздерді алғыштай берсе, ана тілі барған сайын жат болып, өзге тіл орнына келеді
Кезінде самолетті «ұшақ» деп, паспортты «төлқұжат» деп аудардық
Қандай керемет сөздер?! Бейнелеп те тұр, мәнін де ашып тұр
Өзіміз жалаулатып жүрген, ол болмаса күнімізді көре алмаймыз деп жүрген тілдің жетпіс пайызы кірме сөздер, ал соның отыз пайызы бізден барған тіл
Сондықтан қай тілдің бай екенін білмей тұрып, оны айтсақ біз шеттеп қаламыз деп төмендеуге болмайды
Бүкіл телеарнада күніне бір салаға арнап Терминком пайдалануға ұсынған жаңа сөздерді баспасөз арқылы насихаттауымыз керек
Міне, жаңа термин шықты
Осыны пайдаланайық деу керек
Бізде терминдерге арналған том-том кітаптар бар
Ол кітаптар жұрттың бәріне жетпейді, жұртшылық хабарсыз қалады.
Белгілі тарихшы Мәмбет Қойгелдиев өз сөзінде Ахаңды қазақтың «паспортына» айналған тұлға деп баға берді.
– Әйгілі музыка зерттеушісі Александр Затаевичтің мынадай бір сөзі бар: «Мен Орынборға келіп, қазақ даласына шығамын, қазақтың әндері мен күйлерін нотаға түсіремін, бұған кім көмектесе алады дегенімде, «осында Ахмет Байтұрсынов деген бар, сол кісіге бар» деген кеңес алдым
Ахмет Байтұрсыновқа жолыққанымда, ол кісі менен қандай көмек қажет деп сұрады
Жағдайымды айтып, қазақ даласын аралауға бір құжат беруін өтіндім
Сонда ол маған: «Сен қазақ даласын аралағанда «мені Ахмет Байтұрсынов» жіберді деп айт» деді
Мен барған жерімде сол жердің ең құрметті қонағы болдым» депті.
Мәмбет Құлжабайұлы Ахаңның Ленинмен болған кездесуінде ұлттық, елдік мәселелерді қалайша батыл қорғай білгені жөнінде тарихи деректер келтірді
Сонымен қатар қазақ ағартушылығының дамуына қатысты бірқатар жайларды баян етті.
– Егер де біз қазақ ағартушылығын 1905 жылдан бастайтын болсақ, 1911-13 жылдары «Айқап» журналы, «Қазақ» газеті шықты
Осы жылдары екі миллион тиражбен қазақ кітаптары басылды
Мұндай жетістік бұрын-соңды болған емес
Қазақ ағартушылығының барлық атрибуттарымен көрінуі осы кезең болды
Қазақ ағартушылығының дамуы Алаш қайраткерлерінің қызметіне тікелей байланысты болды
Солардың қызметімен толыққанды көрінді
Мұны кезінде кеңестік идеология айтқысы келмеді
Олар қазақ ағартушылығын Абаймен ғана аяқтады
Ал Алашты көрсеткісі келген жоқ
Өйткені Алаштың ағартушылық девизі «Оян, қазақ!» болатын
«Басқа елдермен тең бол» деген ұран болатын, – деді тарихшы.
Қазақстан Республикасы Парламенті Сенаты Аппаратының Редакциялық баспа бөлімінің меңгерушісі Кеңесбек Демеш «Заңнамада қолданылатын сөздер мен сөз тіркестерін біріздендіру» тақырыбында баяндама жасады
Еліміздің заңнамасында қолданылатын терминдік сөздерге тоқталды
Заңнамада және ресми құжаттарда қолданылатын сөздер мен сөз тіркестерін біріздендіру, ондағы туындап отырған мәселелерді айтып өтті
Заң тілінің, заң терминологиясы мен нормаларының қысқа да нақты болуын, әртүрлі түсіндіруге жатпайтын мағынаны қамтуы тиіс екенін тілге тиек етті
Қазіргі заң мәтіндерінің бұрынғыға қарағанда әлдеқайда ұғынықты, жатық тілмен жазылып жүргенін ерекше атап өтті
Сонымен қатар өмірге әлі де болсын кіріге қоймаған, қолданысқа енбей келе жатқан не болмаса кезінде асығыс бекітіліп кеткен терминдердің бар екенін, ол бойынша тиісті жұмыстар қолға алынып жатқанын жеткізді.
Л.Гумилев атындағы Еуразия ұлттық университеті «Жасанды зият» институтының директоры Алтынбек Шәріпбаев ақпараттық- коммуникациялық технологиялар саласындағы терминдер мен анықтамалар мәселелеріне байланысты баяндама жасады
Әрбір ғылым саласы бойынша терминдерді жасағанда белгілі бір стандарттың қажет екенін атап өтті
Стандарт негізінде жасалған терминдер сақталмайтын болса әкімшілік шара қолдану керек екенін айтты
Терминжасамның әлемдік тәжірибесіне тоқталып, салыстырмалы шолу жасады
Терминком бекіткен терминдердің сақталмайтынын, олардың жаппай қолданысқа еніп кете алмай отырғандығын заңдық күшінің жоқтығымен байланыстырды
«Заңдық күші болмағаннан кейін, ол терминдер қолданысқа енбей, әркім өз қалауынша аударып ала береді» деп қынжылыс білдірді.
Техника ғылымдарының докторы, профессор Шәмшиден Әбдраман мемлекеттік тілдің бүгінгі жағдайына көңілі толмайтынын білдірді
Қазақ тілінің мемлекеттік мекемелердің әлі де есігінен сығалап тұрғанына өкінішін жасырмады
Терминдік сөздік жасаудағы қазақ тілінің мүмкіндіктері туралы кеңінен пікір өрбітті.
Жиында Астана медицина университетінің профессоры, медицина ғылымдарының кандидаты Мұхамбедия Ахметов баяндама жасап, медициналық терминдерді қазақ тіліне аудару сапасын сынға алды, медицина оқулықтарындағы жіберіліп жатқан олқылықтар турасында нақты мысалдар келтірді
Профессор қазақ тіліне орыс тілінен құрылымдық интервенция күшейіп бара жатқанын, әсіресе компьютерлік аударма қазақ тілінің грамматикалық құрылымына көп зиян келтіріп отырғанын атап өтті
Мұхамбедия Ахметов атап көрсеткендей, мұндай өрескел аудармалардан көз сүрінеді
Мұның басты себебін медициналық терминдерді аударудағы аудармашылардың сауатсыздығымен байланыстырды.
Конференцияда, сондай-ақ «Ахмет Байтұрсынұлының терминжасам ұстанымдары» (Ш.Мәжітаева), «Ана тілі» газетінің алғашқы жылдардағы терминологиялық тәжірибелері туралы» (Ж.Бейсенбайұлы), «Ішкі істер саласындағы терминологияны дамыту жолдары» (Б.Өмірсейітов), «Мұнай-газ саласындағы техникалық терминдерді жасаудағы ізденістер» (А.Ысымұлы), «Терминнің түсініктен – атау, атаудан – түсінік туу арқылы пайда болу мысалдары (Ы.Ақаев), «Көлік-коммуникация кешені терминдерін біріздендіру маңыздылығы» (С.Досаров), т.б
баяндамалар тыңдалды.
Ендігі кезекте атап көрсетілген өзекті мәселелер бойынша қорытындылар жасалып, тиісті шешімдер шығарылса және ол іс жүзінде орындалса деген тілек бар.
Дәуіржан Төлебаев
