Бүгінгі Қазақстандағы мемлекеттілік тарихын қозғағанда Қыпшақ хандығының тарихын айналып өту мүмкін емес
Қыпшақтардың бабалары V-VІ ғасырлардағы Теле, Гаугүй, Телек тайпалар бірлестіктерінде жүргенде-ақ билікке ұмтылғанын аңғаруға болады
Сір-Енда (Се-Яньто) қағанаты (ұлысы) құрылғанда, VІ-VІІ ғасырларда Қыпшақ атауы әлі де тарихқа белгісіз еді
Дегенмен де осы Сір (Се) тайпасын Қыпшақтардың бабалары ретінде мойын­дайтын тарихшылар соңғы кезде көбейіп келеді (Кляшторный, Зуев, Оңдасынов)
Біз де осы пікірді қолдаймыз.
Екі тайпаның Сір және Енда тайпаларының бірігу негізінде құрылған бұл ұлыс айтарлықтай күшті еді
Дегенмен Таң империясының үздіксіз қысымы Сір-Енда ұлысының түбіне жетті
Алайда бұл үдерістерге Елтеріс Құтлық қағанның (682-691 ж.ж.) бастамасымен Екінші Шығыс Түрік қағанатының құрылуы кедергі жасады
Бірақ Сір-Енда ұлысында бабалары билікте болған Қыпшақтар саяси дәстүрді жалғастырып, бұл жаңа қағанатта да билікке қайта қол жеткізіп, жарты ғасыр бойы басқарушы тайпа ретінде мойындалды
Бұл Екінші Шығыс Түрік қағанатын Алғашқы Елтеріс қағанның туған інісі Қапаған (Мочжо) және одан соң Білге қаған басқарған жылдарға сәйкес келеді және осы кезеңде қағанат аса күшті мемлекетке айналған болатын.
Алайда Телектердің тайпалық одағынан бөлініп шығып, Он ұйғыр бірлестігін біріктірген Яғлақар әулетін Түркі қағанаты тағына күшпен отырғызған Тоғыз оғыздар Қыпшақтарды басқарып, олардың күшімен қағанат құрған Ашина әулетін биліктен біржолата аластады
Енді Ұйғырлар ең алдымен Қыпшақтарды қуғындай бастады
Мұның өзі оларды батысқа қашып, Ертістің орта ағысындағы бұрынғы қандастарына барып қосылуға мәжбүрледі
Мұнда қыпшақтар ғана емес, Ұйғырлардан қашқан басқа да тайпалардың топтаса түсуі жаңа мемлекеттік құрылымның өмірге келуіне алғышарттар жасады
О баста қүш-қуаты шамалас, жеті тайпадан құралған бұл қағанат ата-бабадан қалыптасқан саяси дәстүрді сақтап, бұрын өздерін билеген Сір-Ендалықтардың үлгісімен екі тайпаның – Ими мен Имектің төңірегіне топтасып, Кимек деген жалпылама атаумен аталды
Айта кеткен жөн, осы қағанатқа енген жеті тайпаның бірі Қыпшақтар бола тұрса да, олар Орхон бойындағы қыпшақтардың алғашқы кездері қоныстанған бір бөлігі ғана болғандықтан және бұл бірлестікке кірме ретінде қосылғандықтан мемлекетке билік етуге әлі дәрменсіз еді
Ұйғыр қағанатының билікке келуі ғана емес, cондай-ақ 840 жылы оларды Қырғыздардың талқандап жіберуі де мемлекет билігінен мүлде айырылған Қыпшақтардың әлі шығыста қалған негізгі бөлігінің Орхон бойынан Ертіске қоныстануының жаңа толқындарын туғызды.
Рас, қолда бар деректер Кимек қағанатын Ими және Имек атты екі туыстас тайпалар ұйым­дастырғанын айтады
Көріп отырмыз, тіптен мемлекет құру мәселесінде де Кимектік қос тайпа бұрынғы Сір-Енда қағанатын құрған екі тайпаның және Екінші Шығыс Түрік қағанатында үстемдік жасаған Оғыздар мен Қыпшақтардың біріккен тә­жірибелерін басшылыққа алған
Осы айтылған­дар Кимек қағанатын ешкімге қатысы жоқ дербес саяси құрылым ретінде қарастыруға болмайтындығын, шын мәнінде, бұл қағанаттың өзінің бабалары басқарған бұрынғы Сір-енда және Екінші Шығыс Түрік қағанатының жаңа жағдайдағы саяси жалғасы болып табылатынын айқын аңғартады
Мұны осы Кимек қағанатын құрған тайпалардың аталған бұрынғы екі қағанат құрамында да жетекші орын алулары дәлелдей түседі
Алғашқы Сір-Енда қағанатында, жоғарыда атап кеткеніміздей, Қыпшақтар Сірлер деген атпен әйгілі болды
Ал енді Екінші Шығыс Түрік қағанатында олардың ұнатпай Қыпшақ («ағаштың қабығы») атандырған жауы Ұйғыр-оғыздар еді
Алайда Қыпшақтар Қимектердің одағына сіңісіп кете алған жоқ
Бұрынғы қағанаттар тұсында айтарлықтай ықпалды болып, билік жасаған тайпалық бірлестіктің басқаға бас ие қоюы екіталай еді
Сондықтан да Сір-Енданы билеп-төстеген және одан амалсыз бөліне көшкен Қыпшақтардың алғашқы легінің өзі арада жүз жылдан соң, VІІІ ғасырдың соңына қарай Кимектерден бөлініп, батысқа қарай жылжи бастады
Алайда олар әлі де екі жүз жылдай Кимек конфедерациясына тәуелді болып қала берді
Мұның бас­ты себебі, Қыпшақтардың өздерінің құрамының этносаяси тұрғыдан ала-құла болуынан еді
Саяси тұрғыдан бұл бірлестіктің осындай осалдықтары Қыпшақтардың бір орталыққа бағынған мықты мемлекет құруларына кедергі келтірді
Тарих сондықтан да Қыпшақ хандығын басқарған мықты мемлекеттік қайраткерлер есімдерін атап бере алмай отыр
Десек те, ХІ ғасыр басында Кимек конфедерациясындағы әскери-саяси билік Қыпшақ рубасыларының қолдарына көшті
Мұның өзі, негізінен алғанда, қазіргі Қазақстан аумағында қыпшақ этникалық қауымдастығын қалыптастыр­ды
Олар орналасқан өңір бұрын «Оғыздар даласы» аталған болса, енді «Қыпшақтар даласы» аталды
Қыпшақтардың өздерімен бірге түркітілдес әртүрлі тайпаларды ілестіріп келуі және олардың жергілікті автохтонды тайпалармен ассимиляцияға түсулері Орталық және Батыс Қазақстан аймағындағы этноәлеуметтік жағдайды адам танымастай өзгертіп жіберді
Осындағы Аорстар ұрпақтары Аландардың негізгі бөліктері енді батысқа қарай ығысып, олардың кейбір руларының үстіне Қыпшақтармен бірге келген бұрын шығыста Байырқу, Байси, Беріш тәрізді тайпалық одақтар құрамында болған тайпалар орналасып, болашақ Алаш қауымдастығының негізін қалауға атсалысқан Алшын тайпалық бірлестігінің этноәлеуметтік негіздерінің бірі «Бай» тармағының жаңа тұрпатта бірігуіне ықпал жасады
Осыған дейін Оғыздардың жетекші тайпа­ла­рының бірі Қынықтармен ассимиляцияға түскен Дайлар (Адайлардың бабалары) енді қыпшақ­тана бастады
Қыпшақтардың Каспий және Арал аймағынан байырғы Қаңлылардың (Нүш­белердің) үстіне қоныстанған Оғыздарды тықсырып шығарулары осында Қара түргеш руларының (Төртқара, Қарасақал, Қаракесек тай­паларының бабаларының) және байырғы Чумугендердің (Шөмекейлер бабаларының) қыпшақтану үдерістерін күшейте түсті
Осылайша Қыпшақ тайпалары болашақ Алаш қауымдастығын қалыптастыру ісінде шешуші рөл атқарды
Осы бағыттағы түркітілдестердің Қыпшақ конфедерациясы төңірегіне этникалық топтасу әрекеттерін ХІІІ ғасырда жаңадан құрылған мемлекеттік бірлестік – Жошы ұлысы жалғастырды.
Талас Омарбеков,
тарих ғылымдарының докторы,
профессор
