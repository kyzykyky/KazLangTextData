Қазақ хандығының қалыптасуы жайлы тарихшылар сан алуан пікірде болғанымен, біз үшін маңыздысы – сол мемлекетті сипаттайтын лексика
Алайда, ұлттық мемлекетіміздің құрылуына себепші болған алғышарттар мен оған кірген ру-тайпалардың тілі туралы сөз қыл­майынша, жалпы сол кездегі ел басқару, әкімшілік және билік жүйесіне қа­тысты атауларды толық тану мүмкін емес

Бұл зерттеу этнолингвистикалық тұр­ғыдағы ізденіс болып табылатын­дық­тан, тақырыптың ерекшелігіне байланысты көшпенді қазақ қоғамында дүниежүзілік стандартқа сай мемлекеттілік болғандығы және көшпенді мемлекеттің өзіндік ерекшеліктері секілді принципті мәсе­лелерді тілдік фактілер аясында дәлелдеп, қорыту болып табылады
Сондықтан да біз жұмыс барысында тарих ғылымы мен заң ғылымының, қажет жерінде саясаттану ғылымының мәліметтеріне сүйеніп отыруға мүдделіміз.
Ұлттық мемлекеттілігімізді танытатын ана тіліндегі алғашқы құқықтық нормалар жиынтығы – «Есім ханның ескі жолы», «Қасым ханның қасқа жолы», хан Тәукенің бастамасымен құрастырылған «Жеті жарғы» тәрізді қоғамдық өмірдегі мемлекет пен жеке адам арасындағы қарым-қатынастарды реттеп отыратын ереже нұсқаларының пайда болуы, жалпы алғанда, қазақ әдеби тілінде заңға қатысты атаулардың қалыптасып, құқықтық норма ұғымдарының дифференцияланып, нақтылануына игі ықпалын тигізгенін атап өту керек
Жеке алғанда осы құқықтық нормалардың жүзеге асуына байланысты ел басқару, әкімшілік және билік жүйесіне қатысты атаулар да тұрақтанып, байи түсті.
Академик Р.Сыздықтың пікірінше, алғашқы ұлттық мемлекеттер құрыла бастаған кездегі қоғамдық құрылымды көрсететін сөздерге жұрт, халық, хан, қарашы, қызметші, ер, батыр, би, ұлы, кеңес, орда секілді әлеуметтік мәртебені білдіретін атаулар жатады
Сонымен қатар, ғалымның айтуынша, әлеуметтік категорияларды көрсететін кедей, бай, патша, хан, би, төре, ақсүйек, бек, қожа, шора, азамат, батыр, ханзада, қа­ра­шы секілді атақ-лауазымдар жиі қолданыс тауып қана қоймай, өзінің тура мағынасында жұмсалып, сол кездегі әдеби тіл үшін актив жұмсалатын, нормаға түскен атаулар болып есептелген.
Қазақ хандығындағы жоғарғы билік ханның қолында болды
Хан сөзінің көне қаған тұлғасынан қысқарғанын В.В.Бартольд айтқан болатын.
В.В.Бартольдтің пікірін қолдап, қыс­қа­руға ұшырағанын лингвистикалық тұрғыдан түсіндіретін ғылыми дәлелдеме­лердің бірі деп М.Оразовтың пікірін айтуға болады
Ғалымның ойын дәл беру үшін түпнұсқаға зер саламыз.: «…казахское хан в орхоно-енисейских памятниках употреблялось в полной форме каған
На следующем этапе развития тюркских языков каған приобрело форму қаан (хаан) > хан (қан)
Здесь налицо действие закона вторичной долготы тюркских гласных, а в некоторых тюркских языках (казахский, узбекский, татарский и др.), в которых отсутствуют долготы, это слово трансформировалось в кан > хан, т.е
қаған > қаан > қан/хан > хан».
Жалпы хан сөзінің этимологиясы туралы пікірлер жоғарыда қағанға қатысты деректерге байланысты айтылған
Дегенмен, біз қаған сөзі түркі-моңғол сөзі, ал хан соның қысқарған түрі деген пікірмен бірге, көне түркі жазбаларына сүйене отырып, қаған таза түркі сөзі, ал моңғол сөзі хан да онымен бірге қатар қолданылып келген деген ойды қолдайтынымызды ескерте кеткіміз келеді.
Алайда, тағы бір ескерер жайт, қазақ хандығы тұсындағы хан атауының мән-мағынасы, атқарған міндеті көне қаған атауымен де, орта ғасырлардағы хан атауы­мен де сай келе бермейді
Керек десеңіз, қазақ хандығының тарихын саралай отырып, оның өн бойында хан сөзімен саяси дәрежесі бірдей емес билеушілердің аталғанын байқаймыз
Мысалы, Тәуке хан дүниеден өткен соң, кейін қазақ жүздері өз аумағында жеке-жеке билік құра бастады
Негізінен алғанда, жалпы саяси одақтастық жойылмаған жүздердің осындай бірлестігі (конфедерациясы) жағдайында әр жүздің басында отырған хандар, тұтас мемлекет иесі емес, жеке князьдіктердің басшысы деуге ғана келетін еді.
Осы тұрғыдан келгенде, сырт көзге кейбір атаулар қайталанып талданып жатқан сияқты көрінгенмен, олардың атаулық анықтамасының әр формацияда, әрбір мемлекеттік құрылым ерекшелігіне орай өзгеріп тұратындығы байқалады
Бұл ел басқару, әкімшілік және билік жүйесіне қатысты атаулардың таза экстралингвистикалық факторларға тәуелді болатынын дәлелдейді және ол барлық атаулардың арасында біздің зерттеу нысанымызға ғана тән.
Тағы бір ерекше айтатын мәселе – қазақ қоғамындағы хан сайлау үрдісі
Қазақ билеушілерін хан атауымен бел­гілегенде, оны мазмұны жағынан ерек­­шелеп тұратын да – осы жайт
Қазақ мемлекетіндегі хан сайлау үдерісі көш­пенділер қоғамы үшін тек ұлы саяси оқиға ғана емес, сонымен қатар, үлкен этномәдени қоғамдық құбылыс болып саналған
Бұл жағдайда ел басқару, әкімшілік және билік жүйесіне қатысты лексика этнографиялық түсініктермен астасып жатады
Мысалы, хан сайлау үшін қазақ дәстүрімен бүкіл елге сауын айтылатын болған.
Бұны тек таза этнографиялық атау деп қарамасақ керек
Өйткені ол сайлау жүйесіндегі басты атрибуттардың бірі болып есептелген
Ханның инаугурация­сы кезеңіндегі «хан сарқыты» немесе ханның отставкасын бейнелейтін «хан талау» тәрізді салттардың атауы ретінде де осыны айтуға болар еді
Бұлардың әр­қайсысының астарында құқықтық аспект жатыр
Және осы тұрпатты жөн-жоралғылардың моральдік негізі қазіргі Ата Заңымызда нақты мән-мағынаға ие болып, заңды түрде көрініс тапқан.
Осы тұрғыдан келгенде, орта ғасырлар­дағы хан атауының семалық қатарында біздер құқықтық сана тұрғысынан «диктатор» немесе «тиран» секілді ұғымдарды таба алатын болсақ, қазақ мемлекетіндегі хан атауының семантикалық құрылы­мын­да аталған семалар болмайды және ол сол қоғамдағы «далалық демократияға» байланысты болып отыр
Олай болса ел басқару, әкімшілік және билік жүйесіне қатысты лексиканың тағы бір тілдік ерекшелігі – олардың әр тарихи дәуірде мән-мағынасы да, сыртқы фор­масы да үнемі өзгеріп отырады, ал оның сыртқы пішіні сақталып қалғанның өзінде де сол мемлекеттік құрылымдағы орын алған саяси жүйеге орай атаудың семантикалық құрылымындағы семалар құрамы құбылып тұрады.
Әкімшілік және билік, ел басқару жүйесіне қатысты атаулардың дені қоғамның құқықтық өмірінің әртүрлі буынын бейнелейді және ол атаулардың өзгеруі тілдің ішкі заңдылықтарынан гөрі мемлекеттің, қоғамдағы саяси жүйенің даму бағытына көбірек тәуелді болады.
Сайып келгенде, осы сыртқы фактор­лар­дың нәтижесінде тілге жаңа билік институттарының атаулары үздіксіз еніп жатады.
Қазақ хандығында далалық демо­кратияға негізделген сондай билік институтының бірі билер кеңесі деп аталған
Билер институты бұл қазақ қоғамындағы парламентаризм дәстүрлерінің құқықтық негіздерінің тым әріде жатқанын көрсетеді
Көрнекті түркітанушы Лев Гумилев «Республикалық құрылыс» деп атаған хандық құрылыс кезінде, яғни қазақ мемлекетінде абсолюттік монархия ешқашан да болған емес
Өйткені, хан биліктің ең жоғарғы тұтқасы болып де-юре есептелгенмен, де-факто билер кеңесі оның шешімдеріне вето қоя алатын.
Лингвистикалық тұрғыдан алғанда, билер кеңесі деген күрделі атаудың құрамына қарап, сол кездегі қазақ әдеби тілінің атаужасам қабілетінің ерте байқалғанын анықтауға негіз бар.
Билер кеңесі бұған дейінгі хан кеңесі деген атаулық тіркестің үлгісінде дүниеге келген деп жорамал жасауға болатын тәрізді
Күрделі атаужасамға негіз болып тұрған модель сөз – кеңес орта түркі кезеңінен бері мемлекеттік ел басқару атауы ретінде қолданылып, кэнеш тұлғасында билеушінің канцелярия­сы деген мағына берген
Қазақ хандығы тұсында үлкен ел жиындарын «кеңес» деп атаған
Айталық, «Күлтөбенің басында күнде кеңес» деген аталы сөз содан қалған.
Ал би сөзінің мағынасына келсек, қазақ тілінде ол бірнеше мағына беретіні белгілі
Егер бұған дейін би сөзі әлеуметтік категорияны білдіретін бек сөзінен туындап, сол мағынада ұғынылса, алғашқы ұлттық мемлекет құрылған сәттен бастап би сөзінің мән-мағынасы кеңейді
Біріншіден, ол хан кеңесшісі деген мағынаны берді
Екіншіден, Қазақ хандығының басқа елдермен дипломатиялық қарым-қатынасының нәтижесінде елші болып баратын ресми өкілдер билерден құралатын болды
Үшіншіден, би сот билігін жүзеге асырушы адам болып есептелінді
Төртіншіден, бидің алдыңғы міндетін атқаруға қажетті қасиеттердің негізінде оның сөзге ұста, шешен деген лексикалық мағынасы қалыптасты.
Сонымен бірге осы кезде дипломатия­лық лексиканың да жеке атаулар саласы болып қалыптаса бастағанын ерекше айтып өткіміз келеді
Бұл тілдік дерек қазақ хандығы барлық атрибуттары бар мемлекет болғандығын дәлелдей түседі
Әсіресе, осы атаулардың ішінде елші сөзінің белсенді түрде қолданысқа енгені ерекше
Елші сөзінің көне түркілік ел сөзінен туғандығында дау жоқ
Осы арада көне түркі тіліндегі -чі жұрнағының кейін ел басқару, әкімшілік және билік жүйесіне қатысты атаулар жасауда өнімді жұрнақ болғанын айта кету керек
Жауластырмақ жаушыдан, елдестірмек елшіден деген секілді көнеден келе жатқан тұрақты сөз тіркесі де еліміздің дипломатиялық дәстүрлері мықты мемлекет болғандығын дәлелдейді
Аталған мәтелде Қазыбек бидің аузымен қалмақ ханына айтылған әйгілі шешендік сөзінде көрінген найзаның ұшымен, қылыштың күшімен ғана емес, қажет кезінде Абылай хан секілді көрегенділікпен, сөз құдіреті арқылы бітімге келетін, жауын жұмыр жауаппен жасқай алатын, бірлікке досын бастай алатын қазақтың сыртқы саясатының негізгі стратегиялық бағыты танылып тұр.
Қазақтардың, негізінен, экстенсивті мал шаруашылығымен айналысуы, көшпенділердегі экзогамиялық салттың қатаң сақталуы тәрізді жағдаяттар, сайып келгенде, олардың мемлекеттік құры­лы­мында рулық жүйенің сақталуын аса талап етті.
Өйткені, рулардың әрқайсысының жаз жайлауы, қыс қыстауы ру ақсақалдарымен белгіленіп отырды, басқаша айтқанда, рулардың жер иемденуі мен олардың шекаралық межеленуінде белгілі бір жүйелілік сақталды.
Қазақ жұртына рулардан тұратын жүздерге бірігу не үшін керек болды деген сауалға ғалым М.Арынов былайша жауап береді: «Ру системасы қазақ халқына неге керек болғанын түсіндіру керек… Көшпенді қазақ халқына бірін-бірі тану үшін керек болды
Екіншіден, жерді бөлген кезде де белгілі бір принципті ұстау қажет болды».
Міне, осы себепті де ру сөзі тек туыстық ұғымды беріп ғана қоймай, сонымен бірге хандық құрамындағы тайпалардың аумағын да белгілейтін бірлікке айнала бастады.
Рудың әкімшілік бөлініс екендігін көрсететін құқықтық белгілері болды
Мысалы, біріншіден, әр рулық ұйымның нақты аумағы белгілі болды
Екіншіден, қазақ рулары әкімшілік бөліністегі бір буын бола отырып, өзінен ірі бөлініс бірлігіне, жүздерге топтасты
Үшіншіден, рубасылар – ақсақалдар қазақ хандығындағы беделі күшті саяси билік иелері болды
Ақсақалдар биліктің орта буынын құраған саяси институт болып қалыптасты.
Қалыптасқан тарихи жағдайларға байланысты Қазақ хандығының ХVІІІ ғасырдың басынан бастап, Ресей патша­лығына тәуелді бола бастағаны белгілі.
Осы кезде қазақтың байырғы сөзде­рінің мағынасы кеңейіп, кейбіреу­лері алғаш рет атаулық мәнде жиі жұмсала бастады
Сондай-ақ, бұрыннан келе жатқан әкімшілік пен билікке байланысты қазақтың көне атауларының орнына партия, сот, сияз, старшын, майыр, гүберния, гүбернатор, дума, земство, окружный приказ, сенат, правление, собрание, управа, адуакат секілді орыстың кірме сөздерінің қазақ тілі заңдылықтарына икемделгенімен, тұтас тұлғасында кең қолданыс табуы кең етек алды.
Қазақ тіліндегі бұрыннан келе жатқан атаулардың сапалық өзгерістерге ұшы­рауы отаршыл патша өкіметінің қазақ даласындағы хандық билікті біржолата жоюымен байланысты болатын
Әсіресе, 1822 жылы болған «Сперанскийдің реформасы» деп аталып кеткен «Сібір қырғыздары туралы жарғы» деген құжаттың дүниеге келуіне байланысты Ресей мемлекетінің әкімшілік жүйесі ең алдымен Орта жүз аумағында, одан кейін Кіші жүзде күштеп енгізіле басталды (Бекмаханов Е
Восстание хана Кенесары
– Алматы: Ғылым,1992
–216 с.).
Сібірдің генерал-губернаторы жасаған осы жарғы бойынша бұрынғы хандық билік пен рулық жүйенің орнына аумақтық принципке негізделген сұлтандық билік орнады
Сөйтіп, қазақ даласындағы сұлтандық әлеуметтік топ атауымен бірге, жаңа отаршылдық билеу институтын белгілейтін әкімшілік атауына айнала бастады.
Қазақ қоғамындағы биліктің бір тармағы – сот жүйесі де елеулі өзге­ріске түсті
Осыған орай би сөзінің мән-мағынасы өзгеріске ұшырады
Ол бұрын­ғыдай рудың ақсақалын көрсететін, рубасы атауы ретінде емес, жеке алғандағы қазақ даласында жаңа жағдайға байланысты туған құқығы шектеулі сот институтының атауы ретінде ұғыныла бастады.
Болыс пен старшын атаулары бұрынғы хан-сұлтан қызметтеріне қарағанда ұсақ лауазым қызметтерді белгілейтін атаулар ретінде қалыптасты
Оның ең басты себебі – патша өкіметінің жергілікті биліктің құзырын шектеп, ұсақтату арқылы далалық метрополиядағы өзінің саяси билігін күшейту пиғылынан болатын
Сол тұрғыдан келгенде, атаулардың анықтамаларының өзінен-ақ патша өкіметінің отаршылдық саясаты айқын білінеді.
Болыстық кейінгі жүргізілген отар­шыл реформалар нәтижесінде әкім­шілік бөліністің негізгі буыны болды
Сол себепті де ол сол кезде атау ре­тінде белсенді қолданысқа түсті
Оны осы тарихи кезеңдегі қазақтың ақын-жазушыларының шығармаларынан кездестіреміз
Мысалы, Абай шығармала­рында болыстардың осы мәнде жиі суреттелгенін көруге болады.
Қазақ даласындағы бұл өзгерістер әсіресе, 1867 және 1868 жылы болған ре­фор­малар қорытындысында анық көрінді
Сонымен бірге бұл жаңалық­тар нәти­жесінде Б.Сүлейменовтың айтуынша, әкімшілік ауылдың шекарасы мен рулық бөлімдердің ареалы сәйкес келе бермейді.
Заңгер-ғалым С.Зимановтың қазақ құқығы мен әкімдік-билік туралы бұл зерттеулеріндегі құнды сәттерінің біріне оның: «Қазақ қоғамында сөз құдіреті жоғары бағаланған» деген пікірін жатқы­зуға болады.
Қорыта келгенде айтарымыз, қазақ­тың өткен замандардағы қауымында қандай да бір атаққа ие болған таңдаулы азамат болсын немесе қоғамдағы белгілі бір билік пен әкімшілікке қолы жеткен азамат болсын, баршасы – жүргізген билігін қазақ құқығы негізінде, «дала демократиясының» қағидаларына сүйеніп, логикалық парасаттылық бо­йын­ша жүргізгенін көріп отырмыз
Бұл биліктердің іс-әрекеттерінің нәтижесін олардың шешімдерінен айқын көріп отырмыз.
Л.АСҚАР ,
әл-Фараби атындағы ҚазҰУ доценті,
философия ғылымының кандидаты
Н.ӘШІМБАЕВА,
А.Байтұрсынұлы атындағы Тіл білімі институтының аға ғылыми қызметкері, филология ғылымының кандидаты
