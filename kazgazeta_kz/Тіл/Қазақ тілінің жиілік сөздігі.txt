Қазіргі таңда білім беру мен тәрбие жұмысын қоғам сұраныстарына сәйкес жаңарту мен дамыту мәселесі алға қойылып отыр
Осымен байланысты мемлекеттік тілді мектеп оқушыларына, сондай-ақ жалпы елімізде тұрып жатқан өзге ұлт өкілдеріне де тез әрі тиімді меңгертудің жаңартылған әдіс-тәсілдерін тауып, негізін ай­қындап, ұтымды пайдалану – қазақ тілі ма­ман­дарының алдында өзекті мәселе екені белгілі. 
Университет табалдырығын аттаған орыс­тілді студенттердің қазақ тілін жетік меңгермей келетіні баршамызған аян
Әлбетте, бұл қазақ тілінің әдістемелік жүйесінің әлсіздігі мен толыққанды жетілдірілмегендігіне байланыс­ты
Осы ретте Қазақстан Республикасының Ғылым және білім министрі Е.Сағадиев қазақ тілін оқытудың жаңа әдістемелік платформасын жасау жөнінде идея ұсынған болатын
Ол үшін қазақ тілінің белсенді қорын көрсететін жиілік сөздікті құрастырудың қажеттілігі туды
Бұл жұмыс А.Байтұрсынұлы атындағы Тіл білімі институтының ғалымдарына жүктелген еді
Жиілік сөздікті дайындауға Институт директорының орынбасары А.Фазылжанова, тілші-ғалымдар Н.Уәли, Э.Сүлейменова және т.б
атсалысты
Ауқымды жұмыс өз мәресіне жетіп, «Жалпы білім берудегі қазақ тілінің жиілік сөздігі» құрастырылды
Бұл сөздік қазіргі таңда мемлекеттік тілді оқытуда, оқу құралдарының тілдік материалдарын жүйелеуде, лексикалық-грамматикалық минимумдарды жасауда аса қажетті құрал болып саналады
Бұл жөнінде А.Фазылжанова сөздік құрастыру барысындағы іс-тәжірибесімен былайша бөліседі: «Ең алдымен еліміздің мектептерінде оқитын орыстілді оқушыны елестете отырып, оның тілдік ортасына тән мәтін базасын жинақтадық
Қоғамдық ортада күн сайын кездесетін қазақ сөздерін, радио мен телеарнадан еститін, қазақтілді ақпарат құралдарынан оқитын сөздерді қамтитын мәтіндердің үлкен базасын жасадық
Сөздік осы базадан жасалды»
Яғни осы жұмыс барысында қазақ тілінің жиі қолданылатын сөздері анықталып, жиілік сөздіктің негізінде жоғары оқу орындарының әдіскер ғалымдардың, білікті мұғалімдер мен тіл мамандарының бірігуімен лексикалық-грамматикалық минимум (ЛГМ) жасалды
Осының негізінде қазіргі таңда жаңартылған білім мазмұнына сәйкес қазақ тілінің оқулықтары мен электронды мобильді қосымшалары құрастырылуда.
Бүгінгі күнге дейінгі құрастырылған оқу­лықтар кез келген үйренуші үшін тілді жетік меңгеріп, сөйлеп кететіндей дәрежеге жеткізе алмай отырғаны баршамызға аян, ал сапалы оқулықтар болса да саусақ санарлық
Бұның бір себебі оқулықтардың басым көпшілігі қатысымдық әдіске негізделмеген, сыни ойлауға бағытталмаған болып шығуында.
Ал жалпы қазақ тілін үйретуде үйренушінің жас ерекшелігін ескере отырып, қатысымдық әдіс негізінде меңгерту маңызды екені белгілі
Ә.Жүнісбек орыстілді мектептерде қазақ тілін оқытудың әдістемесі жайлы мақаласында өзге ұлт өкілдері үшін қазақ тілінің грамматикалық материалы тіл үйретудің құралы болмау керек екендігін, балаларды әуелі қазақ тілінде сөйлеуге үйретіп, одан кейін қазақ тілінің грамматикалық жүйесінен мәлімет берілу керектігін айтады
Осы ретте үйренушінің зейінін жалықтырмайтын, «сөйлетуге» бағытталған мәтіндерді, оған байланысты берілетін тапсырмаларды озық әдістерге сүйеніп берген жөн
Осымен байланысты қазіргі таңда жалпы білім берудің әдістемесінде Блум таксомониясының 6 түрлі ережесі оқу құралдары мен сабақ әзірлемелерін құрастыруда кез келген ақпаратты үйретудің ең ұтымды тәсілдері ретінде тәжірибеде дәлелденіп жүр.
Бір қызығы, Блум таксономиясындағы танымдық үдерісінің ең қарапайымнан бастап күрделіге біртіндеп өту барысы жайында өз ­заманында сан жылдар бұрын айтылып кеткен А.Байтұрсынұлының еңбектерінде көрініс табады
Ағартушының әдіскерлік қырын таныта түсер құнды еңбектерінің бірі – «Ана тілінің әдісі» атты мақаласы
Бұнда әдіскер «үйретуді» өнер деп бағалайды
«Үйрету өнер болған соң, ана тілін үйрету – бұл да өнер
Олай болса өнер­лер­де болған сындар мұнда болмақ» дегені сөзсіз ақиқат
Әдіскер тіл үйретуге мыналарды жат­қызады: 1) оқу үйрету; 2) жазу үйрету; 3) сөй­леу үйрету
Ал үйрету әдістерін былайша бөледі:
1) Кей әдістердің негізі қосу, жинау болады, ол негізді әдістер жалпылау (синтез) немесе жиылыңқы әдіс теп аталады.
2) Кей әдістердің негізі талдау, айыру болады
Ол негізді әдістердің бірі жалқылау (анализ) немесе айырыңқы әдіс деп аталады.
3) Кей әдістің негізінде қосу да, талдау да болады
Ондай әдістер жалқылаулы-жалпылаулы немесе айырыңқы-жиылыңқы деп аталады.
Яғни ғұлама ағартушының сан жылдар бойы бүркеліп, жұртшылыққа ұсынылмай, әділ бағаланбай келген әдістерінің өміршеңдігіне көз жеткізуімізге болады.
Жинақтай келе, үйренушіге дайын ақпа­ратты бер­геннен гөрі, алдына қойылған мәсе­лені зерттеуіне, талдауына және салыстыруына, ой толғауына және бағалауына мүмкіндік беру аса маңызды
Бұл категорияларды қазақ тіліндегі оқу­лықтарды құрастыруда да, сабақ әзірлемелерін жасауда да басшылыққа алған жөн.
Келесі қазақ тілін «тез» үйренудің бірден бір құралы – электронды мобильді қосым­шалар
Бүгінгі таңда техникалық құралдар әрбір балаға, жалпы әрбір адамға қолжетімді болғандықтан, олар тілді үйренуге бағытталған түрлі дайын электронды құралдарды, бағдарла­маларды жүктеп, пайдалана алады
Осымен байланысты мектеп оқушыларына «Казлингво» және ерексектерге арналған «Тіл-кемел» мобильді қосымшалары құрастырылуда
offline-қосымшасындағы тілдік контенттің ерекшелігі үйренушінің зейінін шаршатпайтын, психикалық ойлау қабілетіне көп салмақ түсірмейтін, қабылдауға оңай тапсырмалар беріледі
Ондағы түрлі түсті суреттер арқылы берілген жаңа сөздер үйренушінің қызығушылын арттырып, тілді тез әрі жылдам меңгеріп алуына ықпал етеді
Тапсырмалар оңайдан жеңілге, яғни сөз – сөз тіркесі – сөйлем принциптері басшылыққа алынады
Әр сабақтың лексикалық минимумы тілді үйренушінің қатысымдық сөйлеу қабілетін арттыруға бағытталады
Әр сабақ оқытудағы айтылым, жазылым, тыңдалым, оқылым әрекет­теріне негізделеді
Мобильді қосымшаларды тек мектеп оқушылары ғана емес, қазақ тілін үйренем деуші өзге ұлт өкілдері де пайдалана алатынына көз жеткізуге болады.
Қазақ тілін үйрететін оқулықтар мен мобил­­дьді қосымшалардың мазмұны лингво­мәдениет­танымдық, лингвоелтанымдық тұрғыдан оқытуды талап етеді
Себебі өзге ұлт, өзге мәдениет, өзге дін өкілдері үшін қазақ халқының күнделікті тұрмыс-тіршілігінде кездесетін этномәдени тілдік компоненттер таңсық әрі түсініксіз болып жатады
Сондықтан бұл бағыт бойынша оқылатын, тыңдалатын мәтін мазмұнындағы, жазылым тапсырмалары мен айтылымға арналған жағдаяттардағы «мәдени компонентті» таныту мәселесі өзекті болып отыр
Демек, лингвокультуремаларды меңгерту – оқыту ісіндегі инновациялық әдіс ретінде алға шығып отыр
Қазақ тілін үйретудің бұндай инновациялық әдістері тіл үйренушіні қазақ елінің тарихына үңілдіріп, тілде сақталған этномәдени бірліктерді, тіл-тілдегі ұлттық нақыш пен ұлттық құнарды тани білуге бау­лып, сөйтіп барып үйренушінің танымдық көзқарасын қалыптастыруды мақсат етеді
Осы сияқты қазақ мәдениетіндегі эквивалентсіз ұлттық мәдени компонеттерді (лакуналар, реалийлер) және олардың аясындағы фразеологизмдер мен мақал-мәтелдерді оқулықтарға ережелер, тапсырмалар ретінде беріп отырса, үйренушінің аялық білімін кеңейтеді.
Қорытындылай келгенде, қазақ тілінің жаңа әдістемесі төмендегі принциптерді ескеруді қажет етеді: біріншіден, «Білім берудегі қазақ тілінің жиілік сөздігінен» үйренушінің оқу дискурсына тән, күнделікті тілдік ортасын қамтитын лексикалық минимумды іріктеп алу; екіншіден, сабақ мазмұнына лингвомәдени және лингвоелтанымдық мәтіндер мен тапсырмаларды енгізу; үшіншіден, сабақ құрылымына сыни тұрғыдан ойлауға бағытталған, қатысымдық әрекетке түсе алатындай оқытудың жаңа әрі озық әдістерін пайдалану.
Айнұр СЕЙТБЕКОВА, 
А.Байтұрсынұлы атындағы Тіл білімі 
институтының жетекші ғылыми қызметкері, 
филология ғылымының кандидаты
