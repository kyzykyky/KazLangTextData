Байынқол ҚАЛИҰЛЫ, филология ғылымының 
докторы, профессор, 
Мемлекеттік сыйлықтың иегері
(Соңы
Басы өткен сандарда)
Бұған дейін үш мақалам жарық көрді
Тіл мәселесі – ортақ жауапкершілік, дегенмен, бірнеше нөмірінде мінбе бергені үшін «Ана тілі» газетінің ұжымына рақмет! Енді осы мақаламен ойымды қорытпақпын
Жалпы 15 томдықтың ең үлкен кемшілігі – оның «Қазақ әдеби тілінің сөздігі» деп аталғандығында
Аты – әдеби тіл болғанымен, заты – әдеби тіл емес
Егер ол әдеби тілдің сөздігі болса, оған жат-жұрттық сөздер, жергілікті сөздер, салааралық терминдер мен белгілі бір жазушыға ғана тән бірқолданым сөздер және ауызекі сөйлеу тіліне тән фонетикалық нұсқалар мен дүбара сөздер жапатармағай алынбас еді.
Сөзік жасау – еріккеннің ермегі емес, ол – ғылым
Сонымен бірге ол – өнер
Кім ғылымды қадірлесе, кім өнерді құрметтесе, сөздік атаулыны сол адамдардың жасағаны абзал
Сондай-ақ түсіндірме сөздік жасау – техникалық жұмыс емес, тағы да айтамыз, ол – ғылым
Оны білімі толысқан нағыз ғалымдар ғана жасай алады
Ғалым болғанда да, қазақ тілінің бір ғана саласының, айталық, грамматиканың, синтаксистің немесе фонетиканың маманы емес, оның лексикология, семасиология, фразеология, стилистика, лексикография, этнолингвистика, т.б
салаларының бәрін терең меңгерген ғалым болуы шарт
15 томдық ТС-те кеткен кемшіліктердің бір парасы – осындай білімді мамандардың болмағандығынан кеткен олқылықтар
Ал олқылықтарды өткен мақалаларымызда да келтіргенбіз, тағы да тізіп көрелік.
Қызылбас1 сөзіне «басқыншы, жау елдің аты» деген анықтама берілген
Қызылбас деген қай ел? Кез келген «басқыншы, жау елді» қызылбас демейді
Сондықтан тарихи мәлімет бойынша, қызылбасқа – «ертедегі парсы, иран елі» деген анықтама берген дұрыс болады.
15 томдыққа маңғыста деген екі омоним алынған
Екеуі де етістік
Бірінші омонимге «аспай-саспай баппен қимылдау» деген, екінші омонимге «өндіртіп істеу» деген анықтама берілген
«Аспай-саспай баппен қимылдау, өндіртіп істеу» деген адамға тән әрекеттер
Мысалдардағы «аспай-саспай баппен қимылдаушылардың» бірі – түйе, екіншісі – жылқы
Ендеше, бұл анықтаманы «жайлап, маң-маң басу» деп берген жөн емес пе еді.
Ал екінші омонимнің анықтамасы (өндіртіп істеу) мүлде қате
Мысалдарына қараңыз: «Маң-маң басқан сары атан Маңғыстап шығар өріске (Махамбет)
«Күңкенің ауылы маңғыстап мал өсірді (М.Әуезов)
Сонда сары атан «өндіртіп істеп» өріске шыға ма? Болмаса «өндіртіп істеп», мал өсіре ме? Біздіңше, бұл сөздің бірінші омонимнен еш айырмашылығы жоқ
Бұған да «жайлап, біртіндеп» деген анықтама берілгені дұрыс
Өйткені бұл сөз мәтінде үстеудің қызметін атқарып тұр.
Мәлі сөзіне «кез, уақыт, шама» ­деген анықтама беріп, екі мысал келтірген
Бірінші мысалдағы мәлі сөзінің мағынасына қарағанда анықтамадағы «кез, уақыт» деген сөздер артық
Оның мағынасына «шама, шек» деген сөздер дәл келеді
Ал екінші мысалдағы мәлі сөзі – мүлде басқа сөз
Ол сөз – «обылыс ­немесе аудан орталығы» деген жергілікті мәнге ие
Ендеше бұл сөз алдыңғы сөзбен омоним болады.
Мойнақ деп аталатын екінші омоним сөз үш мағынаға бөлініпті
Соның үшіншісі «отқа төзімді материалдардан жасалатын қымталған (?) ыдыс» делініпті
«Қымталған ыдыс» – ол қандай ыдыс? Әдетте әдеби тілде қымталу сөзі киімге, көрпеге байланысты айтылмаушы ма еді? Мағынаға берілген мысал да қызық: «Мойнақ қатты отынды газдандыру, жоғары температурада күйдіру кезінде дистилля­циялана…» деп, аяқталмай, түсініксіз күйде қалыпты
Оның үстіне анықтамадағы «жасалатын» деген сөзден кейін қойылуға тиісті үтір де қойылмаған.
Науша сөзіне 2 мағына беріпті: 1
Буыны қатпаған, өрімдей
2
экспр
Боқмұрын
Біздің ойымызша, екі мағына да дәл емес
­Науша деп – «буыны қатпаған, өрімдей ­жасты» емес, «ашаң жүзді, бойшаң, сымбатты жасты» айтады
Осы тұрғыдан, науша жігітті боқмұрын деу – білместік.
Он бес томдыққа оқпана сөзі алынып, сөйл
(сөйлеу) деген белгі қойылып, ол оқпан сөзіне сілтеніпті де, «Егемен Қазақстан» газетінен екі мысал алыныпты
Оқпан сөзінің мағынасы көп: «ердің астыңғы жағындағы қуыс», «шұңқыр», «мылтықтың ұңғысы», «шахта қуысы», т.б
Сөздіктегі оқпана бұлардың ешқайсысы да емес
Ол – «окоп» сөзінің қазақша баламасы
Оқпана сөзін қолданған, жазған адам, «Бұларың қалай? «Оқпана» сөзінің мағынасын ұқпапсыңдар ғой» деп, телефон соқты ма? Әй, қайдам, мен білетін қазақ соға қоймаған болар.
Отқасалар сөзіне «жаңа түскен келіннің қайын жұртына (?) апаратын ілуі (?), кәде» деген анықтама берілген
Келін отқасаларды қайын жұртына емес, барған жерінің (елінің) үлкен үйлері есік-төрін көрсетуге шақырғанда апарады
Оны «ілу» деп атамайды
Ілу – құдандалы адамдардың бір-біріне сыйға беретін тарту-таралғысы.
Пайпақты деген сөзге «байпақты, шұл­ғаулы» деген анықтама беріп, Ғ.Мүсі­реповтен мысал келтіріліпті
Бұл – ҚӘТС-ке кіргізілетін сөз емес
Ол – типографиялық қате
Әйтпесе, Ғабекеңнің байпақты дегеннің орнына «пайпақты» деп қолдануы мүмкін емес
Оның үстіне «шұлғау» сөзі «байпақ» сөзіне синоним бола алмайды
Екеуі бөлек-бөлек екі заттың атауы.
15 томдық ҚӘТС-ке аймақтық сөздікте бар пітнә сөзі алынып, ол пітіне сөзіне сілтеніпті
Ал пітіне сөзі екі мағынаға бөлініп: 1
Зияндық, арамдық, қараниеттік
2
Бүлік, лаң делінген
Екі мағынаның екеуі де, әсіресе 2-ші мағына дұрыс емес.
Аймақтық сөздікте бұлардан басқа пітене/бітене (пысық, тыңғылықты), пітіні (айлакер, қу) деген тағы 2-3 сөз бар
Құдай оңдап, бұлар ҚӘТС-ке алынбапты
Алынғанда жоғарғы екі-үш мағынаның үстіне тағы екі-үш мағына қосылып, пітіне сөзінің мағына саны 5-6-ға жеткен болар еді.
Бізді ойландыратыны: осы нұсқа сөздердің қай­сысын сөздікке алуға болады? Қай мағы­насы дұрыс? Ең дұрысы: пітіне сөзін сөзідікке алып, оған «арам, қараниет, пасық» деген анық­тама жазылса, ең оңдысы сол болған болар еді.
Сағанақ1 сөзіне «Аймақтық сөздіктен» алынған «керегенің жеке ұзын (?) таяғы (?)» деген анықтама беріліпті
Мүлде ұят
Сағанақ – керегенің «ұзыны» емес, керісінше, ең «қысқасы»
«Таяқ» емес – «желісі»
Өздері жасап отырған сөздіктің 2-ші томының 671-бетіне қарамаса да, «Шаңырақ» энциклопедиясының 47-бетіне қарауға болатын еді
Онда сағанақ – «кереге желісінің ең қысқасы» деп тайға таңба басқандай жазулы тұр.
15 томдықтағы кейбір атау сөздерді, оларға берген анықтамаларды ұғыну да, түсіну де қиын
Мысалға салықшы сөзін алалық
Сөздікші оны 2 мағынаға бөліп, біріншісіне көне
«сал жүргізуші, салшы» деген, екіншісіне жерг
«жатақ» деген анықтама беріпті.
Алдымен айтарымыз, «сал жүргізуші» мен «жатақ» бір сөздің екі мағынасы бола алмайды
Олар омонимдік ұғымдар
Сондай-ақ, қазақтың «сал жүргізушіні» «салықшы» деуі мүмкін емес
Ол еш қисынға келмейді
Мүмкін мысалдағы «салықшы» сөзі «қ» әрпі жаңылыс қосылып кеткен «салышы» сөзі шығар? Екінші мысалдағы «кедейлер байға салықшы болып қалатын» деген де миға қонбайды
Өзі байдан көлік алып, егін салады
Сөйте отырып оның байға салық салуы қалай? Бұл жердегі «салықшы» сөзі мүмкін «салымшы» (бай көлігін салды, кедей еңбегін салды) сөзінің қате жазылып кеткен түрі шығар?
Сылау сөзіне «сары буын (?) мен бел ауруын сипалап, уқалап емдеу» әдісі деген анықтама беріп, қасына «былау» деген синонимді қосып қойыпты
Былауға қарасақ, оны бұлау дегенге сілтепті
Яғни мұның анықтамасы сол сөзде бар деген сөз
Амал жоқ, бұлауды да іздедік
Ол сөзге (бұлау) – 1
«Күннің, ыстық құмның, т.б
қызуы, ыстығы
2
Ауырған жерді ыстық бумен булайтын халық емі» деген анықтамалар берілген
Сонда анықтамадағы «сипалап, уқалап емдеу» дегеніміз қайда қалды? Оған «ыстық бумен булаудың» қандай қатысы бар?
Сондай-ақ сындыр сөзінің бірінші мағынасына «құлату» деген синонимді қосыпты
Құлаған нәрсенің бәрі сына бере ме?! Дәл осылар сияқты сыни сөзіне «сындарлы, сынай қараған» деген анықтама берілген
«Сынай қараған» тіркесінің мағынасы сыниға келеді
Ал сындарлының сыниға ешқандай қатысы жоқ (Сындарлы сөзінің мағыналарына қараңыз).
15 томдықта сыңаржақ сөзі 3 мағынаға бөлініпті
Үшеуіне де Ж.Аймауытовтан бір-бір мысал берген
Оның бірінші мағынасы – «жалғыз, жарым» деп көрсетілген
Қай қазақ «жалғыз, жарым» деген ұғымды сыңаржақ сөзімен беруші еді
Бұл сөздің «бірбеткей», «сыңар езу» деген жалғыз-ақ мағынасы бар емес пе?
Сырбаз1 сөзінің екінші мағынасына «жолжұмыр» деген сөзді тіркеп қойыпты
Қазақ тілінде мұндай сөз жоқ
Сырмақ сөзінің екінші мағынасына «ішіне мақта салып, сырып істелген шапан» деген анықтама берілген
Сырмақ қайда? Шапан қайда? «Сырмақ» пен «шапан» бір сөздің қалай екі мағынасы бола алады?
Анықтамалардағы кейбір қателер салақ­тықтан, олақтықтан және ізденбегендіктен ғана емес, сонымен бірге, оның біразы сөздікті жасаушылардың өмірді жақсы таны­мағандығынан, тәжірибелерінің аздығынан, сөз мағыналарын білмегендіктерінен болатын сияқты
Оған дәлел көп
Солардың бірі – тайжақы сөзіне берілген анықтама
Сөздік түзуші оған «тай, құлын, құралай терісінен тіккен ішік (?)» деген анықтама берген
Осындағы «ішік» сөзі бәрін бүлдіріп тұр.
Ішік деп – әдетте мал, аң терісінің жүнін ішіне қаратып, сыртын (терісін) матамен тыстаған қыстық жылы киімді айтады
Ал тайжақы – тай, құлын терілерінің жүнін сыртына қаратып, киімнің артқы бойына оның жалын келтіріп тіккен сәнді, әдемі киім
Тайжақының етегі қысқа болады
Кейде жең де салынбайды
Ал ішіктің етегі суықтан қорғану үшін ұзын болады.
Томдықтардағы кейбір анықтаманы он рет оқысаң да түсінбейсің
Мысалы, тармақ1 сөзінің 5-ші мағынасына қараңыз: 5
инф
Құрамына каталог (?) және оның барлық ішкі каталогтары (?) кіретін каталогтар (?) бұтағының бөлшегі.
Тепеле сөзіне «басым түсу» деген анық­тама беріліпті
Бұл анықтама тепеле деген сөздің мағынасы емес
Ол – мысал мәтінінің мазмұнына берілген анықтама
Өйткені тілімізде тепеле деген сөз жоқ
«Үсті-үстіне ұру» деген мағынадағы төпе, төпеле деген сөздер бар
Тепеле – «төпеле» сөзінің қате жазылған немесе қате қолданылған нұсқасы.
Кейбір сөздерге берілген анықтаманы оқығанда төбеңнен бір шелек суық су құйып жібергендей сілейіп, есеңгіреп, тұрып қаласың
Ары ойлайсың, бері ойлайсың, бәрібір ешнәрсе түсінбейсің
Мысалға тобатай, топатай сөздерін алалық
Тобатай сөзі топатайға сілтеніпті
Топатайға «қайыңның қабығынан жасалған, жолға алып жүретін кішкентей шұңғыл ыдыс» деген анықтама берген
О заман да, бұ заман, «кішкентай шұңғыл ыдысты» қайыңның қабығынан жасағанды кім көрген?!
Оны былай қойғанда, сөздік жасау­шы­ның айтуынша тобатай – темір ыдыс, топатай – ағаш ыдыс
Топатайдың бірінші мағынасы – «қабықтан жасалған кішкентай шұңғыл ыдыс», екінші мағынасы – «ағаш шелек», үшінші мағынасы – «темірден жасалған тоста­ғанша»? Мұндай да ұғым-түсінік, мұндай да мағыналар болады екен?! Тұрмыста топатай деп ішіне сүт, кілегей құятын шағын ыдысты айтады.
Он бес томдықта туырлық сөзіне «киіз үйдің түндігі мен үзігінің арасын қосатын (?), уықтың орта тұсынан керегенің басына дейін (?) жабатын киіз» деген анықтама берілген
Туырлықтың киіз екендігі рас, бірақ ол «киіз үйдің түндігі мен үзігінің арасын» қоспайды, қоса да алмайды
Егер анықтамада көрсетілгендей, туырлық «уықтың орта тұсынан керегенің басына дейін жабатын» болса, онда уықтың жоғарғы жағын жабатын киізді не деп атайды? Әлде киіз үйдің бұл тұсы жабылмай ашық тұра ма?
С.Мұқановтан алынған мысалды оқып көріңізші
Онда «туырлық – киіз үйдің төменгі кереге жағын, үзік – уықтың үстін, түндік – шаңырақты жауып тұрады» деп, ап-анық жазылған
Сонда анықтама беруші өзі келтірген мысалды өзі оқымаған ба?!
Жарайды, сөздікші мысалды оқымады делік
Бірақ «туырлық дегеніміз не екен?» деп, ҚҰЭ-ға қарауға болады ғой
Онда «Туырлық – киіз үй жабдығы
Уықтың қарынан асырып, үзіктің етегін ала керегенің аяғына дейін жабады» делінген (ҚҰЭ, 8, 519).
Кейбір сөздерге берілген анықтаманы (мағынаны) түсіну оңайға соқпайды
Ал әлгі мағынаны нақтылайтын (растайтын) мысалды түсіну одан да қыйын
Мысалға тұлық сөзін алалық.
Тұлық сөзіне (мұны тұлықтас деп атаушы еді ғой – Қ.Б.) «астық бастыратын 4 не 6 қырлы тас құрал» деген анықтама беріп, оған «малта тас» деген сөзді синоним ретінде тіркеп қойыпты
Малта тас (бұл сөз орфографиялық сөздікте бірге жазылған) – тұлық емес, ол «ағынды судың әсерінен мұжылып, жұмырланып қалған майда тас» деген мағынадағы мүлде басқа сөз.
Уәли сөзіне «әулие, қасиетті адам» деген анықтама берген
Уәли – жергілікті сөз
Ол – «аймақтың (бізше облыстың) басшысы; әкім» деген мағынада қолданылады.
Урбанизация деген атауды абаттандыруға сілтепті
Абаттандыру – абаттандыр етістігінің қимыл атауы болғандықтан ол сөзге емес, абаттандыр сөзіне қарадық
Оған «Тіршілік ортасын халық тұрмысына оңтайластыру, гүлдендіру» деп анықтама беріліпті
Бұл ұғымның «урбанизацияға» ешқандай қатысы жоқ.
Уілдірік сөзіне «қамыс сияқты өсімдік­тердің басындағы ұлпасы, майда шашағы» деген анықтама берілген
Анықтама дәл емес
Қамыстың басын (сөздікшінің тілімен айтсақ «шашағын») үлпек немесе үпелек деп атайды
Үлдірік (уілдірік емес) – қамыс сабағының ішінде болатын ақ түсті, жұп-жұқа зат
Ол кейде уілдір немесе жұқалтыр деп те аталынып жүр
Орысшасы – плёнка.
Үшкірлік сөзіне «сүйірлік, ұшқырлық» деген анықтама беріліпті
«Сүйірлік» дегенін дұрыс делік
Ал «ұшқырлыққа» жол болсын
«Ұшқырлық» сөзі «сүйірлікке» синоним бола алмайды.
Шамырқан етістігіне «сілкіну, күш жию, шамырқану (?), ашулану» деп анықтама беріліпті
«Ашулану» деген сөзден басқасы шамырқан сөзінің мағынасына жақындап тұрған жоқ
«Шамырқанып шабуылға шықты» деп берілген мысалды «сілкініп, күш жиып, шабуылға шықты» деп ұғамыз ба? Шамырқан сөзіне «шамырқану» деп өзін-өзі қайталап анықтама беруге бола ма екен? Онда мәтінді «шамырқанып шамырқанды» деп айтуға тура келеді
Ең дұрысы: «Ашу кернеу, ыза буу» десе, жетіп жатар еді.
Шандырла сөзіне «Шанду, шешілместей етіп таңу» деген анықтама берілген
Мүлде қате ұғым
Мысалына қараңыз
Шандыр деп жергілікті жерде шапайылды айтады
Ендеше, шандырла – «шанду» емес, «шапайыл етіп тарту».
Шанышқақ3 сөзіне «сиырда болатын ауру» делінген
Ол – ауру емес, сиыр малын шағатын қанатты жәндік.
Шары2 сөзіне «шарқыштану» деген анықтама берілген
Анықтама түсінікті болу керек
Ал мына анықтама түсініксіз
Себебі ондай сөз тілімізде жоқ
Болса, бұл сөз 15 томдыққа кірер еді ғой.
Шенегіш сөзіне «сынап-мінеп, сын айтқыш» деген анықтама берілген
Ал мысалы «жер шенегіш Сотников» деп тұр
Сонда Сотников жерді сынап-мінеп жүр ме? Жер шенегіш деп қазақ топографты айтады
Ол жерді өлшейді, картаға түсіреді.
Алты омонимнің біріншісі – шеттік1 сөзіне «ердің алдыңғы жақтауларындағы (?) айыл, жырым, құйысқан байланатын қайыс баулық» деген анықтама берілген
Сөздікші «жақтаулары» деп нені айтып отыр? Ердің алдыңғы жағында қанша жақтау болушы еді? Қанша жақтау болса да, айыл, жырым дегендер ердің алдыңғы жағында емес, бел ортасында тұрады
Құйысқан ердің арт жағында болады
Шеттік – ердің екі қапталының артқы жағындағы тесікке байланған қайыс бау
Оған құйысқанның екі ұшы бекітіледі.
Шығыт деген сөзге «ұзатылған қыздың сиытқа (?) апаратын кимдері» деген анықтама беріліпті
Сиыт деген сөзді он бес томдықтың өзінен де, диалектологиялық сөздіктен де іздеп таба алмадық
Шамасы, ол төлиелік (авторлық) сөз болуы мүмкін.
Бір сөзбен айтқанда, ҚӘТС-те сөз мағы­на­лары көп жерде дұрыс айқындалмаған
Баса айта кететін нәрсе: ҚӘТС-те көпмағы­налы сөздер көп
Әрине, ол сөздердің өзі көпмағыналы сөз болса, оған дау жоқ
Ал сөздің өзі көпмағыналы болмаса да, ол көпмағыналылыққа жеткізілсе, маған осында бір ұпия сыр жатқан сияқты болып көрінеді.
Мәселен, көпшілікке жақсы таныс жылқы сөзі бұл сөздікте 13 мағынаға бөлініп, оларға 33 мысал беріліпті
Егер жасанды түрде бөлшек­телінбесе, қанша ой жүгіртсек те, жылқы сөзінің мағынасы 3-4-тен аспайды.
ҚӘТС-те мұндай көпмағыналы сөздердің көптігі соншалықты, тіпті оларды саралап шығудың да, санап шығудың да өзі үлкен жұмыс
Сондықтан олардың кейбіреулерін ғана тізіп көрсеткеніміз жөн болар (сызықшадан кейін тұрған цифр олардың мағыналарының санын көрсетеді): әдемі, белгі сөздері – 12, адам, биік, өт – 11, байла1 – 10, арқа, бауыр1, бұтақ, бүркеме1, өткіз – 9, ашулы, база, бүлін – 8, айнал, айналдыр, ауытқы, барлау, баспалдақ, биікте, биіктік, былай, қоржын, торла, төгіл, ұшқын – 7, адал, айдар, айшық, ақау, алшақ, арда1, арқан, артықшылық, арыз, асау1, аяқ1, әдебиет, әдепті, әділ, әлсіз, әуен, бағдарлама, барла, бедер, бейнелеу, берекелі, би, борыш, бөлім1, буын, білімді, білімсіз, төк, тышқан – 6, азамат, ақырзаман, алаң1, арық1, астау, атақ, әдеп, әділетсіз, әйтеуір әуезе, бағыт1, базар, басқару, бәсеке, бейне, бейнелі, билік2, биіктет, босаға, бөгет, бу, білім, қойыртпақ, тосап1, үкі, шабақта, шәрбат, шығу3 сөздері 5 мағынаға бөлініпті
Ал 3-4 мағыналы сөздер тіптен көп.
Байқап отырған боларсыздар, біз бұл жерде негізінен А, Ә, Б әріптері бойынша ғана кейбір сөздерді ғана көрсетіп отырмыз
Басқа әріптер бойынша да осылай тізіп беруімізге болады, бірақ оның қажеттілігі шамалы
Сондағы астын сызып тұрып айтпағымыз: 15 томдықтағы атау сөздердің мағыналық жағынан шамадан тыс бөлшектеніп кеткендігі
Бұл тәсіл – сөз мағынасының көптігін дәлелдеу емес, тек мысалдарды көптеп алып, сөздіктің көлемін ұлғайтудың амалы ғана.
15 томдықта мұндай «ұзын» анықтамалар­дың саны әжептеуір
Сондықтан ондай анық­тамасы бар сөздерді бізге бұл жерде де тек тізіп қана көрсетуге тура келеді
Олар (жақша ішінде анықтаманың қанша жолдан тұратындығы көрсетілген): наушаруадай әділ (20), құрбан айт (14), мәді (12), орда (12), той (12), Әзірет Сұлтан (11), қонақасы (11), қорын үй (11), көк қошқар (11), сары2 (11), ұжым (10), бопсалаушылық (9), кепілағаш (9), нашар (9), сауын2 (9), үкі (9), бата (8), бөртпе4 (8), махшар (8), шоғыр (8), әйел теңдігі (7), барымта (7), ыждағат (7), дастарқан (6), көтер (6), жауапкершілік (5), т.б.
СӨЗДІКТЕРДЕГІ СӨЗДЕРДІҢ ЖАЗЫЛУЫ
«Қазақ әдеби тілінің сөзігінде» қара тал, қара терек, тас ошақ деген сияқты атаулар бөлек жазылып алыныпты
Түрлік атаулар болғандықтан бұлардың бөлек жазылуын біз дұрыс деп есептейміз
Олай болса, осылардан ешқандай айырмашылықтары жоқ мына төменгі сөздердің 15 томдықта біріктіріліп жазылып, біріккен сөз ретінде алынуын құптай қою қиын
Мыс.: ақбидай, ақбұзаубас, ақдегелек, ақкөбелек, ақкөде, ақләйлек, аққайың, аққарағай, аққоңырбас, ақмарал, ақтал, ақшағала, алақарға, бозбұйырғын, бозжусан, бозкөде, бозтал, жылыжүзді, зайсансексеуіл, зымырантасығыш, қараала, қараалқа, қараалма, қараандыз, қарабаялыш, қарадегелек, қараләйлек, қарашағала, қисықсызық, сарыкүзен, сарықараған, сарықарақат, шыныбалқыту, т.б.
Сондай-ақ, құрылым-құрылысы жағынан осылармен бірдей, сондықтан жазылулары да бірдей болуға тиісті тіркесті (күрделі) сөздердің біразы ҚӘТС-те біріктіріліп жазылып, біразы онда бөлек жазылып алынған (кестеге қараңыз).
Біз бұл сөздердің бірдей жазылғанын құптаймыз
Ең дұрысы – мұндайлардың көпшілігін біріктіріп жазған.
Бөлек жазылғандардың қатарында ат өтпес, бас бармақ, көк түйнек (ауру), кіндік шеше, қара қағаз, қисық төс (түйе түрі), қызыл асық, мама ағаш, топан су дегендер де бар.
Теориялық тұрғыдан алғанда тұрақты тіркестердің (фразеологизмдердің) құрамына кірген сөздер бөлек жазылуға тиісті
Олар бейнелі, образды түрде, ауыспалы мағынада қолданылады
Ал мына төменгілер сияқты бірқатар фразеологизмдер ҚӘТС-те бірік­тіріліп жазылып, атау сөз ретінде алыныпты: ақкөңіл, ақниет, алауыз, басбұзар, желаяқ, көкбармақ, көкмылжың, қарабет, қарақазан, қараниет, қаратаяқ, қумүйіз, сарыауыз (бала), сарыезу (жас), тікбақай, шуаяқ, т.б.
Бұл – әрине, тұрақты тіркестердің (фразео­ло­гизмдердің) табиғатын танымағандық деген сөз.
Бір типтес күрделі сөздердің біреулері ҚӘТС-те бар, екіншілері онда жоқ, біреулері бірге жазылған, екіншілері бөлек жазылған, т.с.с
Мәселен, ҚӘТС-те (15 томдықта) ақ аю, қоңыр аюлар – бар, ал қара аю – жоқ
Есесіне онда сары аю деген бар
Өмірде сары аю болады дегенді біз естіген емеспіз
Аққайың қазақ тілінің орфографиялық сөдігіне сай бірге жазылған
Онда жоқ қотыр қайың тіркесі – сөздікте бөлек жазылған
Ал қызыл қайың 15 томдыққа енбей қалған.
Сондай-ақ, қазақ тілінің орфографиялық сөздігінде бөлек жазылғандықтан азу тіс, ақыл тіс, ит тіс, күрек тіс, қасқа тіс, сүт тіс, ұрыс тіс дегендер мен ауыз омыртқа, бел омыртқа, мойын омыртқа дегендер ҚӘТС-те де бөлек жазылып, әрқайсысы бірінші, екінші сөздері бойынша екі реттен алынған
Біз болсақ, бұл сөздерді біріктіріп жазған болар едік
Өйткені олар жеке-жеке тіс пен омыртқалардың аттарын білдіріп тұр.
Неге екенін қайдам, осы қатарға диірмен­нің түрлері ретінде бір-бірден ғана мысалдары бар, ұғым-түсініктері күмәнді от диірмен, тас диірмен дегендер де қосылыпты
Бұлар қандай диірмендер? Ешкім білмейді
Ешкім көрмеген.
Орфографиялық сөздікте тасжол, теміржол деген екеуі біріктіріліп жазылған да, қалған күре жол, қасқа жол, шойын жол дегендер онда бөлек жазылған
Ат жол, соқпақ жол дегендер орфографиялық сөздікте жоқ
15 томдықта бұлардың (тек ат жол дегеннен басқаларының) бәрі де бар
Бәрі де сөздікке жеке-жеке берілген
Бірақ олар бөлек жазылып, бірінші, екінші сөздері бойынша екі реттен алынған
Бізден сұраса, бұларды да бі­рік­тіріп жазған дұрыс дер едік
Себебі түсініксіз

Ал орфографиялық сөздікте бірге жазыл­ған будиірмен, желдиірмен, қолдиірмен, судиірмен дегендерді жоғарғыларға керісінше, диірменнің түрлері ретінде бөлек жазып, сөздікке тіркес ретінде алған жөн
15 томдықта бұлардың ішіндегі будиірмен, қолдиірмен деген екеуі біріктіріліп жазылып бір рет алыныпты да, диірмен сөзіне барғанда олардың бәрі бөлек жазылып, тіркес ретінде екінші рет алынған
Бір сөзбен айтқанда, бір типтес сөздердің жазылуы орфографиялық сөздік пен ҚӘТС-те шым-шытырық.
Неге екенін қайдам, осы қатарға диірмен­нің түрлері ретінде бір-бірден ғана мысалдары бар, ұғым-түсініктері күмәнді от диірмен, тас диірмен дегендер де қосылыпты
Бұлар қандай диірмендер? Ешкім білмейді
Ешкім көрмеген.
Орфографиялық сөздікте тасжол, теміржол деген екеуі біріктіріліп жазылған да, қалған күре жол, қасқа жол, шойын жол дегендер онда бөлек жазылған
Ат жол, соқпақ жол дегендер орфографиялық сөздікте жоқ
15 томдықта бұлардың (тек ат жол дегеннен басқаларының) бәрі де бар
Бәрі де сөздікке жеке-жеке берілген
Бірақ олар бөлек жазылып, бірінші, екінші сөздері бойынша екі реттен алынған
Бізден сұраса, бұларды да бі­рік­тіріп жазған дұрыс дер едік
Себебі түсініксіз.
Бұл айтылғандардан шығатын қорытынды: біріншіден, 15 томдықты жасаушылар әр уақыт өздері жасаған орфографиялық сөздікке бағына бермеген
Екіншіден, жоғарыда біз сөз еткен бір тектес сөздер екі сөздікте де әртүрлі жазылып, әртүрлі алынған
Оған дәлелдерді жоғарыда келтірдік.
Осы жерде қазақ тілі орфографиялық сөздігіне және біз сөз етіп отырған ҚӘТС-ке қатысы бар бір нәрсеге ерекше тоқтала кеткіміз келеді
Ол – қараағаш, сарыағаш дегендер сияқты екі сөздің бірігуі кезінде түбірлер жігінде қатар тұрып қалған екі дауыс­ты дыбыстың жазылуы туралы мәселе
Сөздіктерге сол қатар тұрған екі дауысты дыбыстың екеуін де қалдырамыз ба, жоқ, біреуін түсіріп, тек бір-ақ дауыстымен жазамыз ба?
«Қазақ тілі орфографиясының негізгі ережелерінде»: «Бір сөз ішінде екі дауысты дыбыс қатар тұрмайды
Қатар тұра қалса, алдыңғысы түсіп қалады, мысалы, алты+ау емес – алтау, екі+еу емес – екеу, Молдаахмет емес – Молдахмет, Торыайғыров емес – Торайғыров» т.б
деп көрсетілген.
Осы заңдылық ҚӘТС-те қалай сақталған?
Бұған жауап беру үшін алдымен бұл мәселені қазақ орфографиялық сөздігі қалай шешкендігіне тоқталалық.
«Қазақ тілі орфографиялық сөздігінде» (2007 ж.) мұндай сөздердің алтатар, алтаяқ, батаяқ, батоқыр, саптаяқ, сарауру деген алтауынан басқаларының бәрі екі дауыстымен жазылған
Соның салдары болу керек, ҚӘТС-те қараағаш, қараот, қараөкпе, қараөлең, қараөрік, өліара, өліет, сарыағаш, сарыандыз, шыныаяқ дегендер екі дауыстымен жазылып, сөздікте бір-ақ рет алынса, алтаяқ//алтыаяқ, батаяқ//батааяқ, мұздаяқ//мұздыаяқ, саптаяқ//саптыаяқ, сарағаш//сарыағаш, сарандыз//сарыандыз, саралақаз//сарыалақаз, сарсу//сарысу, шынаяқ//шыныаяқ дегендер бірде бір дауыстымен, бірде екі дауыстымен жазылып, сөздікке екі реттен алынған.
Осы жерде басын ашып, айта кетелік: Түсіндірме сөздіктердің сапалы-сапасыз болып шығуы «Қазақ тілі орфографиялық сөздігінің» сапасына да тікелей байланысты.
Бір сөз екі түрлі жазылып, екі жерге алыну – бұлармен ғана бітпейді
Мына төменгі күрделі сөздер мен тұрақты тіркестер де ҚӘТС-те екі түрлі жазылып, екі жерге алынған: бақталастыр//бақ таластыр, білтешам//білте шам, еркектіс//еркек тіс, көкшыбын//көк шыбын, қарала//қара ала, қарақаптал//қара қаптал, қараорман//қара орман, қарасу//қара су, қаратаяқ//қара таяқ, қаратерек//қара терек, қарашақаз//қараша қаз, қарашұбар//қара шұбар, қисықсызық//қисық сызық, қолшығыр//қол шығыр, қумүйіз//қу мүйіз, самырсынқұс//самырсын құс, сарыала//сары ала, сарыалақаз//сарыала қаз, тайөгіз//тай өгіз, темірошақ//темір ошақ, ұзынтұра//ұзын тұра, үштоғыз//үш тоғыз, шыбынқағар//шыбын қағар, т.б.
Сонда деймін-ау, сөздерді біріктіріп жазсақ – бір сөз, бөлек жазсаң – екінші сөз бола ма? Жоқ, әлде, елді алдау үшін, 10 томдықтың көлемін 15 томдыққа жеткізу үшін әдейі істелген айла-тәсіл ме? Мүмкін екеуі де емес, сөздік жасаушылардың білімсіздігі немесе немқұрайдылығы болар?
Жасыратыны жоқ, жазудағы ала-құлалықтарға тек орфографиялық, түсіндірмелі сөздіктерді түзушілер ғана емес, сонымен бірге, белгілі дәрежеде біздің жазушыларымыз бен жұрналистеріміз де кінәлі
Олардың көпшілігі (әрине, бәрі емес) сөздерді қалай жазғысы келсе, солай жаза салады (мыс., қақы/құқы/хақы, шахар/шаһар/шақар, т.б.)
«Орфографиялық сөздік деген бар еді ғой, соған қарайын» дейтін жазушылар мен жұрналистерді сирек кездестіресіз
Соның салдарынан бір сөзді әркім әртүрлі жаза береді
Жоғарғы мысалдар мәтінде солай әртүрлі жазылған болу керек
Біздің сөздік түзушілер оларды ойланбастан солай ала берген болу керек.
Сөздердің бірге немесе бөлек жазылуында үлкен мән бар
Бірге жазылса, ол – бір сөз
Бір нәрсенің (заттың, сынның, қимылдың, т.б.) атын білдіреді
Ал бөлек жазылса, ол – сөз тіркесі, яғни түрлік атау
Түрлік атауды құрайтын сөздердің арасында лексикалық, грамматикалық, синтаксистік байланыс болады.
Жоғарыда айтылғандардай былықтарды қалай түсінуге болады? «Сауатсыздық» дейміз бе, жоқ, әлде «білместік» дейміз бе?! Мүмкін тіліміздің нормаға түспегендігі шығар?
Қалай болған күнде де егер қазақ тілі шын мәнінде «дамыған», «нормаланған» тіл болса, онда біздің екі тілдік сөздіктерімізде бұл сияқты кемшіліктер болмаған болар еді.
Біз әртүрлі сөздіктерден мысалдар келтіре отырып жоғарыда көрсетілген және мұнда көрсетілмеген кемшіліктерді түзетіп, қазақ тілінің бүкіл лексикалық қорын саралап, жүйелеп, нормаға түсіру, оларды әдеби тіл қалпына келтіру бір-екі кісінің қолынан келе бермейді
Ол – академик, корреспондент-мүше, доктор, кандидат деген атақтары мен ғылыми дәрежелері бар тіл мамандары мол Ахмет Байтұрсынұлы атындағы Тіл білімі институтының ғылыми қызметкерлері жабылып істейтін іс.
