Нұрлыбек ДАУМОВ,
Атырау облыстық дарынды балаларға арналған ұлттық гимназия директоры, Қазақстан ПҒА-ның академигі
Ұлтымыз бен ұлысымыздың рухани қажетіне қызмет етіп, сан ғасырлар бойы ұрпағының көңілі мен жүрегіне нәр берген даналықтың кәусар бұлағындай ана тілдің қадірі мен қасиетіне қанша терең бойласақ, сонша маржанды терең мұхиттан тере береріміз сөзсіз.
Тіл – ұлттың қазынасы
Тіл-анамыздың ақ сүтімен бойға сіңген нәрлі уыз
Тіл- көңілді кеңейтіп, кірбіңді жадыратып, жүрегіңді нәзік үнімен тербетер баға жетпес байлық.
Тасқа қашап жазылған тарих та, ұрпақтан-ұрпаққа ауызша таралып жеткен көне мұра да, келер ғасырға аманаттаған мөлдір бұлақ , жазу өнері де – қай халықтың болмасын өткенінің куәсі, келешегінің мәні, маңызы.
Бүгінгі таңда біздерге, ұстаздар қауымына жүктелер міндет те, талғап – таныр ұстанымды таңдау да үлкен жауапкершілікті қажет етеді.
Себебі біздің қолымызда ­келешек­ке үміт артқан, болашағымыздың кепілі жас жеткіншектің тағдырына жауапкершілік міндеті тұр
Дарқан үміті мен құшақ толы арманын келер ғасырға жалғаған әр шәкірттің болашағы – тағы да біздің қолымызда
Сол себепті әлем кеңістігіне жол бастаған білімнің көш бастауына ілесу үшін де, әлемдік өркениетті елдер қатарына қосылу үшін де бір ғана тілді меңгеріп қана қою жеткіліксіз.
ХХІ ғасыр – білімділер ғасырының талабына сай зерделі, ой-өрісі жоғары азаматты қалыптастыру – мемлеке­тіміз­дің негізгі стратегиясы болып сана­лады.
Қазіргі кезеңде Республикамызда білім берудің жаңа жүйесі жасалып, әлемдік білім беру кеңістігіне дарынды ұрпақтың көш керуенін тура бағыттап, сара жолды мегзеуіне жаңа жол ашылып, сапалы, үздіксіз білім беру талабы айқындалуда
Бүгінгі заман талабының қажеттілігі – өзіндік ой-пікірі бар, шығармашылық, зерттеушілік қабілеті жоғары оқушыларды қандай жағдайда да нақты шешімдер қабылдай білуге, өзіндік көзқарасы мен пікірін жеткізе білуге, өзінің іс-әрекетін бағалай білуге үйретуінде.
Әлем тарихында танымал болған ұлы да­ныш­пандар тарихына үңілсек, олардың бәрі бірнеше тілді қатар меңгеріп, өрке­ниетті елдердің дүниетанымы арқылы, түсінік-парасаты арқылы жаңа әлемге еніп, дарын қабілеттерін шыңдаған
Ұлы ойшыл әл-Фарабиден бастап, қазақ әдебиетінің жазба мәдениетін қа­лыптастырған дана Абай, Шоқан, Ыбырайлар да орыс мәдениетін тану арқылы халықты өнер- білімге бастағаны – тарихи ақиқат.
Елбасы 2006 жылдың қазанында өткен Қазақстан халқы Ассамблеясының ХІІ құрылтайында «Үш тұғырлы тіл» туралы идеяны жария етті
Ал 2007 жылғы 28 ақпандағы Жолдауында «Тілдердің үштұғырлығы» атты мәдени жобаны кезең-кезеңмен іске асыруды ұсынды
Нұрсұлтан Әбішұлы : «Қазақстан бүкіл әлемге халқы үш тілді пайдаланатын мәдениетті ел ретінде танылуға тиіс
Бұлар – қазақ тілі – мемлекеттік тіл, орыс тілі – ұлтаралық қатынас тілі және ағылшын тілі – жаһандық экономикаға ойдағыдай кіру тілі» деген сындарлы да, салдарлы үндеу жолдады.
Мемлекет басшысы «100 нақты қадам» Ұлт Жоспары аясында Білім мен ғылымды дамытудың 2016-2019 жылдарға арналған жаңа мемлекеттік бағдарламасын қабылдау туралы жарлыққа қол қойғанын айтты
Аталған бағдарламаның негізгі мақсаты – Президент ұсынған «Мәңгілік Ел» идеясын орындауға бастайтын, оған негіз қалайтын платформа жасау
Президенттің Жолдауының нәтижесінде қалыптасқан бұл бағдарламаны балаларға мектеп кезінен жүзеге асырсақ, жоба қорытындысы жемісті болар еді.
Бұл саясатты қолдау дегеніміз – біріншіден, өз тіліміздің бай екендігін көрсете отырып, өзге тілдерді еркін меңгере алатын ұлт ретінде дәлелдейміз
Екіншіден, шетелмен тығыз қарым-қатынас орната отырып, экономикамыз­ды жақсартамыз
Үшіншіден, «Жас болса да, бас бола алатын» мемлекет екендігімізді толығымен көрсетеміз
Қазақстан үшін үштұғырлы тіл – елдің бә­секеге қабілеттілікке ұмтылуда бірінші баспалдағы
Өйткені бірнеше тіл­де еркін сөйлей де, жаза да білетін қазақстандықтар өз елінде де, шетелдерде де бәсекеге қабілетті тұлғаға айналады.
«Үштұғырлы тіл» идеясының үшінші құрамдас бөлігі – ағылшын тілін үйрену
Жасыратыны жоқ, бүгінгі таңда ағылшын тілін меңгеру дегеніміз – ғаламдық ақпараттар мен инновациялардың ағынына ілесу деген сөз.
Қазақ тілін, орыс тілін, ағылшын тілін білгізуге екі жол бар десек, біріншісі – оқу жоспарында көрсетілген вариативтік сағаттарды пайдаланып, жалпы орта мектептерде қазақ, орыс, ағылшын тілін оқытуға апталық сағаттарды арттыруға болады
Екіншісі – сонымен қатар қазіргі көш басындағы Назарбаев зияткерлік, «Дарын» желісіндегі мектептерді көбейтсе, қабілет-мүмкіндіктері бар балаларды жаңаша оқытуға болар еді деп есептейміз
Өйткені тиісті материалдық-техникалық оқу базасымен жабдықтандыру да, керекті лайықты кадрлармен қамтамасыз ету мүмкіндігі де жеткілікті
Бұның нәтижесінде мектеп бітіргенде, оқушының бойында шет тілі, ағылшын тілінің жалпы базалық негіздері қалыптасып үлгеретін болады
Ондай оқушының одан әрі де өз қалауы мен мүмкіндігіне қарай қажет болған жағдайларда шет тілінде ғылыми-техникалық, жаратылыстану салаларын меңгеруі айтарлықтай тілдік қиындықтарға ұшырамайды
Бұл – мектепте қоғамдық ғылымдар негіздерін де меңгеруге, соның ішінде мемлекеттік қазақ тіліне де нұқсан келтірмейтіні анық, тұлғаның жан-жақты қалыптасу ұстанымы сақталынатыны сөзсіз.
Өз дамуында уақыт екпінін, әлемдік даму ырғағын сергек сезіп, жаңа жолдар іздестіруімен ерекшеленіп отырған бүгінгі білім беру көшінің игі бастамасы үш тұғырлы тіл мәселесі мемлекеттік саясатты дұрыс жүзеге асырудағы жан­ашыр ізденістердің нәтижесі десек, артық айтпағандық
Әрине, үш тілді меңгеру керек-ақ, бірақ оны қандай әдіс-тәсілдермен және қандай жолмен білдіруіміз қажет, міне, осы алаңдатады
Қоғамдағы даму гармониясы – келісім, жарасымнан десек, жаңа тәжірибені енгізу де осы заңдылыққа негізделмек.
Елбасымыз биылғы жылдан жаңа әдістемені үйрететін мамандардың ­дайын тұрғандығын айтқан болатын
Осы мақсатта жаңа әлемдегі озық тәжірибені кеңінен қолдану үшін 2017 жылдан бастап 2,5 мың мектеп кең жолақты интернет желісіне қосылады
Осының арқасында Қазақстанда ақпараттық технологиялар мен жаңа әдістемелер арқылы жұмыс істейтін білім беру жүйесі қалыптасады
Яғни интернет желісі барлық мектептерге сапалы білімді әкелуге мүмкіндік туғызады
Осыдан кейін ғана кейбір жаратылыстану пәндерін тек ағылшын тілінде оқыту басталады.
Әр көтерілген мәселенің оң және теріс жағы болады, әр тұлғаның өзіндік жеке пікірі болады, сол себепті негізсіз, дәлелсіз күдіктен арылып, бой көтеріп отырған мәселенің маңыздылығын айқындап, нақты зерделейтін уақыт жетті деп ойлаймыз.
Бүгінгі таңда облыстық дарынды балаларға арналған ұлттық гимназияда үш тілді меңгеру талабына сәйкес гимназия мұғалімдері: директор және орынбасарлары, химия, физика, биология, информатика пәндері мұғалімдері ағылшын тілін меңгеру үстінде
Бұл жағдайда ағылшын тілі пәні мұғалімдерінің жетекшілігімен арнаулы курстар ұйымдастырылуда.
Ахмет Байтұрсынов : «Қазақ тілін дұрыс жұмсай білсек, ол қоғамдағы тілге жүктелетін қажеттілігіміз болса, өтеуге жарайтын бай тіл» деп бекер айтпаса керек
Тіліміз өз еліміздегі және халықаралық дәрежедегі позициясын нығайтқан кезде біздің сөздеріміз де өзге тілдерге енетіндігіне, тіліміздің әлемдік ақпарат кеңістігінен өз орнын иеленетіндігіне күмән келтірмеуге болады
Дәл бүгін де қазақ тілінің әлем тілдерінің ешқайсысынан да кем түспейтін, бірнеше ғасырлық даму тарихы бар, ұлттық әдеби тіл деңгейіне дейін дамып жетілген ұлы тіл екендігіне еш күмән жоқ.
Қазақ тілі, орыс тілі және шет тілдерін жетік меңгеру заманауи қоғамда адамның жеке және кәсіби іс-әрекетінің ажырамас бөлігіне айналып отыр
Бұның барлығы практикалық және кәсіби түрде бірнеше тілдерді еркін игерген, осыған байланысты қоғамда әлеуметтік және кәсіби жағынан алдыңғы қатарда тұруға мүмкіндігі бар азаматтарға сұраныс тудыруда
Біз қоғамымызға көптілді білім беруді саналы, сауатты және дұрыс енгізу оқушылардың көпұлтты және көпмәдениетті ортаға бейімделуіне, басқа мәдениетке құрметпен қарауға септігін тигізіп, бәсекеге қабілетті, өмірде белсенді, оң көзқарастағы тұлға болып қалыптасуына септігін тигізеді деп есептейміз
Әрбір тілді меңгерген сайын біз рухани дүниемізді байытамыз
Сонымен қатар еліміздің болашағы – жастар үш тілді де қатар меңгеру керек
Халқымызда «тұғыр» деген сөз бар, ол сөз – діңгек, қазық деген мағынаны білдіреді
Біздің алтын діңгегіміз, тұғырымыз – қазақ тілі, ал жан-жағынан өзге тілдер мемлекеттік тілді қолдап уық секілді қадалады.
Қорыта айтқанда, жақын болашақта қазақ тілін әлемге әйгілі етіп, орыс тілі арқылы ұлтаралық қатынасымыз өрби түсіп, ал ағылшын тілі арқылы жаһандық экономикаға ойдағыдай кіріп қана қоймай, сол жаһандық экономикада Қазақстан ойып тұрып орын алатынына гимназия ұжымының сенімі мол.


