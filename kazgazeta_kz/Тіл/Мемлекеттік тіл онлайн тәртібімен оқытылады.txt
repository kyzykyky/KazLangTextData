Елімізде тұңғыш рет мемлекеттік тілді онлайн режимде тегін оқытатын «Qazaqsha — online» интернет-портал жасау қолға алынды
Бұл жаңалықты кеше Астанадағы Ұлттық баспасөз клубында өткен баспасөз мәслихатында Мемлекеттік тілді дамыту Президенттік Қорының директоры Азат Шәуеев мәлімдеді
Аталған қордың бастамасымен қолға алынған жобаға «Samsung Electronics Kazakhstan and Central Asia» компаниясы қолдау көрсетеді
Жалпы жоба Елбасының «Қазақстан – 2050» Стратегиясында айтылған міндеттерін орындау мақсатында жүзеге асырылып отыр
Бұйырса биылғы жылдың соңына дейін қазақ тілін онлайн режимінде үйренуге толық мүмкіндік туады

Мемлекеттік тілді тегін үйрететін интернет-порталдың жұмысына елімізге белгілі ғалымдар тобы тартылып отыр
Олар барлық әдістемелік мәліметтердің 50 пайызын дайындап қойды
Бағдарламада тілдік құзіреттің барлық түрі: сөйлесім, айтылым, оқылым, жазылым әрекеттері толық қамтылатын болады, – дейді Мемлекеттік тілді дамыту Президенттік қорының директоры Азат Шәуеев
Баспасөз конференциясы барысында Мемлекеттік тілді дамыту Президенттік қорының директоры Азат Шәуеев пен «Samsung Electronics Kazakhstan and Central Asia» компаниясының президенті Сын Сик Чой өзара ынтымақтастық туралы Меморандумға қол қойды.
Өз кезегінде Сын Сик Чой өзі басқарып отырған компанияның қазақ тілін дамытуға ерекше көңіл бөліп отырғанын атады
Айтуынша, жыл сайын компания табысының 1 пайызы осы сияқты әлеуметтік бағдарламаларға бөлінеді екен
Ал Қазақстандағы мемлекеттік тілді дамыту «Samsung Electronics Kazakhstan and Central Asia» компаниясының негізгі басымдықтарының бірі екен.
Айта кетейік, онлайн курс іске асқасын тәулік бойы жұмыс істейтін болады
Оқу бағдарламасы қазақ тілін тиімді әдіс-тәсілдер арқылы жедел меңгеруге және тіл үйренушілерге алынған білік-дағдыларын күнделікті өмірде еркін пайдалануға мүмкіндік береді
Жобада үйренуге тиімді оқу материалдары мен ақпараттық жүйедегі жаңаша мультимедиялық мүмкіндіктер, атап айтсақ, графикалық суреттер мен анимация түрлері, аудио және бейне материалдар үйлестіріле берілмек.
Бейбітгүл Исаева
астана
