2007 жылдан бері байланыс саласының қызметкерлері арасында Республикалық Тілдер фестивалі өткізіліп келеді
Биыл Қазақстан Республикасы Тәуелсіздігінің 20 жылдығына орайластырылған 5-ші Тілдер Фестивалі Петропавл қаласында өтті
Мәжіліс Парламенті депутаттарының бастамасымен, Қазақстан Республикасы Байланыс және ақпарат министрлігінің және Солтүстік Қазақстан облысы Әкімдігінің қолдауымен өткізілген ауқымды іс-шараны «АЛТЕЛ» акционерлік қоғамы ұйымдастырды
Фестивальге «Қазақтелеком» АҚ, «Қазпошта» АҚ, «GSM Қазақстан ЖШС, «ҚазТрансКом» АҚ, «АЛТЕЛ» АҚ және «Қар-Тел» ЖШС сынды алты ірі телекоммуникациялық компаниялар қатысты.
Аталған телекоммуникациялық байланыс операторларының арасында  өткізілген  5-ші Тілдер фестивалі Елбасының 2006 жылғы 30 мамырдағы Жарлығын жүзеге асыру мақсатында мемлекеттік тілде іс жүр­гізуді қамтамасыз ету, байланыс саласында мемлекеттік тілді білу және игеруді наси­­хаттау, елімізде тұрып жатқан халық­тың салт-дәстүрлерін, мәдениетін жә­не тұрмысын құрметтеуге байланыс оператор­ларының түрлі ұлт өкілдері қызметкерлерін тарту мүддесінде өткізіліп отыр.
Петропавл қаласындағы Н.Погодин атын­дағы облыстық драма театрының маң­дай тұсында «Тіл тұтастығы – ел тұтас­тығы» атты 5-ші Тілдер фестиваліне қош келдіңіздер!»деген айшықты жазу ілі­ніпті
 Алдымен сахна төріндегі мінберге Бай­­ла­ныс және ақпарат министрлігі Ақпа­рат және мұрағат комитеті төрағасының орын­­басары Ербол Шаймерденұлы көтерілді.
– Қадірлі қауым, құрметті әріптестер! Барлығыңызды бүгінгі өткелі отырған Тіл мейрамымен құттықтаймын! Біздің Байланыс және ақпарат министрлігі де осы фестивальдің ашылуымен құттықтап, бүгін шын мәнінде тамаша өнер көрсетулеріңізге тілек білдіреді
Өздеріңізге мәлім, байланыс саласы қазір халыққа көп қызмет көрсететін салалардың бірі
Сондықтан бұл салада мемлекеттік тіл мәртебесі негізгі орында болуы ерекше маңызды
Бұл фес­тивальге мемлекеттік тілді барынша жетік білетін сала қызметкерлері жиналып отыр
Бұл тек қана тіл білетіндердің ғана сайысы емес, осы салада еңбек етіп жүрген және мемлекеттік тілді өз жұмыстарында күнделікті қолданып жүрген жастардың сайысы деп ойлаймын
Өнерлерін ортаға салатын әріптестеріміздің шеберлігі арқылы мемлекеттік тілдің  қоғамдағы беделін аңғаруға болар деген ойдамын
Елбасымыз Нұрсұлтан Әбішұлы Назарбаевтың: «Тіл – қоғамдағы бірліктің ұйытқысы, қоғамымыздың алға қарай дамуына игі ықпал ететін маңызды факторы болуы тиіс» деген сөзінің де дәлелі осы, – деді Ербол Шаймерденұлы.
Бұдан соң жүргізушілер  қазылар алқасын таныстырды
Олар, қазылар алқасының төрағасы – ҚР Байланыс және ақпарат министрлігі Ақпарат және мұрағат комитеті төрағасының орынбасары Ербол Шаймерденұлы және қазылар алқасының мүшелері: Солтүстік Қазақстан облысы Халық шығармашылығы орталығының бөлім бастығы – Сұлушаш Жанболатова, «Қазақтелеком» акционерлік қоғамынан – Нағия Смағұлова, «АЛТЕЛ» АҚ-нан – Ринат Сисембаев, «ҚазТрансКом» АҚ-нан  – Қайрат Садықбек, «Қар – Тел» ЖШС-нен – Рафаэль Түменов, «GSM Қазақстан» ЖШС-нен – Асқар Наурызбаевтар болды.
Қазылар алқасы театр холында қойылған стенд-көрменің бағасын берген соң,  өз өнерлерін ортаға салуға байланыс қызметкерлерінің 6 тобы сайысқа шықты.
Халқым – теңіз толқыған,
тілім терең,
Мен мақтанам баршаға тілімменен.
Ең асылың не десе, құрметтейтін,
Ойланбастан «асылым – тілім» дер ем, – деп жыр шумақтарын төгілдірген  жүргізуші   «Компания өмірінен бір күн» деп аталатын үй тапсырмасын орындауға 15 минут берілетінін хабарлады
Сол екен, сахна төрі бейне драмалық қойылым алаңына айналып жүре берді
Залдағы көрермен қауым байланыс операторларының күнделікті өмірін бейнелеген көріністі тамашалап, сайыскерлердің тапқырлығына, қазақ тілін нақышына келтіре, мақалдап-мәтелдеп сөйлеген диалог-монологтарына риза болды
Бұдан соң жеке сайыскерлер бақ сынасты.
Залдағы жарқыраған шамдар сөніп, сахна төріне «АЛТЕЛ» АҚ-нан Н.Соботович пен А.Лобанова көтерілді
Бұлардың жүріс-тұрыстары, қазақ тілін жақсы меңгеруі, соған орай сөз саптаулары, кейде сыршыл, кейде жыршыл күйге енулері кәнігі актерлердің өнерін көргендей әсерге бөледі
Одан кейін өнерлерін ортаға салған сайыскерлер: «Қазақтелеком» ААҚ GSM ЖШС командасынан – Максим Аксентюк, Татьяна Антипина, Елена Косенкова, Элина Иванова, «ҚазТрансКом» АҚ командасынан – Светлана Алиева, Ксения Аплеснина, «Қар-Тел» ЖШС командасынан Андрей Изосимов, Юлия Жуктардың өздерін қазақ тілінде таныстырып, ән айтуы, арнайы билет бойынша Қазақстан туралы сұрақтарға жауап берулері қазылар алқасын да, көрерменді де тәнті етті
Сайысқа жақ­сы дайындалғандарын айғақтады.
Бір қуаныштысы – аталған фестиваль аясындағы сайысқа қатысушылардың басым көпшілігі өзге ұлт өкілдері – орыс, украин, неміс, әзірбайжан,   тәжіктің қыз-жігіттері екен
Олардың қай-қайсысы болмасын қазақ тілінде таза, жатық сөйлеп, әуелете ән айтқанда жұртшылық дуылдата қол соғып, қоштап отырды.
Бұл орайда «АЛТЕЛ» АҚ қызметке­рі, техникалық қызметтің инженері Наталья Цойдың Хәкім Абайдың «Көзімнің қарасы» мен Нұрғиса Тілендиевтің «Куә бол»  әндерін нақышына келтіре шырқағаны көрермен көңілінен шықты.
Бес сағатқа ұласқан байланыс операторларының Тілдер мерекесіне орайластырылған сайысы өте әсерлі де әдемі өтті
Сахна төріне Байланыс және ақпарат министрлігі Ақпарат және мұрағат комитеті төрағасының орынбасары, қазылар алқасының төрағасы Е.Шаймерденұлы көтерілді
Ол:
– Бұл сайыстан түйгеніміз – байланыс операторларының мемлекеттік тілге – қазақ тіліне деген ықылас-пейілдері ерекше екен
Осынау ауқым­ды іс-шараға – Тілдер фестиваліне қатысып отырған барлық байланыс операторларына, олардың басшыларына, ұжымдарына және осы сайыстың жоғары деңгейде өтуіне атсалысқан, ұйымдастырған «АЛТЕЛ» акционерлік қоғамына рақмет
«Қазақтелеком» акционерлік қоғамының қызметкерлері былтыр да жарқырап көрінген болатын
Бұл жолы да өздерінің өнерлерін, білім-біліктерін жоғары деңгейде көрсете білді деп есептеймін
Әсіресе, «Қазақтелекомның» қыздары қазақ тілінің нағыз жанашырлары екендерін дәлелдеді
Бұл сайыскерлер солтүстік аймақта мемлекеттік тіл өз дәрежесінде емес деген қағиданың ұшқары айтылғандығын айғақтады деп ойлаймын, – деп сөзін қорытты.
Сайыс соңында қазылар алқасының ұйғарымы бойынша, I орынды «АЛТЕЛ» АҚ және «Қазақтелеком» АҚ командалары өзара бөліссе, II орынды «Қазпошта» АҚ, III орынды «GSM Қазақстан» ЖШС командасы  иеленді
Жеке сайысшылар арасында  I, II орындарға «Қазақтелеком» АҚ қызметкерлері Элина Иванова мен Елена Косенкова, III орынға «АЛТЕЛ» АҚ өкілі Николай Соботович ие болды
Сондай-ақ  «АЛТЕЛ» АҚ Петропавл қаласындағы Балалар үйіне арнайы сый-сияпаттарын тарту етті.
Толымбек Әбдірайым,
Петропавл
Суреттерді түсірген автор
