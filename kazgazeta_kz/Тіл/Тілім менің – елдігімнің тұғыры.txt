Астана қаласындағы С.Сейфуллин атындағы Қазақ агротехникалық университеті  ұлттық салт-дәстүрімізді, халқымыздың бай    мұрасын, қазақтың тілі мен ділін жас ұрпақтың санасына жан-жақты сіңіре отырып,  білім көкжиегін қазіргі заман ыңғайына сай жоғары деңгейде  ұйымдастырып келе жатқан  озық  жоғары оқу орындарының бірі.  Мұнда студенттер  рухани,  танымдық дүниелерге үлкен қызығушылық танытады.  Таяуда осы оқу орнында белгілі тұлғалардың қатысуымен  «Тілім менің – елдігімнің тұғыры» деп аталған тақырыпта оқу орны студенттерімен мазмұнды кездесу өтті
Кездесуге «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин, Астана қалалық Тілдерді дамыту басқармасының басшысы Ербол Тілешов және «Ана тілі» газетінің Астана қаласындағы өкілдері қатысты.
Газеттер мен журналдар – қазақ  руханиятының қайнар көзі
Сондықтан бүгінгі жастардың, студенттердің көзқарасын,  талап-тілектерін білу,  олардың қандай сауалдары барына назар аударып отыру қашанда маңызды.
Осындай ойды тілге тиек еткен «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин университет шәкірттері мен оқытушыларына  «Қазақ газеттері»  ЖШС-сын таныстырып,  баспасөздің бүгінгі қоғамдағы атқарып отырған рөліне тоқталып, студенттердің ортақ әңгімеге еркін араласып, қызықтырған сауалдарын қоюға шақырды.
Кездесу расында осы сипатта өрбіді.  Тіл жанашырлары  өз ойларын ортаға салса, шәкірттер мемлекеттік тілге қатысты, жастар тәрбиесіне,  қаламгерлердің жеке шығармашылығына байланысты сан алуан сауалдар қойды.
«Жастар қандай болып бара жатыр? Қай бағытта келе жатыр? Ғаламтор арқылы келіп  жатқан  жаңалықтар  жастардың бойында жаһандану мен ұлттық тәрбиенің қайшылығын тудырмай ма?» деп біз алаңдаймыз
Дегенмен, өмірдің заңы бар.  Жас ұрпақ өзінің алдындағы ұрпақтан міндетті түрде озық болуы керек
Егер бұған сенбесек, онда еліміздің болашағына сенбегеніміз» деп  Ербол Тілешов студенттерге біраз ой салды
– Бір  нәрсені байқаймын
Мына интернет, батыстың мағынасыз әуендері ұлттың ұпайын кемітуге жұмыс істейді
Жастар орыстың, ағылшынның музыкасын тыңдауға әуес.  Бұл жастардың ойын бөледі
Бүгінгі кездесу жастарды өзіміздің руханиятымызға шақыру деп білемін
Жаһандану заманында жастар өздерін жоғалтпауы керек
Біздің ұрпақ «Ана тілі» газетінің тәрбиесімен өсті, ол көзқарасымызды қалыптастырды
Тәуелсіздіктің алғашқы жылдарында газет ұлттық мәселеге байланысты рухымызды оятатын  ақпараттарымен, мақалаларымен санамызды сілкінтті» деді.
Кездесуде  көтерілген маңызды бір мәселе оқулықтар сапасы жөнінде болды
«Әліппеден бастап оқулықтарда қателер өріп жүр
Өте ұят нәрсе
Осыған тоқтау бола ма?» деген студент Ғалия Құсайынқызының сауалына  Тілдерді дамыту басқармасының басшысы  Ербол Тілешов былай деп жауап берді:
«Сұрақ өте орынды.  Мысалы, 9-сыныптың әдебиетін алайық, Күлтегіннен бастап, Мұқағали Мақатаевқа дейін қамтылған
Бір түсініксіз жайт, оқушы ғасыр аралығындағы бүкіл ауыз әдебиетін, жазба әдебиетін қалай игереді? Біреуін жаттаса, екіншісін ұмытып қалуы да мүмкін
Осындай мәселелер аз емес» деген ол алдағы уақытта бұл мәселе Үкіметтік деңгейде шешім табарына сенім білдірді.
Университеттің экономика факуль­тетінің 3-курс студенті Ләззат Әденова «Қазақ тілін дамыту барысында атқарылып жатқан шаралар көп
Осы тұрғыдағы жастар жұмыстарына сіздердің көңілдеріңіз тола ма? Қандай ақыл-кеңес бересіздер?» деп сұрақ қойды.
Ербол Ерденбекұлы бұл тұрғыда жастардың белсенділігін ерекше атап өтті
Астана қаласында өткізілетін түрлі шараларға жастар белсене қатысатынын жеткізді.
Алма-кезек пікір алмасу барысында   «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин серіктестік жанынан «Үркер»  жастар журналы шығатынын, онда жастар шығармашылығына кең орын берілетінін айта келіп, студенттерді сол журналға шығармашылық тұрғыда белсене қатысуға шақырды.
«Үркер-үміт» атты бәйге жарияланып, жастардың өлеңдері, тырнақалды туындылары  алғашқы кездерде «Ана тілі» газетінде жарияланатынын, кейін біртіндеп толық нұсқасы жарық көріп, кітап болып шығатынын жеткізді
Жастармен тығыз байланыста жұмыс істеу қажеттігін баса көрсетті.
«Қазақ газеттері» ЖШС-ның Астана қаласындағы өкілі, балалар жазушысы Толымбек Әбдірайым да жастардың әдебиетке лек-легімен келіп жатқанын, әсіресе поэзияда талантты ұл-қыздардың бар екенін тілге тиек етті.
«Қазақ тұрғанда ұлтымыздың әдебиеті болады, қазақ тұрғанда тіліміз бен діліміз сақталады» деді Толымбек Әбдірайым.
Кездесуде сөз алған ақын Бақытжан Тобаяқов: «ХХ ғасырдың басында кино шыққан кезде «енді кітап оқылмайды» деген.  Бірақ кітап оқылды
Өткен ғасырдың 50-жылдары телевидение пайда болды
Онда да «енді кітап оқылмайды» деді
Бірақ, кітап оқылды
Енді міне, интернет шықты
Тағы да газет-журнал қалды, кітап қалды» деген пікір айтылуда
Бұл да уақытша нәрсе.  Кітапсыз, газет-журналсыз білім жоқ» деп  студенттерді кітап оқуға шақырды
Шара соңында университет студенттері ән мен жырдан шашу шашты
Мемлекеттік тілге қамқорлық жасап, қолдауға байланысты өз пікірлерін білдірді.
Ғабдул Мерқұрман АСТАНА

