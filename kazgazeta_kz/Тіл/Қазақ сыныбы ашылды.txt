«Ана тілі» газетінің №37, 13-19 қыркү­йек­тегі санында жарияланған Қуанбек Бо­қаев­­тың «Қазақ балалары неге қазақ мек­те­бінде оқымайды?» деген мақаласында «Биыл жазда Ақтөбе облысының Мәртөк ауда­ны, «Студент» ауылының тұрғыны Айнұр Жә­кенова телефон шалып, бірінші қа­зақ сыныбына балалар саны толмай жатқа­нын, қазақ сыныбына үш бала жазылса, орыс сыныбына баратын балалар саны жетеу болса, олардың үшеуі қазақ балалары еке­нін, олардың ата-аналары балаларын қазақ­ша оқытуға көнбей қойғанын айтып бізден көмек сұрағандай болды
Мұндағы мек­теп директоры Ақмарал Мұқашева да, ауыл әкімі Қалбай Жұмабаев та, аудандық оқу бөлімінің басшылары да – бәрі қазақ болса да, бұл мәселеге араласудан ат-тондарын ала қашып, ешкімді күштеуге болмайтынын айтатын көрінеді
Егер қазақтар түгел балаларын қазақ сыныбына берсе, қазақ сыныбы емес, орыс сыныбы жабылмақ екен
Ал қазақ сыныбы жабылыпты….» деп жазылған екен
Бұл жайт газет оқырманы ретінде мені қатты ойландырды, содан Ақтөбе облысының әкіміне мынадай мазмұнда хат жаздым:
«Құрметті Әкім! Сіз жақсы білесіз, бұл жерде бала құқы бұзылып тұрған жоқ па? Ана тілінде оқуға бала құқылы емес пе?! Қазақ тілінің мемлекеттік тіл мәртебесі бар, егер биыл қазақша 1 сынып ашылса, келесі жылы ата-аналар өз балаларын «алаңдамай-ақ» мемлекеттік тілдегі сыныпқа жетектемей ме?! Ал қазіргі жағдайда, жергілікті биліктің «ыңғайына» қарайлайтыны түсінікті
Билік қажет деп тапса, «биылдан бастап мектеп ағылшын тілінде болады!» десе, ата-аналардың көпшілігі бір сөз айтпастан ағылшынтілді мектепке де бере салады, қытай мектебі болады десе де солай болады
Себебі жұрт әкімдерге сенеді
«Олар біледі ғой» дейді
Ал Елбасымыз биылғы Жолдауында 2020 жылға қарай қазақстандықтардың 95 пайы­зы қазақ тілін білетін болатынын қадап айтты
Ендеше, қазақтар өз балаларын өзге тілді мектепте оқытса, басқа ұлт өкілдері мемлекеттік тілге қалай қарайды, қалай құрметтейді? Қазақ баласы өзге тілде сайрап тұрса, басқа ұлт өкілдерінің балалары қазақшаны кімнен үйренеді? Бұл Қазақстан Республикасының Президенті айтқан межеге жетуге кері ықпалын тигізбей ме? Сондықтан ҚР-ның «Бала құқын қорғау туралы», «Білім туралы», «Тіл туралы» Заңдарында көрсетілгендей, балаларға ана тілінде оқуына көңіл бөлсеңіз, ол ұрпақ Сізге әрқашан алғыс айтып жүрер еді… Сондықтан сол жердегі халыққа мемлекетіміздің тіл саясатын дұрыс түсіндіре отырып, қазақ сыныбының ашылуына қол ұшын созады деп сенемін».
Осыған орай осы облыстың Мәртөк ауданы әкімдігінен жауап хат келді
Мәселе оң шешімін тауыпты
Яғни «Студент» ауылының орта мектебінде биылғы қыркүйектен бастап 1-ші сыныпқа баратын балалар үшін қазақ сыныбы ашылған
Бұл балалардың ғана емес, көптің де қуанышы.
Төлен РАМАЗАНҰЛЫ
