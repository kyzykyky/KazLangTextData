Бабаларымыз баланың буыны бекіп, бұғанасы қатпаған кезден бастап-ақ тәрбиесі мен мінез-құлқына аса мән берген
«Тәрбие – тал бесіктен» деген сөз де осыдан қалған
Ал қазіргі ХХІ ғасырда отбасы тәрбиесінің көп бөлігі балабақша мен мектептің құзырына өтті
Өйткені ата-ана – қызметте, бала – тәрбиеші мен мұғалімнің қарауында
Сондықтан бүгінгі күні тәрбие мәселесінің тізгінін ұстаған тәрбиешілерге артылар жауапкершілік зор.
Бала көңілін тауып, ата-аналардың алғысына бөленіп жүрген, қызметіне адал жанның бірі – Талғар қаласындағы №3 балабақшаның тәрбиешісі ­Бикен Тәжібаева
30 жылдан астам еңбек өтілі бар, тәжірибесі мол Бикен Дастарқызының балалар тәрбиесіндегі әдістемесі ерекше
Бүлдіршіндердің тілі мен сөйлеу мәдениетін дамытуға, қалыптасуына мән береді
Сан алуан танымдық әңгімені түсінуге тырысып, тақпақты қызыға жаттайтын, балабақшаға асқан құлшыныспен баратын баланы көргенде – өз басым тәрбиешіге разы боламын
Бұл Бикен Тәжібаеваның бала жүрегінен орын тауып, бала тілін түсіне білуінен деп ойлаймын.
Ерекше тағы бір қыры – балабақша мен ата-ананың арасындағы тығыз қарым-қатынас, әр баланың ата-анасымен пікірлесіп, жеке-жеке көңіл бөліп отырады
Бүгінгі таңда бәсекеге қабілетті, интеллектуалды ұрпақты ата-ана мен балабақша болып, бірлесе қалыптастыру керек екендігін басты мақсат етіп ұстанады
Бұл жөнінде Бикен Дастарқызы: «Бала тәрбиесінің негізі – оның отбасы
Осы шағын әлеуметтік топ – бала үшін өмір мектебі
Отбасындағы ата-ана – баланың өмірлік ұстазы және тәрбиешісі
Баланың болашағы, білімі, мәдениеті отбасындағы ата-ананың сіңірген еңбегіне, тәлім-тәрбиесіне байланысты
Сондықтан әрбір ата-ана өзінің баласын білімді, мәдениетті, жан-жақты етіп тәрбиелеуге міндетті» деп үнемі ата-ананың бала алдындағы жауапкершілік жүгі ауыр екенін ескертіп отырады.
Бала тәрбиесі тек бір жақты ғана болмауы керек
Ата-ана да, тәрбие, білім беру ошақтары бірін-бірі толықтырып, өзара ынтымақтастықта болғаны дұрыс
Ол кісі өзінің әдістемесі бойынша, ата-аналарға бала тәрбиесіне қажетті педагогикалық бағыт-бағдар да береді
Сондықтан болар тек таптаурынды әдіс пен бағдармалармен шектеліп қалмай, адами қасиеттері, аналық мейірімі мен парасаты біздің ол кісіге деген сенімімізді бекіте түседі
Бикен Дастарқызының өлшеусіз еңбегі алдында бас иіп, бала болашағы үшін жасаған игі істері өзгелерге үлгі-өнеге болса деген тілегіміз бар.

Жадыра Сқабыл
Алматы облысы
