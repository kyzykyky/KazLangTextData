Күнделікті сөздік қолданысымызда жас шамасы бірдей құрбыларды түйдей құрдас, кей ретте түйедей құрдас деп талғамай атай беретініміз жасырын емес
Бір қарағанда өзара ұқсас дыбысталатын жарыспалы сөздердің дұрысы қайсы дегенге мән бермей, араластыра қолданып келеміз
Тіпті көркем әдебиет тілінде де олардың ара-жігі ажыратыла бермейтіні таңғалдырады: «Қадырдың Мөңкемен түйедей құрдас, өзі де киіктің асығындай жұтынған Мәлике атты кішкентай қызы бар» (С.Жүнісов
Ақан сері).
Төрт түліктің төресі – түйенің адам жасына қандай қатысы болуы мүмкін? Бұлай қолдануымызға ауызекі тілде мағынасы көмескі сөзді (түйдейді) дыбысталуы ұқсас сөзге телу себеп болған секілді
Көмескі сөзді «шеттету», оны өзге сөзбен ұштастыру – ауызекі тіл жұмсалымында болатын құбылыстардың бірі.
Егер сөз төркініне үңілсек, түйдей бастапқыда түз сөзімен төркіндес болған сыңайлы
Бұл жерде з – й сәйкестігін еске алуға болады: сөз – сөйле
Түй(дей) сөзінің бастапқы түрі – түз(дей),түз(у) – «бірдей», «теңдей», «тегіс» деген мағынаны білдірген
Бұл сөз әйгілі Махмұд Қашқаридың ХІ ғасырдағы сөздігінде де кездеседі
Осы сөздікте «беш ернек түз емес» (қазіргі тілімізде – «бес саусақ бірдей емес») деген мақал бар
Осындай салыстыруға қарағанда, бір кезде түйдей дербес мағыналы сөз болған.
Олай болса, қатар құрбы-құрдасты түйедей құрдас демей, өз мәніне сәйкес түйдей құрдас деп қолданғанымыз жөн болар еді.
Әдебиет:
Уәли Н
Тіл заңдылығы мен сөз сыры
Қазақ әдебиеті
20 қазан 1982 ж.
АЙТСА, АЙТҚАНДАЙ-АҚ ЕКЕН!
Қайғыны қаузай берсең, тереңдейді,
Қуанышты қаузай берсең, көлемдейді.
Таудың бір жағына күн түскенде екінші жағына көлеңке түседі.
Ойсыз адамның басын мойын да көтергісі келмейді,
сондықтан оның басы кеудесіне түсіп жүреді.
Өмірде аялдама жоқ
Шаршасаң да, тоқтай алмайсың.
Аспанға ұшқан пендеге жердің тарту күшін ескертіп қой,
биіктен қатты құламасын.
Ағат айтылған сөз амандасып алдыңнан шығар.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
