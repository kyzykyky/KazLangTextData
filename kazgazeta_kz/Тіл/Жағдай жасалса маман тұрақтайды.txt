«Ана тілі» газетінің №30 (1340) 28 шілде – 3тамыз аралығында шыққан нөмірінде журналист Ақбота Исләмбектің «Арнайы гранттар бөлу өте маңызды» атты сұхбаты жарық көрді
Сұхбатта медициналық университет түлектерінің жұмысқа орналасуы, олардың ауылға баруы секілді көкейкесті мәселелер көтерілген
Осы орайда дәрігер ретінде өз ойымды білдіруді жөн көрдім.
Бүгінгі таңда медициналық оқу орындарын бітірген жас мамандар өз ауылдарына барып, жұмыс істеуден қашқақтайтынын күнделікті өмірде байқап жүрмін
Маманға зәру болып отырған ауылға жастар асықпаған соң, ауылдың жағдайы да жақсармайтыны анық
Жастардың көпшілігі ауылдық ауруханалардағы жұмыс ауыр деп санайды
Меніңше, нағыз маман болу үшін ауыл ауруханасынан, яғни ауылдық тәжірибеден өту парыз деп санаймын
Өзіме келсем, қызметімді ауылдық жерде бастадым
Әріптестерім болып күн-түн демей еңбек еттік
Қызметке жауапты қарау біз үшін парыз еді
Осылайша тәжірибе жинадық
Ал қазіргі заман басқаша
Меніңше, жастарды ауылға тарту үшін төленетін жалақысы қаладан кем болмай, тұрғылықты үйі бірден берілу қажет
Себебі жас маманның алаңсыз жұмыс істеуіне жағдай жасалмаса, оның жұмысқа деген ынтасы мен құштарлығы да аз болары анық.
Жанар АЛПЫСБАЙҚЫЗЫ,
№7 қалалық аурухананың дәрігері
АЛМАТЫ
