Фаузия ОРАЗБАЕВА, 
ҚР ҰҒА корреспондент-мүшесі, педагогика ғылымының докторы, профессор
Әр ұрпақтың өз жолы, өзгеге ұқсай бермейтін өзіндік қалыптасу ерекшелігі болады…
Біздің ұрпақ – соғыстан елі мен жерін сағынып оралған ермінезді әкелер мен күндіз-түні тынбай еңбектеніп, жұбайларын екі көзі төрт болып күткен аналардың қиын да қуанышты сәттерін көрген, бірімен-бірі селбесе жүріп, қатар жетіліп, қатар есейген ұрпақ
Жасынан өмірден өз орнын табудың кілті – оқу мен білім, еңбек пен жауапкершілік деп ұғынған жас ұрпақ ата-анасының қамқорлығы мен қоғамдық-әлеуметтік ортаның ықпалын да осы ұғымдар аясында қабылдап, жүректеріне түйіп өскен
Жақсы оқу мен тынымсыз еңбек қанатында жүріп жетілген жастар көпшілікпен қойын-қолтық араласа жүріп, елін, жерін сүюге, ата-анасын, шыққан ортасын құрметтеуге қаршадайынан дағдыланған
Бұл кезеңде, яғни біздің бала кезімізде, бүкіл ел-жұрт қалың бұқараны білімге жұмылдыра білер мұғалімдер отбасы мен ұстаздар тұлғасын айрықша бағалайтын
Сондықтан болар біздің қатарымызда педагогтардың отбасынан шыққан қыздар мен жігіттер көп болды
Олар білімге деген құштарлығымен, ізденімпаздығымен, еңбекқор қасиеттерімен көзге түсті.
Ғалым-ұстаз Бердібай Шала­бай ха­қындағы әңгімемізді осылай бастауы­мыздың себебі бар…
1964 жылы Алматыдағы С.Киров (қазіргі әл-Фараби ) атындағы ҚазМУ-дің филология факультетіне оқуға түскен Бердібай Шалабай да осындай ел-жұртқа қадірлі мұғалімдер отбасында дүниеге келген, мектепті алтын медальмен бітірген, университетте үздік оқыған түлек.
Бердібай Шалабай университет қабырғасында талабы зор, ізденгіш шәкірт ретінде атақты ұстаздардың ­назарына бірден ілікті
Әрқайсысының өзі жеке бір университет саналатын тілші-ұстаздар: Мәулен Балақаев, Смет Кеңесбаев, Ыбырайым Маманов, Кәкен Аханов, Орынбасар Төлегенов, Мархабат Томанов, әдебиетші-ұстаздар: Бейсенбай Кенжебаев, Мәлік Ғабдуллин, Зейнолла Қабдолов, Тұрсынбек Кәкішев, Рымғали Нұрғалиев, Мырзатай Жолдасбеков сынды кемел ойлы, аса көрнекті тұлғалар Қазақ Мемлекеттік университетінің ғана емес, бүкіл қазақ руханияты мен ғылымтану, оқу-білім жүйесінің ірі өкілдері еді.
Осындай алаш жұртына аттары әйгілі, айтулы ұстаздардан білім алған Бердібай бірінші курстан-ақ нақты деректер мен ғылыми-әдіснамалық дәйектерге сүйенген концептуалды пікір айтуды, талмай еңбектенуді қажет ететін тіл біліміне айрықша ден қойды
«Шын беріле атқарған нәрсе ғана адамның жүрегінен берік орын алады» деп шығыс жұртының данышпаны әл-Фараби айтқандай, осы салада Бердібай Шалабай елу жылға жуық еңбек етіп, тіл білімінің өзекті мәселелерін зерделеген қатардағы жас маманнан есімі елге мәлім, білімі мен білігі жарасқан ғалым деңгейіне көтерілді.
Табанды ғалым, тағылымы мол ұстаз өмірі еңбек пен тиянақтылықтың, білік пен білімдарлықтың егіз үйлесіміндей жылдан-жылға жаңа белестерді алып келеді
Шынайы ғалымға тән қасиет­тердің барлығын Бердібай Шалабайдың бойынан еркін табуға болады
Оның ғылымдағы, ұстаздық еңбегіндегі, жалпы өмірдегі жо­лы­ның жеңіл болмағанын байқау қиын емес
Өйткені бұл жол – ғалым-ұстаздың өз жүрегімен таңдап алған өрісі бөлек өркенді жол.
Бердібай Шалабай 1973 жылы филология ғылымының докторы, Қазақ ССР Ғылым академиясының корреспондент-мүшесі, қазақ тіл ғылымының шоқтығы биік тұлғаларының бірі, профессор Мәулен Балақаевтың жетекшілігімен «Ғ.Мүсіреповтің «Оянған өлке» рома­нын­дағы синтаксистік құралдардың стилистикалық қызметі» тақырыбында кандидаттық диссертация қорғады
Қазақ әдебиетінің аса көрнекті өкілі, ұлы суреткер, көркемсөз шебері Ғ.Мүсірепов шығармаларының тілі жас зерттеушіні жаңа қырынан қызықтырды
Ол «Оянған өлке» романының тілдік ерекшелігін синтаксистік құралдардың стильдік қызметін талдау арқылы тың бағытта қарастырды
Зерттеуші автордың тіл шеберлігін, жазушының өзіндік қолтаңбасын бүгінгі күнгі көкейтесті сала – функционалды ілімге қатысты зерттеп-зерделеп, көркем шығарма тілінің өз алдына дара стильдік құбылыс екенін дәлелдеді.
Ғалым Бердібай Шалабайдың зерттеу нысанының басты ерекшелігі: оның қарастырып жүрген мәселелерінің барлығы – бір-бірімен сабақтас, үндес тіл білімінің стилистика, синтаксис, функционалды грамматика, мәтінтаным салаларын бір арнаға тоғыстыратын, «Рухани жаңғыру» аясында тіл мәдениеті мен тіл эстетикасын, ұлттық сөз өнері мен сөз байлығын көркем шығарма тілі арқылы ұрпақ санасына ұялатуды көздейтін іргелі мәселелер
Тілшінің жарты ғасырға жуық көз майын тауысып зерттеп келе жатқан: жазушының сөз өрнегі, көркем әдебиет тілі, көркемсөздің қаламгер табиғатында алатын орны, «автор бейнесі», көркемсөз – дара стильдік құбылыс тәрізді зерттеу обьектілері – ғалымның тиянақты еңбегін, табандылығын, ізденімпаздығын, жауапкершілігін аңғарта отырып, ғылым­дағы іргелес мәселелерді терең меңгеруге арналған.
Аталмыш проблемалардың ішінен Бекең көркем шығарма тілін зерттеуге ерекше көңіл аударды
Көркем шығарма тілін теориялық-практикалық жағынан меңгеру тілдің эстетикалық қызметін терең түсінуге, қоғамдық-әлеуметтік ортада ойыңды әдемі жеткізе білуге, сөздік қорды жете игеруге көмектеседі
Қазақтың шұрайлы тілін, сөз байлығын дұрыс қолдану, оны суреткердің шығармасы арқылы жаңарта-жаңғырта қабылдау адам танымын кеңейтіп, қаламгерді де, ұлтты да, ел мен жерді де жаңа қырынан зерделеуге мүмкіндік береді.
Көркем туынды жалпыхалықтық тіл мен әдеби тілдің арақатынасын айқын­дайтын маңызды факторға ие
Осы тұрғыдан келгенде, поэтикалық-прозалық тіл жүйесіне тән ерекшеліктер мен оның ғылыми-әдіснамалық негізін айқындау ғылым мен білімнің дамуын уақыт талабына сай алға апаратын маңызды мәселелер екені айтпаса да түсінікті.
Ғылым жолындағы ізденістер тілшіні Ғабит Мүсіреповтің «Оянған өлке» шығармасынан кейін жалпы көркем туынды тілінің ғылыми аспектілеріне алып келді
Бердібай Шалабай ендігі кезекте қазақтың көркем прозасының тіл ерекшеліктерін зерттеуге бет бұрды
Сөйтіп, ол 1997 жылы ұлттық көркем ой мен көркем сөздің жаратылысын тамырынан тартып тарқатар аса көрнекті ғалым, филология ғылымының докторы, академик Рәбиға Сыздықованың жетекшілігімен «Көркем проза тілін зерттеудің ғылыми-теориялық негіздері» тақырыбында докторлық диссертация қорғады
Бұл жұмыс тілшінің көп жылғы ізденісінің заңды нәтижесі болды.
Бердібай Шалабай ғылыми жұмысында көркем шығарма тіліне тән мынадай белгілерді атап көрсетеді: біріншіден, ғалым көркем туынды тілдің дыбыстық, лексикалық, грамматикалық тұтастығын бейнелей келіп, шығармаға арқау болған дәуірдегі әдеби тіл фактісіне сүйенетініне назар аударады
Зерттеуші әдеби тіл нормаларына, заңдылықтарына бағынған тілдің өмір сүрген өз дәуірімен байланысын тілдік фактілер арқылы дәйектеп, тереңдете зерттейді
Екіншіден, ғалым еңбегінде көркем проза тілі – әдеби тілден «тыс», өз заңдылығы бар дүние деген ұстанымды негізге алады
Автор жалпы тілдің көркемдік-эстетикалық талапқа сай қолданылуы негізінде одан (жалпы тілден) тікелей өсіп шыққан «үстеме» тілдің ерекшеліктеріне тоқталады
Көркем әдебиет тілінің спецификалық ерекшелігі, жалпы тілдің көркем тілге айналу жолдары мен тәсілдері дербес ілім ретінде арнайы қарастыруды қажет ететіндігін айтады
Үшіншіден, ғалым «көркем әдебиет тілі» нақтылы бір көркем шығарманың тілі ретінде қабылданып, қаламгердің суреттеу өнеріне негізделгенде объективті сипатқа ие болатынын баса айтады
Сол себепті көркем әдебиет тілі «даралық стиль» категориясымен ұштаса қарастырылса, шығарманың тілі мен жазушының шеберлігі біртұтас процесс ретінде ғылымның дамуына игі ықпал ететініне мән береді.
Жалпы көркем проза тілінің ғылыми-теориялық, қолданбалы сипатын оның идеялық-бейнелі мазмұны мен тілмен өрнектелген ішкі формасының үйлесімінен іздеген орынды
Мазмұн мен құрылымның бірлестігі, идея мен сөздің жүйелілігі жазушының тұлғасын, оның өзіне тән қолтаңбасын жете тануға ықпал етеді
Қаламгердің сөз саптау үлгісінен, мазмұн мен тілдік бірліктерді үйлесімді орайластыруынан суреткер бейнесі сомдалып шығады
Бердібай ­Шалабай көркем тілдің шығарма табиғатын ашатын, автордың суреткерлік болмысын айқындайтын басқалардан бөлек ерекше күрделі құбылыс екенін ғылыми-теориялық жағынан дәйектей келіп, «авторлық бейне» ұғымына жаңа мән үстейді, оларға талдау жасайды.
Бердібай Шалабай «Көркем әдебиет сти­лис­тикасы» деп аталатын іргелі еңбегінде көркем прозаның компози­циялық-тілдік құрылымы мен «автор бейнесінің» құрылымдық-тілдік ерекше­лік­терін көркемсөзбен байланыстыра зерделейді
Ол көркем проза тіліне тән баяндаудың түрлерін әңгімелеу, суреттеу, ойталқы деп бөліп, оларды бір-бірінен ажырата білудің қажеттігіне тоқталады.
Ғалымның іргелі зерттеулерінде көтерілген мәселелер бүгінгі күнгі функ­цио­налды стилистиканың, прагмас­ти­­лис­тиканың негізгі бағыттарын ай­қындайды
Тілшінің көп жылғы із­дені­сінің нәтижесі әрі қарай жалғасын тауып, мәтін прагматикасын ғылыми негіздеуге жол ашады
Осы тұрғыдан кел­генде, ғалымның теориялық және функ­ционалдық тұрғыдан тереңдете зерт­теген саласы – мәтін лингвистикасы.
Мәтін лингвистикасы мен синтаксис саласын байланыстыратын тіл құ­ралдарының өзіне тән ерекшеліктерін айқындауда ғалым елеулі табыстарға жетті
Контекс, күрделі синтаксистік тұ­тастық, қатысым синтаксисі мәселелерін бүгінгі тілдік қатынас, дискурс теориясымен ұштастыра отырып, тілші олардың әрқайсысына тән басты белгілерді көрсетеді
Ол қатысым процесінің мәтін­мен тығыз байланыста жүзеге асатынын тілдік фактілермен дәйектейді.
Ғалымның ғылыми еңбектерінен алынған тұжырымдардың қай-қайсысы болмасын мәтінмен, мән-мағынамен, прагма­тикамен, коммуникациямен тығыз байланысты
Бұл мәселелер бүгінгі күні ғылым мен білім саласында өте өзекті екені белгілі
Осы бағыттағы ғалымның зерделі зерттеулерінің бірі – «Қазақ тілінің функционалды-коммуни­ка­тивтік синтаксисі» атты еңбегі
Тілші оқу құралында функцио­налды лин­гвистиканың бағыттарын белгілей отырып, функционалды семантикалық категориялардың түрлерін, олардың мағыналық өрісін синтаксистік парадигмалармен терең байланыста қарастырады
Еңбекте ғылыми-практикалық тұрғы­дан сөз болатын коммуникативтік синтак­сис­тің бірліктері – сөйлем мен мәтін – қа­тысымдық мағынасына, құрылымына, праг­матикасына, қызметіне қарай жан-жақты талданып, мысалдармен, сұрақтар­мен және арнайы тапсырмалармен бекітіледі.
Біздің объектімізді құрайтын ғалымның екінші қыры – ұстаздық
Әрі-беріден соң Бердібай Шалабайдың қоғамда, зиялы ортада кең танылуына себеп болған бұл қос саланы бірінен-бірін бөле-жара қарауға болмайды
Ол республикамыздың беделді оқу орындарында шәкірт тәрбиелеп, талмай еңбектеніп келе жатқан белгілі ұстаз, білім беру саласының тәжірибелі маманы, жоғары мектептің білікті профессор-оқытушысы.
1972 жылы Орал педагогикалық ­институтына арнайы жолдамамен барған ол еңбек жолын оқытушылық жұмыстан бастайды
Өз мамандығы бойынша еліміздің іргелі оқу орындарында көп жыл тірші-ғалым болып қызмет істеп, мол тәжірибе жинақтайды
Бекең 1988 жылы Қазақ мемлекеттік қыздар педагогикалық институтында доцент, 1989-2009 жылдары Абай атындағы ҚазҰПУ-да ­кафедра меңгерушісі, кейіннен қолданбалы тіл білімі және аударма теориясы кафедрасының профессоры, 2009-2010 жылдары әл-Фараби атындағы Қазақ Ұлттық университетінің қазақ филологиясы кафедрасының меңгерушісі, 2010-2015 жылдары осы кафедраның профессоры болып, жас буын, жеткіншек ұрпақты тәрбиелеуге, студенттерді білім нәрімен сусындатуға зор үлес қосып келеді
Ол 2015 жылдан бастап Ш.Уәлиханов атындағы Көкшетау Мемлекеттік университетінің профессоры қызметін абыроймен атқаруда.
Филология ғылымының докторы, профессор Б.Шалабай – өзінің зерттеулерін тек ғылыми-теориялық тұр­ғыдан ғана емес, оқу-әдістемелік жағынан да тиянақты түрде іске асырған беделді ғалым
Өз ісінің білгірі, беделді ұстаз 1980 жылдардан бері мектепте көркем шығарма тілін оқыту, студенттерді көркем тексті талдауға үйрету, қазақ тілін түрлі амал-тәсілдер арқылы игеру, көркем мәтінді лингвистикалық талдау мәселелері бойынша баспасөз беттерінде, ғылыми-теориялық конференцияларда мақалалар жариялап, қазақ тілін кәсіби тұрғыдан меңгертуге ерекше мән беріп келеді.
Ғалым қазақ тіл білімінің өзекті мәселелері бойынша шет елдерде: ­Украинада (Черкассы), Түркменстанда (Ашхабад), Қытайда (Пекин), Өзбекстанда (Нөкіс), Қырғызстанда (Бішкек) ха­лықаралық конференциялар мен сим­позиумдарға қатысып, баяндамалар жасап, дәрістер оқыған.
Қорыта келгенде, филология ғылым­ының докторы, профессор Бердібай Шалабай – келелі де іргелі ғылыми-теориялық және ғылыми-әдістемелік еңбектерімен қазақ филологиясына айтулы үлес қосып келе жатқан есімі республикаға танымал ғалым, ұлағатты ұстаз, білікті азамат.
