Өткен жиырма жыл ішінде мемлекеттік тіл толық қолданысқа енгенде біз көтергелі отырған нақ осы әңгіме, тіпті, басқаша өрбір еді
Ондай күн туғанда кешегі кеңес өкіметі дәуірлеп тұрған шақтарда – орыс тілінің өктемдігіне ұшыраған қазақ тілі грамматикасының айтылуы мен жазылуы атамзаманнан бері қарайғы қолданыстағы байырғы қалпына қайта келуі де мүмкін болатын
Өкінішке қарай, темірді қызған кезінде соға алмаппыз
Енді «үмітсіз шайтан» дегенді ғана көңілге демеу еткеннен басқа амалымыз да жоқ.
Осындайда ағымыздан жарылар болсақ, біраз жұрт даурығысып жүрген латын әрпіне көшуден гөрі – бірлі-жарым ғалымның болжамы бойынша – осыдан бірнеше мыңдаған жыл бұрын өзіміздің бабаларымыз қолданып, әлемдік өркениетке теңдессіз үлес қосқан Бішін кестесінде белгіленген сына жазуына бүйрегіміздің бұратынын да жасырғымыз келмейді
Себебі, әріп қуатты идеологиялық құрал болумен қатар, экспансистік күшке де ие ең қатал, еріктен тыс үстемдік орнатушы қару да
Мәселеге осы тұрғыдан қарап, егер «Ойма жазуымызға» (М.Мырзахметұлы) оралар болсақ, сонда ғана қазақ – бабалары түп-тұқияннан бері қарай көшіп-қонғаннан басқаны білмеген, соғыс пен зорлықтан бөтенге икемсіз, ілім-білімнен жұрдай, тіпті, басқа түгілі, жазып-сызып өз ойын ұрпағына аманат етіп қалдыратын әріп таңбалауға да парасат-пайымы жетпеген – номад, туземец, варвар, т.б
деген атақтан құтылар еді.
Бірақ әзірше ол жазуға жаны ашиын деп тұрған тіл мамандарын көріп тұрғанымыз жоқ
Олай болса, ең құрығанда, өткен ғасырдың қырқыншы жылынан бастап, жазуымызға орасан зор нұсқан келтіріп келе жатқан қазақ орфографиясындағы «озбыр» әріптерден құтылуды неге қолға алмасқа? Қалай дейсіз ғой? Ол үшін, ең алдымен, күнделікті қолданыстағы кириллица таңбаларының қажетсіздерін қазақ алфавиті қатарынан аластау қажет деп есептейміз
Енді ойымызды қалың оқырман қауымға түсінікті етіп жеткізу үшін сонау 1995 жылдан бері қарай, оқтын-оқтын сөз болып келе жатқан мәселеге тоқталып көрейікші.
Дұрысына көшсек, жөндеуді тілеп тұрған жалғыз орфография деу де жеткіліксіз
Мұндай­да орфографияны жасауға алып баратын қазақ тілі грамматикасын сырқаттан сауықтыру дегенді мақсат ету орындырақ па дейміз
Оған көз жеткі­зу үшін өзіміздің күнделікті қолданып жүрген сөздеріміздің жазылуына назар салайықшы: шәй-шай; кәзір – қазір; қадыр – қадір – кәдір; зауыт – завод; лақ – ылақ; шек – ішек; жақия – яхия; Жүсіп –Юсуп; ікайа – хикая – Һікая; қисса – хисса; Пазыл – Фазыл; Ибрагим – Ибраһим; Мұхамбет – Мұхамед – Мұһаммед… Біздіңше, осы тәрізді жазылуы мен айтылуы қилы-қилы құбылған сөздердегі кемшілік атаулыдан айығу – грамматиканың барлық саласының бір-бірімен үйлестігін қазақ тілінің сөйлеу заңдылығына сәйкестендіре отырып, бөгде елдердің беделді қағидаларына жалтақтамай, өз тіліміздің ішкі ерекшелігіне ғана бағынатын жаңарған оқулық жазылған шақта ғана мүмкін
Сонда бұл мақсат қашан орындалмақ? Әзірше, белгісіз.
Белгілісі – әлі күнге дейін салбөксе күйде қалып келе жатқандығымыз
Бірақ мәселе жайбарақаттықты көтермейтін шаққа жетті
Өйткені, ереже атаулысы әрі қысқа, әрі нұс­қа, тұжырымды, көлемі шап-шағын, оны оқып шыққан түркі тектес ағайын түгел, шүршіттің өзі қате жазуы екіталай қазақ тілі грамматикасын жасау – қазақ тілінің мемлекеттігін Конституция айқындап беріп отырған кезде – осы саладағы мамандардың міндеті ғана емес, азаматтық парызы да
Турасын айтсақ, бұл – уақыт, замана талабы
Мұны бұрын білігі мен талантын сарп еткен ғалымдар мен оқымыстылардың еңбегін кемсіту деп қарау да ағаттық
Керісінше, олардың кезінде түзеп үлгере алмаған, әйтпесе отаршылдық идеологияның қақпайлауымен еріктен тыс енгізген қиянатшыл қағидаларын заңды арнасына бұру, жетілдіру, толықтыру деп түсінген абзал
Онсыз түрлі тосқауыл мен тығырыққа тірелген күйден сытылып шығу қиын.
Қазақ тілі грамматикасының қазіргі ауыр күйі неге байланысты? Осы сауал төңірегінде арғы-бергіге ой жүгіртсек, ондаған ғасыр бойы тәлкекке түскен ұлтымыздың тағдыры мен қорлықта тұншыққан түрлі тарихи кезеңдері кінәлі екенін көреміз
Тіпті, қазақ сөзінің күрделі өзгерістерге ұшырап жатқанын былай қойғанда, кісі есімінің өзін ала-құла жазып шатасатынымыздың бір ұштығы да сонда жатқаны анық
Бұл – бізде жазу ережесінің әлі күнге дейін қабылданбағандығынан емес, әңгіме сол ереженің көкейге қонбайтындығын­да, сөйлеу тілінің нормасы мен логикалық үйлесімнің алшақтығында
Соның салдарынан да әркім ойын қағазға түсірген шақта түрлі пайымдауға беріліп, көңілге қонбайтын қаулы арқылы бекітілген, ережеден тыс қисынды ойдың жетегінде қиындықтан шығудың амалын өз бетінше қарастыратындығында
Мысалы, халқымыз пір тұтқан ғүлама ақынның аты – Иассауй болып жазылуы тиіс пе немесе Яссауй ме, жоқ, болмаса Жасауй ма? Бұған қазіргі грамматикаға сүйеніп орнықты пікір айту қиын
Есесіне сол грамматика бір есімді үш түрлі етіп қағазға түсіруге мүмкіндік беретінін қайтерсің?!
Неге бұлай? Біздіңше, мұның екі түрлі сыры бар
Әдепкісі – бізде не көп, зорлықпен тықпаланған, тілдің табиғи зандылығын бұзатын әріп көп
Басқа ұлттарда бұл белгі 24 пен 30 аралығында болса, қазақта – 41
Көне түркі тілінде де 8 дауысты, 16 дауыссыз, бас-аяғы 24 қана фонема болған
Қазіргі шақта бұрынғы ата-баба қолданған сөз атаулыда байқалмаса да аруақтарды қорлап, құқығымызды таптап, өктемдікпен алфавитімізге кіріп алғанының өзі – 13
Олар: В, Е, Й, Ф, һ, Ц, Ч, Щ, Ь, Ъ, Э, Ю, Я
Бұл – біздің кейбір түрік тайпалар қолданудан бас тартқан Ә мен X әріптерін қоспағандағы түріміз.
Кейінгісі – осыған сәйкес олардың жазылуын қадағалап, мүлт кетпеуін қамтамасыз ететін ереже өзгелердікінен әлдеқайда артық
Демек, бұл – мемлекеттік тілде сауатты жазып, сөйлем құрау үшін мектеп оқушысынан бастап, президентке дейін басқа ұлттың азаматтарына қарағанда 13 әріпті артық біліп, ережені соған сәйкес көп жаттауы тиіс деген сөз
Осындайда бізге «өткені өтті, кеткені кетті ғой, енді мына заман оң қабақ танытқан мезгілде неге түзелмейміз» деген ой келеді
Бірақ “баяғы жартас – бір жартас”, мәселе каққан қазықтай орнынан мызғыр емес.
Түсініп, қазақ тілі грамматикасын шыңдауға кірісе қалған жағдайда әп дегенде істі неден бастаған жөн? Бізге салса, сөзден бұрын «Қазақ тілінің» алфавитін сүзгіден өткізуді ұсынар едік
Өйткені, теңізді ластамайық деп бос даурықаннан не шығады, егер оған құятын өзен-өзектің тазалығын қайнарынан бастап сағасына дейін сақтап, төменгі ағысқа қарай кір-қоқыс төкпеуін қадағалап отырмаса
Тілдің жай-күйі де осыған ұқсас
Әріп – тіл тұмасының қайнар бастауы
Сондықтан да, егер біз грамматиканы табиғатына жақындатқымыз келсе, сол ғылымның қайнары – алдымен фонетиканы “варваризмнен” аршып алуға тиіспіз
Сонда ғана мәселені түбегейлі шешуге негіз қаланбақ.
Өйткені, бұрын жоқ әріптің сырттан енуі, біріншіден, сөйлеудің ішкі ырғағын қалайда бұзбай қоймақ емес.
Екіншіден, табиғаты бөлек дыбыстың жат ортаға кірігуі де жаңа заңдылықтардың пайда болуын туындатпақ.
Үшіншіден, бұрыннан қалыптасқан дыбыс­тар­дың жаңа үнге үндесуіне еріксіз әсерін тигізбек.
Төртіншіден, осыларға сәйкес бұрын жоқ жаңа зандылықты түсіндіретін жаңа ережелер дүниеге келмек
Демек, оны бұқараға түсіндірудің қажеттілігі зорлықпен өмір талабына айналмақ.
Бесіншіден, халықтың жоғарыда айтылғандарды ұзақ уақыт бойы санаға сіңіріп, түбегейлі игеру кезеңі басталмақ
Бұл кезең қаншаға созылса, өзінде жоқ әріпті қабылдаған халықтың сорына карай, сауатсыздығы да сонша уақытқа созылмақ
Бұған түп-төркіні арабтың Фатима есіміне байланысты кісі атына қойыл­ған атаудың қазақта “Ф” әрпінің жоқтығына байланысты – Бәтима, Патыма, Батыма, Фатима болып, күні бүгінге дейін, арабтардағы бір атаудың қазақта төрт түрлі айтылып, жазылып, В әрпінің болмауына байланысты халықтың Москваны – Мәскеу, заводты – зауыт деп атап кетуін мысалға келтіруге болады
Қазіргі шақта баспасөз беттерінде әлгідей сөздердің барлық нұсқасы жапа-тармағай қолданылып, мағынасы бір сөз алуан түрлі жазылып жатса, бұларды сауатсыздық демей қалай атаймыз? Егер араб халифаттары Мәуренахырды VІІІ ғасырдан бас­тап жаулап, ал орыстар ХVІІІ ғасырда тізесін батыра бастаған десек, онда біздің араб әрпін қабылдағаннан бергі сауатсыздығымыздың он екі ғасырлығын, орыс әрпіне бас ұрғаннан бергі сауатсыздығымыздың үш ғасырлығын атап өтуімізге тура келеді
Ал мұның әлі қаншаға созылатынын кім дөп басып айта алмақ?
Әрине, мәселе бір ғана “Бәтима” мен “Мәскеуде” тұрса, жарасы жеңіл болар еді
Бірақ, өкінішке қарай, сырттан енген әріптің қырсығынан ала-құла айтылып, қағазға түрлі-түрлі етіп түсірілетін әріптің көптігі сонша, есебіне жету қиын.
Айталық, егер біз В әрпіне бас ұрып, әлі де орыс алфавитіне құлақкесті құл екенімізді мойындасақ, онда газет-журнал, кітап бетіне “Мәскеу”, “зауыт” деп жазып оқырман қауымды шатастырудың не жөні бар? О баста қазақ халқы осы сөздерді қасақана бұзбаған шығар
В әрпінің тілде жоқтығына байланыс­ты осылай айтуға мәжбүр болды емес пе? Демек, қазір біз тілімізді тарихи қалыптасқан сүрлеуіне қайта оралтуды көксеп Мәскеу, зауыт деуді мақұл көрсек, онда Киев, Владимир, вагон т.б
деп неге жазуға тиіспіз
Сондай-ақ, орыстың “ёлка”, “ёмкость” сияқты, тіпті, өздері орфографиялық сөздіктеріне де енгізбеген екі-үш сөз үшін Ё әрпін алфавитке енгізуді де негізсіз, артық санаймыз.
Э әрпін шет елден енген терминдер үшін қажет деп жабысып айырылмау да ретсіз
Өйткені, сол латынша жазатын сонау элладалықтардан бастап Э-нің орнына кәдімгі Е-ні қолданатынын неге ескермейміз
Марқұм Марқабат Томанов өзінің “Қазақ тілінің тарихи грамматикасы” атты кітабында былай деп жазған еді: “ХVІІІ ғасырда Қазақстанның Ресей қол астына кіруінің нәтижесінде орыс тілінің қазақ тіліне әсері күшейді
Бұл байланыс, бұл ықпал Октябрь революциясынан кейін… тіл жүйесінің жаңа бағытта дамуына ықпал жасады
Мұның нәтижесінде қалыптаскан ерекшеліктер мыналар: электр, элеватор сөздері орнығу арқылы Э дыбысы орнықты…
В, Ф, X, Ц, Ч, Щ дауыссыздары осы дыбыста айтылатын сөздермен бірге келіп орнықгы
Дегенмен, бұл дыбыстардың кейбірінің қолданы­л­уы қазақ әдеби тілі тарихында бой көрсеткені бар
ХVІІІ-ХІХ ғасырларда қолданылған “кітәби тіл” деп аталатын құрамында ф, х, ч дыбыстары қолданыс тапқаны рас
Ол тіл /кітәби тіл/ көбінесе азын-аулақ оқығандардың ғана тілі болды да, халық арасында кең қолданыла алмады
Сондықтан, ол заманғы қазақ әдеби тілі сол дыбыстарды қолданды десек те, қазақ халқының тілі «ондай дыбыстарды білді» деп айта алмасақ керек
Оның үстіне, ч африкаты – сөйлеу тілінде бұрыннан бар дыбыс
Бірақ әдеби тілде ол дыбыс интернационалдық сөздермен бірге келіп орнықты” /41-бет
“Мектеп”, 1988/.
Қазымыр цензура заманында ол мұнан артық не айтсын? Қатерге қарамастан, ғұлама­лық мінезге басып, жоғарыдағы әріптердің қазақ тілі үшін қажетсіздігін ишарамен сездіріп-ақ бағуға тырысқан емес пе?
Шынымды айтсам, өз басым И мен Й әріптерінің айырмасын онша түсіне бермеймін
Оның үстіне Й, И, І, Ы бір-біріне жақын фонемалар екенін ескерсек, оған қоса кейбір түркі тілді ағайындардың бір ғана И әрпімен күн көріп жатқандарын есепке алсақ, сондықтан бір И-ді ғана қалдырсақ, біздің неден ұтылып, неден ұтуымыз мүмкін?!
Тамақтың ар жағынан айтылатын, айтыл­ғанда да етегіңді жаппай тұрып үйренбе­сең, өмірі оңдырып дыбыстай алмайтын, оның үстіне қаһарман, һікая, гауһар тәрізді бірлі-жарым күй­де ғана ұшырасатын әріп орнына Х әрпін қолдан­са, ештеңесі кетпейтін Һ әрпінің алфавит қатарында қақырайып тұрғанын қаламаймыз
Ең басты себебі – тілімізге жат.
Осы күні қолданып жүрген Я әрпінің қазақ тілінде “Иа”, Ю-дың “Иу” болып есептелетінін және солай жазу қажеттігін грамматикамыздың атасы Ахмет Байтұрсынұлынан артық айтқан кісі жоқ еді
Қор болғанда, кешегі қилы заман кезінде оны құлаққа ілдік пе? Ал енді Ь, Ъ туралы айтып ауыз ауыртпай-ақ қояйық
Бұлар – шала қазақ ұққанымен, таза қазақтың құлағына сіңбейтін әріптер.
Біз – тіл маманы емеспіз
Түбін түсіріп зерт­теп жүрген жайымыз да жоқ
Қалай ақталғанмен, қатесіз жазу – кім-кімнің де мойнынан алынбайтын жауапкершілік
Басқа түсе қалса қиналмай, ол сынақтан сүрінбей өткенге не жетсін?! Ал қазіргі қолда бар грамматикамен ол тілегіміздің орындала қоярына сеніміміз аз
Сақаудың сөзіндей, соқырдың көзіндей құлақ кесіп, жанды ауыртатын ап-айқын кемшілікті тілге тиек етуіміздің сыры да сондықтан.
Ағымыздан жарылсақ, мақала жарияланған бойда «тіл мамандары айтылған ұсыныстарды сол қалпында қабылдап, іс жүзіне асыра салады» деген пиғылдан аулақпыз
Қайта кейбір тың пікірлердің туындауына түрткі болуы ықтимал
Бірақ біз үшін ең бастысы ол емес
Ең бастысы – қалайда фонетиканы шұғыл түрде ретке келтіру ісі қолға алынса жетіп жатыр
Себебі – Конституция бекіткен мемлекеттік тілді ұлт есебінде өзгелерге іш тартқызғымыз келсе, алдымен қазақ тілі грамматикасын бастан-аяқ қайтадан мінсіз етіп жазып шығуға тиіспіз
Ол үшін ғасырдан-ғасырға ұластырған сауатсыздықтың көзін жойып, тарихи қалыптасқан емлеге көшу шарт
Бұл – дүниежүзі қауымдастығына ілесіп, елдің барша іс-шараларын жаңа бағыттағы компьютерге көшіру үшін де өте қажет шара
Өйткені, компьютер бағдарламасына енетін әрбір әріптің мемлекетіміздің қазынасы үшін миллиондаған теңге тұратынын естен шығаруға болмайды
Оған баспахана шығынын, артық жағылатын түрлі бояуды, жұмсалатын қағазды, әрбір жұмысшының жұмсайтын пайдалы сағат коэффициентін, миллиондаған адамның игеру үшін бойынан шығаратын күш-қуатын қоссақ, біздегі басы артық 13 әріптің моральдық та, материалдық та тұрғыдан қып-қызыл зиян екенін ескеру көп ақылды қажет етпесе керек.
Рас, қаржы жұмсамауға болмайтын, қайтарымы ұлттық сананың өсу деңгейімен ғана өлшенетін мұрат бар
Ол үшін шыққан шығынның жөні бір басқа
Оған ешкім де қыңқ демейді
Ал бірақ зиянынан басқа пайдасы тимейтін салмақты халық мойнына салуды ұлт мәдениетінің өркендеуіне жасалған тосқауыл деп қарамасқа лажымыз жоқ
Шыны да – сол.
Осы бір ұлтымыз үшін өзекті мәселені қоз­ғауымыздың бір сыры – биыл өкіметтің тілдер­­ді дамытуға қомақты қаржы бөлуіне байланысты болып отыр
Ал енді сол мол байлықтың біршама­­сын қазақ тілін қажетсіз әріптерден арылтуға жұмсал­са, оны Қазақстан Республикасы Білім және ғы­лым министрлігі мен Ахмет Байтұрсынов атындағы Тіл білімі институтындағы ғалымдар қолға алып, іске кірісіп кетсе, болашақта қарапайым халық­­тың санасының дұрыс қалыптасуына жасалатын игі қадам болатынына біздің еш күмәніміз жоқ.
Адам МЕКЕБАЕВ
