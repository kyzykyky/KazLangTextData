Қараша – азаматтық күнтізбенің он бірінші, күз мезгілінің соңғы айы
Күздің ызғарлы қара суығы күш алып, терістіктен ызғырық жел соғатын мазасыз шақ
Аспанды зілмауыр қара бұлттар қаптап, дамылсыз жаңбыр жауатын, жаңбыр арты қарашаның қарына ұласатын мезгіл
Жыл құстары туған мекенінен жылы жаққа бет түзеп, мәз дәуренімен қимай қоштасатын қиқулы уақ
Құстардың соңын ала қараша қаздар кететін ай аты тілімізде қараша болып қалған деседі көнекөз қариялар
Кей деректерде қараша айының атауы сол кездегі табиғи өзгерістерге және сол кездегі халықтың әлеуметтік жағдайына сай қойылған деген пікірлер бар
Ғалым Б.А.Куфтиннің зерттеуі бойынша бұл айда жер қара топырақ болып, жаздай малдың тұяғы таптаған өріс тозып, қара балшыққа айналып, қатып-сеңіп жатқан кезіне сәйкес қойылған деп түсіндіріледі1
Ал зерттеуші М.Исқақовтың деректеріне сүйенсек, ертеректе «ақсүйек» аталған хан тұқымдары мен ірі феодалдарға «қара бұдын» еңбекші халық төлейтін «хараж» салығы осы айда жиналатын болған
Диқандар астықтай, көшпелілер малдай төлеген
«Қара мал» атауы – осы харажға берілетін мал атауынан шыққан
Бұл деректерге қарағанда, қараша – хараж айы, яғни жылдық салықты төлеп бітіретін ай деуге болады»2
Зерттеуші О.Әбуталиповтің пікірінше, «қараша айының атауы хараж салығына қатысты емес, жердің қара қошқылданып, өрістің тапталып, қураған шөптің қара баптаққа айналып жатқан бейнесі сипатталатын кезбен сәйкес қойылған»3
Осындайда бәрімізге бала күннен таныс ұлы Абайдың өлең жолдары еріксіз тіл ұшына оралады:
Қараша, желтоқсан мен сол бір екі ай,
Қыстың басы, бірі ерте, біреуі жай.
Ерте барсам жерімді жеп қоям деп,
Ықтырмамен күзеуде отырар бай.
Қазақы қоңыр тіршілік суреті
Науқандық абыр-сабыр басылып, шаруа қолы сәл де болса босаған кез
Ықтырмалатып соққан күзеудегі жылы үйінде маздата от жағып, семірте сойылған мал етінің сорпасымен бой жылытқан жандар… Шұрайлы жерін артына сақтаған шаруақор бай үйі…
Бар тірлігін малымен байланыстырған қазақтың артына алаңдайтын жөні бар
Қарашаның 25-нен Үркер батып, қыс тоқсанның басы басталады
Сол себептен алдағы суықтарға шыдамайтын кәрі-құртаң, көтерем малдарды сойып, күз соғым жасайды
Осыдан ел ішінде «қараша қауыс, кәрі-құртаңды тауыс» деген мақал сақталған
Мұндағы қауыс сөзі – араб сөзі, қараша ай атын білдіреді.
«Қараша келмей, қар жаумас» дейді ел
Қар қарашаның алғашқы күндерінде түсіп, ерімей жатып қалса, қыс ұзақ болады деп айрықша қамданған
Осы айда адамды, малды ықтырып, бет қаратпайтын суық жел соғады, оны ел арасында ықтырма жел деп атайды.
Қараша-желтоқсан айларында киіктер үйірге түсіп, сәуір-мамырда лақтайды
Халықтың бақылауы бойынша киіктің үйірге түсетін, лақтайтын кезінде күн райында айтарлықтай өзгерістер болады
Қазақ ондай өзгерісті амал деп атайды
Табиғат құбылысы мен киік тіршілігінің арасындағы байланысты аңғартатын «киіктің мойын жуары», «киіктің матауы», «киіктің белбасары», «киіктің лақ өргізбесі», «құралайдың салқыны» тәрізді ұғымдар пайда болған
Айта кету керек, киіктің үйірге түсу және төлдеу мерзімі қазақтың кең даласының барлық жерінде бірдей болып келмейді, әр аймақтың табиғи ерекшелігіне байланысты бір жерде ертелеу, ал бір жерде кештеу өтуі мүмкін.
Киіктің матауы – киіктер үйірге түсетін мезгіл
Киік, ақбөкендер тіршілігіндегі күздің аяғы мен қыстың бас кезіндегі мезгіл (амал) теке бұрқылдақ деп аталады
Өйткені бұл кезде киіктер үлкен топ құрып, қораланып жиналады да, маталады, яғни үйірге түседі.
1Куфтин Б.А
Календарь и первобытная астрономия киргиз-казахского народа
«Этнографическое обозрение».
М.: №3-4.
2Исқақов М
Халық календары
Алматы, 1991.
3Әбуталипов О
Күнтізбе жүйесіне қатысты лексика-фразеологиялық бірліктер
Филология ғыл
канд
… авторефераты
– Алматы, 2007
– 25 б.
Жел атаулары
Қазақ жері шөлейтті дала тропигіне сәйкес келгендіктен, желі басым болатыны белгілі
Сондықтан тілімізде жел атауларының бірнеше түрлері жиі қолданылды
Мысалы: Ала қаншық – бір бәсеңдеп, бір ұйытқыған боран; алтын күрек – оңтүстіктен үзбей соғып, қыстың соңғы қарын күрт ерітетін жылы жел; жайдақ жел – жауынсыз, шаңсыз баяу соғатын жел; жатаған жел – төмен, жер бауырлап ескен жел; желең жел – сәл-пәл соғатын жел; желемік жел – әлсіз жел; желорай – ашық есік, терезеден енген суық ауаның бөлмедегі жылы ауамен тоғысуы; ескек жел – есе соққан жел; еспе жел – желпінді екпек жел; заулама жел – іркілмей соғатын екпінді жел; керімсал жел – шілдеде оңтүстіктен соғатын аңызақ жел; көк дауыл – аязды қарлы боран; қарыма жел – бет қаритын өткір жел; қума жел – қуалай соғатын жел; қызыл жел – аңызақ ыстық жел; мырза жел – жанға жайлы қоңыр жел; өкпек жел – көбіне көктемде соғатын ызғырық жел; өксік жел – ышқынған қатты жел; сақаусыраған жел – қарқыны бәсеңдеген жел; самал жел – қоңыр салқын майда жел; сары жел – тынымсыз соққан жел; тентек жел – ала құйын есер жел; теңіз желі – теңізден ескен жел; теріскей жел – теріскейден соққан жел; адамды, ықтырма жел – малды ықтырып, бет қаратпайтын суық жел, т.б.
Сөз мәнісін біле жүрейік
Тілдік қолданыста жиі айтылатын елді ынтымаққа, ауызбірлікке шақыратын «Төртеу түгел болса, төбедегі келеді, алтау ала болса, ауыздағы кетеді» деген орамды тіркес бар
Сөз орайында жиі қолданғанымызбен, осындағы жинақтық сан есімдерімен берілген төрт «толағай» мен алты «алпауыттың» кім екенін ажырата бермейміз
Түгел жұмылса, төбедегі бақты қолға қондыратын төртеуді таратып көрейік.
Олардың біріншісі – байлықтың басы саналатын денсаулық екен
Дені саудың – жаны сау
Адам дені сауында, бауыры бүтінде ғана басқа дүниені ойлайды, іздейді.
Екіншісі – халық аузында абыр-дабыр аталатын бала-шаға екен
Ізіңді жалғар, тегіңді таратар үрім-бұтақ саналы адам өмірінің мәні саналады.
Үшіншісі – адамның қоғамдағы орнын, азаматтық бет-бейнесін айқын­дайтын, ел құрметіне бөлейтін атақ-абыройы екен
Адам абыройы – оның ар-намысы, айбыны, айбаты, беделі
Сондықтан қазақ үшін малы –жанының, жаны – арының садағасы болған.
Төртіншісі – тағдыр әр пенденің талайына жазар бақ-дәулеті екен
«Ептеп пенде бай болмас, маңдайға Құдай жазбаса» дейді Майлықожа ақын термесінде
Қазақ түсінігінде бақ қонады, Қыдыр дариды
Соған орай «Бақ қонып, Қыдыр дарысын!», «Бақ қарап, құты тасысын!» деп бата береді.
Ал өзара ала ауыз болмай, басы бірі­гуі тиіс алтау қайсы? Адам баласының жер бетіндегі тіршілігі қоғамдасып, қауымдасып қарекет еткенде ғана баянды
Ал қауымдасудың басы отбасы, ошақ қасы
Алла тағала жұп қылып жаратқан ер мен әйел одағы туысқандық басқа байланыстардың негізі саналады.
Одан әрі бір атадан тарайтын, қандас ағайын-туыс тұрады
Көпшіл, ағайыншыл қазақ туысқандар қатарын үш жұртқа топтастырып, әке жағынан тараған тумаларын өз жұрты, ана жағынан тараған тумаларын нағашы жұрты, әйелі жағынан туысатындарын қайын жұрт дейтіні белгілі
Олардың жақындығы мен тілектестігіне қарай өз жұртын күншіл: Бар болсаң, көре алмайды, жоқ болсаң, бере алмайды деп санайды
Нағашы жұртын сыншыл: Жақсылығыңа сүйінеді, жамандығыңа күйінеді, тілеуіңді тілеп, жоғыңа болы­сады деп түсінеді
Қайын жұртын міншіл: Жағаңның қызылдығына, қолыңның ұзындығына қарайды деп есептейді.
Үшіншісі – құдай қосқан құда-жек­жат
Құдаларын Құдайындай сыйлай­тын қазақ үшін құда мың жылдық, күйеу жүз жылдық
Сондықтан қазақ ел мен елді, ру мен руды байланыстыратын құ­да­лық қатынасқа аса қатты мән берген.
Төртіншісі – жаныңа жақын дос-жаран
Жасы қатар, тілегі түзу, әзілі жарасты достардың жөні бір бөлек
Сондықтан қазақ түсінігінде доссыз өмір – тұзсыз аспен тең.
Бесіншісі – Құдайы көрші-көлем
Көрші хақысы бар хақыдан жоғары деп санайтын қазақ үшін жақын көрші алыс ағайыннан артық саналған
Өмірдің ащы-тұщысын қатар татып, әркез бір-біріне болысатын көршілерді жақын адамдары қатарына қосады.
Алтыншысы – қаумалаған ел-жұрт
Қазақ бір-бірімен амандасқанда ел-жұрт аман ба? деп амандасады
Бата беріп, тілек білдіргенде, алдымен ел аман, жұрт тыныш болсын дейді
Себебі адам жеке жүріп, күнелтпейді, азамат дара шауып, бәйге алмайды.
Аса жұрт, асыра жұрт, астана жұрт…
Бүгінгі қазақ түсінігіндегі ел-жұрт, тұтас ел, бір қауым адам мағынасында қолданылатын жұрт сөзінің бұрынғыдан қалған асыл мұраларда аса жұрт, асыра жұрт, астана жұрт деген секілді қолданыстары да кездеседі
Тіл – ел тарихының жады, мәдениетінің айнасы дейтін болсақ, бүгінде тарих куәгерлеріне айналған бұл сөздердің қолданыс ерекшеліктерін тарихи еңбектерді салыстыру және салғастыру, түрлі сипатты талдау жасау арқылы ғана анықтай аламыз
Тілдік деректерге тарихи, этимологиялық және танымдық талдау жасалған іргелі еңбектердің бірі – академик Р.Сыздықтың «Сөздер сөйлейді» еңбегінде жоғарыда аталған жұрт түрлері былайша көрсетіледі:
Аса жұрт
«Қыз Жібек», «Айман-Шолпан» жырларында аса жұрт тіркесі кездеседі:
Асудан келген қоңыр қаз
Аса жұрттың елінде…
Аса жұртқа барғанда,
Елдің көркі мал дейді…
Баласы аса жұрттың мейман келді.
Бұл жердегі контекске қарағанда, аса жұрт тіркесі «шет жұрт» дегенге меңзейді
«Қыз Жібек» жырының бір басылымында бұл тіркесті осылай түсініп, «жат ел» деген мағынада деп анықтама береді
Бірақ аса жұрт тіркесінің бұл күнде мағынасы көмескілене түскендіктен, екінші бір жырда («Айман-Шолпанда») бұны «асқан жұрт» деп түсіндіреді
Бірақ контекстегі мағынасы екеуінде де бірдей
Бұл тіркесті Махамбет ақын да келтіреді:
Аламанға жол бердік,
Аса жұртты меңгердік…
Бірақ Махамбет қолданысында бұл тіркестің мағынасы «жат жұрт» дегеннен гөрі «өз жұрты» дегенге көбірек келеді.
Аша (қазақша аса) сөзі көне түркі тілдерінде «туысқан» дегенді білдірген (1)
Түркі тілдеріндегі ш~с дыбыс алмасуларын ескерсек, бұған қазақша аса сөзі сай келеді, сонда аса жұрт «туысқан адамдар, өз жұрты» деген мәндегі тіркес болып шығады.
К.К.Юдахиннің сөздігіне қарағанда, аса сөзі қырғыз тілінің солтүстік диалектісінде қолданыла­ды, ол араб тілінен енген сөз, мағынасы «туысқан адам, семья мүшесі» (2)
Сөйтіп, аса түркінің өз сөзі ме, жоқ, әлде арабтан ертеде түркілерге енді ме, әлде түркі тілдерінен араб тіліне көшті ме? – бұларға ­жау­ап беруді этимологтердің еншісіне қалдырып, біз бұл жерде қазақ тіліндегі қолданыстарын сөз етсек, о баста аса сөзі жұрт, ру («Қыз Жібекте: аса руға бар­ғанда) сөздерімен тіркесіп, «туысқан ел, өз жұр­­ты» дегенді білдірген болар
Ал егер бұған қарама-қар­сы «жат жұрт, шетел» мағынасында қолданылғанын ұшыратсақ, бұл да заңды: Сөз мағынасының қарсы мәнге ауысуы тіл-тілде кездесетін құбылыс.
Асыра жұрт
«Қобыланды батыр» жырында асра (асыра) жұрт деген тіркес те кездеседі:
Асыра қыпшақ баласы
Жатқаннан соң байлауда…
Арыстан туған екен деп
Асыра жұрты қуанды.
Көне түркі тілдерінде асра деген сөздің бір мағынасы «бағынышты, мойынсұнған» дегенді білдірген (3)
Жоғарыдағы жыр жолдарындағы асыра сөзі де «бағынышты, бас иген» деген мәнді білдіреді
Жалпы жұрт сөзі – түркі тілдерінде өте ертеден келе жатқан, терминдік мәні бар сөз
Ұзақ уақыт сақ­та­лып келген терминдік мағынасы – «ел, белгілі бір қауым, этникалық құрам, белгілі атымен аталған ха­лық» деген мағына
Жұрт сөзі қазақ тілінде осы мағы­наларда әр алуан эпитетпен қолданылып келген: Астана жұрт, аса жұрт, асыра жұрт, ауыр жұрт, байтақ жұрт, т.б
Қарақалпақ тілінде кесе жұрт тіркесі қолданылады, мағынасы – «басқа ел, бөгде жұрт».
Қазақ әдеби үлгілеріндегі асра жұрт тіркесі, сірә, «бөгде, басқа жұрт» дегенге емес, «бағынышты, қол астындагы өз жұрты» дегенге саяды.
Астана жұрт
Батырлар жырларында, Махамбетте, Шернияз, Нұрым сияқты өткен ғасырларда жа­саған ақын-жыраулар тілінде астана жұрт, астана ха­лық деген тіркестер кездеседі
Мысалы, Махамбет­те:
Айғайда белдік байланған,
Астана жұртын айналған…
Нұрым жырауда:
Азын көпке теңгерген,
Астана жұртын меңгерген…
1878 жылғы А.Старчевский құрастырған екі тілдік сөздікте, 1897 жылы Орынборда шыққан «Қазақша-орысша сөздікте» астана жұрт, астана халық дегендерді «көп, сансыз көп халық» деп аударыпты
Л.Будагов бұл сөз түркі тілдеріне парсының астан, астана (табалдырық, есік, сарай) деген сөзінен ауысқандығын айта келіп, қазақ тілінде астана жұрт тіркесі бар екенін көрсетеді де, оны «сансыз көп, зор халық» деп аударады (4)
В.Радлов бұл сөздің әзірбайжан тілінде «табалдырық, сарай, сарай қызметіндегі адамдар» деген мағыналары барын көрсетеді (5).
Сірә, қазіргі қазақ тіліндегі астана сөзінің «белгілі бір мемлекеттің, елдің орталық қаласы» де­ген ұғымы бұл сөздің парсы тіліндегі «сарай, әмірші­нің сарайы» мағынасынан алынған болу керек, яғни «үкіметтің резиденциясы орналасқан қала» дегенді білдіреді
Ал өткен ғасырларда қолданылған астана жұрт тіркесінде, біздің байқауымызша, В.Радлов көрсеткендей, «сарай қызметіндегі адамдар (орысша – придворный штат) деген мән бар тәрізді, яғни белгілі бір «сарайға (хан ордасына) қараған жұрт» деген мағынада айтылса керек.
Жоғарғы текстерде бұл тіркес «қол астындағы, өзіне қараған, соңына ерген халық, жұрт» деген мәнде қолданылғанға ұқсайды
Сонда астана жұрт тіркесі «көп, ұлы халық» дегеннен гөрі, «біреудің (ханның, батырдың) қол астындағы («табалдырығындағы») ел-жұрт» деген мағынаны білдіретін тәрізді
Астана сөзінің «табалдырық» мағынасы қазақ тілінің жергілікті сөйлеу дағдыларында (говорларында) сақталған
Ж.Досқараевтың көрсетуі бойынша, Жамбыл облысының тұрғындары үйдің табалдырығын астана деп атайды (6).
Әдебиет:
Сыздық Р
Сөздер сөйлейді
Алматы: «Арыс», 2004
– 230 б.
Древнетюркский словарь
Ленинград, 1969, с.4.
Киргизско-русский словарь
Составил К.К.Юдахин, М., 1965
с.74.
Древнетюркский словарь
Ленинград, 1969, с.61.
Будагов Л.З
Сравнителъный словарь турецко-татарских наречий
СПб., 1869
т
I, с
40 .
Радлов В
Опыт словаря тюркских наречий
4 трма, СПб., 1888-1905, т
I, ч
I.
Досқараев Ж
Қазақ тілінің жергілікті ерекшеліктері
Лексика
II бөлім
Алматы, 1955
11-13 бб.
Қазақы танымдағы қалыңдық өлшем бірліктері
Жалпы адамзатқа ортақ «мөлшер» ұғымының әр ұлттың тілдік санасындағы өзіндік таным нақышы болады
Ал осы «мөлшер, өлшем» ұғымын әр қырынан аша сипаттай түсетін өлшемдік ұғымдар және олардың тілдік бірліктері бар
Оларды біз халықтық ұғым деңгейінде жеті топқа бөлеміз: 1)Уақыт; 2)Көлем; 3)Салмақ; 4)Қашықтық; 5)Аудан; 6)Сыйымдылық; 7)Сандық шама
Қазіргі ақпараттық технология дәуірінде өлшем бірліктерді, шама, мөлшер ұғымын бұдан да кең ауқымда сипаттауға болады
Біздің сөз еткелі отырғанымыз – ежелден қолданыста жүрген халықтық ұғым шеңберіндегі мөлшер ұғымы және оның тілдік бірліктері.
Көне дәуір кезінде адамзат қауымы заттардың ұзындығы мен қысқалығын, биіктігі мен аласалығын, қалыңдығы мен жұқалығын, тереңдігі мен таяздығын, алыстығы мен жақындығын, жуандығы мен жіңішкелігін, кеңдігі мен тарлығын анықтауда арнаулы техникалық құралдарды пайдаланған жоқ
Бұл нысандарды адамдар өз бойында жаратылыстан бар табиғи қасиеттері – көру, сезу, есту, тату, иіс түйсіктері арқылы, дене мүшелерінің көмегімен және табиғаттағы түрлі нысандармен салыстыру негізінде өз санасында қорытып, болмыстағы заттар мен құбылыстардың өлшем, межесін жасайтын болған
Бұл – материяның санаға әсері
Болмыстағы заттар мен құбылыстардың қашықтығына, ұзындығына байланысты ұғымдарды бейнелеуде барлық халық, этнос дерлік антропологиялық жүйедегі соматикалық атауларды қолданған
«Соматикалық атаулар – дене мүше атауларының өте ежелгі лексика-семантикалық сөздер тобы» (1)
Тілдің эволюциялық дамуына сәйкес, дене мүше атаулары сөз мағыналарының дамуы мен кеңеюі үрдісінде өлшемге айналған
Мысалы, моңғол тілінде гар-гара, қазақ тілінде қар, бармақ, табан, орыс тілінде «локоть», «пиядь» сияқты атауларды атауға болады.
Десе де, өлшеу ісіне дене мүшелерін пайдалануда әр этностың, халықтың өзіндік ерекшелігі бар, тілдік тұрғыда аталуында да өзгешеліктер өмір сүреді
Қазақ халқының тілдік кез келген екі объектінің «қашықтығы» (ұзындығы) жалпы, «мөлшер, өлшем» ұғымының аясындағы кіші ұғымдардың біріне жатады
Ал біз айтып жүрген ұзындығы мен қысқалығы, биіктігі мен аласалығы, қалыңдығы мен жұқалығы, тереңдігі мен таяздығы, алыстығы мен жақындығы, жуандығы мен жіңішкелігі, кеңдігі мен тарлығы деген ұғымдардың барлығын «қашықтық» ұғымына жинақтаған жөн
Себебі тік бағыт (вертикал) не көлденең (горизантал) бағыттағы ұзындық шамасының тірелетін жері – белгілі бір екі нүктенің ара қашықтығы
Бұл туралы ғалым Ш
Бекмағамбетов былай дейді: «Тіліміздегі ара, арасы, орта, ортасы сөздерінің мағынасы әуелде өз (осы) ұғыммен бірдей болған, яғни екі немесе бірнеше заттың ортасындағы, сол заттардан бірдей қашықтықта орналасқан нүкте, орын
Кейін келе бұл ұғым болжалдық мәнге ауысып, жалпы екі немесе бірнеше денелердің аралығы, ара қашықтығы ұғымын білдіретін болған» (2).
Халқымыз биіктік, қалыңдық ұғымын тіршілік формасына, дүниетанымына сәйкес өзінше пайым­дап, тілдік тұрғыдан бейнелейді
Айталық, қалыңдық ұғымының халқымыз санасындағы ең үлкен түрі – «жеті қабат жер, жеті қабат аспан», ал ең кішісі – «биттің қабығындай, ұстараның жүзіндей, пышақтың қырындай, қағаздай т.б
Мысалы, сен жеті қабат жер астындағы зынданда жатсаң да, білетін сырың жер астында жатпайды, бәрібір сыртқа шығады (І.Есенберлин, Алмас қылыш); достыққа достық қылмақ болып, Хасенді арқасына мінгізіп, жеті қабат көкке, «жұлдыз көзді, ай маңдайлы» сұлуға алып ұшады (С.Сейфуллин, шға.)
Абайдың кітабы неге жұқа? Жұртқа үлгі, өнегі болсын деп, әуелі 30 таңдаулы өлеңімді ғана кітап етіп, жариялағым келді
Сөйтсем, 30 өлеңнен кітап құралмайды екен
Биттің қабығындай ғана болып қалды (Ж.Ерманов).
«Қашықтық», оның ішінде «қалыңдық» (жұқа) ұғымын тілдік тұрғыдан сипаттауда жылқыға қатысты бірліктер өте көп
«Жесең ет, мінсең ат, ішсең қымыз» болатын жылқы тұқымын ерекше қастерлеген көшпенді жұрттың ең сүйікті асы ет болса, соның ішінде жылқы еті – ештеңеге айырбастамас таңдаулы тағамы
Халқымыз қыстың қырында соғым соятыны белгілі
Соғымға көбіне жылқы сойылады
Соғымда жылқының семіздігіне байланысты ат қойып, айдар таққан
Оның қазысының қалыңдығына – пышақ жүзі қазы, пышақ сырты қазы, шынашақ қазы, бармақ қазы, бір елі қазы, екі елі қазы, үш елі қазы, бес елі қазы, сере қазы, табан қазы, қарыс қазы, т.т
деп атаулар берген
Бұл тіліміздегі қалыңдық атауларының халық тұрмыс-тіршілігімен, танымымен біте қайнасқан халықтық көрінісі
Мысалы, қазылары үш елі, қарынды бір бектердей (Қ.Мырза Әли); мына бүгін кешке қазысы бес елі жайынға тойдырамын деп күліп отыр (О.Сәрсенбаев)
Жылқының дене мүшелеріне қатысты өлшем бірліктер де көп
Ат үстінде көп жүрген халық айналадағы құбылыстарды сипаттауда жылқы сынын айналып өтпейді
Айталық, қазақтар ертеде қыстыңгүні жауған қардың қалыңдығын шашадан қар кешу, аттың қара тұяғынан келу, тұсардан, тізесінен, қара қапталынан, аттың қабырғалығынан келу (биіктік, қалыңдық өлшемі) деген сөз орамдарымен жеткізсе, су тереңдігін де ат бойымен өлшеп, суды аттың шашасынан, толарсақтан, тілерсектен, үзеңгіден, қабырғалықтан, ат кекілінен (құлағынан, бауырынан, бойынан) асады (келеді) деп мөлшерлеген
Мысалы, Құдыш ертеңгілікте тұрса, аттың тұсарынан қар жауып қалған екен (Лениншіл жас); атымды шылбырынан жетектеп, толарсақтан саз кешіп, шаршап-шалдығып полкке келдім (Ә.Нұршайықов
Ақиқат)
Кейде Алатау ашасынан келмейді, Алакөл асығынан келмейді деген образды тіркестерді де қолданады.
Шөптің шығымы, биіктігі былайша бейнеленеді: Атты адам көрінбейді, ат құлағы көрінбейді, атты адамның бойындай, кісі көрінбейді, кісі бойы, адам көрінбейді, адам бойы, адам төбесі көрінбейді, адам бауырынан келеді, ат бауырынан келеді.
Халқымыз зат атаулының қалыңдығын, тік (вертикал) бағыттағы ұзындығын өлшеумен ғана шектелмей, дерексіз заттық ұғымдарды да дене мүшелерінің қатысымен тілдік тұрғыдан сипаттаған
Айталық, қазақ тілінде мынадай тіркестер бар: Маңдайының соры бес елі (бақытсыздық); мойнының кірі бес елі, бес баттам (тазалықсыз, лас); бетінің қалыңдығы бес елі, беті түйенің табанындай (арсыздық, ұятсыздық), төбем көкке екі-ақ елі жетпей қалды (шексіз қуаныш, марқаю)
«Бес елі», шын мәнінде, «жеті қабат аспан», «жеті қабат жер», «ат бойы», «адам бойы» деген қалыңдық өлшемдерінің қасында түкке тұрғысыз болса да, қазақ халқының ұғымында «бес елі» немесе «бес» санының қатысымен өлшенетін өлшем «қалың» ұғымын білдіреді
Мысалы, үсті-басы бес баттам кір, бес елі қаймақ түсті, бес елі май түсті, т.б.
Тік бағыттағы қалыңдық, биіктік өлшемдері, қажетіне қарай, аттың, адамның, жан-жануарлар, өсімдіктердің дене мүшелерінің, бойының қатысы арқылы өлшене береді
Мысалы, өгіздің терісіндей, пияздың қабығындай, қоянның терісіндей, қарға бойлы Қазтуған, еңсегей бойлы Ер Есім, кескен теректей, т.б
Соның ішінде қалыңдық өлшемдеріне көбірек қолданылатыны – елі
Осы «елі» сөзінің шығу тегіне (этнониміне) аз-кем тоқталсақ.
Елі – саусақтың қалыңдығы, көлденең ұзындығы [ҚТТС]
Түрколог ғалымдардың пікірінше, бұл атау түркі тілдерінің көпшілігінде бар, әртүрлі фонетикалық варианттарда кездеседі
Мысалы: Алтай тілдерінде äli, ely/ elii, өлy/ölii; татар, башқұрт тілдерінде uлі, іlі, uллі/, illi, uлuғ/ilir; тува тілінде ilir/ilig; қазақ, қырғыз, ноғай, қарақалпақ тілдерінде елі түрінде кездеседі.
Қорыта келгенде, қашықтық өлшемдері тік және көлденең бағытты қамтиды
Ол – халық санасында ежелден бар ұғым, оны әр халық тұрмыс-тіршілігіне сәйкес өзінше тілдік тұрғыдан бейнелейді.
Маралбек Ермұхамет,
А.Байтұрсынұлы атындағы Тіл білімі институтының қызметкері
Әдебиет:
1
Қазақ әдеби тілінің сөздігі
Он бес том
– Алматы, 2011.
2
Нұрмағамбетов Ә
Сөз сырына саяхат
– Алматы: Жалын, 1988
–148 б.
3
Бекмағанбетов Ш
Тілдік таным негіздері және тілдік символдар
Қызылорда, 1999
– 158 б
4
Күркебаев К.Қ
Қазақ тіліндегі өлшемдік атаулардың этнолингвистикалық сипаты
Фило.ғыл
кан…Дисс
–Алматы, 2003
–126 б.
Дайындаған
Жанат Исаева,
А.Байтұрсынұлы атындағы
Тіл білімі институты
Тіл мәдениеті бөлімінің меңгерушісі, филология ғылымдарының кандидаты
