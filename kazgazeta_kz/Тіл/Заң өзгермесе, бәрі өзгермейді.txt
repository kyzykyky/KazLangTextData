Тәуелсіздік алғанымызға жиырма жылдың жүзі болса да, ұлттық нышандарымыздың бірі – мемлекеттік тілді өз биігіне көтере алмай келе жатқанымыз жасырын емес
Тіл мәселесі БАҚ-та да, семинар, конференцияларда да талайдан бері қозғалып жүр, оның қолданыс аясын кеңейтуге байланысты алуан түрлі ұсыныстар да аз айтылып жатқан жоқ
Алайда «Тіл туралы» Заңымыздың қабылданғандығына жиырма жыл болса да, тіл проблемасы әлі де оң шешімін таппай келеді
Тіліміздің бүгінгі таңдағы халі – мемлекет тізгінін ұстап отырған азаматтарымыздың, әлі де болса, ұлттық сана деңгейіне жете алмай отырғандығының бір көрінісі
Алайда ұлттығымыздың басты белгісі тіл мәселесі – ешқандай бейтараптықты көтермейтін, өзіне ерекше байсалдылықты талап ететін маңызды мәселе
Біздің мақсат қазақ ұлтының бойына біткен осындай келеңсіз мінездерді ашып көрсете отырып, олардан біржола бас тарту арқылы көшімізді түзету болып табылады
Кеше мен бүгінді сабақтастырар болсақ, бүгінгі таңда тіл мәселесін ішектей созып отырғандығымыздың өзі – осы бойға біткен кеселдің «жемісі»
Бойдағы бұл дерттерден арылудың жолы ұлттық намысымызды оятып, тіл мәселесінде кез келген жалтақтыққа жол бермей, радикалды реформалар жасау болып табылады.
Осы орайда қазақ тілінің мәртебесін арттырып, оны тек өз ұлтымыздың ішінде ғана емес, өзге ұлт өкілдерімен де қарым-қатынас құралына айналдыру тәсілдерін ұсынғымыз келеді
Бүгінгі қоғамда қазақ тілінің қолданыс аясын кеңейту үшін жалаң ұран мен құрғақ сендіру басым да, тілді нақты қажеттілікке айналдыру арқылы оның маңызын арттыруға көңіл бөлінбеген
Мемлекеттік тілді өркендету ісінде өзге ұлт өкілдеріне қазақ тілін меңгергендігі үшін бағалы сый-сияпат жасап, әртүрлі акциялар өткізу аздық етеді
Мұндай шаралар тілді білу керектігін объективті түрде мойындатқанмен, олардың бойларында тілді игеруге деген шынайы ұмтылыс, ынта-жігер тудыра алмайды
Бүгінгі таңда қазақ тілін ұлттық идея дәрежесіне көтеруді заманның өзі талап етіп отыр, өйткені жаһандану дәуірінде діңгегі мықты елдердің құндылықтарына төтеп беру үшін елімізде мызғымас тұтастық орнауы қажет
Ал тіл халықты бір орталыққа шоғырландыратын аса маңызды фактор болып табылады
Біздің ойымызша, алдағы бесжылдықта ұлттық идеология ретінде қазақ тілін іс жүзіндегі мемлекеттік тіл дәрежесіне көтеруге бағытталған бірқатар шараларды жүзеге асыруымыз қажет
Тілді меңгерудің және меңгертудің әлемдік тәжірибеде өзін-өзі ақтаған тәсілі – тілге деген нақты қажеттілікті тудыру
Яғни ол тіл адамды асырап, қызметтегі лауазымын өсіретін, әлеуметтік жағдайын түзейтін тіл болуы керек.
Ал «Тілдерді қолдану мен дамытудың 2011-2020 жылдарға арналған Мемлекеттік бағдарламасына» қатысты айтарым: біріншіден, Қазақстан Республи­ка­сы­ның Конституциясы мен «Тіл туралы» Заңына бірқатар өзгерістер енгізу қажет
Мысалы, Қазақстан Республи­касының «Тіл туралы» Заңының 2-тарау, 8-бабындағы: «Мемлекеттік тіл Қазақстан Респуб­ликасы мемлекеттік органдарының, ұйымдарының және жергілікті өзін-өзі басқару органдарының жұ­мыс және ісқағаздарын жүргізу тілі болып табылады, орыс тілі ресми түрде қазақ тілімен тең қолданылады.
Мемлекеттік емес ұйымдардың жұмысында мем­лекеттік тіл және қажет болған жағдайда басқа тілдер қолданылады» деген заң мәтініне «2015 жылдан бастап мемлекеттік тіл орталық және жергілікті мемлекеттік органдарда және мемлекеттік емес ұйымдарда жұмыс және ісқағаздарын жүргізетін бірден-бір тіл болып табылады» деген өзгеріс енгізіп, Конституциямыздағы орыс тілінің ресми түрде мемлекеттік тілмен тең қолданылатындығы туралы сөйлемді алып тастауымыз керек
Яғни бұл заң тек 2015 жылы ғана өз күшіне енеді және сол кезден бастап қоғамның барлық салаларындағы жұмыс, ісқағаздар, жиналыс, отырыстар тек мемлекеттік тілде жүргізілетін болады.
Екіншіден, 2015 жылдан бастап, кез келген Қазақстан азаматының мемлекеттік органдарға қызметке орналасуы және жергілікті мәслихаттарға, мәжіліс, Сенат депутаттығына сайлануы үшін кәсіби біліктілігімен қоса басты талап қазақтың тілін, қазақ тарихын, қазақ мәдениетін жетік білу болуы керек
Мемлекеттік тілді еркін меңгерген азаматтар үшін қызмет баспалдағымен көтерілуге қолайлы жағдай туғызылуы тиіс.
Осы екі міндетті орындау үшін, үшіншіден, 2010-2015 жылдар аралығында мемлекет қазақ тілін үйренуге ниет білдірген кез келген Қазақстан азаматына жан-жақты қолдау көрсетіп, тілді меңгеруге қажетті ұйымдастырушылық, материалдық, техникалық жағдаймен қамтамасыз етуі тиіс.
Сонымен қатар, төртіншіден, әлемдік тәжі­рибедегі кез келген мемлекеттің азаматы болғың келсе, алдымен, сол елдің тілін, мәдениетін, әдебиетін, тарихын білуің керектігі туралы талапты біз де қабылдап, 2015 жылдан бастап, Қазақстан Республикасының азаматтығын алғысы келетін кез келген иммигрант міндетті түрде қазақ тілін, тарихын, әдебиетін, мәдениетін білуі керек деген шарт қоюымыз қажет.
Осы төрт тетік жүзеге асқан жағдайда біз неге қол жеткіземіз дейтін болсақ, өзінің ертеңгі ғұмырын, ұрпақтарының өмірін Қазақстан мемлекетімен байланыстыратын және Қазақстандағы өз болашағының жарқын болуына мүдделі кез келген Қазақстан азаматы мемлекеттік тілді меңгеруге талпынады, өз балаларын қазақ мектебіне беретін болады
Яғни өзін Қазақстан Республикасының бір бөлшегі ретінде сезінетін жандар ғана елімізде қалады да, Қазақстанның болашағына күмән келтіретін, оны «туған жер емес, тойған жер» деп қабылдап жүрген азаматтар орнын басқа жерден табуға тырысатын болады
Мемлекеттігімізді өркендету үшін бізге алғашқылары керек.
Сондай-ақ тілді шала білетін өз қандастарымыз бен өзге ұлт өкілдері мемлекеттік тілді меңгергеннен кейін қазақтың мол рухани қазынасымен түпнұсқа­дан танысу мүмкіндігіне ие болады
Ал бұл олардың бойына қазақы дүниетанымды сіңіруіне қолайлы жағдай туғызады
Сөйтіп, қазақ тарихын, мәдениетін оқып-біледі, қазақтың менталитетін терең ұғынып, түйсінеді, сезінеді, бойларында біртіндеп казақ­стандық патриотизм калыптаса бастайды
Сонымен бірге Қазақ елінің титулды ұлты – қазақты ұлы халық деп танып, оған құрмет сезімі пайда болады, бұл үрдіс өзге ұлт өкілдерінің қазақ ұлтының айналасына топтасуына ықпал етіп, қоғамда тұтастық орнайды
Бүгінгі қоғамда өзге ұлт өкілдерінің бойында не тіліне, не тарихына, не рухани байлығына, не қоғамдағы әлеуметтік жағдайына көңіл бөлінбей отырған қазақ халқына менсінбеушілік сезім қалыптасқан
Мұндай жағдайда мемлекеттік тұтастық туралы сөз козғаудың өзі қиын
Сондықтан «Қазақстанның ел бірлігі доктринасында» айтылған этносаралық және конфессияаралық келісімді, азаматтық бірлікті қамтамасыз ету міндетін қазақ тілін ұлттық идея деңгейіне көтеріп, халықты жоғарыдағы үлгіде оны үйренуге, қолданыс аясын кеңейтуге жұмылдыру арқылы жүзеге асырсақ, қазақ ұлтының мәртебесі бірнеше есе артып, қоғамда береке-бірлік орнамақ
Ал бұл мемлекеттігімізді нығайтудың, бәсекеге қабілеттіліктің, еліміздің әлеуметтік, экономикалық, саяси жаңғыруының алғышарты болып табылады.
Жеңісхан Бүтіншінов,
педагогика ғылымдарының кандидаты,
профессор, Ақтөбе «Дүние»
университетінің президенті
