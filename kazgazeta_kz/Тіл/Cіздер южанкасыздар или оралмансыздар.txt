2011-2020 жылдарға арналған тілдер бағдарламасында қоғамдағы кейбір келеңсіз жайттарды ретке келтіретін нақты шаралардың қолға алынғанын қалаймын
Олай дейтінім, өз басымнан өткерген мына оқиғалар менің көңіліме қатты қаяу салды.
Қаймағы ұйыған таза қазақтың ордасы деп жүрген Сыр елі – Қызылорда қаласының өзінде де өз тілін өгейсітіп, өзге тілде шүлдірлеп жүрген шала қазақтар көбейіп барады
Оған дәлел – өткен жаздың жайдарлы бір күнінде №2 автобусқа мініп алып, үйге беттеп келе жатқан едім
Бір кезде арқа жағымнан жай ғана түрткен бір қызға бұрыла қарадым
Әлгі қазақтың қаракөз қызы «передайте, пожалуйста» деп қолындағы тиын-тебенін маған ұсынды
Сол қазақтың қара қызы «қол жалғап жіберсеңіз» немесе «беріп жібересіз бе» деген сияқты ана тілде әдемі сөздер айтса тісі түсіп, аузы қисайып қала ма? Әлгі сөзді естіген соң түлен түрткен­дей тырыстым да қалдым
Көңіл-күйім быт-шыт болды
Менің көңіл-күйім маңызды емес-ау, ана тілімнің көңіл-күйін айтсаңшы!
Оқушы кезімде Көкшетауда оқитын әпкем «Көкшетауда қа­зақ тілінде нан сұрап жеудің өзі мәселе» деп айтқан еді
Алғашында сенбегем
Ауылдан ұзап, білім іздеп Көкшеге келгенде әлгі сөздің бекер айтылмағанына куә болдым
Өйткені он қазақтың сегізі өзге тілде көпіріп тұр
Тіпті солтүстік аудандағы – Тимиряз, Мамлютка, Алексеевка, Красный Ярь, Тихий Океан сынды орысша атауды жамылған жүздеген елді мекендер атауы қазақшаланбай жатқан жайы бар
Бірде құрбым екеуміз са­бақтан шығып, қоғамдық көлікте ана тілі мәселесі жайлы жарқын-жарқын әңгіме-дүкен құрып келе жатқанбыз
Билет сатушы жа­нымызға жақындап: «Мен білсем, сіздер южанкасыздар или оралмансыздар» дегені бар ма? Не деріміз­ді білмей, мелшиіп отырдық та қалдық
Осы отырысымызбен әлгі билет кесушінің «М.Жумабаева» деген көшесінен түстік
«Следующая остановка – Катибар» дегені құлағымнан кетпеді.
Құдайға шүкір, егеменді ел болдық, ешкімге жалтақтамай өз ана тілімізде ашық сөйлесетін дәрежеге жеттік деп көкірек керіп жүрміз-ау
Мұнда жастарымыз ұлт ғұламасы Абай атамызды – Абая деп, ел тірегі болған Көтібар бабамызды – Катибар деп атап жатса.
Алып ғимарат салу үшін де сол ғимаратқа лайықты орынды ұсақ қоқыстардан тазалау керек қой
Сол секілді ана тіліміздің жарқын болашағын көру үшін, ең алдымен, көзге түрпідей тиетін ұсақ-түйек мәселелердің шешімін табуымыз қажет
Ол үшін аталмыш бағдарлама теріс кеткен дүниені тезге салуға қабілетті болып жатса, нұр үстіне нұр болар еді
Сонда ғана ана тіліміз ажарлы болашағымен қауышпақ.
Нұргүл Оқашева, Л.Н.Гумилев атындағы Еуразия ұлттық университеті филология факультетінің 3-курс студенті
Астана
