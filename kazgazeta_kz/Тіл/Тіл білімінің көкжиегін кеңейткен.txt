Академик, филология ғылымдарының докторы, профессор Нығмет Сауранбаев қазақ тіл білімінің көрнекті өкілдерінің бірі әрі бірегейі
Ол өзінің ғылыми-зерттеу еңбектерінде қазақ тілінің өзекті мәселелерін тереңнен зерттеп, тіл білімінің өркендеуіне сүбелі үлес қосқан ғылыми-теориялық тұжырымдар жазып қалдырған

Тілші-ғалымның, әсіресе, қазақ тілінің лексикологиясы, сөздік құрамы мен сөздік қорына қатысты ғылыми талдаулары тіл білімі үшін құнды болып табылады
Олай болатын себебі ол өз заманының ғана емес, бүгінгі уақыт тұрғысынан қарағанда да өзектілігін жоймаған дүниелер
Мұның негізінде ғалымның ерен еңбегі, ізденісінің даңғыл жолы жатқаны сөзсіз.
Ұлтымыздың тіл-қазынасын зерттеуге бар ғұмырын сарп еткен жарқын тұлғаның соңына қалдырған ғылыми еңбектері мұқият зерттеуді қажет етеді
Біз бұл мақаламызда академик Н.Сауранбаевтың қазақ тілінің лексикологиясын зерттеген еңбектеріне тоқталып, құндылығын тағы бір саралап көрмекпіз.
Н.Сауранбаевтың пікірінше, қазақ тілінің сөздік қорына мына тәрізді бір құрамды түбір сөздер тән
Олар: жел, кел, от, өт, сан, төс, ер, жаз, жал, жақ, қас, ат, ал, көр, көк, бер, қол, аяқ, көз, т.т.
Бұл сияқты түбір сөздер, болмаса лексикалық элементтер, басқа сөздерден ерекшеленеді
Олар: 1) негізінен бір құрамды болып келеді; 2) семантикасы жағынан көп мағыналы; 3) барлық түркі тілдерінде түбірлестігі жағынан тым жақын болғанмен дыбыстық құрамы, айтылуы жағынан ғана ерекше тұрады.
Ғалым қазақ тілі лексикасының тарихи тұрғыдан толығу арнасын төменгідей үш бағытта қарастырады:
1.Сөздік қордың дамуы өзінің ішкі заңымен байланысты екені көрсетіледі
Бұған алғашқы байырғы түбірлерден туын­ды сөздердің жасалатынын баяндайды
Сөздік қорымыздағы ашық, ашқыш, сусын, сулық, салық, салма, білгір, жеміс, жемқор, жемір сияқты туынды сөздердің алғашқы аш, су, сал, біл, жем сияқты тіліміздегі байырғы түбірлерден жасалғанын айтады.
2.Сөздік қорымыздың байып дамуының өнімді жолының бірі – басқа тілдердің әсерінен болатын құбылыс екеніне тоқталады.
Бұл ретте автор қазақ халқының өзінің ұзақ мерзімдегі тарихында көптеген ұлыс, ел, халықпен қарым-қатыс, мәдени-саяси байланыс жасағаны жайлы қысқаша болса да нақты әрі анық, ықшам болса да тарихи мағлұмат береді
Қазіргі қазақ жерінде біздің дәуірімізге дейін сақ тайпалары болғаны, қазіргі қазақ халқының құрамына енген үйсіндер мен қаңлылардың біздің дәуірімізге дейін қытай, ғұндармен тығыз байланыс­ты болып, қарым-қатыс жасалғанынан хабар берсе, біздің дәуіріміздің VIII, ХІІ ғасырларында қазақ тайпаларының бірсыпырасы оңтүстіктегі ирандықтармен, соғды, арабтармен қатынас жасаса, ХІІ ғасырдан бастап қазақ ру, тайпаларының моңғолдармен жаугершілікте де, бейбіт өмірде де қарым-қатыс жасағанын, XIV ғасырдан бері қарай орыс халқымен қарым-қатыс жасағаны, соның нәтижесінде сөздік қорымызға көптеген сөздердің енгені жайлы мағлұматтар берілген.
3.Жаңа сөздердің шығуы, олардың сыр-сипаты жағынан шаруашылықпен байланысты және мәдениет, әдебиет, өнер, білім, техника, т.б
салалармен байланысты лексикалық топтардың сан жағынан артып, көбейе түсу себептері Н.Сауранбаев тарапынан жете айтылған
Оның пікірінше: «Негізгі сөздік қордың толығуының басты жолы – сөз тудыру тәсілі»
Осы тұрғыдан оны екі жікке бөліп қарайды
Олар: 1) аффикстік тәсіл; 2) біріктіру тәсілі
Аффикстік тәсіл бойынша түбір сөзге қосымша жалғау арқылы жаңа сөз жасалатын болса от+ын, ки+ім, ки+гіз, бар+шылық, жол+дас, айт+ыс, ал+ғыс, сөз+шіл, тіл+ші, т.б
Ал сөз біріктіруден дербес сөздердің қосылуы арқылы жаңа сөздер жасалуын айтқан
Оған итмұрын, балықкөз (өсімдік), көкемарал, ұшан-теңіз, отағасы сияқты сөздер тән екендігін көрсеткен
Сөз тудырудың үшінші түріне сөздердің қосарлануын, яғни қос сөздердің жасалуын жатқызған
Мәселен, ата-ана, бала-шаға, келін-кепшек, бақа-шаян, құрт-құмырсқа, барлы-жоқты, азды-көпті, күш-қуат, т.т.
Сонымен қатар Н.Сауранбаевтың тіліміздегі сөздік қорға тән сөздердің семантикалық жағынан бірнеше топ құрайтынын дәлелдеп, оларды жіктеп көрсетуі ізбасар зерттеушілерге бағыт-бағдар болғаны анық
Автордың пікірінше, сөздік қорға жататын сөздер тобына төмендегі сөздер кіреді:
1) Жалпы жаратылыс, оның құбылысы туралы сөздер: күн, түн, кеш, ай, жұлдыз, жер, су, тас, қыс, жаз, күз, қар, жаңбыр, т.б.
2) Шаруашылыққа байланысты сөздер: Бұлардың құрылымы егіншілікке, аңшылыққа байланысты сөздерге қарағанда өте бай әрі жүйелі екенін атап өтеді
Айталық, бір жылқының жасына байланысты: ат, бие, құлын, жабағы, тай, құнан, дөнен, бесті, құлыншақ, бесті ат, байтал, сәурік, т.б
болса, жылқының түр-түсіне қарай: боз, ақ, бурыл, бөрте, сары, құла, көк, қызыл, қоңыр, шабдар, жирен, күрең, торы, қара қасқа, ақтөбел, ала, қарагер, т.б.
Адамның, малдың, жәндіктің анатомия­сымен байланысты, өсімдіктерге байланысты, т.б
лексикалық топтардың барын шектеп көрсетуі де бұрынғы еңбектерде орын алмағаны белгілі.
Н.Сауранбаевтың қазіргі қазақ тілі сөздік қорының баюын алғаш рет көрсеткені байқалады
Қазіргі қазақ тілінің сөздік қорын Қазан төңкерісінен бұрынғы сөздік құрамымен салыстырғанда, сандық әрі сапалық айырмашылыққа ие екендігін баса айтылған.
Сандық айырмашылық дегеніміз – қазіргі қазақ тіліндегі сөздердің саны бұрынғы сөздік құрамнан әлдеқайда көп
Өйткені ғылым, саяси, әдеби, техникалық терминдер мен атаулар бұрын тым аз, жоққа тән болса, қазір бұлар әдеби тіліміздің құрамында өте мол, оның көлемді саласы болып отырғанын баян етті
Бұл терминдермен қатар толып жатқан жаңа сөздер – неологизмдердің орын алғанын атап көрсетті
Осы сияқты сөздердің саны ілгеріде арта беретінін заңды құбылыс деп танып, қазіргі қазақ тілінің сөздік қоры мен сөздік құрамы жүздеген, мыңдаған сөздердің келіп қосылуымен ғана шектелмейтінін, семантикалық жағынан да кеңейіп, дамуының жаңа құбылыс екенін баса айтты.
Тілші-ғалым семантикалық заңдар жаңа үрдіске ие болып, толып жатқан жаңа мағыналы сөздер қосылып жатса, көптеген ескі сөздердің ескі мағынасы сақталса, жаңа мағыналар да туындап отыратынын пайымдай білген
Тіліміздегі табыс – саудадан түскен пайда; мүше – анатомиялық мүше; ортақ – олжаны бөлуден тиген үлес; өріс – малдың жайылым өрісі деген мағынада қолданылса, қазір жаңа мағынаға ие
Осындай жаңа мағыналармен қатар жаңа сөз тіркестері де пайда болды
Мәселен, табысқа жету, табысқа ие болу, партия мүшесі, социалистік жарыс, мекеме ұйымы, т.б.
Сөздік қордағы түрлі лексикалық мағынаға ие жаңа сөздердің сел-дария қосылып жатқаны қаншама
Н.Сауранбаев олардың үш түрлі жолмен келуін көрсеткен
Олар:
1) қазақ тіліне саяси, ғылыми, техни­калық, әсіресе көркем шығармалар арқылы келген сөздер мен сөз тіркестері;
2) өндіріс, өнеркәсіп орындарының дамуы арқылы жаңа сөздердің қосылуы;
3) басқа тілдерден, оның ішінде орыс тілінен енген сөздердің басым екендігі
Олардың сөздік құрамды орасан байытып, толықтырғанын көптеген мысалдар арқылы нақты көрсеткен
Қазіргі тіліміздің сөздік құрамы – сан жағынан мол, семантикалық жағынан кеңейгенін, түрленген лексика екенін, оның ұйытқысы әрі ұлттық негізі – сөздік қорда жатқанын, бұл тұрғыдан алғанда жаңа сөздер де, басқа тілдерден алынған сөздер де негізгі сөздік қорды қамтитынын дәлелдеген.
Профессор Н.Сауранбаев жеке сөздер­мен қатар тұрақты сөздер жайлы да толық мағлұмат беруді қарастырған
Тіліміздегі тұрақты сөздердің де жеке сөздер сияқты тиянақты мағынаға ие екенін көптеген мысалдар арқылы көрсете білген
Мәселен, жан ашыры (жақыны), ақ жарқын (ақ ниет, көңіл-күйі ашық), іші күю (көре алмау), т.б.
Ұғым мен сөз туралы айта отырып, олардың оймен байланысын ашып, айқындауы тіл білімінің зерттелуін жаңа мағлұматтармен байыта түскені сөзсіз
Осы ретте автордың заттардың, құбылыстардың адам санасындағы бейнесі ұғым деп аталады, ал сол ұғымға қойылатын атаудың сөз деп аталуы жайлы пікірін, ұғым мен сөздің арасында тұрақты байланыс болатынын, ал сөз қоғамның барлық мүшелеріне бірдей түсінікті болатынын түсіндіру, ал ағаш, қағаз, тас деген сөздердің ағаш, қағаз, т.б
заттар туралы ұғымды білдіретінін айта отырып, сөйлем, сөздермен байланысты мысалдарды көптеп атап көрсетуі осы сөзімізге дәлел бола алады.
Н.Сауранбаевтың лексика жайлы жаз­ған күрделі де көлемді әрі мазмұнды еңбегінің бірі «Қазақ тілі лексикасының кейбір мәселесі» деп аталады
Бұл көлемді мақала 1982 жылы жарық көрді
Редакциялық ескертпеде былай деп жазылған: «Бұл мақала автордың қолжазбаларынан табылды да, қысқартылып алынды
Мақаланың аяқталмай қалғаны байқалады
Оның кейбір жерлеріне арнаулы белгілер қойылыпты, шамасы, автор оны жөндеп, толықтыра түсейін деген болу керек»
Бұл сөзге қарағанда ғалым қазақ тілінің лексикасын дербес пән, ғылым ретінде тереңдете зерттеуді жоспарлаған сияқты
Өйткені бұл мақаланың мазмұны да, көтеріліп отырған мәселелері де бұрынғы жазған мақалаларынан мүлдем басқаша
Тың мәселелер, жаңаша ой-пікір, салиқалы толғамдар барын көреміз.
Сөздер мағыналық түрлеріне қарай 7 топқа бөлінген: 1) жалпы құбылысқа байланысты; 2) тұрмысқа байланысты сөздер; 3) анатомиялық атаулар және аурулардың аттары; 4) тұрмыстық-салт және туыстық атауларға байланысты сөздер; 5) шаруашылыққа байланысты сөздер; 6) өсімдік, жәндік (флора, фауна) атаулары; 7) жер-су атауларын бөліп топтастырды.
Ал қазіргі қазақ тілінің сөздік қорын 6 салаға жіктеп бөлді: 1) негізгі сөздік қор; 2) саяси, мәдени сөздер, терминдер; 3) ғылыми термин сөздер; 4) өнеркәсіптік, техникалық атаулар; 5) ауыл шаруашылығына байланыс­ты атаулар; 6) көркемөнерге байланысты сөздер.
Басқа тілден енген сөздерді біріншіден, шығу тарихына, яғни дәуірлерге бөліп қараса, екіншіден, басқа елдермен, атап айтқанда, иран, араб, моңғол, орыс, т.б
тілдерден келген сөздердің шаруашылыққа, мәдениетке, ғылым-білімге байланысты сөздер екенін саралап, олардың тілімізге енуінің себеп-салдарын ғылыми тұрғыдан ашып, айқындап берді.
Қазақ тіліне енген басқа тілдер сөз­дерінің сөздік құрам мен сөздік қорымызды байыту тарихының тарихи тамырын терең­нен бас алатыны да жан-жақты баяндалған.
Мұнда да қазақ тілі мен басқа тілдердің, туыстас түркі тілдерінің де қарым-қатынасының бірдей емес, әрқилы екенін көптеген мысалдар арқылы көрсетілсе, осымен қатар сөздердің көп мағыналығы жайына да тоқталғанын көреміз.
Н.Сауранбаев қоғам шаруашылығы­ның, мәдениетінің, жалпы өнер-білім, техниканың қазіргі уақытта өсіп-дамуына байланысты пайда болып жатқан сөздерді жаңа сөздер (неологизмдер) деп атаймыз, олар байырғы сөздердің де, кірме сөздердің де негізінде жасала береді деуден аулақ болған
Неологизмдерге, мысал ретінде, бесжылдық, озат, әділетті, қамытбау сияқты сөздер тән екендігін көрсетеді
Тілдегі осындай байырғы сөздер мен туынды сөздердің барлығы тілдің сөздік құрамы болып саналатынын, сөздік құрамдағы барлық сөздермен салыстырғанда, байырғы түбір саны аздау болатынын да атап өтеді
Алайда ондай байырғы түбірдің тілде өте ұзақ, ғасырлар бойы өмір сүріп, жалпы сөздік құрамның ұйытқысы болады деген пікір айтқан
Ал кірме сөздер болса, осы күнгі сөздік қордың әуеніне бағынып қалыптасатынын көрсетеді
Мәселен, хамут, доға, газета, журнал сияқты орыс сөздері мектаб, кәфе, ғаділ сияқты шығыс тілдерден кірген сөздер негізгі сөздік қордың әуеніне бағынып: қамыт, доға, мектеп, кітап, әділ болып қалыптасып кеткен
Сол сияқты жаңа шыққан сөздер де осы негізгі сөздік қордағы байырғы түбірлердің негізінде, солардың ізімен, солардың әуенімен жасалады
Оған жоғарыда аталған байырғы түбірлерден: бастық – басқұр – басқарма – баспақ – басқыш – бастапқы – бастаңғы – басқалдақ – бастырма – басқарушы – бастырушы – бастауыш, қолтық – қолғап – қолқанат – қолбақыр – қолхат, күндіз – күндік – күншіл – күншуақ сияқты жаңа сөздердің жасалғанын көрсетеді
Осы дәйектерді айта отырып, ғалым сөздік құрам дегеніміз – тілдің белгілі дәуіріндегі барлық сөздерінің жиынтығы
Сөздік құрам қоғамдағы, өндірістегі, мәдениеттегі өзгеріс, жаңалықтарды тікелей қамти отырып, үнемі өзгеру, дамумен болады
Бұл жағынан сөздік құрам тілдің ең өзгергіш, құбылмалы элементі болып саналады деген тұжырымға келген.
Н.Сауранбаевтың «тілдің сөздік қорындағы түбір тұлғалы және туынды тұлғалы байырғы сөздердің жиынтығы негізгі сөздік қоры деп аталады, сөздік құрамның негізі, оның ұйытқысы сөздік қор» деген нақтылы анықтамалары тұңғыш рет айтылған-ды.
Тілдің грамматикалық құрылысы мен оның негізгі сөздік қоры тілдің негізгі, айрықша мәні болып табылады дей отырып, Н.Сауранбаев бір тіл мен екінші тілдің айырмашылығының негізгі жайттарын да саралап берді
Олардың ең басты айырмашылығы грамматикалық құрылысы мен негізгі сөздік қорында ғана
Қандай тіл болмасын, олар алғаш тарихи осы екі элементтен жасалады
Тіпті сонау арғы замандарда жасалған тілдің өзінде болмашы ғана сөздік қоры бар, күрделі емес тіл болған, бірақ оның өзінің грамматикалық құрылысы болғанын баян етті
Ғалымның «Қазіргі қазақ тілінің лексикасындағы сөздерді бір-бірімен тарихи жағынан, мағына жағынан салғастырсақ, сонымен бірге оларды ескі замандағы түркі тілдерінде жазылған жазу нұсқаларының тілімен салғастырар болсақ, қазақ тілінің сөздік құрамына ұйытқы болған негізгі сөздік қордық көлемі, түрі айқындала түседі
Олар – қазақ тіліндегі байырғы түбірлердің жиынтығы
Бұл байырғы түбірлердің өзіне тән тарихи семантикалық белгілері бар
Байырғы түбірлер тұлға жағынан көбінесе бір буынды болады
Мәселен, жел, көл, өт, сән, кес, кеш, тес, жал, тас, т.б
Ал мағына жағынан бұлар көбінесе көп мағыналы болады
Мәселен, от – 1) жағылған от; 2) көк шөп; ат – 1) көлік; 2) мылтық ату; 3) есім; құс – 1) ұшатын құс; 2) құсу сияқты
Байырғы түбірлердің бұл бір буындылығы, көп мәнділігі олардың алғашқы элемент екендігін, олардың өте көне заманда шығып, сөздікке ұйтқы болып келе жатқандығын дәлелдейді
Сөйтіп, сөздік қор, я сөздік құрам көп болсын, аз болсын сөйлемнен тыс дара-дара айтылмайды
Олар белгілі ойды білдіру үшін бір-бірімен қиысып, байланысып айтылу арқылы адамның пікір алысу мүддесін өтей алады
Сөйтіп, сөздік қормен бірге сөздердің өзара тіркесіп, байланысып айтылу тәсілі де пайда болады
Мәселен, таң атты, күн шықты, я болмаса: күндіз, басқұр, бала-шаға сияқты бір мағынада қолданылатын жеке сөздердің тіркесі сөздік қордағы сөздердің алғаш қалай тіркесіп қолданылатындығын аңғартады» деген күрделі де тың ой-пікірді тұңғыш рет қазақ тіл білімпаздары арасында айтты.
Ол сөздік қордың негізгі бір тобы саналатын сөз тіркестерінің даму жолын бағдарлап, көптеген тіркестегі жеке сөздер форма жағынан қиысып тұрмаса да, мағына жағынан бір-бірімен айырғысыз тығыз байланысты келетініне де кеңінен тоқталады
Ашудас, белбеу, жамбас, әпер, әкел, опырай сияқты көп буынды күрделі сөздердің: ащы – тас, бел – беу, жан – бас, алып – бер, алып – кел, ой – пірім – ай деген жеке түбір­лердің кірігуінен пайда болғанын көр­сете отырып, қазіргі қазақ тіліндегі көп буынды кіріккен күрделі сөздердің түп тегін ашудың қиын екенін көрсетті
Өйткені олар тілдің ұзақ тарихында кірігіп, алғашқы қалыптарынан алшақтап кеткен
Мәселен, табалдырық сөзінің табан алды деген екі сөзден кіріккен деп, шаңырақ деген сөзді – шаң – тан қара (қ) деген екі сөзден кіріккен деп қана ұйғаруға болатынын, оның толық дәлелдеуді қажет екенін ескертті.
Н.Сауранбаев бұл айтқан байқаулары негізінде туындаған ой-пікірін жалғастыра келе: «Алғашқы ұйытқы, яғни байырғы сөздер (түбірлер) тіркесіп қолданылатынын, ондай тіркестегі сөздердің бірнешеулері айтыла келіп тұлға жағынан мұжылып, кірігіп кетіп, көп буынды бір (жеке) сөзге айналып отырған
Алғашқы байырғы түбірлердің тіркесіп барып бір сөзге айналуы сөздердің кірігіп жасалу заңы деп аталады» деген қағида ұсынды
Бұған қарағанда, қазіргі қазақ тіліндегі көп буынды күрделі сөздердің бірқатары тарихи тұрғыдан кірігу арқылы пайда болғанын анық көреміз.
Ол сөздік қордың баюына сөз тіркестерінің ықпал әсеріне ерекше мән бере отырып, сөздердің сөйлемде тіркесуі мен мән-жайы туралы: «Сөздердің сөйлемде тіркесіп қолданылуы негізгі сөздердің (сөздік қордың) түрленіп дамуының жаңа бір тәсілін тудырған
Ол – сөздердің формалдық қиысу, матасу тәсілдері
Сөйлемге я тіркеске енетін сөздер бір-бірімен белгілі қосымшалар қосылу арқылы байланысады
Қазіргі дағдыдағы жалғау, жұрнақ, шылау деп аталатын формалардың арғы түп төркіні – жеке сөздер» деп қарады.
Ғалымның көзқарасы бойынша, тілдің морфологиясы сұрыпталу үдерісінде жеке түбірлер, әсіресе есімдіктер, мекенді, мез­гілді, амалды білдіретін сөздер өзара тіркесетін сөздердің арасындағы қолда­нысты көрсету үшін пайдаланылатын болған
Қазіргі соң, кейін, қара, жан, қана сияқты сөздер, мен, сен, біз сияқты жіктеу есім­діктері жалғау, жұрнақ демеулік болып та қолданылады.
Осындай жеке сөздердің сөйлем мү­шелерін қиыстыру, байланыстыру қызметінен қосымшалар (жалғау, жұрнақ, демеулік, жалғаулық) келіп шыққан
Сөйтіп, қосымшалардың шығуымен байланысты сөздік қордың көбеюінің екінші тәсілі пайда болды
Бұл тәсіл бойынша байырғы түбірлерге қосымшалар қосылу арқылы жаңа сөздер жасалады
Мәселен, бір кезде істі істеушінің қатынасын білдіретін етіс жұрнақтары қазір жаңа сөз тудыру үшін де қолданылады
Мәселен, ортақ етістің –с жұрнағы арқылы өріс, соғыс, егіс сөздері шыққан
Сол сияқты тәуелді септеудің табыс, жатыс жалғауларындағы –н арқылы шабын, атан, сабын, табын, құман, шекпен, дөнен сияқты сөздер жасалса, басы ашық жалғау деп аталатын қосымшалардың өзі де кейде сөз тудырды
Ал –лар жалғауы сын есімдерге қосылып зат есім жасай береді
Қызылдар, ақтар, үлкендер, білгіштер дегендегі лар (лер) тіпті жалғау болып ұғынылмайды
Бұдан тілдегі қосымшаларды жалғау, жұрнақ деп бөліп, екеуінің арасына жік қою, екеуін екі дүние ету тарихи тұрғыдан да, ғылыми жүйеден де оншалықты дәл емес
Ал байырғы түбірлерге қосымшалар жалғану арқылы жаңа сөздер жасалуын сөздердің жалғауланып жасалу заңы деп аталады
Қазіргі қазақ тіліндегі байырғы туынды сөздердің көпшілігі қосымшалар арқылы пайда болған, – деп жазды
Сонымен қатар: «Байырғы түбірлердің бұл айтылған заңдылықтар арқылы төлденуі сөздік қордың сандық дамуын ғана көрсетсе, оның енді сапалық заңы бар
Ол – семантика заңы» деп тұжырым жасай отырып: «Қазақ тілі семантикасы, яғни мағынасы жағынан көп мағыналы
Көне түркі тілінде ер сөзі «батыр, сарбаз» мәнінде қолданса, қазіргі қазақ тілінде сол бастапқы мағынада болғанымен, «әйелдің күйеуі» мәнінде, яғни қосар мағынада қолданылады
Жас – «балғын», «туған ай, күн», қол – «нақты қол», «әскер», ат – «есім», «мініс жылқы», жар – «судың жары», «нақ сүйер», т.б
Көне түбірлердің көбі әрі зат есім және сын есім болып есептеледі (ақ – түспен байланысты «аппақ», «таза», «кіршіксіз», «айыпсыз»).
Қазақ тіліндегі бұл тектес түбірлер қазақ тілі сөздік қорының өзіндік, ерекшелік қасиетін білдіреді
Алғашқы, бастапқы түбірлердің тілімізде болуы олардың көне түркі жазбаларында болуымен тығыз байланысты
Мәселен, қазақ тіліндегі түбірлер: ел, бас, қыз, бек, жоқ, бар, ел, боз, ат, тұз, тағы басқалар көне түркі тіліндегі – эл, баш, кыз, бәк, йок, бар, эл, боз, ат, түз сияқты көне түбірлермен тым ұқсас та бірдей
Ол тарихи тұрғыдан қосар, біріккен тұлғалы сөздердің негізі болып саналады
Осы тәрізді атта, аттам деген туынды сөздердің негізі көне тілдегі ад, өйткені адым сөзі бұған дәлел
Осындай ат түбірінен аттан, атан, атақ, ата, атыс сияқты туынды сөздер шыққан.
Жалғамалылықтың әсерімен туынды сөздерден үш құрамды, көп құрамды сөздер жасала бермек
Мәселен, басқарма сөзі басқар деген туынды сөзден жасалса, оның өзі әуелгі кездегі бас түбір сөзінен жасалған
Осымен байланысты қазақ тілінің негізгі сөздік қорындағы түбір мен негізді анық айқындай алар болсақ, керісінше, негіздің семантикалық тұрғыдан жеке-дара тұлғадан тұратыны байқалады
Мысалы, белдік деген негіз тұлғаның түбірі бел екенін көреміз» деп ерекше атап көрсетті.
Өткен ғасырдың 50-жылдары қазақ тілі ғылым ретінде бой көтеріп, даму сатысына аяқ басқан кезде қазақ тілі лексикасының семантикасы туралы зерттеу жұмыстары әлі қолға алынбай жатқан тың мәселе еді
Бұл зәру іске ерекше зейін қойып, әрбір сөздің пайда болуы, сөз мағынасының ұлғайып, дамуына ғылыми тұрғыдан зерттеу жүргізген де Нығмет Сауранбаев болды.
Профессор Н.Сауранбаев әрбір сөздің, атаудың шығу, пайда болуы, олардың мағынасы, оған жеке адамның, қоғамдық өмірдің ықпал, әсері жайлы да тереңнен ой салып, өзіндік көзқарасы мен нақты пікірін айтып отырды
Ол жөнінде былайша толғанғаны да бар: «Заттың, құбылыстың сапасы, қасиеті, көрінісі, белгісі сансыз, неше алуан
Оның барлығын адам баласы салғаннан дәл, тез ұғына қоймайды, бірте-бірте түсінеді
Затты, құбылысты сөзбен атағанда, олардың көбінесе көрнекті, айқын белгілерін оларға атау етіп алады
Міне, айналадағы, тұрмыстағы түрлі жанды, жансыз, деректі, дерексіз заттар, іс құбылыстар адам жадысына қонған айқын, көрнекті белгілеріне қарай аталады
Сөздердің ма­ғынасы, оның өзгеру заңы семантика деп ата­лады
Сөздің мағынасын зерттейтін ғы­лым семасиология деп аталады» деп жазды.
Ғалым осы жайтты айта келіп, алғаш рет қазақ тіл білімінде семантикалық заңды ашады
Олар: 1) қарама-қарсылық заң; 2) ат ауысу заңы; 3) ұқсату заңы; 4) бөлшектің тұтастану заңы; 5) қызмет заңы
Бұлардың әрқайсысын жеке қарастыра отырып, нақты мысал, дәлелдермен дәйектей түседі.
Н.Сауранбаевтың қазақ тіл білімі үшін атқарған еңбегі орасан зор
Ғылыми басылым болып жарық көрген кітаптарымен қатар, баспа бетіне шығып үлгермеген, аяқталмаған еңбектері қаншама
Мәселен, ғалымның жеке мұрағаттық қорында «Малмен байланысты байырғы лексика» (8-бет), 226 санында «Туыспен, тұрмыспен байланысты байырғы лексика» (12-бет), 227 санында «Жаратылыс, өсімдіктермен байланысты лексика» (5-бет) деп көрсетілген жазбалар сақталыпты.
Ғалымның бұл үш папкадағы материалдары диалектология, сөз тарихы, сөз мағыналарын анықтау, жүйелеу мақсатында, белгілі бір іс-жоспар, нақтылы да тыңғылықты мақсат үшін жасалған сияқты, жалпы қазақ лексикасы құрамын зерттеуге бағыттаған жұмысқа ұқсайды
Бұл болашақ үлкен істің бастамасы болуы мүмкін
Өйткені бірінші папкада 32 сөз, екінші папкада 49 сөз, үшінші папкада 49 сөз ғана қамтылған, басқа беттер ашық, таза қалпында қалған
Барлық материалдар ғалымның өз қолымен анық та сауатты, мейлінше таза, өте ұқыпты жазылған.
Қорыта айтқанда, белгілі тілші-ғалым, академик Н.Сауранбаевтың қазақ лексикасы жайлы көптеген еңбектері болашақ зерттеушілерге үлгі-өнеге болып, жол-жоба көрсетіп, бағыт-бағдар берері сөзсіз
Қазақ тіл білімінің көкжиегін кеңейткен, бірқатар өзекті мәселелерді тиянақты зерттеп, терең пайымдай білген ғалымның қолтаңбасы осы сөзіміздің айқын дәлелі.
Телғожа Жанұзақ,
филология ғылымдарының 
докторы, профессор
