Осыдан бір ай бұрын Астанада өткен алқалы жиында Тілдерді қолдану мен дамытудың 2011-2020 жылдарға арналған мемлекеттік бағдарламасының жобасы таныстырылғандығы белгілі
Осы отырыста Үкімет басшысы Кәрім Мәсімов жобаны бір ай ішінде еліміздің барлық аймақтарында талқылауды тапсырған болатын
Бағдарламаны әзірлеген құзырлы орган − Мәдениет министрлігінің ресми өкілдері әр облыс орталықтарында бұқарамен арнайы кездесулер өткізіп те үлгерді
Мәдениет министрлігінің жауапты хатшысы Жанна Құрманғалиева, Тіл комитетінің төрағасы, филология ғылымдарының докторы, профессор Бауыр­жан Омаров, Астана қаласы әкімдігі «Руханият» мемлекеттік тілді оқыту орталығының директоры, ф.ғ.к
 Ербол Тілешов бастаған топ Қарағанды, Қызылорда, Оңтүстік Қазақстан, Павлодар өңірлерінде қызу талқылау жұмыстарын жүргізді.
Үшінші мәрте қабылданғалы отырған бұл Бағдарлама­ның облыс орталықтарындағы алғашқы таныстырылымы исі қа­зақтың тарихи тұлғаларына мекен болған киелі өңір Қарағандыдан бас­тау алды
 «Еліміздің өндірісті өлкесі болумен қатар, бұл аймақ – қазақ тілін сақтап қалған, тіл жанашырлары көптеп кездесетін мекен», − деп өз сөзін бастаған Жанна Құрманғалиева бағдарламаны әзірлеуге халқы­мыздың зиялы қауым өкілдері, түрлі сала ғалымдары, сонымен қатар министрлік ішінен мемлекеттік тілді ғана емес, әлем тілдерін меңгерген мамандардан құрылған арнайы топ қызмет еткенін хабарлады
Жобаны дайындау кезінде әлемнің 30 мемлекетінің тәжірибелері зерттеліп, олардың ішінде ең тиімді дегендері үлгі ретінде сараланып алынған.
«Біз өткен бағдарламаға қарай отырып, елімізде тілдің дамуын тежейтін бірнеше факторларды таптық
Біріншісі – мемлекеттік тілді меңгерудің әркел­кі деңгейі
Екіншісі – оның қоғамдық өмірге енуінің жеткіліксіздігі
Үшіншісі – тіл мәдениетінің төмендеуі
Жаңа жобаны даярлауда осы мәселелерді нысанаға алдық
Бағдарламаның бас­ты мақсаты – Қазақстанда тұратын барлық этностардың тілін сақтай отырып, ұлт бірлігін нығайтудың маңызды бөлшегі ретінде мемлекеттік тілдің ауқымды қолданылуын қамтамасыз ететін үйлесімді тіл саясатын жүзеге асыру», – деді Мәдениет министрлігінің жауапты хатшысы.
Бүгінде еліміздегі мемлекеттік органдарда қазақ тіліндегі құжаттардың үлес салмағы шамамен 67 пайызды құрап отыр екен
Айта кетер жайт, бұл бағдарлама ойдағыдай жүзеге асар болса, 2020 жылға қарай мемлекеттік тілді меңгерген қазақстандықтардың саны қазіргі 60 пайыздан 95 пайызға арту керек және орыс тілін меңгергендер 90 пайыз болып, ағылшын тілін халқымыздың 20 пайызы игереді деген болжам айтылды.
Талқылауға жиылғандар арасынан сөз алған Қарағанды «Болашақ» университетінің ректоры, заң ғы­лымдарының докторы Нұрлан Дулатбеков: «Үш-ақ нәрсені шешетін болсақ, тіліміздің өрісі кеңейеді
Ең бастысы, бизнестің, банктің тілін қазақшалау керек
Бухгалтерлік есеп пен аудитті қазақ тілінде сөйлететін болсақ, жұртшылық тілді баяғыда үйреніп алған болар еді
Одан кейін заң тілін қазақшалау керек
Үшінші мәселе – құқық қорғау саласын қазақыландырсақ, бұл мәселе әлдеқашан жолға қойылған болар еді», – деп өз ұсынысын анық білдірді.
***
Қорқыт ата атындағы Қы­зылорда мемлекеттік уни­верситетінің Студенттер сарайында ұйымдастырылған келелі жиында алғаш сөз алған қала әкімі Мархабат Жайымбетов Сыр аймағындағы мемлекеттік тілдің ахуалы еліміздің өзге аймақтарына қарағанда әлдеқайда тәуір екендігін атап өтті және тілге қатысты атқарылған іс-шаралар барысымен таныстырды.
Бұдан кейін Тіл комитетінің төрағасы Бауыржан Омаров жиылған бұқараға жаңа бағдарламаны егжей-тегжейлі таныстырып, бүгінгі таңда осы бағдарламаны жүзеге асыруда жүргізіп жатқан жұмыстарға тоқталды
Бұған қоса тіл жанашырларын бағдарлама жобасына байланысты ұсыныс-пікірлерін боямасыз баян етуге шақырды.
Оның айтуынша, бағдарла­маның ең басты жаңалығы – болашақта  мемлекеттік тілді оқыту балабақшадан басталады
Оқу үздіксіз, сатылы деңгейде мектеп, жоғары оқу орындары мен мемлекеттік қызметте жалғаса береді
Тілді үйретудің бірыңғай жүйесі енгізіледі
Бұл шаралар елімізде тұратын барлық этностардың тілін сақтай отырып, ұлт бірлігін нығайтуға негізделген
Мемлекеттік тілдегі телеарналар ашу, қазақ тілін ғылым, заң, жаңа технологиялар тілі ретінде дамыту көзделген.
Қызылордалықтар арасынан бағ­дарламаға ал­ғаш пікір білдірген Қор­қыт ата атындағы мемлекеттік университеттің ұстаз-ғалымы, филология ғылымдарының докторы Жеңіс Сәдуақасұлы жобадағы «орыс тілінің бұрынғы функциясын (қызметін) сақтай тұруға» деген байламға түсінбегенін, мұның өзі орыс тілінің қазақ тілімен жағаласуға апаратынын айтып және мемлекеттік тіл жөніндегі ҰБТ қабылдау ғана емес, қайта талапкерлерді ауызша сөйлету, шығарма жаздыртуды қолға алу жайлы айтты
Ал осы оқу орны жанындағы Қорқыттану ғылыми-зерттеу институ­тының директоры Бағдат Кәрібозұлы мемлекеттік тілді оқыту курстарын қазақ тілімен қоса орыс тілін де жетік меңгерген мамандар жүргізуі тиіс деген ойын айта отырып: «Қазақ тілді қоғамның барлық саласына толық ендіріп, оның аясын кеңейте түсу үшін еліміздің жоғары оқу орындарында «Қазақ тілінің практикалық курсы» деген пәнді енгізу қажет
Оны барлық мамандықтарға, ол инженер бола ма, дәрігер бола ма, міндетті түрде негізгі пән ретінде оқыту керек», − дей отырып, мемлекеттік тіл төңірегінде өзіндік пайымдауын ортаға салды.
***
Оңтүстік Қазақстан облы­сының орталығы Шымкент қаласында «Тіл  мәртебесі – ел  мәртебесі» тақырыбында  Тілдерді қолдану мен дамытудың 2011-2020 жылдарға арналған мемлекеттік бағдарламасының жобасын талқылауға арналған кеңейтілген мәжілісте де түрлі ұсыныс-пікірлер айтылды.
Мәжіліске облыс әкімі аппараты­ның жауапты қызметкерлері, облыс­тық қоғамдық, этномәдени бірлес­тіктер, үкіметтік емес ұйымдардың жетекшілері,  жергілікті басқармалар мен аумақтық инспекция, департа­менттердің басшылары және облыстық ономастика комиссиясының мүшелері, зиялы қауым өкілдері мен тіл жанашырлары, тілші-ғалымдар, оқытушы-әдіскерлер, жоғары оқу орындарының басшылары мен аудан, қала әкімдерінің орынбасарлары, ішкі саясат, білім, мәдениет және тілдерді дамыту бөлімдерінің бастықтары мен мамандары және бұқаралық ақпарат құралдарының  өкілдері қатысты.
«Руханият» мемлекеттік тілді оқыту орталығының директоры, тілші-ғалым Ербол Тілешов бағдарла­ма жобасындағы басым бағыттар­дың бірі – мемлекеттік тілді оқытуды тиімді ұйымдастыру және тіл үйре­ту әдістемесін жетілдіру мәселесіне тоқталып, көпшіліктің талқысына салды
Ол өз сөзінде алдағы уақытта елімізде қазақ тілін оқып-үйренуге деген қызығушылық пен қажеттілік жыл санап арта беретіндігін нақты деректер мен дәйектер келтіре отырып, әсерлі етіп баяндап берді.
Жобаны талқылау барысында белгілі жазушы Мархабат Байғұт бағдарлама талаптарын іске асырудың тетігін қатаңдату қажеттігін айтты.
Университет студенттері Демьян Овсеев пен Валерия Хоменкова таза қазақ тілінде ой-пікірлерін білдіріп, бүгінгі жастардың ақпараттық технологияға қызығатынын, сондықтан мемлекеттік тілдің осы салаға көбірек енгізілуіне көңіл бөлінсе деген ұсыныстарын ортаға салды.
Мәжілісті қорытындылаған облыс әкімінің орынбасары Әли Бектаев: «Тілді білмейді деп аға буынды қажаудың қажеті жоқ
Негізгі жұмыс балабақшадан басталуы керек
Қазақстандағы барлық этнос өкілдері қазақ тілін үйренуге ден қойса, ұтпаса – ұтылмайды», −  деп сөзін аяқтады.
***
Павлодар қаласында өткен талқылау барысында неміс ұлтының өкілі С.Шнайдер: «Бағдарламада көрсетілген балаларға арналған мемлекеттік тілде хабар тарататын телерадио арналарын ашу шарасы мені қатты қуантты
Ана ретінде баламның шетелдік арналардан гөрі қазақтілді телеарналарды тамашалап, дүниетанымын және қазақ тілін білу деңгейін дамытып отырғанын қалаймын», – деп ағынан жарылды.
Павлодар облыстық Қазақстан халқы Ассамблеясы төрағасының орынбасары, «Айреник» армян этно­мәдени бірлестігінің жетекшісі К.Бадоян: «Мемлекет әр  қазақстандық қазақ тілін меңгеру үшін барлық  жағдай жасап отыр
Әр қазақстандық өзінің азаматтық парызын дұрыс түсініп, қазақ тілін үйрене бастаса, онда халқымыздың бірлігі мен достығы үшін басқа ештеңенің қажеті жоқ
Сонда ғана қазақ тілінде сөйлеу әрбір қазақстандық үшін үйренішті жағдайға айналады», – деді.
Әлбетте, Мәдениет министрлігінің ұсынған үр жаңа бағдарламасын облыстарда өткен қоғамдық тыңдауға қатысқандардың барлығы бірауыздан қолдады десек, ақиқаттан алыс кет­пегеніміз болар
Дегенмен ұсынылған жобаның оң да, теріс те жайттары айтылды
Әр аймақтарда айтылған ұсыныстар Қазақстан Республикасы Мәдениет министрлігі Тіл комитетіне жолданды
Бағдарлама жобасының кем-кетігін комитет бүтіндейтін болады.
Жанұзақ ӘЛІМГЕРЕЙ
