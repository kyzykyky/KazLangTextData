Әр нәрсенің өлшемі бар
Егемен елдің рухани өлшемі, әрине, оның тілі.
Тіл адам болмысының сыртқа шығатын мәдени көрінісі.
Тіл адамды адам етіп тұрған – қуат.
Тіл саясаттан биік.
Тіл – өркениет құбылысы
Халқымыз «өнер алды қызыл тіл» деп тегін айтпаған.
Бұл тіл атаулыға тән түсінік
Ал, сөзді қазақ тіліне қарата айтсақ, әңгіме қазақ тілінің субстанциясы (негізі) туралы болмақ
Әрбір тілдің өзіне тән мазмұны бар, ол халықтың діліне, яғни менталитетіне қатысты
Елімізге келіп-кетіп жатқан шетелдік меймандар, туристер Қазақ елінің аумағының кеңдігіне, халық санының аздығына таң қалысады
Олардың қалайша соншама жерге иелік етіп отырсыздар деген сұрағы, айтпаса да түсінікті
Оның сыры, меніңше, халқымыздың қауым болып өмір сүруінің мынандай үш арнасына қатысты ма деймін:
Алысты жақындату саясаты
Бұл, негізінен, құдаласу рәсімі арқылы туысу, араласу
Солтүстіктен Оңтүстікке, Батыстан Шығысқа және керісінше көшіп-қонып тұрмыс кешу, сөйтіп рухани қарым-қатынасты жиілету, оны қазақ «құда мыңжылдық» деген түйінді сөзбен білдірген.
Қарға тамырлы қазақ деп атадан балаға үзбей жүргізілген насихат
Қарға ұзақ жасайтын құс, әрбір қазақ өзінің туысқандығын тереңнен бастаған, сондықтан бір-бірін туыс-жекжат санаған
Бұл да рухани тұтастықты, тіл тазалығын сақтауға жүргізілген насихат.
Әр қазақтың әр қазақ үйінде енші-сыбағасы бар деген ұғым, ол туыстықты, бір-біріне деген қамқорлықты білдірген
Соның нәтижесінде «қазақтың досы – қазақ» деген замандар өзгерсе де өзгермес қағида қалыптасқан.
Осы үш принцип жүзеге асқандықтан халық тұтастығы, тіл тұтастығы бір ұғымға айналған
Сондықтан қазақ тілі барлық замандарда ел бірлігінің рухани қуаты болып келген.
Осы тұста теориялық бір мәселенің басын ашып алған жөн
Ол, қазақ тілінің Кеңес Одағы кезінде тек бір ғана ұлт тілі болып келгені туралы мәселе
1991 жылдан ел егеменді атанған соң, қазақ тілі ұлт тілінен ел тіліне айнала бастады.
Тіл мазмұны жағынан қоғамдық құбылыс
Заман сана-түсінігіне орай тіл туралы Қазақстан Республикасының Конституциясының 7-бабында, осыған сәйкес, «Қазақстан Республикасындағы тіл туралы» Заңның 5-бабында «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» делінген.
Кей ағайындар, мемлекеттік тілмен қоса неге ресми орыс тілі қоса жүр деген де пікір білдіруде
Жоғарыда айттық, кеңес заманында және тәуелсіздіктің алғашқы жылдары қазақ тілі тек бір ұлттың ғана тілі болып келді
Ол кезде қазақ тілінің ұлтаралық қатынас тілі болуға мүмкіндігі болмады
Бұл функцияны кеңес дәуірінен қалған дәстүр негізінде орыс тілі атқарып келді
Сондықтан оған ресми тіл деген мәртебе берілді
Бұл көпшілікке түсінікті жағдай болатын.
Қазіргі кезде тілдік жағдай өзгеріске түсуде, қазақ тілі, жоғарыда айтылғандай, қазақ ұлтының тілінен Қазақ елінің тіліне нақтылы айнала бастады
Қазақ елінің тілі деген сөз, сол елдің азаматтарының тілі деген ұғым береді
Елбасы Нұрсұлтан Назарбаев Қазақстан халқы Ассамблеясының XV сессиясында сөйлеген сөзінде: «Айтыңыздаршы, бүгінде Қазақстанның этностары өзара қай тілде сөйлеседі? Орыс тілінде
Біз игерген кезде, болашақта ол тіл қазақ тілі болуы мүмкін», – деген
Яғни, қазақ тілінің этносаралық қарым-қатынас тілі болуына мүмкіндігі бар.
Қазақ тілі шын мәнінде Қазақ елінің тілі болса,  оның этносаралық қатынас тілі болудан басқа жолы жоқ
Себебі, көпэтносты Қазақстан жағдайында бір ғана мемлекеттік тіл бар, ол қазақ тілі
Сондықтан, Қазақстан Республикасындағы Тіл туралы заңына, қазіргі жағдайды ескеріп, тиісті өзгерістер жасау қажеттілігі туындап отыр
Бұл іс «ақылдасып пішкен тон келте болмас» деген принциппен атқарылуы керек
Осы аталған мәселелердің басында сөзсіз қос палаталы Қазақстан Парламенті тұруы табиғи жағдай
Комитет, Палата отырыстарында заңдар жобасы мемлекеттік тілде талқыланып, қабылдануы тәжірибеге ене бастаса деген қоғамда тілек бар.
Қазіргі кездегі заң жобалары орыс тілінде дайындалып, қазақ тіліне аударылуда
Осы тәжірибенің нәтижесінде әкімшілік жүйе тек аудармаға икемделген
Бұл мәселені шешу үшін жоғары оқу орындарында мемлекеттік тілде заң дайындай алатын мамандар даярлау қажеттілігі бар
Заңдарды қазақ тіліне аудару бүгінгі орын алған тәжірибе болғанымен, ілгері уақытта талапқа жауап бере алмақ емес
Мемлекеттік құжаттың түпнұсқасы мемлекет тілінде болуы табиғи мәселе.
Менің бұлай деп айтуыма демографиялық негіздеме бар
Қазір қазақтардың 84%-ы балаларын қазақ мектептерінде оқытуда, бұл көрсеткіш күннен-күнге қосылмаса, азаймайды, оның үстіне өзге этнос өкілдері өз балаларын қазақ мектебінде оқыту үрдісін бастады, ондай оқушылар саны 20 мыңнан асады
Оның үстіне шетелдерден оралған ағайындардың қазақ тіліне деген сұранысын ескеру қажет
Елімізге 1991 жылдан 2010 жылдың 1 қаңтарына дейін 789 339 адам келіп қоныс тепті
Бұл үрдіс жалғаса бермек, 2020 жылға дейін мұндай ағайындар саны миллионнан асуы ықтимал
Сонда қазақ тілінде сөйлеушілер елімізде көпшілік болып, сол кезде ол этносаралық қарым-қатынас тіліне айналмақ, ендеше сол үрдіске бүгіннен бастап заң негізінде даярлық қажет
Себебі, Болашақтың бүгіннен басталатыны көпшілікке белгілі ақиқат
Осыған орай Қазақ елі бірлігіне қатысты айтулы екі мәселе бар.
Бірінші мәселе «Мәдени мұра» бағдарламасына, оның тіліне қатысты
Бағдарлама тілі, әрине, қазақ тілі
Бұқар жыраудан бастап, Махамбет, Абайлармен сұхбатқа түссеңіз, сіздің сұхбатыңыздың тілі – қазақ тілі болмақ
«Мәдени мұра» тілі – қазақ тілі
Бүгінгі ұрпақ, келер ұрпақ ата-бабаларымен сұхбаттасқысы келсе, ол тек қазақ тілінде болмақ.
Екінші мәселе, Елбасының Қазақстан халқына Жолдауында көрсетілген «Балапан» бағдарламасы туралы
Сөзсіз, «Балапан» бағдарламасы күллі қоғамның жұмысы болмақ
Ол келешектің Бағдарламасы
«Балапан» Бағдарламасының тілі бүгіннен бастап қазақ тіліне айнала бастағаны ләзім
Ол осал шаруа емес, бірақ басқа амал жоқ.
Тәуелсіздіктен қуат алған халқымыздың пассионарлық серпілісі, түлеуі Қазақ елінің Ренессансына өріс ашты
Бұл баршамызға аян болып отырған қоғамның жаңа саяси-мәдени сапасы, өркениеттік санасы, сондықтан оның заң шеңберінде өз шешімдерін табуы мәдени-тарихи қажеттілік.
Бұл ел бірлігінің кепілі!
Ғарифолла Есім,
академик, сенатор
