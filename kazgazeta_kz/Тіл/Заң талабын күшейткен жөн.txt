«Ана тілі» газетінің №14 (1220) 10-16 сәуір 2014 жылғы санында журналист М.Кенжебайдың «Тілбұзар телеарналарға қашан тоқтау саламыз?» деген мақаласын оқып, көтерілген мәселеге бейжай қарай алмадым
Осы орайда «Ана тілі» газеті арқылы өз пікірімді де ортаға салуды жөн көрдім.
Менің байқауымша, бүгін­де телеарналардан үздіксіз бе­ріліп жүрген жарнамалардың қазақшасы сын көтермейді
Өйт­кені ол жарнамалар алдымен орыс тілінде дайындалып, кейіннен қазақшаға аударылатыны жасырын емес
Бұл мәселе журналистер тарапынан қанша сынға алынса да, одан шығып жатқан қорытынды да, нәтиже де болмай отыр
Осындай бір жарнама мәтінін мысалға келтіре кетейін
Бүгінде көптеген телеарналардан әлдебір иіссу жарнамасы көрсетіліп жүр
Жарнаманың орысша нұсқасында «пять в одном» деген сөз қазақ тіліне «бесеуі бір жерде» деп тура мәнде аударылыпты
Ал «Албени» шоколадының мына жарнамасы көңілге тіпті қонымсыз
Онда: «Есі ауысқан суырлар!» деген аударма сөзін тыңдауға болады
Мұндай сауатсыз жарнамалар тілімізге жасалған қиянат демес­ке лаж жоқ
Өйткені бұл бүкіл халықтың назарына ұсынылатын мәтіндер болғандықтан, ол қазақ тілінің барлық талаптарына сай болуы керек
Мемлекеттік тілде жазылған жарнама тіліміздің әдемілігіне, әуезділігіне, т.б
мәселелеріне нұқсан келтірмеуі тиіс
Қысқаша айтқанда, қазақ тілінде берілетін жарнама мәтіндерінің жайы мәз емес
Демек, жарнама берушілерге қойылатын заң талабын күшейткен жөн
Осы мәселені халық қалаулылары да өз назарына алса екен деп ойлаймын.
Айзат Рақышева
