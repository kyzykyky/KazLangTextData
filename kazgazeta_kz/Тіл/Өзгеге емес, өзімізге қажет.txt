Президент Н.Назарбаев «Қазақ тілі әліпбиін  латын графикасына көшіру туралы» Жарлыққа қол қойды
Ана тілі мәселелері қанша уақыттан бері кең талқылануда
Талқы кең өріс алуда
Осыған орай: «Проблеманы халықтық талдаудың ерекшелігін, маңызын қалай ұқтыңыздар? Ана тілі әліпбиін әрлендіру, сізбен бізге әл әпере ме?» деген сауалды  мәдениеттану бөлімінің 4 курс студенттеріне қойған едім
Әңгіме ашық сырласуға, қарқынды пікір алмасуға, алма-кезек сұхбатқа айналды
Студенттерімнің мәселеге деген ықыласын, проблеманы талдау қабілеттерін, ой-өрісін өрбітетін мәдениетін пайымдауға тағы да мүмкіндік алып, іштей қанағаттанып қалдым
Ойлы тұжырымдары мен пікірлерін пайымдап көрелік.
Елдос Өсербаев: Тарихымызға, бола­шақ тағдырымызға қатысты маңызды шешім
Қазақ тілі – сан ғасырлар бойы жинақталған әрі қалыптасқан, байытылған әлді тіл
Қазақты қазақ ететін де төл тіліміз
Өз тағдырымызды өзіміз шешетін халге келген тұста тіл мәселесі маңызды болып отырғаны түсінікті.
Райымбек Зейнуллин: Латын ­қа­р­­пі­не көшу мәдени артықшылыққа жетелейтініне күмәнданудың реті жоқ
Қазақ тілінің тарихы және эволюциясы туралы бұрын білмеген мәліметтерді естіп, көңіліміз ашылуда
Бұрын-соңғы барымызды жинақтауға жол ашылды, мүмкіндік артты
Елбасымыздың «рухани жаңғыру» бағдары тілдік жаңару инновациясымен жалғасын табуы – кездейсоқ емес
Бұл бетбұрыс сауатымызға, елдігімізге серпіліс енгізетіні даусыз
Бас-аяғы он жыл ішінде нендей рухани қазына қайтарылды десек, «төте жазудың» өзі осы жетістіктерден де қомдылау болмақ
Түйінді тұжырымдарды этномәдени тұрғысынан түсіну, бағдарлы басшылыққа алу – алдымен өзімізді «өңдеуге» қатысты.
Мәдина Жексенбаева: Басы артық әріптерден арылып, 32 әріпті қалдыру түркі халықтарының мәдени мұрасынан хабардар болу, ғаламторға жақындау, әлемдегі қандастарымыздан ақпарат алу мүмкіндігін кеңейтпек
Латын қарпіне негізделген қазақ әліпбиін ендіру бас­тамалары әр азаматты жаңашылдыққа бейім болуға үйретеді.
Тіл мәдениетіне қатысты жаңа саясат мемлекеттік бағдар ретінде қабылданды
Әліпбиді ауыстырудағы жаңа қадамдар – тәуелсіз еліміздің жауапты кезеңі
Олар мемлекеттік тіліміздің беделін үстемдік етуге ықпал етуге, ұлттық сананы өзгер­туге, жаңаша өмір сүруге деген ұмтылыс, талпыныс айғағы екенін басып айттық
Осыған орай өз басым бұл жаңа саясатты «тілдегі эволюциялық революция» деген пайымға тоқталғандай
Оның себептері: төл тіліміздің түп тамыры тереңде, әлеуметтенуі түрлі тарихи кезеңдерде жетілгенін айтып қана қоймай, сол тарихи-практикалық тәжірибенің есею түрлерін таяуда жүзеге асырудың куәсі болатынымызды естен шығармайық
Сонда кәсіби, азаматтық мүддеміз жолайрықта қандай болмақ?
Енді өз еркімізбен эволюциялық сабақтастықты үзбей, революциялық тәсіл-тәжірибемен бұл қозғалысты қарқындату, тездету керек.Ұлттық қозғалысқа баяу, жалтақ әрекет жараспайды
Бейжайлық ортақ мүддеге жетелемейді
Халқымыздың, жас ұрпақтың алғырлығына, ғылым-білім құштарлығына үлкен сенім артылуда
Сергек сенім өзімізді өлшеусіз өзгеріске, білім мен мәдениетті әлемдік айдынға шығуына үлкен септігін тигізері хақ.
Тіл құдіреті арқылы өз сана-сезіміміздің толқынды күйін жеткізуге, өзіміздің кім екенімізді танытуға, ұлттық мәдени кодты тұтастауға мүмкіндік артпақ; есімізді жинаған сайын тарихи-рухани зердемізді түгендемекпіз
Демократиялық дәстүрге мекем Қазақстанда өзге тілдердің дамуы­на нұқсан келтірілмейді
Ұрпақтық құлшыныс, ұлттық талпыныс өз жеріміздің берекесін, еліміздің беделін арттыруға жұмылдырмақ
Сондай мәдени жетістікті, тілдік өнерді игеретін шешуші кездің куәсі болмақпыз.
Осы қажеттілікті білім ордасының, отбасының, қоғамдық-кәсіби кеңес­тердің ортақ ісіне, үйлес ізденісіне айналдыру – алдағы міндеттер
Жақсы бастаманы, сауат­ты іс-әрекетті үлкен-кішінің мезгілінде біліп тұруы, соны ескеруі, жаңа тұрғыдан үйренуі, есептесуі – жаңғырудағы өмірдің өтімді ұстанымдары.
Ол дегеніміз – үздіктер іріктеліп, олардың тәжірибесінен, ерекше өмірінен үлгі алу, қолдау білдіру; қолжетімді жетістіктерді дамыту, кеңінен тарату, пайдалану; мамандық бойынша салалық бағыттағы қоғамдық жұмыстарды жандандыру; мамандар арасындағы қарым-қатынасты, оқып-үйрену жолдарын жүйелеу, жеделдету.
Мұндай келелі де кешенді іс-шаралар, бір жағынан, ортақ ақыл-қайратты біріктіру мен ынтымақ­тастықта, ортақ дәстүр мен тарихи сабақтастықты жаңғыртуда, ғылыми-ақпараттық кеңістік қалыптас­тыруға ұмтылдырмақ, екінші жағынан, педа­гогикалық-психологиялық және әдіс­темелік көмек беруді, үлгілі бастамаларды жөнге келтіруді, сол үшін шынайы бейнехабарды, бейнебаяндарды ұйымдастыруды ретке келтіруді қажет етеді
Бұрынғы кезде «оқы, оқы және оқы» деген ұран кең насихатталды
Сол тәжірибенің ұтымды жақтарын еске түсіре отырып, оны жаңа қағидамен толықтыратын уақыт келгендей
Қомақты істер күтіп тұрғанда: «үйрен, жирен, түйгенге тоқта, өзіңді бапта, құлшынысты қақпа, ерік-жігерді тартпа, елдік үмітті ақта» деп жатсақ, онымыз кеңесуді елеушілік, естілік пен елдікке ашық демеушілік емес пе?!
Жақан МОЛДАБЕКОВ, 
философия ғылымының докторы
