Қазақ тіл білімінің дамуына сүбелі үлес қосқан тілші-ғалымдар аз емес
Олардың тіл үшін атқарған еңбектері қашанда өзінің соңына қалдырған қазыналы мұраларымен, кітаптарымен, зерттеулерімен бірге жасай берері анық
Қоғам өзгеріп, уақыт жаңарып, жаңғырған сайын тұғырлы тұлғалардың мәртебесі биіктей түсетіндей әсер береді, әрине
Бұл орайда филология ғылымының докторы, профессор Төлеубай Қордабаев туралы сөз қозғасам деймін. 
Қазақ тілі білімі мен ғылымы­ның дамуына зор үлес қосқан, қазақ лингвистикасында тарихи орны бар тұлға Төлеубай Рақымжанұлы қазақ тілінің грамматикалық синтаксисі, тарихи грамматика және әдеби тіл синтаксисі, жалпы тіл, лексика, түркология мен қазақ тілі ғылымы тарихының мәселелерін жан-жақты зерттеген академиялық деңгейдегі білікті ғалым-ұстаз ретінде менің де есімде қалды.
Қазақстанда бұрын екі университет болатын, бірі Алматыда, екіншісі Қарағанды қаласын­да
80-ші жылдарының ортасында Қарағанды мемлекеттік универси­теті филология факультетінің қазақ бөліміне Алматыдан қазақ тіл білімінің белгілі мамандары: профессорлар Т.Қордабаев пен Ә.Құрышжановтың Қарағанды қаласына келіп студенттерге дәріс беруі қазақ бөліміне ерекше серпіліс берген кез болды
«Тіл құдіреті күшті, тарихы мен ішкі заңдылықтары бар, халықпен бірге өмір сүретін, жаны бар табиғи құбылыс
Тілді – тіл ғылымы зерттейді, тіл ғылымы ежелгі дәуірлерден: үнді топырағынан, ежелгі қытайдан, гректерден, арабтардан бастау алады» деп, биязы жіңішке дауысымен, жетпістегі жасына қарамастан шаршағандықтың, не кәріліктің бір белгісі жоқ, ортадан төмен бойлы, филология ғылымының докторы, профессор Төлеубай Рақымжанұлы Қордабаев «Жалпы тіл білімі» курсының лекция­ларын Қарағанды мемлекеттік университетінің бірінші курс студенттері, яғни біздерге 1985 жылы осылай бастады.
Білімге келгенде студенттерге қатал талап қоятын профессор еді, сонымен бірге әділ, өте мейірімді, кішіпейіл адам болатын
Үлкен ғалым үшін Қараған­ды жыл­дары ғылыми жағынан табыс­ты болды, кеншілер қала­сында Т.Қордабаевтың бір­неше ғылы­ми еңбектері: «Қазақ тілі білімінің даму, қалыптасу жол­дары»,«Түрколо­гия және қазақ тілі білімі», «Түркология тарихы» (ЖОО арналған оқу құралы) жарық көрді.
Бірінші курстың аяғы болатын
Курстық жұмысымды «Құдайберген Жұбанов және қазақ тілінің термин жасау принциптері» атты тақырыбы бойынша жаздым
Қорғау кезінде Т.Қордабаев аудиторияға кіріп, артқы жақта бос тұрған орынға жайғасты
Жұмысты тыңдау аяқталған бойда жұмыстың біржақтылығына риза болмады ма, әлде ойын маңызды мәселеге бұрғысы келді ме екен ғылыми жетекшім Ұлбала Оспалақова апайға жұмсақ дауысымен: «Мыналар, калькадан басқа, төл термин жасау дегенді білмейді екен, Құдайбергеннен бұрын Ахаңдар төл термин жасау принциптерін қарады, қазақ тілінің болашақ мамандары қазақ тілінің сөздік қорын, байлығын, оның ерекшеліктерін терең білгендері дұрыс» деп аяқтады.
Төлеубай Рақымжанұлының «Ахаңдар» дегені қазақ лингвис­тикасының негізін қалаушы Ахмет Байтұрсынов екенін, екі жылдан кейін бүкіл жұртпен өзімізге ашатынымызды сол сәтте біле қойған жоқпыз.
Өткен ғасырдың 80 жылдардың аяғы мен 90 жылдардың басы қоғамның демократияға бұрылу және тазару кезеңі болды
«Мағжан Жұмабаевтың, Ахмет Байтұрсынов пен Жүсіпбек Аймауытовтың творчестволық мұрасы туралы» партия қаулысының шығуы, кейін Шәкәрім Құдайбердиевтің, Міржақып Дулатовтың ұлт тарихы мен мәдениетіне қайта оралған, ал бермен келе мемлекеттік тәуелсіздігімізге ұласқан жылдар болды
Көпті көрген ақсақал өзінің көргендерімен осылардың басы қасында болды, атсалысып жүрді
Оның ұлт, тіл үшін керегін жақсы білді, үндемей қалмайтын уақыт екенін жақсы түсінді.Төкең осы кезеңді аумалы-төкпелі кезең демей, тарихи өзгерістердің басы деп, бар жанымен қабылдап, уақыттан қалмады
Өзі де қайта жанданды, көп жазды, көп басылды
Көпті көрген қария жазып, жариялауға асықты
Ғылыми еңбектерінде, конференциялар мен ғылыми баспасөзде ашық және жиі айтып жүрді.
Елдегі демократиялық, жа­рия­лылық пен қайта құру про­цестерімен бірге қазақ тілі­нің мәселелері көтеріле бастады
1989 жылдың ақпан айында Космонавтар алаңында орналасқан ҚарМУ-нің филология факультеті ғимаратында облыстық телеарнаның хабар түсіруімен облыстың зиялы қауымы және қала жұрт­шылығының қатысуымен мем­лекеттік тіл мәртебесіне қолдау білдірген жиын өтті
Факультет деканы Жәнібек Бектұров жүргізіп, оны ұстаздар Хайролла Нұрмұқанов, жазушы Жайық Бектұров, Мұрат Смағұлов ағалар жалғастырды, ал осы жиынды Төлеубай Қордабаев бастады, сөз сөйлеп ашты
«1920 жылы Орынборда Қазақ автономиялық социалистік республикасы құрылғаннан кейін тіл өзекті қаралып, тілді дамыту ұлттық кадрларды даярлау арқылы жүргізілгенін, қазақ тілінің бірнеше рет әліпбиі ауыстырылғанын, соңғысы кириллицаға икемделгенін, бұ­рында қазақ тілінің – мемле­кеттік мәртебесі болғанын, бірақ уақыт өткен сайын, соңғы елу жылда мүшкіл халге жеткенін, енді мемлекеттік мәртебеге жеткен жағдайда тілге қамқор, мұқият болу керек, тілден айырылып қалған кез де болды, тіл дамыту – көптің ісі, тіл үшін халық болып жұмылу керек» деген Төкең сөзін қобалжи аяқтап, трибунаға жақын шыға берістегі есіктен шығып кетті.
1987 жылғы наурыздан бас­тап сол кездегі партияның қазақ тіліне «жанашырлық» саясаты басталғаны белгілі
Осы шақта, яғни наурыз айында Төлеубай Рақымжанұлымен келісіп, тіл мәселелері төңірегінде «Индустриальная Караганда» газетіне «Слово – душа народа» деген тақырыпта өзара әңгіме құрып, сұхбатымызды жарияладық
Сұхбат тақырыбының өзегі қазақ тілінің жағдайы, қызметі және тіл байлығы туралы болды
Сол мақалада айтылған профессор Т.Қордабаевтың көтерген мәселелері қазір де маңызын жойған жоқ, сол күйінде: «Тіл үшін халық болып жұмылу керек, тілді дамыту көптің ісі», «Билік басында қазақ тілін терең білетін және ұлтжанды азаматтар болуы керек», «Қазақ тілі әлі де бірнеше ұрпаққа жетпеуі мүмкін, мемлекет шынайы тіл саясатын жүргізбесе», «Тілді оқытудың көпқырлы әдістемелік жүйелерін игермейінше, әлемдік тілдерді оқыту деңгейіне жетпейінше қазақ тілінің қарасы әлі ертерек» деген ойлары сол кезде жазылып қалды.
Бүгінде ол кісіден білім алған шәкірттері еліміздің әр түкпірінде, Төлеубай Рақымжанұлының тіке­лей ғылыми мектебінен өткен Л.Н.Гумилев атындағы Еуразия ұлттық университетінің профессоры, филология ғылым­ының докторы Жантас Жақыповты, филология ғылымдарының докторы, профессор, ІІМ Қарағанды Заң академиясының кафедра меңгерушісі, полиция полковнигі Шапағат Жалмахановты айтуға болады, ал біздің топта оқыған: Света Сәменова, Амангелді Мамытов, Мархабат Тұрсынова бүгінде филология ғылымдарының кандидаттары, Жезқазған, Түркістан, Қарағанды университеттерінің доценттері, ал Сайлаугүл Сәрсембекова, Ысқақов Мейрамбек, Жұпар Жақанова, Ләззат Әсетуллина және тағы басқа құрбыларым студенттер мен шәкірттерге қазақ тілін оқытуға арнаған білікті мұғалімдерге, кәсібіне берік болған, ана тіліне абыроймен қызмет етіп жүрген ұстаздарға айналды.
Сонымен, 1989 жылғы 22 қыркүйекте Қазақ ССР Жоғарғы Советінің 11 шақырылымы сессиясында бұрынғы Қазақ ССР-і Конституциясының бір тармағы тұтастай «Тіл туралы» Заңына айналды, қазақ тілінің мемлекеттік тіл мәртебісі белгіленді, ал тәуелсіздікке ұмтылған жылдары «Тіл тағдыры – ел тағдыры» ұранымен қазақ тілі – тәуелсіздік туына айналды
Төкең айтқан тілдің құдіретін уақыттың өзі көрсетті.
Қазақ тілі халқымен бірге өмір сүріп келеді, тіл де өркенін кеңге жайып, қанатын көкке самғағысы келеді, Каспийдің ақ шағалалары іспетті алыстан шулап, біресе толқынға бұлқып, біресе биікке серпіп, өзінің тағы бір асау толқынын күтіп тұрғандай көрінеді.
Тіл – жаны бар құбылыс, олай болса тілдің келешегі баянды, зор, ана тілімізде сөйлеу, жазу, қастерлеу, насихаттау және оны дамыту барша қазақтың ісі
Саналы ғұмырын қазақ тіліне арнаған, қазақ тілінің профессоры Төлеубай Қордабаевтың туғанына 2015 жылдың 12 жел­тоқсанында 100 жыл толды
Ол ана тілі алдын­дағы парызын өмірінің соңына дейін адал атқарған ұлағатты ғалым және ұстаз ретінде ел есінде мәңгі сақталары сөзсіз.
Салауат КӘРІМ, 
Ш.Шаяхметов атындағы 
Тілдерді дамытудың 
республикалық үйлестіру-әдістемелік 
орталығының ғылыми 
қызметкері, аудармашы
