Президент Н.Ә.Назарбаевтың «Болашаққа бағдар: рухани жаңғыру» бағдарламалық мақаласында сонау көне заманнан қалыптасқан ұлттық келбетімізді сақтай отырып, қазіргі жаһандық өзгерістермен бірге өзімізді, ұлттың ой-санасын өзгерту арқылы алға басуымыздың алғышарттары атап көрсетілді.
Қашанда Қазақстан халқы Ассамблеясына зор сенім артқан Елбасы қоғамдық сананы жаңғырту бағдарламасын іске асыруда Ассамблеяға ауқымды міндеттер жүктеді
Биыл «Жаңғырудың негізі – тұрақтылық, бірлік, келісім» тақырыбында өткен ҚХА-ның XXV сессиясында Ассамблея мүшелеріне өз әлеуетін іске асыруға мүмкіндік беретін бірқатар жобаға тоқталды
Соның бірі «Қазақстанның 100 жаңа есімі» жобасы
Өйткені ел үшін аянбай еңбек етіп, Отанымыздың дамуына сүбелі үлес қосып келе жатқан Ассамблея мүшелері аз емес
Оларды ұлтына, қай өңірден шыққандығына қарамастан елге танытып, еңбегін бағалауымыз керек
Қазақстан халқы Ассамблеясы бұл жобаның басты үйлестіруші органы ретінде белгіленді
Бүгінде Оңтүстік Қазақстан облысында арнайы жұмыс тобы құрылып, барша қазақстандықтарға үлгі бола алатын майталман мамандар мен еңбегімен ерекше көзге түскен жандарды анықтауға кірісіп кетті
Сонымен қатар жобаның маңыздылығын халыққа кеңінен түсіндіру мақсатында этностар көп шоғырланған елді мекендерде 30-дан астам кездесу ұйымдастырды.
Жалпы бұл жобаның маңызы зор
Қазір халық қабат-қабат құжаттардан тұратын жобаларға емес, мейлінше нақты іс-әрекетке сенеді
Яғни ел үшін риясыз қызмет етіп жүрген тұлғаларға қарап бой түзейді
Ал сол тұлғалар арқылы біз мемлекеттік идеологияны жүзеге асыруға мол мүмкіндік аламыз.
Елбасы «Туған жер» жобасы туралы: «Патриотизм кіндік қаның тамған жеріңе, өскен ауылыңа, қалаң мен өңіріңе, яғни туған жеріңе деген сүйіспеншіліктен басталады» деді
Қиын-қыстау кезеңде қазақ жерінен пана тапқан түрлі этнос­тар жергілікті халықтың қамқорлығын, ыстық құшағын ешқашан ұмытпайды
Этностардың өсіп-өнген бүгінгі ұрпақтары Қазақстанды өз ­отаным деп санап, туған жерін түлетуде белсенділік танытып жүр
Кіндік қаны тамған ауылының әлеуметтік мәселелерінің шешілуіне атсалысып, кәсіпкерліктің дамуына үлес қосу арқылы жас ұрпақты патриоттыққа үндеп келеді
Облыстық Қазақстан халқы Ассамблеясымен бірге түрлі іс-шаралар ұйымдастырып, жерлестерін «Туған жер» жобасына қатысуға және өз ауылдастарын қолдау мақсатында күш жұмылдыруға шақырып жүр
Жақында ғана облыстық өзбек, тәжік, түрік этномәдени бірлестіктерінің ұйымдастыруымен табысты кәсіпкерлердің тәжірибесін жұмыссыз азаматтарға таныстыру мақсатында Сайрам, Мақтаарал, Сарыағаш аудандарындағы жылыжайлар мен мал бордақылау алаңдарында тәжірибелілік семинарлар ұйымдастырылды
Оған 300-ден астам адам қатысып, өз ісін бастауға бағыт-бағдар алды
Өңірдегі этномәдени бірлестіктер тек көпшілік мәдени іс-шаралар өткізумен шектелмей, туған жердің экономикасын дамытуға да үлестерін қоса бастады.
Бүгінгі бейбітшіл, берекелі заманға аман-есен жетуін қазақ халқының бауырмалдығының арқасы деп білетін этнос өкілдерінің бастамасымен биыл облыс орталығында «Қазақ еліне мың алғыс!» монументі бой көтерді
Биіктігі 7,5 метрді құрайтын нысан Шымкент қаласындағы «Қазақстан халқы Ассамблеясы» ғимараты алдынан орын тепті
Бұл – этностардың қазақ еліне деген кіршіксіз ризашылығы мен ақеділ шынайы алғысының символикалық көрінісі екені анық.
Елбасы мақаласында атап көрсетілгендей, «ұлттық код, ұлттық мәдениет сақталмаса, ешқандай жаңғыру болмайды» 
«Ұлттық жаңғыру деген ұғымның өзі ұлттық сананың кемелденуін білдіреді
Оның екі қыры бар: Біріншіден, ұлттық сана-сезімнің көкжиегін кеңейту
Екіншіден, ұлттық болмыстың өзегін сақтай отырып, оның бірқатар сипаттарын өзгерту» деген ­Елбасы сөзінде терең мән бар
Біртұтас ұлт болып ұйысып отырған қазақстандықтардың берекесі мен бірлігінің негізі – қазақ ұлтының болмыс-бітімінде
Осы көп этностығымызды біздің қазынамызға айналдыра отырып, ұлысымызды мемлекет құраушы ұлт – қазақтың айналасында ұйыстыру бағытында Ассамблея ауқымды шараларға ұйытқы болып келеді
Соның бірі ретінде Оңтүстікте дәстүрлі түрде өтіп келе жатқан «Қазақ дастарқаны» фестивалін айтуға болады
Оған қатысатын этнос өкілдері ет асып, табақ тартуда шеберліктерін көрсетеді
Бүгінде фестиваль көпшіліктің қатысуымен кең көлемде аталып өтетін дәстүрлі мерекелік шараға айналды
Бұл шараны өткізудегі мақсат – барша этностарға қазақтың өмір салтын, әдет-ғұрпын ұғындыру.
Рухани кодымыздың негізгі тұғыры, ұлттың күллі қастерлі ұғымдарын, қасиеттерін бойына жиған өзегі тіл болып табылады
Ұлттық кодымызды сақтауды тілді сақтап, қолдану ауқымын кеңейтуден бастауымыз керек
Көп тіл білу – ­заман талабы
Ал мемлекеттік тіл – ел бірлігінің басты факторы.
Бірлігі бекем, ынтымағы ырысты өлкемізде 100-ден астам этнос өкілдері тату-тәтті ғұмыр кешіп келеді
Олардың мемлекеттік тілге деген құрметі ерекше
Этномәдени бірлестіктердің жанында жұмыс істейтін кешкі мектептерде этностардың өздерінің тілімен қатар қазақ тілі де оқытылады
Этнос жастары арасында мемлекеттік тілдің қолдану аясын кеңейту әрі көркем әдебиетті насихаттау мақсатында «Абай оқулары», «Мақал – сөздің мәйегі» және көркемсөз оқу шеберлерінің облыстық байқаулары мен тілдерді оқытуға арналған семинарлар, семинар-кеңестер ұйымдастырылып келеді
Бүгінде облыста мемлекеттік тілді меңгерген тұрғындардың үлесі 91 пайызға жетіп отыр
Өңірдегі этнос өкілдері жинақы тұратын елді мекендерде жүргізілген талдау нәтижелеріне қарасақ мемлекеттік тіл саясатын қолдайтын респонденттердің 98,8 пайызға жетуі тіл саясатының тиісті дәрежеде іске асып келе жатқанын аңғартады.
Сонымен қатар елімізде әрбір этностың өз тілі мен мәдениетін сақтауына және дамытуы­на барлық жағдай жасалған
Жыл сайын әр этномәдени бірлестік өздерінің тілі, мәдениеті, дәстүрі күндерін, төл мерекелерін кең көлемде атап өтуіне кедергі жоқ.
Латын әліпбиіне өту – уақыт талабы
Ол халықаралық аренада Қазақстанның бәсекеге қабілеттілігі мен субъектілігін айтарлықтай нығайтады.
Мемлекет басшысы Н.Ә.Назарбаев бағдарламалық мақаласында: «Латын жазуына көшудің терең тарихи қисыны бар
Олар: қазіргі технологиялық ортаның, қазіргі дүниежүзіндегі коммуникацияның, ХХІ ғасырдағы ғылым мен білімнің ерекшеліктері» деп атап көрсетті
Қазір латын жазуы жалғыз Батыс өркениетімен ғана байланысты емес, әлем елдері оны прогресс пен ілгері дамудың шарты деп бағалайды
Ел мүддесі үшін қолға алынып жатқан игі бастамаларға қашанда қолдау көрсетіп келе жатқан өңіріміздегі түрлі этнос өкілдері ғылым мен техниканың қайнар көзіне баланған латын графикасына көшу – уақыт талабы деп санайды
Әрі ұлттық сана мен руханиятты жаңғыртуға апаратын төте жол екеніне сенеді.
Мақалада айтылған мақсаттар мен міндеттер әрбір Ассамблея мүшесінің көкейінде жүрген арман-тілектің тамырын тап басты деп санаймын
Жаңа тарихи жағдайлар жаңаша ойлаумен қатар, қоғамдық сананың да жаңартылған моделін талап етеді
Сондықтан Елбасының тапсырмаларын орындауда табандылық танытып, сөзіміз бен ісіміздің сәйкес болуы – басты міндет.
Мұратәлі ҚАЛМҰРАТОВ,
Оңтүстік Қазақстан облыстық
Қазақстан халқы Ассамблеясы
төрағасының орынбасары,
хатшылық меңгерушісі
