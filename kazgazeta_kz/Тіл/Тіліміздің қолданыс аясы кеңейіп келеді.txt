 
Әрбір өркениетті ел өзінің тарихы мен мәдениетіне, салт-санасына, ұлттық болмысына жете мән беріп, келешегін өткеннен ғибрат ала отырып жоспарлайтыны белгілі
Еліміз бұл тұрғыдан алғанда мемлекеттілігіміздің басты нышандарының бірі – қазақ тілінің тұғырын биіктетуге күш салып келеді

Елбасы Н.Ә.Назарбаев Қазақстан хал­қына арнаған «Қазақстан – 2050» Стратегия­сы – қалыптасқан мемлекеттің жаңа саяси бағыты» атты Жолдауында мемлекеттік тілдің маңыздылығына тоқтала келіп: «Тіл саясаты қазақ ұлтын біріктіруші басты факторлардың бірі болып табылады
Қазақ тілі – біздің рухани негізіміз
Біздің міндетіміз – оны барлық салада белсенді пайдалана отырып дамыту
Біз ұрпақтарымызға бабаларымыздың сандаған буынының тәжірибесінен өтіп, біздің де үйлесімді үлесімізбен толыға түсетін қазіргі тілді мұраға қалдыруға тиіспіз
Бұл – өзін қадірлейтін әрбір адам дербес шешуге тиіс міндет» деп атап өткен болатын
Елбасының бұл сөзі еліміздегі тіл саясатының кемел түрде жүзеге асып, бірлігіміз бен мерейімізді үстем ете отырып дамитынын білдірсе керек
Олай болса, мемлекеттік тілдің алдындағы жауапкершілігімізді бір кісідей сезініп, тілімізді өркендетуге нәтижелі қадамдар жасауға бетбұруымыз керектігі дәлелдеуді қажет етпейді

Мемлекеттік тіл мәселесі бүгінде әрбір өңірлердегі Тілдерді дамыту басқармаларының атқарып отырған жұмыстарының ең маңыздысы әрі көкейкестісі болып отыр
Бұл орайда Алматы қаласы әкімдігінің Тілдерді дамыту, мұрағаттар және құжаттама басқармасы мемлекеттік тіліміздің дамуына айрықша көңіл бөліп, осы бағыттағы жұмыстарды жүйелі түрде жүргізіп келеді

Сондықтан да «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағ­дарламасына» сәйкес тілге байланысты атқарылатын іс-шаралардың қатары мол
Атап айтқанда, мемлекеттік тілдің ағымдағы өзекті мәселелерін шешу, қазақ тілінің қолданыс аясын кеңейтуге күш салу, ісқағаздардың мемлекеттік тілде жүргізілуіне баса мән беру, қазақ тілін оқытуға арналған заманға сай оқу-әдістемелік құралдарды, салалық және электрондық сөздіктерді шығару, тілімізге тікелей қатысты ономастика, топонимика мәселелеріне жете көңіл бөлу, даңғыл, көше атауларын қазақшаға ауыстыру, қазақ тілінде әзірленетін жарнамалардың сапасына көңіл бөлу, мемлекеттік қызметшілердің, әртүрлі әлеуметтік топтағы азаматтардың мемлекеттік тілді үйренуіне жағдай жасау және т.б
маңызды шаралар бүгінгі таңда өз нәтижесін беруде
Басқарманың ұйытқы болуымен өткізіліп тұратын мемлекеттік тілге арналған семинарлар мен дөңгелек үстелдер, ғылыми-тәжірибелік конференциялар тілдің түйткілді тұстарын ақылдаса отырып шешуге, осы бағыттағы шараларды ғалымдармен, қоғамдық ұйым өкілдерімен бірлесе орындауға септігін тигізеді.
Бүгінгі таңда қазақ тіліне еліміздегі өзге ұлт өкілдері де көңіл бөліп, тілді үйренуге деген ынта-тілектерін байқатуда
Осындай өзге ұлт өкілдерінің игі бастамасына қолдау білдіру мақсатында қаламызда «Үштұғырлы тіл» мәдени жобасы қолға алынып, жоба аясында өткізілетін «Тіл – халық жанын танудың кілті», үш тілді меңгерген жастарға арналған «Тілдарын» олимпиадасы, Қазақстан халқының тілдері күні мерекесіне орай «Ана тілім – ардағым» атты фестивальдері мемлекеттік тілдің маңызын арттыруға себепші болуда
Осы айтылған шаралармен қатар аудан әкімдіктерінің, басқармалардың, этномәдени орталықтардың атсалысуымен мемлекеттік тіл саясатын кеңінен насихаттауға бағытталған Абай, А.Байтұрсынұлы, А.Пушкин оқулары, «Славян жазуының күндері», «Үздік аудармашы», «Мемлекеттік тіл және бұқаралық ақпарат құралдары», «Қазақ тілінің үздік оқытушысы», «Көрікті жарнама – көркем тіл», «Көркем сөз оқу шеберлері», «Мемлекеттік тіл – менің тілім» атты байқаулар тіліміздің мерейін үстем етуге, оның кеңінен насихатталуына серпін беретіні анық
Мұны айтып отырған себебіміз, мемлекеттік тіліміздің күнделікті өмірімізде алатын орны азаматтарымыздың ол тілді қолдануымен ғана емес, тілге деген шынайы құрметінен, оны білуге, үйренуге деген ынта-жігерінен де байқалатыны сөзсіз
Қаламыздың тұрғыны, әрбір азаматы, әсіресе жастарымыз білім мен біліктіліктің көрсеткіші ретінде мемлекеттік тілде еркін сөйлейтін болса, жеткен жетістігіміз баянды болмақ

Мемлекеттік тіл кешенді шаралардың негізінде шешілетін мәселе болғандықтан, бұл мәселеге жан-жақты тұрғыда мән беріп, қолға алған жұмыстарымызды жоспарлы негізде жүргізіп келеміз

Қаламызда тілді оқып-үйренуге, мем­лекеттік тілде іс жүргізуге толық жағдай жасалған
Оған жергілікті бюджеттен жыл сайын тиісті қаражат та бөлініп отырады
Мемлекеттік қызметшілерге, әлеуметтік жағынан қорғалмаған азаматтарға қазақ және ағылшын тілдерін, өзге ұлт өкілдерінің ана тілдерін оқыту мақсатында 2006 жылы «Тіл» оқу-әдістемелік орталығы құрылған болатын
Алматы қаласы бойынша жаңа технологиямен жабдықталған он мультимедиалық кабинет ашылды
Мультимедиалық кабинеттер оқыту үрдісіне қажетті лексикалық, грамматикалық мазмұндағы стендтермен және оқу-әдістемелік көмекші құралдармен жабдықталған
Олардың барлығында іс жүргізуге қажетті құжаттардың мемлекеттік тілдегі үлгілері, екі тілді электронды сөздік, қазақ тілі орфографиясы мен орыс тілінен қазақ тіліне аударма жасау бағдарламасы және оқыту үрдісінде жиі қолданылатын 30-дан астам электронды бағдарламалар, интерактивті тақталар орнатылған.
Алматы қаласының жергілікті атқарушы органдарындағы мемлекеттік қызметшілерге, әлеуметтік қорғалмаған азаматтарға қазақ және ағылшын тілдерін оқыту 120 сағаттық оқу бағдарламасы бойынша жүргізілуде
Осы орайда мемлекеттік тіл мәселесіне байланысты бірқатар ұсыныстарымызбен бөлісе кеткенді жөн көріп отырмын
Қазіргі таңда біз бос мемлекеттік әкімшілік лауазымдарға байқау жариялағанда қатысушылардың арасынан мемлекеттік тілді еркін білетіндерді таңдап алу қажеттілігін ұсынып отырмыз
Бұл болашақ мемлекеттік қызметшілердің қазақ тілінде іс жүргізе алатындарының санын арттыруға қолайлы жағдай туғызар еді

Жергілікті атқарушы органдар қызмет­кер­лерінің қазақ тілінде іс жүргізу мүмкіндіктерін арттыру бағытында және әдістемелік көмек ре­тінде мемлекеттік тапсырыспен жыл сайын түрлі салалар бойынша орысша-қазақша терминологиялық анықтамалық сөздіктердің, орысша-қазақша тілдескіштердің, ресми ісқағаздары үлгілерінің жинақтары шығарылып, электронды нұсқасымен бірге кітап және диск түрінде таратылып отырады
Атап айтқанда, бүгінгі таңда кеден, медицина, санитарлық-эпидемиологиялық қызмет, қаржы, халықты жұмыспен қамту және әлеуметтік қорғау, сәулет және құрылыс, экология және қоршаған ортаны қорғау, жолаушылар көлігі және автокөлік жолдары, энергетика және коммуналдық шаруашылық, сот және адвокатура, ішкі істер және құқық, тұрғын үй және жер қатынастары салалары бойынша ресми ісқағаздарының үлгілері әзірленді
Бұл жинақтар сала қызметкерлеріне көмекші-әдістемелік құрал ретінде шығарылып отыр
Жинақта қолданыстағы ісқағаздарының үлгілері қазақ және орыс тілдерінде қатар берілген
Сәулет және құрылыс, білім беру және педагогика, ауыл шаруашылығы, төтенше жағдайлар, жер қатынастары және т.б
15 сала бойынша орысша-қазақша тілдескіштер де жарық көруде
Салалық сөздіктер тіл үйренуді жеңілдетіп, мемлекеттік тілде дайындалатын ісқағаздардың бір үлгіде болуын, мәтіндеріндегі бірізділіктің сақталуына септігін тигізуде
Мұнымен қоса сала қызметкерлеріне арналған 12 түрлі орысша-қазақша терминологиялық-анықтамалық сөздіктердің жарық көргенін атап өткеніміз жөн
Аталған сөздіктерде тиісті салада жиі қолданылатын атаулардың, терминдердің, сөз тіркестерінің қазақ және орыс тілдеріндегі нұсқалары әліпби бойынша ғылыми түсініктерімен берілген

Қазақстандағы тіл мәселесінің оңтайлы шешілуі мектепке дейінгі мекемелер мен жалпы орта білім беретін мектептердегі және жоғары оқу орындарындағы білім беру жүйесіне де тікелей байланысты
Олай деуімізге себеп, бұл үрдіс мектепке дейінгі мекемелердегі тәрбиеленушілерге қазақ тілін сапалы үйретуді қамтамасыз етуден бастау алары анық
Бұл ретте Алматы қаласында қазақ тілінде білім және тәрбие беретін балабақшалар мен мектептердің саны жылдан-жылға артып келеді
Демек, мектептерімізге мемлекеттік тілді сапалы ендіру үшін көптеген жұмыстар атқарылуы тиіс және олардың бірқатары орындалып та келеді
Атап айтқанда, «Балаларға базарлық», «Шәкірттерге шашу», «Асыл сөз», «Бізді қоршаған әлем», т.б
аудио-электронды кітаптар оқушылар тарапынан жоғары сұранысқа ие

Тілдерді дамыту мен қолданудың 2011-2020 жылдарға арналған мемлекеттік бағдар­ламасы бойынша тағы бір ауқымды жобаның бірі – бүлдіршіндерге тіл үйретуге арналған «Сиқырлы қалам» интерактивті оқу-әдістемелік кешенінің жарық көруі
Электронды оқу құралы балаларға қазақ тілін үйрету мақсатында шығарылып отыр
Мұның барлығы қазақ тілінің практикалық сипатын арттырып, қолданыс аясының кеңеюіне серпін береді деп санаймыз

Сөзімді түйіндей келе айтарым, мемлекеттік тіл мәселесі мемлекетіміздің барлық саладағы ілгері дамығаны сияқты алдағы уақытта да қарышты қадамдармен өркендей бермек
Мем­лекеттік тіл – қазақ тілі ұлтымыздың, елдігіміздің нығаюына, Тәуелсіздігіміздің баянды болуын қамтамасыз ететін негізгі фактор­лардың бірі екені сөзсіз
Оны көздің қарашы­ғындай сақтап, тұғырының берік болуына әр күн сайын сүбелі үлес қосып отыру – азаматтық парызымыздың бастысы болып қала бермек.

Мамай Ахетов,
Алматы қаласы Тілдерді дамыту, 
мұрағаттар және құжаттама
басқармасының басшысы

Мамай Ахетов,
Алматы қаласы Тілдерді дамыту, 
мұрағаттар және құжаттама
басқармасының басшысы
