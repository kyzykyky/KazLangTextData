Отанымыздағы желдей жүйткіген автокөліктердің нөмірін жаңартып, тумен айшықтап, әдемі әріптермен  көркемдеп едік
Алғашқы кезде Астанада «ААА», «АНА», «АUA», «АТА», «АОА», тағы басқа әріптер көңілге қонған
Соңғы кездері А-дан басталып, М-мен өрнектеліп, тағы бір А жалғанып, қазақ, оның ішінде мемлекеттік тілді менсінетіндердің, ұлттық ерекшелігімізді ұғатындардың, ар мен ұятты түсінетіндердің жанарын жасқап, екі бетін дуылдататын елдік түйсігі кемдердің құлағын шуылдататын нөмірлер шыға бастады. 
Жастар жағы бас шайқап, езу тартса, үлкендер жерге қарап: «Ұятты қойдық па, өркениеттің түрі осы ма?» деп кейістік танытады
Мұндай ұлтты ұялтатын сөздер мен қисынсыз қылықтардың құлағы әр жерден бұрында жылтылдап жүретін
Бірақ көбіміз соған мән бере бермейтініміз
Бұл да соның «жемісі» шығар.
Шынында, төрткүл дүниемен қарым-қатынас барысында ұлттық бет-бейнемізді бұзбай, қайта оның өзгеде жоқ өрелісін, өркендісін танытамыз ба деген тұста, басқаның қызыл жасылын алып келіп, әлгі құндылықтарымызды ығыстыра салуға бейім тұратын осындай қасиетсіздікке не дерсің?!
Иә, ағылшын тіліне еліктеп, келсін-келмесін сөздерді бас әріппен жазу, аналарда, не Еуропада осылай екен деп бас шұлғи беру азаттықтан соң да желімдей жабысып қалмай келе жатқанын несіне жасырамыз
Тәуелсіздіктен кейінгі бізге керегі ұлттық менталитет емес пе? Оны әлемдік өркениеттің алтынмен апталып, күміспен көмкерілген ең жақсысымен ғана ұштастырып, көшірмеден құтылсақ ұлт руханияты әлсіремейді, заманға қарай ажары ашылып, айшығы артады
Бұл жолда бізге жетпей жатқан нәрсе, азаттық құнын толық ұғыну мен намыс сауаттылық кемшіндігінде, әр іске терең мән бермей, «е, ода тұрған не бар, көш жүре түзеледі ғой, өзгенің де көңілін аулайық» деген самарқаулық, бойкүйездік секілді
Бұған басқаны таратып айтпасақ та, бір дәйек жоғарыда мысалға келтірген көліктер нөмірінен байқалып отыр
Серияны өзгертуге болмайды деген санадағы шырмауықтай шырмалған қасаң қағида, нөмір жасайтын мекемедегі, болмаса оны бекіткен азаматтар қазақ тілі мен сөз мағынасын дұрыс түсінбейтін жандар болуы мүмкін
Қанша жерден серия, тәртіп десек те, ұлттық үлгі, ұят деген ұғым бар емес пе? «Өлімнен – ұят күшті» деп алдымен барды емес, арды ойлаған қазақтың ұрпағы емес пе едік?
Сөз төркінін түсінбейтіндерге, ұлттық менталитетке мән бермейтіндерге, тіпті менсінгісі келмейтіндерге дәл қазір тегеурінді тосқауыл қойылма­са, олар ұлт руханиятының ұлы ұғым­дарына осылайша кесірін тигізіп, бірде қызартса, бірде күлкіге қалдыра берері анық
«Ұлттың сақталуына да, жоғалуына да себеп болатын нәрсенің ең қуаттысы – тіл
Бәрін айта та, бірін айт – сөздің тұрар жерін айт» деген Ахмет Байтұрсынұлының сөзін әр қазақ есінде ұстаса ұяттан ұтылмай, арды ардақтар еді.
Сүлеймен МӘМЕТ
