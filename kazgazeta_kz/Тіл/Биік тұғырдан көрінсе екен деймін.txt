«Ана тілі» газетінің №7 (1317) 18-24 ақпан аралығындағы нөмірінде журналист Нұрлан Құмардың «Олимпиада қыр астында…» атты мақаласы шыққан болатын
Осы мақаланы оқып шығып өзім де ой пікірімді ортаға салуды жөн көрдім.
Төрт жылда бір рет өткізілетін олимпиада ойындары тартысқа толы болатыны белгілі
Кез келген байрақты додада бағы мен бабы келіскен сайыпқырандар үздік шығады
Дегенмен, спорттың өзі де өмір сияқты күтпеген оқиғаға толы болып келеді
Мәселен, 1996 жылы бессайысшы Александр Парыгин, 2000 жылы желаяқ Ольга Шишигина, 2004 жылы боксшы Бақтияр Артаев, 2008 жылы боксшы Бақыт Сәрсекбаев ойламаған жерден алтыннан алқа тағынды
Ал 2012 жылғы Лондонда өткен ХХХ Жазғы олимпиада ойындарында спортшыларымыздың жетістігі көп болды
Атап айтқанда, жеңілатлет Ольга Рыпакова, велошабандоз Александр Винокуров, зілтеміршілер Майя Манеза мен Светлана Подобедованың топ жарады деп кім ойлаған?!
Оңтүстік Америка құрылығындағы алып ел – Бразилияның Рио-де-Жанейро қаласында ХХХІ Жазғы олимпиада ойындарының алауы тұтанбақ
ХХХІ Жазғы олимпиада ойындарының да қызығы мен шыжығы толы болатынына кәміл сенемін
Он алты күнге созылатын додада 110-нан астам қазақстандық спортшы ел намысын қорғауы мүмкін
Олар спорттың 27 түрі бойынша бақ сынамақ
Әрине, бұл жоспар ғана
Себебі маңызды додаға берілетін жолдама үшін талас әлі де жалғасып жатыр.
Қазір көптеген сарапшылар мен спорт журналистері биылғы дүбірлі додада қай мемлекет қанша жүлде алады деген пікірталас жүргізіп жатыр
Мәселен, әлемге танымал «Infostrada» зерттеу орталығы Қазақстан Бразилия елінен 2 алтын, 5 күміс, 7 қола медаль алады деген болжам жасады
Сөйтіп, командалық есеп бойынша еліміз 29-шы орыннан көрінуі мүмкін
Дүбірлі додада боксшы Иван Дычко мен ауыр атлет Александр Зайчиков чемпион атанады деп мәлімет келтіріпті
Бір қызығы, алтын алатындардың арасында Олимпиаданың екі дүркін чемпионы, ауыр атлет Илья Ильиннің есімі айтылмаған
Боксшы Данияр Елеусінов, палуан Алмат Кебіспаев, дзюдошы Елдос Сметов, ауыр атлеттер Жасұлан Қыдырбаев пен Нижат Рахимов Олимпиадада күміс медаль алады деп келтіріпті
Жеті қоланы Зүлфия Чиншанло, Карина Горичева, Алмас Өтешов (ауыр атлетика), Василий Левит, Әділбек Ниязымбетов, Жәнібек Әлімханұлы (бокс), жеңіл атлет Ольга Рыпакова сынды спортшылар алады деп болжаған
Сонымен қатар бұл сараптама орталығы жалпы командалық есепте бірінші орынды 42 алтын, 24 күміс, 28 қола жүлдемен АҚШ құрамасы алады депті
Екінші орын Қытайға, үшінші орын Ресейге бұйырады деген болжам келтіріп отыр.
Меніңше, бұл болжам дұрыс емес
Биылғы дүбірлі додада спортшыларымыз екі емес, одан да көп алтын алатынына сенімдімін
Өйткені спортшыларымыздың дайындығы жақсы
Ал боксшыларымыз бен зілтеміршілеріміз үнемі халықаралық аренада бірнеше рет еліміздің туын көкке көтеріп жүргенін көріп жүрмін
Тек олимпиада ойындарының алдында спортшыларымыз ауыр жарақат алмаса болғаны.
Ақсұңқар ӘБІЛТАЕВА, 
Алматы қаласындағы Алмалы аудандық 
әкімдігінің мәдениет және тілдерді дамыту бөлімінің бас маманы
