Тарихи әдебиетте Алтын Орда, Ақ Орда атауымен қатар Көк Орда деген ұлыс туралы да жиі айтылады
Мұндайда қазақ тарихшылары аумақтық тұрғыдан қазіргі Қазақстанның көп жерлерін алып жатқан Ақ Ордаға баса мән береді де, Алтын Орда мен Көк орданың тарихын басқалардың тарихы ретінде назардан тыс қалдыра береді
Мәселеге, әрине, бұлай қарау әділетті бола қоймайды
Өйткені біріншіден, бұл Ордалардың бәрінің тарихи бастауы, қайнар бұлағы, орталығы – қазіргі Қазақстан аймағындағы Жошы ұлысы болып табылады; екіншіден, бұлардың бәрінің этникалық құрамында Алаш қауымдастығын құраған рулар мен тайпалардың тарихи іздері сайрап жатыр
 Тарихымызды нақтылай түсуге тағы бір кедергі – бұл үшеуінің пайда болған кезеңін де, орналасқан аймақтарын да еуроцентристік көзқарастар жетегіне ілесіп, шатастыратын зерттеушілер әлі де кездеседі
Алайда бір нәрсенің басы ашық: Көк Орда ұлысын алғаш негіздеген Жошының тоқалдан туған бесінші ұлы Шайбан болып табылады
Саяхатшы Плано Карпинидің оны «Сыбан» деп атағанына қарағанда жергілікті қыпшақтар оның моңғолша есімін өздерінің тілдеріне икемдеп, түріктендіріп алса керек
Тарихи деректер Шайбан ұлысы атауының шығуын Шыңғысхан дәуірінен бастайды
Мысалы, «Шыңғыснамада» әкелері Жошы қайтыс болған соң бәйбішеден туған екі ұл (Ежен мен Бату) және тоқалдардан туған он жеті ұл енді әкенің орнын кім басатынын айқындап алу үшін аталары Шыңғысханның өзіне барады
Осындайда елдің назарын аудартар бір жайт орын алады
Бәйбішеден туғандарды (Еженге – алтын босағалы Ақ Орда, ал Батуға – күміс босағалы Көк Орда тіктірсе,) арнайы ордаларға орналастырса, тоқалдан туғандар арасынан тек Шайбан немересіне ғана Шыңғысхан жеке орда тіктіреді
Бұл болат босағалы «Боз орда» еді.
Бұл жерде мән беретін мәселе – тігілген ордалардың түсінде емес, Ұлы қағанның көп немерелері ішінен кімдерді ерекшелеуінде және кімдерге арнайы көңіл бөліп, оларды жеке ордаларға орналастыруында болса керек
Нақтылай түсер болсақ, Жошының орнына, оның ұлысына хан болған Бату жолы жағынан үлкен, әкенің ота­уын (Жошының Ақ Отауында немесе Ордасында) иемденген ағасы Еженнен басқаларға, яғни кіші інілеріне жаңадан басып алған жерлер есебінен аймақтар үлестіргенде, Шайбанға (кейбір деректер оның 1207 жылы туғанын, яғни Батудан екі жас кішілігін айтады – Т.О.) басқа інілерінен бөлекше, тіптен ерекше жағдайлар жасауы керек болды
Десек те, 1241 жылға дейін, яғни Батыс жорығы аяқталғанша Ақ немесе Алтын Орда, Көк Орда, Боз Орда деген жеке ұлыстар пайда бола қойған жоқ
Олардың бәрі бір ғана атаумен, Жошы ұлысы ретінде белгілі болды
Осы айтқанымызды дәлелдейтін тарихи деректерден Батудың өзінің інілеріне шағын ұлыстар бөліп беру ісін батыс жорығынан соң ғана қолға алғанын байқай аламыз
Шайбан басқарған Көк Орда да осылайша кейіннен пайда болды.
Тарихты нақтыласақ, Шайбан ұлысының қалыптасуы оның өзі жаулап алған жаңа жерлер есебінен кеңейтілгенін аңғарамыз
Бұл жерде Шайбанның қолбасшылық таланты ғана емес, жоғарыда айтып кеткеніміздей, Шыңғысханның өзінің көзі тірі кезінде Шайбанға ерекше назар аударуы да оның әкесі Жошының иелігіне жататын аймақтардан бастау алатын жеке ұлысты иемденуіне негіз болды
Моңғол тарихының қазаққа қатысты тұстарын анықтай түсуде көп еңбектеніп жүрген Зардыхан Қинаятұлының зерттеулеріне қарасақ, ұлы Қаған өзінің немересі Шайбанға алғаш рет 1224 жылы күзде Ертіс бойындағы өзінің ордасы орналасқан «Бұқа шошыған» деген жерде болған үлкен жиында кездескен
Бұл жиынға қатты науқас болғандықтан Жошы қатыса алмай, балалары Еженді, Батуды және 15 жастағы Шайбанды аттандырған
Шыңғысханның осында балаларына өзі бағындырған жерлерді ұлыс ретінде бөліп бергені белгілі
Мұнда, әрине, немерелер ұлыстық үлестер ала қойған жоқ
Бірақ науқастанып жатқан Жошыдан туған немерелеріне осы жиында Шыңғысхан ерекше назар аударуға мәжбүр болды
Өйткені ұлы қағанаттың аймағын болашақта батысқа қарай кеңейту осы Жошы ұлысынан бастау алатын еді
Сондықтан да Жошыға үлес бөлгенде оның ізбасарлары кімдер екендігі ұлы қағанды қызықтырды
Бұл айтқандарымыздың дұрыстығын Жошы қайтыс болған соң, жоғарыда айтып өткеніміздей, Шыңғысханның, өзіне жүгінген Жошының көптеген ұлдарынан аталған үшеуін ерекшелеп, оларға арнайы ордалар тігуінен де байқауға болады.
Атасы Шыңғысханның Батуға берген Батыс елдерін жаулау туралы тапсырмасын орындау мәселесі 1235 жылғы жалпымоңғолдық құрылтайда қайта көтерілді
Ұлы қағанның өсиетін орындауды басты мақсатқа айналдырған бұл жорыққа Батудың тікелей басқаруымен Жошының ұлдары – Орда (Ежен), Шайбан, Шонхор (Шингкур); Үгедейдің тұңғыш ұлы – Күйік; Шағатайдың үлкен немерелері – Бури, Байдир; Төленің тұңғышы Мөңке өздеріне бағынышты аймақтан қол жинап аттанды.
Шайбанның қолбасшылық талантының танылуы туралы «Шыңғыснамада» мынадай жолдар бар: «…Батухан Еділ өзенінің жағасына келген соң, әскерді жабдықтады және Орыс уәлаятындағы қала Маскавқа (Мәскеуге – Т.О.) жорыққа аттанды
Сол жорықта Батухан Шайбанханға отыз мың адам беріп, алдыңғы шолғыншы отряд ретінде аттандырды, ал өзі оның соңынан жүріп отырды
Шайбанхан алда, үш күндік қашықтықта бара жатты
Мәскеу патшасы жаудың келе жатқаны туралы хабардар болды
Ол жүз елу мың адамды бастап қарсы шықты… Шайбанхан оған қарсы жедел қарқынмен жылжу туралы шешімге келді
Бектері қанша үгіттесе де ол көне қоймады… Ол қамсыз жатқан орыс патшасының әскеріне күтпеген жерден бас салды… Оның әскерінен (орыстардан – Т.О.) кімдер өлуге тиісті болса – өлді, қалғандарының бәрін тұтқын етті
Олардан қалған мүлікке және жабдықтарға, сауыттар мен қаптамаларға қарасан жетпейді… Екі күннен соң Батухан келіп, бұл жеңісті көрді
Шайбанхан олжаның бәрін Батуханға сыйлады
Ол аса қатты қуанды және Шайбанханды әбден мақтады… Қолға түскен олжаның бәрін ол Шайбанханның өзіне берді, ал ол болса оның бәрін өзінің әскерлеріне сыйлады
Таң алдында олар жолға шықты, онан соң Маскав (Мәскеу-Т.О.) уәлаятына келді».
Шайбанның осындай ерлігінен кейін, Батудың төңірегіндегілер оны жоғары бағалап, оған тиесілі рулар мен тайпаларды, жаңа уәлаятты бөліп беру туралы Батуға ұсыныстар жасады
Бату осыдан соң Шайбанға бұрынғы отыз мыңдық әскеріне тағы да он мың қият пен жалайырдан құралған жасақтарды қосып беріп, оны Қырым мен Кафа аймақтарын жаулап алуға аттандырды
«Шыңғыснамада» Шайбанның Қырымдағы Қырықер қаласын қандай тапқырлықпен жаулап алғаны айтылады
Бұл өзіміздің әйгілі Мұрын жырау жырлайтын «Қырымның қырық батыры» дастанымен тығыз байланысты тарихи орын
Онда тарихта болған тұлғалар тағдыры, дәлірек айтар болсақ, Жетірудың Тама тайпасына атын берген Тама батырдың Алтын Орда дәуірінен бастау алатын бабаларының шежірелері мен ерліктері баяндалады.
Қырықердің орнын (қазір – Чуфут-Кала деп аталады) алғаш рет археолог В.Егоров зерттеп, өзінің «Историческая география Золотой Орды» атты монографиясында картаға түсірген еді
Оларды бағындырған соң Шайбан Улақ аймағын, онан соң аса үлкен Корал аймағын басып алды
Еуропадағы жорықтарды аяқтаған соң, Бату туыстарына еншілер бөлгенде Шайбанның осында, Корал жерінде Орда тігіп, тұрақтап қалуына рұқсатын берді
Ол осында өмір сүріп, қайтыс болды
Сібірден Арал теңізінің солтүстік аймақтарына дейін созылып жатқан бұл иелік енді, Шайбан ұлысы немесе Көк Орда ата­уына ие болды
Ортағасырлардағы тарихшы Муин ад-Дин Натанзидің айтуына қарағанда, Көк Орда және Ақ Орда ұлыстары атақты беклербек Ноғай қайтыс болғаннан соң (1300 ж.) Жошы ұлысының екіге бөлінуіне байланысты пайда болған
Шайбан ұрпақтары билеген Көк Ордаға бұрын Шайбан басып алған аймақтар, дәлірек айтар болсақ – Урус, Черкес, Ас, Булар, Мажжар, Авкек, Башгырд, Либкай, Хаджи-Тархан, Ак-Сарай тәрізді ел­дер мен аймақтар қараған
Жолы да, жасы да кіші болғандықтан Шайбан ағалары Ежен мен Ба­туға текетірес бола алмайтын еді
Ол негіздеген Көк Орда қай жағынан болсын, алғаш Ақ Ордаға (яғни Жошы ұлысына), кейінірек Алтын Ордаға қа­райтын аймақ болды
Көк Орданың осындай саяси тұрақсыз жағдайы зерттеушілерді шатасты­рып, оның мемлекеттік маңызын асыра көтерме­леуге және тарихын бұрмалап жазуға алып келді.
Қалай десек те, Шайбанның Көк Ордасының та­рихы кейінгі қазақ тарихының этно-саяси бас­тау­ларының бірі
Өйткені ХV ғасырдың алғашқы жар­тысында Батыс және Орталық Қазақстан ай­мағындағы Өзбек ұлысына билік жасаған және ал­ғашқы қазақ хандары Жәнібек пен Кереймен би­лікке таласқан Әбілқайыр хан осы Шайбанның ұрпағы
Жалпы қазақ хандарының Шайбан әуле­тімен жер үшін, ел үшін жанқиярлық күрестері біз­дің мемлекеттілік жолындағы тарихымыздың аса күр­делі беттері болып табылатынын ұмыта алмаймыз.
Талас Омарбеков,
тарих ғылымдарының докторы, профессор
