Ата-бабаларымыздың сан ғасырлар бойы армандап өткен азаттығымыздың жиырма жылдық мерекесі бар қазақтың есінде мәңгіге сақталатыны айқын
Ел Тәуелсіздігінің 20 жылдығы құрметіне елімізде бірқатар шаралар өтіп жатқаны белгілі
Осы орайда Елбасы Нұрсұлтан Назарбаев егеменді еліміздің ұлы тойына ескерткіш ретінде Астанада Бейбітшілік пен жасампаздықтың белгісіне баланған «Мәңгілік ел» салтанат қақпасын ашты

Күннің қақаған аязына да қарамастан, осы бір тарихи сәттің куәгері болу үшін астаналықтар мен елорда қонақтары бұл күні бас қаланың сол жағалауына ағылды
Арқаның бет қаратпайтын сарышұнақ аязы мың жерден қысқанымен Қазақ елін мерекелі салтанатынан айыра алмады
Салтанатты жиынға 20 мыңға жуық адам қатысты
Елбасы салтанат қақпасының алдында тұрып, барша Қазақстан халқын ұлы мерекемен құттықтады
Азат елдің бас қаласы – Астанада бой түзеген «Мәңгі­лік ел» салтанат қақпасының сәні мен мәні­­не тоқталды.
«Сарыарқа төсіне көшкен бас қаламыздың бұған дейін басты символы – қазақы ұғыммен біте қа­бысқан «Бәйтерек» болды, кейін оған «Қазақ елі» атты ескерткіш қосылды
Енді олардың қатары батыстық үлгідегі жаңа символдық нысанмен толығып отыр
«Триум­фалды аркалар» Римде, Нью-Йоркте, Барселонада бар екен
Жиырма жылдың ішіндегі жетістігіміздің ескерткіші ретінде «Мәңгілік ел» қақпасын ашып отырмыз», – деді Президент өз сөзінде.
Иә, Елбасы айтса, айтқандай, «Мәңгілік ел» салтанат қақпасын алдағы уақытта елорда қонақтары қызыға тамашалайтын болады
Еліміздің ең ал­ғашқы жасампаздық қақпасы «Мәңгілік ел» сәулет нысанының биіктігі – 20 метр
Бұл – ел Тәуелсіздігінің 20 жылдығының белгісі
Сыртқы қасбетінің безендірілуі жағынан да ұлттық ерекшеліктерге толы
Әрбір қабырғаның төменгі табанында биіктігі 4,4 метр болатын көлемді мүсіндер бар
Композициялық тұрғыда бұл барельефтер нысанның төменгі жағында орналасқан
Өз кезегінде тұғыр үстіндегі арнайы бос орындарға қазақ ұлтының терең де тамырлы ішкі дүниесі мен сыртқы келбетін ашатын бедерлік мүсіндер орнатылған
Қақпаның сол жақ қапталында халықтың абыз ойы мен рухани өлшемінің көрінісі, даналықтың символы ретінде «Ақсақал» мүсіні мен от иесі – «Әйел-ананың» бедерлі мүсіні орнатылған.
Мүсіндердің әрқайсысының астында қазақтың «Мәңгілік» дара таңбасы орын тепкен
Әр мүсіннің жоғарғы жағында Елтаңба орналасқан
Елтаңба құрылымға ерекше салтанат бере отырып, оның мемлекеттік мән-маңызын көрсетеді әрі мемлекеттік рәміздеріміздің толайым бейнесін аша түседі
Қақпаның сыртқы бөлігінің жоғарғы жағында «Мәңгілік ел» жазуы бар
Бұл жердегі «Мәңгілік ел» тіркесінің өзіндік терең тамырына үңілсек, «Тәңірі сүйген ел» деген мәнге ие екен
Композицияның жоғарғы бөлігін тұтас күрделі ою-өрнектер шоғыры алып жатыр
Ал төрт бұрышы бағаналармен бекітілген
Бұл оның классикалық стилін айшықтай түседі
Сол жағындағы орында – Көшпенді сарбаздың, ал оң жағында қазіргі Қазақстан жауынгерінің мүсіні орналасқан
Жалпы алғанда, бұл мүсіндер жиынтығы қазақ халқы үшін қастерлі ұғым – ел қорғау ісінен бастау алады
Нысанның екі жағы да «Тайқазан» мүсіні орналасқан өзіндік орындармен ерек­шеленеді
Сондай-ақ қабырғалары қа­зақтың күрделі ұлттық өрнектерімен бе­зендіріліп, ортасына қазақ жауынгері­нің бес қаруының бірі – «Қалқан» орналас­қан.
Өрнекті қабыр­ға бүгінгі тәуелсіздіктің мазмұнын ашып, мағынасын тарқататын «Ақорда», «Бәйтерек» және басқа да нысан суреттерімен бедерленген
Болашаққа деген батыл қадамды жас буынға арналған суреттер бейнелейді
Тұтас идеологиялық құрылымның тұжырымдамасын Қазақстан Рес­пуб­лика­сы Конституциясының 1-ба­бындағы «Қазақстан Республикасы өзін демократиялық, зайырлы, құқық­тық және әлеуметтік мемлекет ретінде орнықтырады, оның ең қымбат қазына­сы — адам және адамның өмірі, құқықта­ры мен бостандықтары» деген үзінді бекітеді
Жоғарғы жағында көлемді көру мұнарасы бар
Жарқын түсі кешенге ерекше тұрпат беріп тұр.
Айта кетейік, мұндай Жасам­паздықтың қақпасын салу идеясын Елбасының өзі ұсынған болатын
Жобаны Астана қаласының бас дизайнері Сағындық Жамбылов пен сәулетші Қанат Қорғанов жүзеге асырды
Оның мүсіндерін Мұрат Мансұров жетекшілік ететін ұжым жасаған
Ал құрылысын ВЭН ЖШС жүргізіпті
Олай болса, азаттығымыз­дың айшықты бейнесі «Мәңгілік ел» салтанат қақпасы қазақтың тәу етер құтты мекеніне айналсын дейміз!
Бейбітгүл Әбдіғаппарқызы
