М.Әуезов атындағы Қазақ мемлекеттік академиялық драма театрында Алматы қаласы әкімдігінің ұйымдастыруымен «Ана тілім – ардағым» атты фестиваль өткізілді
Бұл шара еліміздегі «Тіл туралы» Заңның қабылданғанына 25 жыл толуына арналды.
Жұртшылық алдында қала әкімі Ахмет­жан Есімов сөз сөйледі
Әкімнің сөзінен аңғарғанымыз Алматыда жыл өткен сайын қандастарымыздың қатары көбейіп келеді
Осыдан сегіз жыл бұрын қазақтар қала халқының отыз үш пайызын құраса, бүгінгі күні елу алты пайызға  жеткен
1989 жылы қалада жеті ғана қазақ мектебі болса, қазір олардың саны 62
Шаһардағы бүлдіршіндердің жетпіс пайызы қазақтілді балабақшаларға барады.
Әкім атап көрсеткеніндей, қалада мем­лекеттік тіл саясатын жүзеге асыруда оң жұ­мыстар іске асырылып келеді.
Түрлі салалар бойынша ресми іс қа­ғаздары үлгілерінің жинақтары шыға­ры­лып, оған өз бетінше қазақ тілінде іс жүргізу дағдыларын меңгеруге арналған электронды нұсқасы бірге беріледі.  Жергілікті атқару­шы органдардың, кеден қызметі, медицина, санитарлық-эпи­демиологиялық қызмет, қаржы, халықты жұмыспен қамту және әлеуметтік қорғау, сәулет және құрылыс, экология және қоршаған ортаны қорғау,  жолаушылар көлігі және автокөлік жолда­ры, энергетика және коммуналдық ша­руа­шылық, сот және адвокатура, ішкі істер және құқық, тұрғын үй және жер қатынастары – барлығы 20 сала іс қағаздары үлгілерінің жинағы, орысша-қазақша тілдескіштер, терминологиялық сөздіктер шығарылды.
Алматы қаласында қазақ тілінде тәрбие­лейтін және білім беретін балабақ­шалар мен мектептердің саны жылдан-жылға артып келеді
Осы сұранысты қана­ғаттандыру мақсатында бірқатар жұмыстар жасалып жатыр
Мектеп жасына дейінгі және бастауыш сыныптарда оқитын бала­ларға арналған «Балаларға базарлық» атты 2 аудиокітап, жасөспірімдер  үшін «Асыл сөз» атты қазақ қаламгерлерінің 5 әңгімесінен құрастырылған 1 аудиокітап шығарылды.  Оған қоса  3 дискіден тұратын қазақ тілін үйренуге арналған бейне құрал жарық көрді
Оған әлем ертегілерінің желісі бойынша жасалған слайд-шоулар және «Бізді қоршаған әлем» деген атпен мультфильмдер енген
Сонымен бірге, «Люблю, учу казахский» деген атпен 2 дискіден тұратын қазақ тілін өз бетінше үйренушілерге арналған электронды оқыту бағдарламасы әзірленді.
Тағы бір үлкен жоба – «Алдар Көсенің көңілді оқиғалары» атты мультфильмнің 85 сериясы жарық көрді
Қазақ халық ерте­гілерінің желісі бойынша түсірілген 40 сериялы мультфильмдер жинағы «Бала­ларға арналған қазақ тілі» атты ани­ма­циялық білім беру жобасы бойынша шығарылды.
Жоба қазақ эпостарының желісінде түсірілген анимациялық фильмдермен толық­тырылды
Жинаққа «Алпамыс батыр», «Қо­бы­ланды батыр», «Ер Тарғын батыр», «Қам­бар батыр» мультфильмдері енген
Мульт­фильмдердің жалпы хронометражы – 400 минут
3D форматындағы графикалық тәсілмен жасалған қазақ тіліндегі тұң­ғыш мультфильмнің басты ерекшелігі – тіл үйретуге арналған бағдарлама енгі­зілгені және қазақ халқының этногра­фиясынан бірқатар мағлұмат беретіндігі.  Анимациялық фильмдерді жарыққа шығарудағы мақсат – мектепке дейінгі мекемелерде қазақ тіліндегі қарым-қаты­­­настық орта қалыптастыру, комму­ни­кативтік-тілдік кеңістіктегі қазақ тілінің қолданылу аясын кеңейту
Сонымен қатар, мемлекеттік тапсырыспен «Сиқырлы қа­лам» интерактивті оқу-әдістемелік ке­шенінің жаңа нұсқасы жарыққа шықты
Мульт­фильмдер жинағы, қазақ және ағылшын тілдерін үйретуге арналған ке­шен көмекші-әдістемелік құрал ретінде мектепке дейінгі білім беру мекемелеріне, балалар үйлері мен кітапханаларға тегін таратылды.
Мемлекеттік тіл саясатын кеңінен насихаттау мақсатында «Абай оқулары», «Пушкин және Шевченко оқулары», «Мемлекеттік тіл және бұқаралық ақпарат құралдары», «Тіл мерейі», «Тіл шебері», «Көркем сөз оқу шеберлері» атты қалалық байқауларды өткізу дәстүрге айналған
Мемлекеттік тіл саясатын жүзеге асыруға қатысты тақырыптарда түрлі семинарлар мен дөңгелек үстелдер, ғылыми-тәжірибелік конференциялар ұйымдастырылып тұ­рады
Елбасы тарапынан тапсырылған «Үштұғырлы тіл» мәдени жобасы аясында орыс ұлтының жастары арасында «Тіл – халық жанын тану­дың кілті», мемлекеттік тілді меңгерген ұлты өзге мемлекеттік қызметшілер арасында «Мемлекеттік тіл – менің тілім», үш тілді меңгерген жастар арасында «Тілдарын» сияқты іс-шаралар өткізіледі.
Мақсат қол жеткен жетістіктерді одан әрі жалғастыра беру.
Фестиваль аясында қалалық байқаулар­дың  жеңімпаздары марапатталды
«Тіл мерейі» байқауының жеңімпазы ретін­де ұстаз Назгүл Ілиясова танылды
«Мем­ле­кеттік тіл және БАҚ» байқауының же­ңім­паздары қатарында Жазира Зәкір­қызы (үздік тележурналист), Жанар Оразымбетова (үздік радиожурналист), Өтеш Қырғызбай (баспасөздегі үздік жур­налист), Дастан Елдосов (интернет сайт­тың үздік журналисі) болды
«Ой-сана», «Абай оқулары», «Тіл шебері» бай­қауларының жүлдегерлері Дина Рақым­жанова, Дмитрий Шлигалов, Ертай Сұлтан атанды.
Жеңімпаздар диплом мен сыйлықты қала әкімі А.Есімовтың қолынан алды.
Мерекеде Қазақстанның эстрада жұл­дыздарының қатысуымен концерттік бағ­дарлама болды.
Смайыл БАЗАРБАЙ
