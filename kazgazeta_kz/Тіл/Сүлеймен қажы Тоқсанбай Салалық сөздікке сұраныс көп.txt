Сүлеймен қажы Тоқсанбай ұзақ жылдардан бері салалық ғылымдарға арналған сөздіктер жасау жолында тынымсыз еңбек етіп келеді
Қазақ тілінің терминологиялық сөздіктерін құрастыруда қыруар жұмыс атқарып жүрген білікті маманмен әңгімелесу барысында біз бүгінгі қазақ тіліне арналған сөздіктердің жай-күйі туралы, сөзжасамның түйткілді мәселелері төңірегінде біршама жайттарға қанық болдық. 
– Сөздіктер жасаумен қай кезден бастап шұғылданып келесіз? Жалпы, бұл істі қолға алуыңызға не себеп болды?
– Мен экономикалық сөздіктер түзумен ҚазТАГ-тан Қаржы министрлігіне ауысып, аударма бөлімінің бастығы болып жұмысқа кіріскен сонау 1990 жылдан бері айналысып келемін
Сөздік жасау идеясы аудармашылық қызметке байланысты қажеттіліктен туды десем болады
Қаржы, әсіресе бюджет саласы бойынша күнделікті аударма барысында қолданылатын терминдерді жинастырып, бір ізге түсіру қажет болды
1997 жылға дейін осы салада, атап айтқанда, Мемлекеттік қаржы бақылау комитетінде, Халықты әлеуметтік қорғау министрлігінде (кейін Еңбек және халықты әлеуметтік қорғау министрлігі) бөлім бастығы болып істеген кезімде де, кейін 10 томдық «Қазақстан» Ұлттық Энциклопедиясында қызмет атқарған тұста да бұл кәсібімді жалғастырып, экономиканың салалары бойынша терминдерді қалыптастыру бағытында еңбек еттім.
Менің мамандығым журналист, бірақ 1969 жылы оқуды бітірген бойда «Қазақ Совет Энциклопедиясының» Экономика редакциясында ғылыми редактор болып қызмет еттім
Экономикалық мақалаларды редакциялауға машықтандым
12 томдық (Қазақстанға арналған қосымша томмен 13 том) аталмыш энциклопедияны шығаруға бастан-аяқ қатыстым.
50000 терминді қамтитын алғашқы «Толық экономикалық орысша-қазақша сөздікті» әзірлеп болғаннан кейін «Қазақ тілі» қоғамының төрағасы, тілші-ғалым Өмірзақ Айтбайұлынан кітапқа пікір жазып беруін сұрадым
Ол кісі «Сен алдымен экономика институтына барып, академик Амангелді Қошановтың ризалығын алып кел» деген соң Аманжол Қошановқа жолығып, қолжазбамды көрсеттім
Қолжазбамен танысқаннан кейін, ­Аманжол Қошанов «Осыған мен бас редактор болсам қайтеді» деген тілегін білдірді
Мен қуана-қуана келістім
Өмірзақ Айтбайұлы үлкен ризашылықпен алғы сөз жазып, батасын берді
Бұл сөздік қалың жұртшылық тарапынан жақсы бағаланды
Мәжіліс пен Сенаттың, атқарушы билік органдарының аудармашыларынан бастап, жоғары оқу орындарының ұстаздары мен шәкірттеріне дейін пайдаланатын құралға айналды.
– Осы күнге дейін жасаған салалық сөздіктеріңіздің саны қанша?
– Бүгінге дейін 16 салалық сөздігім жарық көрді
Олар заң, экономика, бизнес, кәсіпкерлік, пошта, т.б
салаларға арналды
Көлемі 989,7 баспа табақ
Ал енді үтір-нүктесі қойылып, дайын күйінде қоржында сүрленіп жатқан сөздіктерім қаншама
Солардың біреуіне ғана тоқталайын
Ол – «Қаржы-экономика терминдерінің энциклопедиялық сөздігі»
Көлемі 115 баспа табақ, А4 пішінде 1100 бет
Бұл өзі жоғары оқу орындарының ұстаздары мен шәкірттеріне, тіпті мектеп оқушыларына да оқу құралы болуға жарайтын кітап.
Жарық көрген сөздіктерімнің ішінде мен үшін ең қымбаттысы «Үлкен экономикалық орысша-қазақша сөздік» («Толық экономикалық орысша-қазақша сөздіктің» екінші нұсқасы
Мұнда 42 салада, атап айтқанда: нарықтық экономика, қаржы-несие, бюджет, банк, салық-кеден, сақтандыру, биржа, бизнес, менеджмент, басқару, аудит, бақылау-тексеру, жоспарлау, жабдықтау, инвестиция, маркетинг, бухгалтерлiк есеп, статистика, сақтандыру, кәсiпкерлiк және коммерциялық қызмет, сауда, сыртқы экономикалық байланыс, ауыл шаруашылығы, әлеуметтiк қамсыздандыру, еңбек, жұмыспен қамту, демография, көшi-қон, iс қағаздарын жүргiзу салаларында қолданылып жүрген 85 000-нан астам термин қамтылған
Сонымен қатар Қазақстан Республикасы Мәдениет және ақпарат министрлігі Тіл комитетінің тапсырысымен Мемтерминкомның талқылап, бекітуіне экономиканың түрлі саласынан 2300-ден астам термин ұсындым
Олар Мемтерминкомның отырысында қаралып, бекітілді.
Сөздік Парламенттен бастап, бүкіл министрліктер аудармашыларының қолынан түспейтін құралына айналды
Сенаттың баспа-аударма бөлімінің сол кездегі бастығы, жазушы Б.Бодаубаевтың Астанада тілге байланысты өткен бір конференцияда мен жайында «бір өзі бір институттың жүгін көтерген сөздікші» дегені есімде
Бүгінде сөздіктерім Қазақстанның түкпір-түкпіріне тарады десем, артық айтқандық емес
2007 жылы сөздік ABBYY Lingvo x3 халықаралық электронды «сөздіктер, энциклопедиялар әлеміне» еніп, электронды нұсқасы бүкіл дүниежүзіне тарады.
Салалық 31 томдық терминдер сөздіктерінің «қаржы, экономика» бөлімінің сөздігін дайындауға да қатынастым.
Мен кейде неліктен журналистикамен, жазумен айналыспадым екен деп өзімді-өзім іштей кінәлаймын
Оқуды бітірген бойда шығармашылықтың басқа бір саласы – аудармашылықтың қазанына түсіп кеттім
Сол қазанда қайнап, шыңдалдым
Бірақ мұның өзі Құдай оңдап қазіргі нарық заманында күнкөріс үшін пайдалы болып шыққанын қайтерсің
Жазушылардың неше жыл ойланып-толғанып, жазған еңбегінің табанақы, маңдай тері, ұйқысыз өткен түндері мен күлкісіз өткен күндерінің құны түкке тұрғысыз тиын-тебенге айналып, олардың жансебіл еңбегін еш қылған кезде, құдайға шүкір, мен нәпақамды аудармадан тауып жүрдім
Билік құрылымында аударма бөлімін басқардым
Ал осы құрылымда дайындалып, қабылданатын заңдардың, құқықтық нормативтік актілердің бәрі әуелі сол құрылымдарда орысша дайындалып, іле қазақ тіліне аударылады
Олардың айлап дайындаған материалдары, бізге түскен кезде, дереу аударып, жоғарыға жіберу керек деген талап қояды
Бұл ретте менің ҚазТАГ-та жинаған тәжірибем көмегін тигізді
Мен дереу диктовкаға отырамын
Сөйтіп, солардың өтпелі кезеңде қаржы-экономикалық, салық, сақтандыру, банк, зейнетақы сияқты салалар бойынша дайындалған заңдарының көбін аудардым
Қазір де қаржы секторынан қол үзген жоқпын
Бұрын дайындалған заңдарға қаржы секторы бойынша енгізілетін өзгерістер мен толықтырулар немесе жаңадан дайындалатын заңнамалық актілер Қазақстан қаржыгерлері қауымдастығының сараптамасынан өтеді
Мен осы қауымдастықтың штаттан тыс аудармашысымын
Ал осы қаржы-экономика салалары бойынша туын­дап жатқан жаңа терминдік сөздерді қалт жібермей, сөздіктеріме қосып отырамын
Бір сөзбен айтқанда, қаржы-экономика салалары бойынша күнделікті жаңалық-ағымдардан қалмай ілесіп келе жатырмын десем де болады.
– Терминдерге қазақша балама табу жолдары қандай? Мұны айтып отырған себебім, кейбір кезде халықаралық терминдерді аударудың қажеті жоқ деген пікірге не дейсіз? Сіз мұнымен келісесіз бе?
– Менің түсінігімше, экономикалық мәтіндерді аударғанда, сол салалардың терминдерін игеру міндетті талап
Сондықтан түсініксіз жаңа шетелдік терминнің сол тілдегі түсіндірмелерін, түп-төркінін қаузап, зерделеуге тура келеді
Содан оның ана тіліміздегі баламасын іздестіре бастайсың
Табылмаса, жанына түсіндірмесін бере кетесің
Менің сөздік түзудегі басты ерекшелігім де осында
Тіліміздің сөздік қоры, диалектикалық лексикондарымыз қаншалықты бай десеңізші, Соларды игеріп кәдемізге жаратсақ қой, шіркін, қаншама шет сөздердің баламасын тапқан болар едік
Мен кітап дүкендерінен сөздік көрсем болды, қалтамның қағылға­нына қарамастан ақшамды аямай ала беремін
Солардың ішінен аудармама жараған бір сөз тапсам қуанамын
Осы уақытқа дейін экономиканың өзім қам­тыған түрлі салалары бойынша, Ресейде орыс тілінде жарық көрген, орысша-ағыл­шынша, ағылшынша-орысша көлемді-көлемді сөздіктер жинадым
Бағасы он алты мың теңге тұратын бір сөздік сатып алғаным бар
Оларды мен шеттілдік термин сөздердің түсіндірмесін берген кезде пайдаланамын
Ол сөздіктегі сөздерді сүзгіден өткізіп, керегін пайдаланып, бір сөз болса да толықтырып отырамын.
– Сөздік жинақтарын сатылымға шығару, тарату мәселесі қалай шешілуде? Сөздіктерге сұраныс бар ма?
– Сөздіктерді өткізу, тарату мәселесі мен үшін ең қиын шаруа
Табанымнан тау­сылып, талай министрліктің есігін қаққан кездерім аз емес
Хат жазып, ол хатыма сөздігімнің бір данасын қоса қалдырып кетемін
Тапсырыс берілсе жақсы, әйтпесе қалдырған кітабымның қайтарылмайтын кездері де болады
Сөздіктеріме көбінесе билік құрылымдарының аудармашылары тапсырыс береді
Алғашқы «Толық экономикалық сөздігіме» Парламенттің Мәжілісі мен Сенатының аудармашылары тапсырыс беріп, қырық сөздік алдырды
Екінші басылымынан («Үлкен экономикалық сөздіктен») Парламент аудармашылар үшін 30 данасын алды
Қаржы министрлігі, Экономика және бюджетті жоспарлау министрлігі және Есеп комитеті, Білім және ғылым, Сыртқы істер, Ауыл шаруашылығы министрліктері отыз данадан алдырды
Ақтөбе, Қызылорда, Алматы, Шығыс Қазақстан, Павлодар облыстарының әкімдіктерінен тапсырыс­тар түсті
Осының өзі-ақ сөздікке деген сұраныстың жоғары екенін дәлелдемей ме? Өкінішке орай, сөздіктерімнің насихаты аз болып тұр
Кейінгі кезде облыстық тіл басқармаларына тіл комитетінің тапсырысымен шықпаған сөздіктерді таратуға қатаң тыйым салыныпты
Бұл іс сонымен тоқтап қалды
Қазір ЖОО қауымдастығы «Үлкен экономикалық сөздігім» мен «Заң терминдері сөздігім» жөнінде жоғары оқу орындарына хат жазып, олардың сатылуына көмек көрсетуде
Әл-Фараби атындағы Қазақ ұлттық университеті «Үлкен экономикалық сөздігімнің» 50 данасын тапсырыспен алдырды
Менің бұл сөздігімде менеджмент, мониторинг, бухгалтерлік есеп пен есептеме, аудит, тексеріс терминдері түгел дерлік қамтылған
Сонда елімізде қанша мемлекеттік, коммерциялық мекемелер бар болса, ол мекемелерде бір басқарушы мен бір бухгалтерден бар деп есептегеннің өзінде, солардың үстелінде бір-бір сөздіктен жатса, мемлекеттік тіліміздің көсегесі әлдеқашан-ақ көгерген болар еді-ау.
– Сіздіңше, бүгінгі қазақ тіліндегі терминологиялық сөздіктердің жай-күйі қалай? Жетілдіруге тиіс қандай мәселелерді атап өткен болар едіңіз?
– Егеменді ел санатына қосылып, нарық айдынына жүзіп шыққан Қазақстанның әлеуметтік-экономикалық қатынастарында болып жатқан түбегейлі өзгерістер барысында экономиканың сан алуан салаларына қатысты жаңа атаулар мен ұғымдар күнделікті тұрмысқа қарқындап енуде
Бұларды мемлекеттік мәртебе алған ана тілімізде игеріп, өркениетке ұмтылған еліміздің өмірлік қажетіне жарату барша зиялы қауымның қасиетті парызы болса керек
Әрине, елімізде нарықтық қатынас барысында экономикалық тақырыптағы орысша нұсқада қолданылып келген көптеген атаулар мен терминдердің ғылыми айналыста ә дегеннен-ақ қазақша мемлекеттік стандарттары қалыптаса қоюы ұзаққа созылатын күрделі де қиын үрдіс
Кейде тіпті бір терминнің күнделікті баспасөз беттерінде бірнеше нұсқада беріліп жүргені, ол былай тұрсын, әлеуметтік-экономикалық реформаларға байланысты елімізде үсті-үстіне қабылданып, уақыт өте келе өзгертіліп, толықтырылып жатқан заңдарда да терминдердің әртүрлі алынып жүргені рас.
Қазір ғылым-білімнің түрлі салалары бойынша терминологиялық сөздіктер көптеп шығарылуда
Бірақ олардың сапасы қай дәрежеде? Міне, мәселе сонда
Жаратылыстану, техника салаларының терминдері ертеден қалыптасты
Көп өзгерістер байқалмайды
Ал енді қоғамдық ғылымдар, соның ішінде бүгінгі нарықтық қатынастар саласындағы терминдер қалыптасып, даму үстінде
Әсіресе, жаһандану дәуіріндегі даму үдерісіне, жаңа салалардың пайда болуына орай олар күннен-күнге жаңа терминдермен толыға түсуде
Дамуға ілесіп отыру, сөздердің баламасын табу, сөздік қорымызды байыта түсу – бүгінгі күннің талабы.
– Алдағы жоспарыңыз қандай?
– Алла күш-қуат берсе, алдағы уақытқа қойып отырған жоспарым көп
Ең алдымен, дайын салалық сөздіктерімді қаржы тауып, жарыққа шығарсам деймін
«Үлкен экономикалық сөздіктегі» терминдердің санын 120 мыңға жеткізген едім
Бұл енді сенсацияға тұрарлық жансебіл еңбек қой
Көлемі әрқайсысы 120 баспа табақтан екі том болады
Осы сөздігім Тіл комитеті тарапынан қолдау тауып, елімізге тараса деймін
Бұл жасаған еңбегім әлемдік терминология саласында үкіметімізге де, елімізге де, жанкешті сөздікші маған да абырой әкелетін бірегей еңбек болар еді
Ал енді «Қаржы, экономика терминдерінің энциклопедиялық сөздігі» атты еңбегімнің сүрленіп жатқанына бес жылдай болды
Сол да оқырман қауыммен қауышса деген арманым бар
«Сақтандыру терминдерінің сөздігі» де дайын тұр
Бұдан басқа «Экономика энциклопедиясы» аяқталуға жақын
Бұл, иншалла, менің ең сүбелі ғылыми еңбегім болар деген үміттемін
Экономиканың басқа да салаларынан сөздіктер жасасам деймін
Маған жетпейтіні материалдық та, рухани да, ахлақтық та қолдау
Мен өзім еңбегімнің жемісін көруге, игілігін халқым көруге жазса екен, бейнетімнің зейнетін көрсем екен деген тілеумен Алланың ақ жолында жүрген жанмын
Ешкімнің ала жібін аттаған емеспін, ешкімнің жолын кесіп, ешкімге сұғанақтықпен қиянат жасаған емеспін.
– Әңгімеңізге рахмет! 
Әңгімелескен Дәуіржан Төлебаев
