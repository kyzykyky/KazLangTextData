Тіл мен сөз құдіреті жайында қозғалып жүрген әңгіме көп
Қалай болғанда да сөздің өз киесі мен қасиеті бар екені дау тудырмаса керек
Дегенмен, сөздердің қолданысы, шығу тегі мен түп негізін білмеу тілбұзарлыққа бастайтыны да жасырын емес.
Біз жайшылықта «телі-тентек» деп көп айтамыз да «тентекті» біліп, «теліге» еш назар аудармаймыз
Ал түпнұсқаға назар аударсақ, әуелде «телі» сөзі «делі» атауының дыбыстық өзгеріске ұшыраған нұсқасы екенін ажырату қиынға соқпайды
Ал түркілік сөздік қолданыс бойынша «делі» деген сөздің есерсоқ ұғымын беретінін білеміз
Тіптен, түрікше де осы мағынада айтылады
Бұған «делбе», «делқұлы» деген сөздер дәлел болса керек.
Бақсаңыз, қазақ сөзінің байлығы да, ұлылығы да сонда
Бір-біріне сырттай мағыналас, өзектес, тіндес көрінген көп сөзінің де өз дара мағынасы, Абайша айтқанда, өз қаланар кетігі бар
Халқымызда «Жүйелі сөз жүйесін табады, жүйесіз сөз иесін табады» деген бір керемет мақал бар
Мұнда да бабаларымыз ойды орнымен айтуды нұсқаған ғой.
«Қалықтау» мен «шарықтау» сөздеріне тоқталатын болсақ, әуелі «қалық» сөзінің қалыбы қандай болғаны, оның шын мәнінде атау болғаны туралы айтқанымыз абзал
Ол үшін сөздіктерге жүгінсек, қалық – әуе, кеңістік
Тіптен, қазақ тілінің түсіндірме сөздігі «Сөз сандықта» «қалықтау» сөзі осы «қалық» атауынан шыққан деген болжам айтылады
Қазақы қисынға салсаңыз қалықтау – кеңістікте ұшу ұғымынан ұзай қоймасы анық.
«Шарық» сөзін алайық
Онда да осы түбірден, зат есімнен етістікке айналған «шарықтау» ұғымы бар
Бұл да сол аспанда, сол кеңістікте орын алатын құбылыс
Оның бұлай болу себебі де сол, «шарық» сөзі «қалық» арқылы мағыналасады
Аспан, кеңістік, әуе деген сөздерге ортақ атау
Аясы бір ақпарат қана.
Ая демекші, осы ретте тағы бір сөздің түпкі мәнін төркіндетіп беруге болады
Адамдар арасындағы қарым-қатынастағы ең ізгі қасиеттердің бірі аялау, аяушылық екенін айтпасақ та белгілі
Ізгіліктің нұры да осы «аялау» деген бес-ақ әріптің айналасында айналып-толғанып жүретіндей
Неге бұлай дейсіз ғой? Себебі қазақтың байырғы сөздік ұғымы бойынша «ая» сөзі алақанның көлемін білдірген
Яки, «аялау» ұғымы – әлпештеу, алақанына (қолының аясына) салу дегенді білдіреді.
Қазақ сөзінің мәйегі біз айтқаннан, біз зерделеп-зерттегеннен еш азаймаса керек
Молығып жатыр
Ал біздің ой сол мол қазынаның байыбына бару, түп мәніне үңіліп, мағынасын тарқату еді.
Қозыбай Құрман
