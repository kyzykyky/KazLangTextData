Жұмыстан келіп тамақты ішер-ішпестен теледидарды қосамыз
Бейне бір қызықтан қалып қоярдай асығып, «31арнадан» орыстардың «Ранеткиларын», «Еларнадан» түріктердің «Листопадын» көреміз де, мезі қылған жарнамаларда арнадан арнаға ауыстырып отырамыз
Сондай күндердің бірінде «Астана» телеарнасынан «Арман қала» телехикаясының аңдатпасын байқап қалдық
«Ә дегеннен» А.Әшімов, Л.Каденова, Л.Нигматулина сынды кино майталмандарын көріп қуанғанымыз сол еді әртістеріміз орысша сайрап қоя берді
Бәріміз бір дауыспен: «Өө-өй! Бұнысы несі-ей!» деп қалдық.
Сол сәтте мінберден «Қайран тілім!» деп күңіреніп тұрған Мұхтар Шаханов, күрсінген Бекболат Тілеухан, «Бір кем дүние…» деп басын шайқаған Шерхан Мұртаза, «Қазақпен қазақ қазақша сөйлессін» деп ұрандаған «Нұр Отан» халықтық-демократиялық партиясы көз алдыма келді
Еш болған еңбек… Тырнақтап тергенді уыстап шашқаннан кейін еңбегің еш болмағанда не болғаны? Кімнің еңбегі дерсіз? Жар құлағы жастыққа тиместен, көкірегі қарс айрылғанша уайымның теңізін кешіп, еңбегі бір рет жанса, мың рет өшіп жүрген жандарға обал болды
Осыдан барып дүбара тілді ата-ананың баласы қазақша былдырлай ма екен? Айтулы телетоптамадан кейін жастарымыздың ана тіліне деген құлшынысы оянар ма екен?
Иә, тағы бір үміт сөнді десеңші… «Көшпенділер» мен «Рэкетир» сындылар таяқ болды ма десек…
«Не бопты бір кино орысша түсіріліпті ?» дейтін шығарсыз
Басын «Перекрестоктан» бастап санап көріңізші қанша қазақтілді түсірілімді табар екенсіз
Көп пе екен? Тәрбиелік мәні жағын айтпай-ақ қояйын.
Қайтейін, бас салып кінәлілерді іздейін бе? Мүмкін олар кінәлі де шығар, бірақ жауаптылар кімдер? Әрине, хикая авторлары қай елде, кімдер туралы түсіріп жатқанын неге ойламады екен дейсің
Бірақ бұлай айту теңіздің тереңдігін су бетінен анықтаймын дегенмен бірдей
Көпке топырақ шашпайын, алайда бір қарын майды шірітетін құмалақты қайтеміз? Мүмкін қазақ боп туылғанына өкініп, қазақ жерінде жүріп, қазақтың нанын жеп жүргенін білмейтіндер ана тілімізді менсінбей, ұлттық намысты пайдаға жығып, ұлттық рухты аяқасты қылып жүре береміз деп қиялдайтын шығар
Айтпасаң сөздің атасы өледі
Ары-бері ойланып данышпан Абайға тоқталдым:
Мен боламын демеңдер,
Аяқты алшаң басқанға.
Екі көзің аларып,
Құр қарайсың аспанға.
Бір ғылымнан басқаның-
Бәрі кесел асқанға!
Ондай адам жолығар
Кешікпей-ақ тосқанға!
Күн Рахимқызы, Жамбыл облысы, Жамбыл ауданы
