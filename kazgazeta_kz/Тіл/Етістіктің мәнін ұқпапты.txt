Қарағанды облысы іс қағаздарды мемлекеттік тілде жүргізуге 2010 жылы көшкенімен, әлі күнге дейін ресми тіл жол берер емес
Мұны айтып отырғаным, мекемелердегі құжаттардың көбісі әуелі орыс тілінде әзірленіп, содан кейін қазақ тіліне аударылады
Ірілі-ұсақты жиналыс, отырыстардың басым көпшілігі ресми тілде өтіп жатады. 
Соңғы кезде брифинг деген сәнге айналды
Бүкіл басқармалар, аудандар мен қалалар әкімдіктері тайлы-таяғы қалмай ақпараттар, слайдтар дайындайды
Әлбетте, ресми тілде
Басында арқаны кеңге салып «қазақ тілінде қажет емес» деп соғады
Алқалы жиын жақындаған бетте «срочно қазақшаға аударыңдар» деп өздері айтқандай «авралом», біздерше айтқанда, «аттың жалы, түйенің қомында» соры қайнаған сорлы аудар­ма­шы­ларға салмақ салады
Осы сала құлаш құжаттарды бірнеше топ адам ай бойы дайындаса, аудармашыларға табанда аудар дегендей сыңай танытады
Бұрын мемлекеттік мекемелерде аудармашылар қос-қостан болушы еді, бүгінде бір-бірден қалған
Әйтеуір, күн демей, түн демей, ләм деп үндемей, тұралап жығылардай болып аударып шығады.
Аңдап қарасаңыз, Бұқар жырау даңғылы­ның, Ерубаев және Әлиханов көшелерінің бойында құшақ-құшақ қағаз көтерген қыз-келіншектерді көресіз
Бұл – электрондық құжат айналымына көшудің жемісі
Сөз жү­зінде осындай үрдіске көшкенімен, қағаз нөпірі толастар емес
Бұрынғыдан көбейіп кет­ті
Құжатты электрондық поштамен жө­нелткеннен кейін, оны растау үшін әуелі сканерленген нұсқасын, содан кейін түпнұсқасын жеткізу керек
Қанша жыл болды, электрондық құжат айналымының жүйесі дұрыс жұмыс істеп тұрған жоқ
Кіріс-шығыс құжаттарын мем­лекеттік тілде тіркеуге тырысқанымен, ол құжаттардың мазмұны қазақша әріптермен дұрыс таңбаланбай, ирек-ирек иероглиф жаз­балар түседі
Сондықтан әр деңгейдегі бас­шылар бұрыштаманы орыс тілінде жазуға мәж­бүр болады
Тым болмаса тапсырмамды тү­сінсін дейді ғой деймін
Ал құжаттың мән-жайын өздері бірдеңе ғып бажайлап алар деген сыңайлы.
Бүкіл мемлекеттік мекемелер облыстық Тілдерді дамыту басқармасына ай сайын кіріс және шығыс құжаттарының саны туралы есеп береді
Осы есептердің дұрыстығына кү­мәнім бар
Өйткені құжаттардың қай тіл­де келіп түскенін ажыратып, реттеп отыратын бағдарламалар барлық мекемелерде орнатылмаған
Ал орнатылған мекемелерде бұл мәселеге кеңсе мамандары жіті көңіл бөле бермейді
Оған бір жағынан құжаттардың екі тілде ресімделуі себеп: қазақ тілінде тіркелгенімен, бұрыштама орыс тілінде болса, орыс тіліндегі құжаттар санатына қосылып кетеді
Сондықтан біраз мекемелерде бұл есепті кіріс және шығыс құжаттарының журналдарын алдарына өңгеріп, баяғы колхоз кезіндегідей қолмен немесе шотпен санап бәлен сағат отырып әрең бітіреді.
Егер қайсыбір құжаттарға қол қою ке­шеуілдеп жатса, оған әр деңгейдегі әкімдер аппараттары қызметшілерінің де кінәсі жоқ емес
Айталық, Қарағанды облысы әкімі аппаратының құжаттамалық қамтамасыз ету бөлімінің қызметшілері бүйректен сирақ шы­ғарып, етістік сөздерден «анайылық» тауып алуды шығарыпты
Былай қарасаңыз, тіпті сөз қылатын әңгіме емес
«Курирующий заместитель акима области» деген сөз тіркесі қай заманнан «облыс әкімінің жетекшілік ететін орынбасары» деп аударылып келген
Сайтан түртті ме, «ететін» деген көмекші етіс­­­тікті анайы деп тауып, оны «жасайтын» деген көмекші етістікпен ауыстыру керек деп ұйғарыпты бұлар
Сонда қалай, бұрын «облыс әкімдігі қаулы етеді», «облыстық мәслихат шешім етті» деп жазылып келіп еді, енді бұ­дан былай «облыс әкімдігі қаулы жасады», «об­лыстық мәслихат шешім жасады» дейміз бе?
Қашаннан құлаққа да, көзге де үйреншікті болып кеткендей, бұрынғысынша: еңбек ете­ді, жұмыс істейді, машина жасайды, қыз­мет етеді демейміз бе?
Өзім тіл маманы болғандықтан, осы жерде бұрынғы әріптестеріме (14 жыл бірге қызмет атқардым) қазақ тілінен ликбез өткізуіме тура келіп тұр
Тілде құранды етістіктер деп аталатын, есім сөздерге белгілі көмекші етістіктер тіркесіп, оған қимыл мағынасын қосу арқылы жасалған етістіктер бар
Құранды етістік жасайтын белгілі көмекші етістіктер көп емес
Атап айтқанда, олар мыналар: ет, қыл, бол, тарт, ат, соқ, бер, ұр
Бұлардың ішіндегі ең өнімдісі – ет көмекші етістігі
Ол арқылы өте көп құранды етістіктер жасалған: еңбек ет, әуре ет, ел ет, ұжым ет, құрал ет, алданыш ет, жар ет, бала ет, корғаныш ет, сүйеу ет, зырқ етті, бұрқ-бұрқ етті, т.б.
Сөзімізді дәйектеп, пікірімізге дәлел келтіру үшін ғаламтор беттерінен бір-екі мысал келтірсек те жеткілікті ғой деп ойлай­мын
Мына бір мысалды «Қазақстан Рес­публикасының Үкіметі» сайтынан алып отыр­мын: «Жаңалықтар > 2011 > Желтоқсан > Өмірзақ Шөкеев жетекшілік ететін үкіметтік комиссия Маңғыстау облысының Жаңаөзен қаласын қалпына келтіру жұмыстарын жал­ғастыруда»
Осындай мысалдарды көптеп келтіре беруге болады
Өкінішке орай, тілді жетік білмеу осы мақалада келтірілген фактілердей көптеген адасушылықтарға апарады.
Сәбит БЕКСЕЙІТ,
ақын-публицист, Қазақстан 
Жазушылар одағының мүшесі
ҚАРАҒАНДЫ
