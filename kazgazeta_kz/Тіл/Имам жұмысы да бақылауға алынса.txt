Елімізде  адамзаттың асылы, екі дүниенің  сардары Пайғамбарымыз Мұхаммедтің (с.ғ.с.) құрметіне «Мәуліт» мерекесі тойлануда
Осындай шара жақында Қызылорда облысына қарасты Жаңақорған ауданының «Қосүйеңкі» ауылында аталып өтілді
Осыдан біраз бұрын құлақтандырылған Жаңақорған ауданының  жамағаты  осы ұлық мерекені  өткізуді асыға күтті  десек, артық айтқандық болмайды.
Аудан орталығынан 30 шақырым жердегі жоғарыда аты аталған ауылға иманды жастармен қатар, орта жасты еңсерген бір топ ел азаматтары өздеріне тиесілі көліктерімен межелі жерге келіп жетті
Осы күні Қасиетті Құран Кәрім оқудан оқушылар арасында жарыс өтетіндігі де белгілі еді.
Пайғамбарымызға (с.ғ.с.) қатысты салауат сөздерінің ауыл мешітінің қақпа алдына ілінгені өзінше сән беріп тұр
Бұған атсалысқандарға алғыстан басқа айтарымыз жоқ
«Қосүйеңкі» ауылдық округінің әкімі Жанай Жанпейісов мешітке жиналған қауымды «Мәуліт» мерекесімен құттықтады
Ауылда атқарылып жатқан игі жұмыстарды атап өтті
Бір қуанарлығы ауылда 200 орындық жаңа типтік жобада мектеп құрылысы басталыпты.
Ал өкініштісі осы мерекеге орай ұйымдастырылған шараның кешігіп басталғаны былай тұрсын, Қасиетті Құранға деген сүйіспеншілігі зор балғын балаларға қиянат жасалды
«Қосүйеңкідегі» мешітте Құран оқудан жарыс болады дегенді естіп, алдын ала жасалған келісім бойынша 30 шақырымнан келген жаңақорғандық оқушыларды «Сырттан келгендерге Құран Кәрімді оқуға болмайды, жарысқа қатыстырылмайды» деп аяқ астынан «бүйректен сирақ» шығарып, жарысқа қатыстырмады.
Сорақысы сол, Құран оқудан жарыс болады деп жар салғандарымен, сол жарыста Құран сүрелерін оқытпай-ақ «сен 1-орынды, сен 2-орынды алдың» деп өзара бөліске салып бере салғандары бізді таңғалдырды
Мешітте отырғандар «Зілзалаға» дейін білемін, «Асрға» дейін жаттадым деген оқушылардың Құран оқи алатындықтарына көзіңіз жете ме?» деген сауалына, наиб имам: «екі-үш оқушыдан сұраймыз, қалғандары ренжімейді» деп оқушыларға қарап нығарлай сөйледі.
Мен бұл мақалада Жаңақорған ауданында болған қасиетті «Мәуліт» мерекесінде орын алған олқылықтардың бір ғана көрінісін айтып отырмын
ҚМДБ-ның атқарып жатқан келелі істерін ешкім жоққа шығара алмайды
Әсте, олай ойлау мүмкін де емес
Біздің қаншама үлгі тұтарлық имамдарымыз бар
Оларды теледидардан көріп, басылымдардан оқып, сырттай қуанып жатамыз
Олардың білімдері мен іскерліктеріне тәнті боламыз.
Дегенмен де, әр облыс, аудандардағы имамдардың жұмысына бақылауды күшейткен дұрыс болар еді
Олардың хақ дініміз Ислам алдындағы міндеттеріне аса жауапкершілікпен қарап, өз істерінде салғырттық танытпауына қояр талап та артса; ҚМДБ-на бағынышты мешіт имамдарының беделін көтеру мақсатында әрбір мешітте имамдарды арнайы сыпайылыққа тәрбиелеуге қатысты сабақтар жүргізіліп, оларға дұрыс түсінік берілсе; аудан, ауыл имамдары өзіміздің Қазақстандағы медреселерде, ислам институттарында оқып білім алып жатқан, жүректері таза, діни ­сауатты жастардан тағайындалса, әрі аудан имамдарын 4-5 жылда бір рет ауыстырып тұрса дейміз
Әйтпесе, бірқатар имамдар тамыр-таныстарының қолқалауымен имамдыққа ұсынылып, өтіп кеткендер.
Шайх-Асан Саркулов,
журналист
Қызылорда облысы
