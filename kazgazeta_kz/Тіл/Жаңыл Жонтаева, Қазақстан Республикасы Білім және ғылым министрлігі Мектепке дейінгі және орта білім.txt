«Ана тілі» газетінің 2013 жылғы №45 санында «Орыс мектептерінде қазақ тілі қалай оқытылуда?» деген тақырыпта газет тілшісі Д.Төлебаевтың сараптамалық мақаласы жарық көрген болатын
Осы мақаланың негізінде біз Қазақстан Республикасы Білім және ғылым министрлігіне хат жолдаған едік
Таяуда Қазақстан Республикасы  Білім және ғылым министрлігінің Мектепке дейінгі және орта білім департаментінің директоры Ж.Жонтаеваның атынан редакциямызға жауап хат келді
Төменде хаттың мәтінін жариялап отырмыз. 
Қазақстан Республикасы Білім және ғылым министрлігінің Мектепке дейінгі және орта білім департаменті Д.Төлебаевтың «Орыс мектептерінде қазақ тілі қалай оқытылуда?» атты мақаласы жөнінде жазған хатыңызды қарап, төмендегіні хабарлайды.
Қазақстан Республикасының ұлттық білім жүйесінде Тәуелсіздік алғаннан бергі жылдарда қазақ тілін дамыту бағытында нақты жұмыстар жүргізілуде.
Атап айтқанда, орыс тілінде оқытатын мектептердің 5-9-сыныптарында қазақ әдебиеті пәні 1998 жылы алғаш рет енгізіліп, 2000 жылдан бұл пән қазақ тілі негізінде оқытыла бастады.
Қазақ тілінде білім беретін ұйымдар желісі 1991-2012 жылдар аралығында 1051 ұйымға кеңейген
Осыған орай мемлекеттік тілде білім алатын оқушылар саны 1991 жылғы 982 100 баладан (барлық оқушылардың 32,3 пайыз) 2012-2013 оқу жылында 1608 337 (64,5 пайыз)-ге жеткен.
Жалпы білім беретін мектептердегі қазақ тілінің оқу кабинеттерін мультимедиалық және лингафондық құралдармен жабдықтау мәселелері шешімін табуда
Бүгінгі күні 814 кабинет жаңа модификациялық жабдықтармен жарақталған.
Қазақстан Республикасы Білім және ғылым министрінің 2013 жылғы 27-қарашадағы №471 бұйрығымен қазақ тілін оқытуға бөлінетін жылдық оқу жүктемесі орыс тілінде білім беретін ұйымдағы қоғамдық-гуманитарлық бағытында 306 сағатқа, жаратылыстану-математикалық бағытында 374 сағатқа, өзбек, ұйғыр, тәжік тілдерінде білім беретін мектептерде 238 сағатқа артты.
Сонымен бірге Елбасының мектеп бітірушілердің 100 пайызы мемлекеттік тілді біліп шығуы жөніндегі тапсырмасын іске асыру мақсатында әлем елдерінде кеңінен тараған деңгейлік оқыту жүйесі негізінде қазақ тілінің деңгейлік оқу бағдарламалары (қарапайым, негізгі, орта, ортадан жоғары) әзірленіп, 2010-2011 оқу жылынан бастап оқу процесіне енгізілді.
Білім беруді дамытудың 2011-2020 жылдарға арналған мемлекеттік бағдарламасында тілдерді меңгертудің халықаралық стандарты негізінде нәтижесі ҚАЗТЕСТ сынағы арқылы бағаланатын «Балабақша – мектеп – колледж – жоғары оқу орны» мемлекеттік тілді үздіксіз оқыту жүйесін енгізу міндеті қарастырылған
Осыған орай оқытудағы сабақтастықты қамтамасыз ететін қазақ тілін деңгейлеп оқыту әдістемесі білім берудің барлық деңгейлерінде қолданылады және оқушылардың мемлекеттік тілді меңгеру деңгейлерін қадағалауға, білім сапасын арттыруға ықпал етеді деп күтілуде.
Дегенмен, барлық қазақстандық оқушылардың 21,9 пайызын құрайтын орыс тілінде оқитын орыс және басқа ұлт өкілдері қатарында қазақ тілін нашар білетін балалар (0,25 пайыз) бар.
Олардың білім сапасына әсер етіп отырған негізгі факторлар оқулықтар сапасы мен мұғалімдердің даярлық деңгейіне қатысты мәселе
Қазіргі кезде Министрлікте арнайы жұмыс тобы құрылып, «Оқулық» республикалық орталығы арқылы орыс тілінде оқытатын мектептерге арналған қазақ тілінің деңгейлік оқулықтарын әзірлеу мәселесі қаралуда.
Пән мұғалімдерінің кәсіби шеберлігін ұштау, жаңа талаптарға сай қайта даярлау мақсатында елімізде 2012 жылдан бері Кембридж Университеті мамандарымен бірлесіп жасалған бағдарлама негізінде «Өрлеу» біліктілік арттыру ұлттық орталығының, «Назарбаев Зияткерлік мектептері» дербес білім беру ұйымы Педагогикалық шеберлік орталығының, жоғары оқу орындары жанындағы орталықтар мен институттардың базасында мерзімі үш айлық, үш деңгейлі біліктілік арттыру курстары (бірінші тереңдетілген, екінші негізгі, үшінші базалық) өткізілуде.
«Білім туралы» Қазақстан Республикасы Заңының 9-бабына сәйкес мемлекеттік тіл пәні 2008 жылдан ҰБТ бағдарламасына міндетті пән ретінде енгізілген
2007-2011 жылдарда орыс тілінде оқытатын 9-сыныптарда қазақ тілінен жыл сайын мемлекеттік аралық бақылау өткізілді, 2012 жылдан бастап оқу жетістіктерін сырттай бағалау тұрақты түрде жүргізілуде.
2013 жылы орыс тілінде оқытатын мектептердегі қазақ тілі пәнінен респуб­лика бойынша ҰБТ орташа балы – 17,81 болды, бұл нәтиже ҰБТ-ның басқа міндетті пәндерінің көрсеткіштерінен жалпы алғанда 3 балға жуық артық: қазақ тілінде оқытатын мектептегі орыс тілі – 13,65, математика – 12,47, Қазақстан тарихы – 15,76.
2013 жылы ҰБТ-ға қатысқан мектеп бітірушілердің қазақ тілінен үлгерім деңгейі – 99,7 пайызды (2012 жылы – 99,7), білім сапасы – 89,8 пайызды құрады.
