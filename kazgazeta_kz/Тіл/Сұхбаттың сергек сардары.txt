Бәріміз де ауылда өстік
Қазақы ортада өскен қарасирақ балалардың бәрі ұлттық тәлім-тәрбиенің бел ортасынан шықты деуге негіз бар
Өткен ғасыр­дың алпысыншы-жетпісінші жылдары ауыл балаларының санасына сіңіп қалған, кісі қызығарлық бір ұстаным болды
Ол – «Ағаларға іні бола білмесең, інілерге аға бола алмайсың» дейтін қарапайым ғана қағида еді
Міне, осы екі ауыз сөз бүкіл ұрпақты үлкенге құрмет, кішіге ізет көрсетуге баулыды. 
Бүгінде «ердің жасы елуге» келіп, еліміздің елеулі азаматтарының біріне айналған белгілі журналист, сатирик Ермахан Шайхыұлы да сол қасиетті қағиданы өз бойына барынша сіңіріп өскен замандастарымыздың қатарынан
Айналасынан тек жақсылық іздеп, үлкенді үлкендей, кішіні кішідей сыйлап, қолынан келсе біреудің жыртығына жамау болғысы келіп тұратын ақжүрек азаматтың жеке басының қадір-қасиеті туралы ағалары да, қатарластары да өз деңгейінде түрлі әңгіме, әпсаналар айтып жатыр
«Жақсының жақсылығын айт, нұры тасысын» дегендей, өмірдің жолында ер-азаматқа жылы сөз, жағымды пікір керек те шығар
Мен бұл шағын мақаламда Ермаханның жан-жақты талантының ішінен ешкім айта қоймаған ерекше қабілетіне тоқталмақпын
Сөз – Ермаханның сұхбат жанрындағы ерекше шеберлігі туралы болмақ.
2011 жылы «Атамұра» баспасынан Ермахан Шайхыұлының «Аққудың сыңары» атты кітабы жарық көрді
Осы кітапқа жазған алғы сөзімде мен Ермаханның сұхбаттарын саралай келіп төмендегідей пікір айтқанмын:
«Бұған дейін бірнеше жинағы шыққан Ермахан Шайхыұлының баспасөз саласындағы қаламгерлік еңбегі ұшан-теңіз
Қаламы жүйрік журналистің бұл кітабы өзі көптен еңбек ететін республикалық «Айқын» газетінде «Аққудың сыңары», «Жақсының көзі» атты айдарлармен жарық көрген сұхбаттардан тұрады.
Журналистиканың теориясы мен тәжірибесінде сұхбат жанры жедел және өтімді жанр саналады
Осы жеделдік қасиетке қосымша терең мағына мен сыршыл сезім иірімдерін сыйдыру – мықтылардың ғана қолы­нан келері анық
Кейіпкердің жүрек түбіндегі тылсым сырларын, ой-арман­дарын қалт жібермей танып, дөп баса білетін Ермаханның сұхбаттарында көптің көңілін елең еткізер өмірлік ақиқат деректер көптеп кездеседі
Әңгімелесуші адамды сиқырдай баурап, бүкпесіз сөйлете білу – журналис­тен үлкен шеберлікті талап етеді.
Осы кітапқа арқау болған «Ақ­қу­дың сыңары», «Жақсының көзі» деген айдарларды «Айқында» Ермаханның өзі ашып, өзі жүргізіп еді
Көп өтпей-ақ, газет оқырмандарының ыстық ықы­ласына бөленді
Ол заңды да
Өйткені бұл айдарлар бойынша жарияланатын сұхбаттарда қазақ аспанында жарық жұлдыздай жарқын із қалдырған, халық жүрегінен мәңгі орын алған аяулы азаматтарымыздың артында қалған жан жарлары мен туған перзенттері жүрек сырын шертеді
Өнер көгінде еркін қалықтап, биік самғаған саңлақтарымыздың күнделікті тіршіліктегі сүйікті жар, асыл әке ретіндегі азаматтық болмыс­тары ет жақын адамдардың көкірек көзімен сараланады
Олардың өмір қалтарыстарындағы бізге беймәлім іс-әрекеттері мен мінез-құлықтары туралы шынайы деректер осы кітаптың бойында биік талғаммен, асқан шеберлікпен өрілген.
Халқымыздың рухани әлеміне тағы бір әдемі дүние қосылды деп қуанайық, ағайын!».
Өзім сүйіншілеген осы кітап менің жазу үстелімнің үстінде тұратын аса қымбат дүниеге айналды
Оны ашып қараған сайын аты аңызға айналған дара тұлғалармен қайта жүздесіп, қайта табысқандай, көкірегімді қуаныш кернейді
Олардың ерекше қасиеттері мен болмыс-бітімін жаңа қырынан көріп, тамсанып қаласың, таңдана түсесің
Сұхбат кейіпкерлерінің өмірлік арман-аңсарын аңғарып, өзіңнің де өмірге деген құштарлығың артады
Пендешілік күйбеңнің қызыл көз құрсауынан бір сәтке сытылып шығып, өзіңді адам сияқты сезініп қаласың
Қысқасы, бұл кітаптың кез келген оқырманды биіктерге жетелеп, қабаржи бастаған жан дүниеңді астан-кестен ететін тәрбиелік қуаты аса зор.
«Аққудың сыңары» деген ұтымды атау газет айдарына өте сәтті қойылған
Осылай аталған кітаптың бірінші бөлімінде өмірден озған аса талантты қаламгерлеріміздің асыл жарлары сөз алады
Мысалы, Қалижан Бекхожин туралы оның жары Зайда Жанайқызы, Бердібек Соқпақбаев туралы Бәшен Баймұратқызы, Өтебай Қанахин туралы Сағира Қанахина, Сафуан Шаймерденов туралы Бағдат Көлұзаққызы, Мүслім Базарбаев туралы Гүлбараш Байтоғаева, Тәкен Әлімқұлов туралы Есімкүл Әлімқұлова, Қалтай Мұхамеджанов туралы Фарида Бекжанқызы, Нұрғиса Тілендиев туралы Дариға Тілендікеліні, Оспанхан Әубәкіров туралы Нұрсұлу Рахымжанқызы, Кәрібай Ахметбеков туралы Орынкүл Ахметбеккеліні, Жарасқан Әбдіраш туралы Нәзігүл Нұрғалиқызы, т.с.с
сыр шертеді.
«Жақсының көзі» деп аталған екінші бөлім де жан тебірентеді
Бұл бөлімде ұлт зиялылары, ақын-жазу­шы­лар, өнер майталмандары мен қоғам қайраткерлерінің соңында қал­ған пер­зенттері мен туыстары сыр ақтарады.
Ермахан алған сұхбаттардың осыншалықты шынайы, осыншалықты жаныңа жақын болатынының себебі неде? Сөзіміздің басында қазақы ортада өскен қарасирақ балаларға ортақ болған қарапайым қағиданы бекер келтірмегенбіз
Ол – үлкенге де, кішіге де ерекше ізеттілікпен қарау қағидасы
Ермаханның бойындағы баладай аңқылдаған ақкөңіл мінезі, жайдарылығы мен жұмсақтығы, елпілдеген елгезектігі кейіпкерді өзіне бірден тартады
Кейіпкер оны жақсы көреді
Сағынып тұрады
Ермахан келсе, дастарқанын жайып, ақ жүрегін ақтарады, алаңсыз сыр шертеді
«Мынау не деп қояр екен?» деп сақтанбайды
Өзінің бауырына, туысына, баласына мұң шаққандай көкейде жүрген бар сырын жайып салады
Оның үстіне Ермахан да қарап қалмайды
«Журналист екенмін» дегенді ұмытып, кейіпкердің тіршіліктегі түйткілді проблемаларын шешісуге жан аямай, білек сыбанып кіріседі
Соңында сұхбаттың кейіпкерлерімен шын мәнінде ағайыннан артық араласып кетеді
Оның үйі – қонақтан, қолы – жұмыстан босамайтыны сондықтан
Бұл – оның болмысы
Жаратылысынан осылай жарылқанған жан.
Сұхбаттың сәтті болуының бір сыры – Ермаханның адамгершілік қасиетінде десек, екінші бір құпиясы – оның кәсіби шеберлігінің биіктігінде
Ермахан – есін білгелі қолынан қаламын тастамаған нағыз қаламдоз
Журналистиканың қыр-сырын жете меңгерген, газеттің майын ішкен мықты маман
Ол «Бикеш», «50 де 50», «Той-қазына» сияқты бірнеше газет-журналдардың Бас редакторы да болған
«Жас алаш», «Дала мен қала», «Айқын» газеттеріндегі қызметі өз алдына бір төбе
Баспасөз саласындағы ұзақ жылдар бойғы жиған тәжірибесі оны сұхбат жанрының нағыз сардарына айналдырды.
2012 жылы «Қазығұрт» баспасынан Мәдениет және ақпарат министрлігінің тапсырысы бойынша «Сұхбаттың сардарлары» атты кітап 2000 данамен шығарылып, таратылды
Бұл кітап – журналистика саласында аянбай тер төгіп, республикамыздың қалың жұртшылығына кеңінен танылған, оқырмандардың ыстық ықыласына бөленген, мол тәжірибелі публицист-қаламгерлердің сұх­баттарынан құралған
Кітаптың басты мақсаты – нағыз майталман журналистердің бүгінгі ақпараттық қоғамдағы ең жедел әрі өткір жанр саналатын сұхбатты дайындаудағы шеберлік сырларымен таныстыру болатын
Тағылымы мол осы кітапқа Сұлтан Оразалы, Сауытбек Абдрахманов, Көпен Әмір-Бек, Дидахмет Әшімханұлы, Қали Сәрсенбай, Қайнар Олжай, Ұлбосын Айтөлен сияқты журналистиканың марқасқаларымен қатар, Ермахан Шайхыұлының да сұхбаттары енген
Оның Кәкімжан Наурызбаевтан алған «Абайдың ескерткішін алып тастауға дейін барды», Кәукен Кенжетайұлымен болған «Атаманның ақыры – Аймановтың ақырғы фильмі», Қалихан Ысқақпен өткізген «Мен не жазсам да қазақ үшін жазамын» атты сұхбаттары танымдық тұрғыдан әркім-ақ үлгі алатын дүниелер деуге болады.
«Қазығұрт» баспасы 2012 жылы Ермахан Шайхыұлының тағы бір жеке кітабын жарыққа шығарды
«Ағынан жарылсақ…» деп аталатын, көлемі 320 беттік бұл кітап тұтастай сұхбаттардан тұрады
Ермаханның кейіпкерлер қатары, тақырып аясы қаншалықты ауқымды екені осы кітаптан айқын аңғарылады.
Журналист – қоғамның жаршысы
Ал сұхбат жанры – журналистиканың ең қуатты қаруы
Ермахан Шайхыұлы сияқты сардарлары бар бұл жанр қазақ қоғамына адал қызмет етіп келе жатыр деп толық сеніммен айта аламыз.
Темірғали КӨПБАЙ,
ақын, Халықаралық «Алаш» әдеби сыйлығының лауреаты, филология ғылымының кандидаты
