Қазақ тілінің заң жүзінде мемлекеттік мәртебеге ие болғанына біраз уақыт өтті
Бүгінде «тіл реформасы жылдары» деп атала бастаған бұл уақыт аралығында атқарылған шаралар аз емес
Оған жұмсалған қажыр-қайрат, төккен тер, саяси белсенділік пен азаматтық қайраткерлік те аз болған жоқ
Дегенмен бұл негізгі мәселе әлі күнге саяси шаралар қалтарысында қалып келеді
Жасыратыны жоқ, «Тіл туралы» заңдарымыздың босаң болуы, оның орындалуының ойдағыдай болмауы – еліміздегі қазақтан кейінгі көпшілік орыстілді ағайынның көңіліне қараудан туған құбылыс.
Қазақ тілін мемлекеттік тіл деңгейіне көтеру туралы айтылса да, оны жүргізу саясаты ақсап келеді
Осы жерде мынадай мәселелерге көңіл аудару қажет
Бүгінгі таңда елімізде отбасы саясатына назар бөлінбей отыр
Отбасы мен тәлім-тәрбиеге байланысты арнайы бағдарлама қабылдау қажет
Өйткені өз тіліңе деген құрмет, құштарлық отбасынан бастау алу қажет
Ана тілін сүю де отбасынан басталады
Азаматтарымызды ана тілінде сөйлеуге бала кезінен үйрету үшін оған балабақшалар мен мектептер атсалысуы керек
Отбасы мен мекеменің, ата-ана мен педагогтардың арасында өзара қарым-қатынас барынша тығыз орнатылуы тиіс.
Қазіргі кезде теледидар, дыбыс-бейне техникалар, кітаптар, тіл оқыту орталықтары құрылып, заман талабына сай оқыту үрдістерін жүргізіп жатыр
Тілді тез үйрену үшін оқып және жаттап алу жеткілікті деп айтуға болмайды
Ол үшін сол тілде араласып, сөйлесетін орта керек
Байқауымызша, бүгінгі науқаншыл бағыт қағазды қазақша сөйлетеді, ал адамды «қазақша» сөйлетпейді.
Оған қоса тілді үйрету үшін озық технологиялар мен әдістемелік құралдарды тәжірибеге кеңінен ендіру қажеттігі туындап отыр
Өйткені талап қоюмен қатар, көпшілікті лингофондық бөлмелермен және өзге де құрал-жабдықтармен қамтамасыз етуіміз керек.
Мемлекеттік тілге деген қажеттілікті тудырмай, оны ұшпаққа шығара алмайтынымыз  айдан анық
Алдымен Қазақстан Республикасы «Нормативтік-құқықтық актілер туралы» заңға және Қазақстан Республикасы «Тілдер туралы» Заңының 8-бабының соңына «түпнұсқасы мемлекеттік тілде жазыл­ған құқықтық-нормативтік актілердің, реттеуші құжаттардың ғана заңдық күші болады» деп өзгертулер мен толықтырулар енгізіліп, қабылданса, онда ана тіліміздің көсегесі көгерер еді
Орыстілділер қазақ тілімен санасуға, ал ана тілін әжуа етіп жүрген қазақтар күні үшін оны үйренуге мәжбүр болар еді.
Бауыржан Ахметов,
Алматы облысы,
№2 Райымбек аудандық
сотының төрағасы
