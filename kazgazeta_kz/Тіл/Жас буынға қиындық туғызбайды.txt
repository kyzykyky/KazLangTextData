Ербол ӘБДІРӘСІЛОВ,
филология ғылымының докторы, доцент
Әліпбиді латынға көшіруге байланысты жан-жақты пікірталастар орын алып отырғаны белгілі
Осы орайда латын әліпбиі жөніндегі өзіндік пікіріміз бен ұсынымдарымызды алға тартуды жөн санадық
Біздіңше, қазақ тіліне қатысты латын әліпбиінің жобасын 1940 жылға дейін қолданылған тәжірибе мен ағылшын тілі негізінде қарастырған орынды деп ойлаймыз
Елбасы бұл бағытта латыншаға көшуді тапсыра отырып, «Болашаққа бағдар: рухани жаңғыру» атты маңызды мақаласында: «Мектеп қабырғасында балаларымыз ағылшын тілін оқып, латын әріптерін онсыз да үйреніп жатыр
Сондықтан жас буын үшін ешқандай қиындық, кедергілер болмақ емес» деп нақты көрсетіп берді де
Бұл сөзге алып-қосарымыз жоқ
Латын әріптерін үйрену жас буынға еш кедергі тудырмасы анық. 
Ағылшын тілі арқылы қалыптасқан жазу қағидаттарын басшылыққа алуға өзіндік негіздер де жоқ емес.
Біріншіден, қазақ жазуының та­рихындағы латын әліпбиін қолдану­дың алғашқы тәжірибесінің де өзіндік ұтымды жақтары, қазіргі кезеңде әлі де ескеруге болатын тұстары жетерлік
Мысалы, Ә, Ө, ƞ әріптері осы күйінде қолданылған
Өйткені бұл дыбыстарды таңбалауға геометриялық бейнесі тұрғысынан сай келетін графикалық таңбаны табу қиындау
Әрі бұл ағылшын тіліндегі латынның жаңа графикасының транскрипциялау жүйесінде бар таңбалар болып саналады.
Екіншіден, ағылшын тілі Қа­зақ­стандағы мектептер мен жоғары оқу орындарында жиі оқытылатын тілдің қатарына жатады
Сол негіздегі жазуда пайдаланылатын қағидаттар, таңбалардың қай дыбыстарды беруге икемділігі көпшілік үшін таныс
Осы қағидаттарды басшылыққа ала отырып жасалған әліпби оларды әрі қарай қолдану, қоғамға ендіру ісін де жеңілдетеді.
Үшіншіден, қазақ тілінде латын әліпбиін пайдалана отырып жазу тәжірибесі қазірдің өзінде бар
Негізінен ағылшын тілі сөздерін жазудағы қа­ғи­даттардың жиі қолданылып, көпшілік үшін үйреншікті таңбаларға айналып үлгергені жаңалық емес
Тілді қолданушылардың санасында латын әріптері негізінде қалыптасқан көпшілікке белгілі таңбалау ассоциациясы бар
Мұндай тәжірибе, әсіресе, СМС хабарламаларды жазу жүйесінде, әлеуметтік желілерде, әсіресе жастардың арасында қолданылып жүр
Мысалы, Ш дыбысын «W» түрінде, Жж әріпін «Сс» түрінде және т.б
қолдану тәжірибесі бар
Жазуда қазірдің өзінде қалыптасып үлгерген бұл заңдылықтар да жобада ескерілді.
Төртіншіден, қазіргі компьютерлік пернетақталардың да ұтымды орналас­тырылуы негізінен осы ағылшын тілді латын әліпбиінің жүйесін негізге алады;
Бесіншіден, осы негіздегі әліпбидің кірме сөздерді тіліміздің ішкі дыбыстау жүйесін ескере отырып таңбалаудағы мүмкіндігі кең.
Ұсынылып отырған жүйе әліпбиді оқыту, үйрету барысында да жеңілдік тудырады
Мысалы, қазіргі кирилл әліпбиіндегі «ю», «я» әріптері онсыз да дифтонг болып саналады
Ал бұл әріптерді кірме сөздерді жазуда пайдалану үшін дифтонгтық – екі әріптің қосындысы түріндегі таңбалаумен беруге болады
Мысалы: JU (ju), JA ja
Дифтонг дыбыстарды қамтитын кірме әріптерді бұлай беру қазақ тілінің орфоэпиялық заңдылықтарын сақтай отырып, сөзді игере қабылдау тұрғысынан да ұтымды
Қазақ тілін оқыту әдістемесінде соңы «ю» әріпіне бітетін етістік сөздердің әрі қарай түрленуін үйрету де қиындық тудырып келеді
Соңы ю әрпімен таңбаланған қимыл атауының (тұйық етістіктің, қимыл есімінің) атауы неге біресе «ю»-мен, ал түрленгенде неге «ю»-сыз жазылады деген сұрақ тілді үйренушілер тарапынан да жиі қойылады
Расында, бұл кезінде қазақ тілінің орфоэпиялық табиғатын ескермей жасалған орфографиялық қағидаттардың кемшілігі
Қазіргі таңда оны түзетіп алудың мүмкіндігі бар
Нақты мысалмен дәлелдейік: қою, жою, сою, тою сияқты етістіктерді атау формасында жазып жүрміз
Бірақ бұлай жазу осы етістіктердің атау формасын беруге ғана қолданылады
Ал қалған жағдайда ю әріпінсіз түрленеді: қойдым/қойып келдім, қойды, қойған; жойып жіберді, жойылу; т.б
Неге бұлай? Оның басты себебі – етістіктердің түбірлері – қой, жой, сой, той
Яғни атау формасының өзі қойу, жойу, сойу, тойу нұсқасында жазылуға тиісті болатын
Көрсетілген етістік сөздердің тіл табиғатындағы айтылу, жазылу, түрлену ерекшеліктері осылай болуға тиісті де Бұл – тілді үйрету тұрғысынан да, тілдегі сөздердің негізгі табиғатын сақтау тұрғысынан дұрыс
Латын әріпіне көшу орфографиядағы осы кемшіліктерді дұрыс жолға қойып алуды мақсат етуі тиіс деп ойлаймыз.
Ең алдымен қазіргі кезде көпшілікті алаңдатып отырған басты мәселе қазақ тілінің төл дыбыстарының таңбалануы
Оларды келесі ретпен таңбалау ұсынылады (кестеде):
Жоба бойынша Әә, Өө әріптерін қазіргі кирилл әліпбиінде қолданылып жүргендей осы «Әә», «Өө» нұсқасында, ал Ңң әрпін «Ɲƞ» нұсқасында алу ұсынылады
Ұсынылып отырған «Әә», «Өө», «Ɲƞ» таңбаларды кирилл ретінде емес, латынның нұсқасы ретінде қабылдау қажет
Әә, Өө әріптерін осы қалпында пайдалану тәжірибесі 1940 жылға дейін қолданылған әліпби жүйесінде де бар
Ол кезде компьютер болмады десек те, бұл таңбалар ағылшын транскрипциясында, яғни латын әліпбиінің жүйесінде бар, ал Office топтамасына кіретін Word қосымшасының «Символдар» жүйесінде қазірдің өзінде қамтылған компьютерлік таңбалар болып есептеледі, оны әріп түрінде пернетақтаға ауыстыру қиындық тудырмайды деген ойдамыз
Аталған дыбыстар ағылшын тіліне де тән дыбыстар болып табылады
Бұл үштілділік қағидаты тұрғысынан да ұтымды
Тек әріптердің компьютердің пернетақтасында орналасу реті ғана қайта ойластыруды қажет етуі мүмкін.
Ғғ, Ұұ, Үү әріптері бойынша умляут­ты қолдануға тура келеді: Ғғ – «Ğğ», Ұұ – «Üü», Үү – «Úú»
Ғғ әрпін «GH gh» түрінде беру жөніндегі ұсыныстар да бар, ол нұсқаны да негізге алуға болады деген ойдамыз
Бұл жағдайда диакритикалық таңбалар арқылы беруге тура келетін соңғы екі әріп қана болып шығады
Бірақ мүлдем диакритикалық таңбаларсыз төл әріптерді беру қиындық тудыруы мүмкін.
Алайда, бұл үнемділік тұрғысынан тиімсіз болып есептеледі.
Іі әріпі латындағы «Іі» нұсқасында қалдырған жөн
Латынның бұл әрпі Ии, Йй әріптерін таңбалау үшін де қолданылып жүргені белгілі
Алайда, бұл жағдайда латындағы «Jj» әрпін Ии, Йй әріптерін беруде пайдалануға болады деген ойдамыз
Өйткені Іі әріпінің де, Ии, Йй әріптерінің де бір ғана «Іі» таңбасымен берілуі жүйесіз әліпби құрылымына алып келеді
Сондықтан шартты түрде Іі – «Іі», Ии, Йй – «Jj» түрінде алынуы керек, оның үстіне «Jj» әріптің дыбыстық кескінін беру қисынымен үйлесім таба алады.
Ққ әріптері латын әліпбиіндегі «Qq» түрінде ел арасында қалыптасып үлгерген.
Хх, һ әріптерін бір ғана дыбыс ретінде қарастырып, бір әріппен «Hh» беруге болады деп ойлаймыз
Себебі қазақ тілінде һ әріпі Cauhar, Gauhar, cjhaz, bahadúr, cahan, ajdahar сияқты бірнеше сөзде ғана қолданылады және табиғаты жағынан Хх әріпіне жақын
Бұл оқылу кезінде қиындық тудырмайды.
Сонымен бірге, «Сс» әріпін кейбір ғалымдар мен авторлар Ш дыбысын таңбалау үшін қолдануды ұсынып жүр
Алайда дыбыс пен әріптің геометриялық үйлесімі тұрғысынан «W» әріпімен таңбалауды құптаймыз.
Сондай-ақ 1940 жылға дейін қол­да­нылған латын әліпбиінің жобасында Ж – «Ç» таңбасымен берілген
Осы тұрғыдан Ж әрпін «Ç»-ға ұқсас «Сс» таңбасымен беруді де қарастыруға болады
Мысалы, Can-caqty, cümys, mece, т.б
Бірақ қазіргі қалыптасқан ассоциациялық белгі ағылшын тілінің ықпалы негізінде «Zh» түрінде қалыптасқан
Кемшілігі – қос әріптің қосындысынан тұрып, жазуды және оқуды қолайсыздандырады, үнемділік қағидатына сәйкес келмейді
Сондықтан «Сс» таңбасының Жж әріпінің латындағы баламасы ретінде қалыптасып кету мүмкіндігі жоғары.
Жоба бойынша кирилл әліпбиіндегі Ъъ, Ьь, Фф, Цц, Щщ, Чч, Ээ, Юю, Яя қамтылмайды
Ъъ, Ьь белгілері мүлдем қолданылмайды
Сондай-ақ «Ёё» әрпінің қазақ тілі үшін қажеттілігі жоқ деп есептейміз
Ал «Кірме сөздер үшін қажет болған жағдайда «jo» түрінде беруге болады.
Жаһандану мен ғылымдағы, тех­никалық прогресстегі интеграция кірме сөздерсіз жүзеге асуы мүмкін емес
Демек, тек қазақ тілінің сөздері арқылы ғана тілдік қатынас жүзеге аспайды
Ал бұл жағдай әліпбиді қабылдау кезінде қатаң түрде қазірден ескерілуге тиісті
Ұсынылатын әліпбиде ол ерекшелікті де ескеруге және оларды тілдің ішкі дыбысталу заңдылықтарына икемдей қолдануға мүмкіндік бар деген ойдамыз
Бірақ Вв әріпін беретін Vv таңбасын кірме сөздер мен терминдер үшін қалдыруға тура келеді
Өйткені Фф дыбысын Пп («Pp») әрпі арқылы икемдеп алған жағдайда, Вв әрпін икемдеп алудың басқа нұсқасы болмайды.
Ал Щщ әрпі үшін жеке таңба қарастырудың қажеттілігі жоқ деп есептеледі
Қазақ тілінің бірер сөздерінде екпін басымырақ берілетіндіктен Щщ әрпі қолданылып келді
Оны қосарланған Ш түрінде белгілеп, былай беруге болады: аwwy, tuwwy.
Қысқасы, Фф – Пп («Pp») әрпімен, Цц – Сс («Ss») әрпімен, Щщ, Чч – Шш («Ww») әріпімен, Э – Е (Ee) әрпімен, ал Юю, Яя — «JU ju», «JA ja» түрінде меңгеріле таңбаланады
Оның үстіне, Юю, Яя әріптері – жоғарыда атап көрсеткендей, дифтонг дыбыстардың таңбасы (йу, йа)
Бұл кірме сөздерді қазақ тілінің ішкі заңдарына бейімдеп, игере қолдануға, тіл табиғатын сақтай отырып, одан әрі дамытуға мүмкіндік береді
Мысалы: Elektr, elevator, ekskursja, eksperjment; Bjust, Jupiter, bjulleten; Vaksjna, avatar, veksel, avjasja; Ponetika, punksja, pjzjka; Sentner, sement, Asitasjn, sitramon, т.б.
