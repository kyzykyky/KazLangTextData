12 ақпан күні Қазақстан Республикасы Білім және ғылым министрлігі ҚР Ұлттық кітапханасында елімізге кеңінен танымал зиялы қауым өкілдерінің қатысуымен республиканың ұлттық білім беру жүйесіндегі мемлекеттік тілдің  даму болашағына байланысты дөңгелек үстел өткізді.Жиынды ашқан Білім және ғылым министрі Жансейіт Түймебаев ең алдымен Қазақстан Республикасы Президентінің халыққа арнаған «Жаңа он жылдық – Қазақстанның жаңа экономикалық өрлеуі – жаңа мүмкіндіктері» атты Жолдауында көтерілген мәселелерге тоқталып, мемлекеттік тілдің өзі басқарып отырған білім, ғылым саласындағы жай-күйіне кеңінен шолу жасады
Министр сөз арасында қазақ тілінің шұрайлылығына қарамастан кейбір мекемелер мен ұлттық компанияларда тілдің қолданылу аясының тарлығын атап өтті
Дегенмен осындай кемшіліктерге қарамастан министрлік тарапынан бірқатар жұмыстардың да атқарылып жатқанын тілге тиек еткен бас ұстаз тоқсаныншы жылдары қазақ мектептерінің санының республика бойынша бар-жоғы 2 мыңның үстінде ғана болғанын, ал қазіргі таңда 4 мыңға жуық қазақ тілінде білім беретін мектеп барын айта келе, бұл бүгінгі білім саласындағы үлкен бір жетістік екенін де атап көрсетті
Мұнан кейін дөңгелек үстал басында отырған Қазақстан Парламенті Сенаты мен Мәжілісінің депутаттары, қоғамдық ұйымдар мен республикалық бұқаралық ақпарат құралдарының басшылары, тілі жанашырлары, баспагерлер мен тілші-ғалымдардың барлығы дерлік бүгінгі білім саласындағы қазақ тілінің өркендеуіне әсер етіп жатқан кемшіліктерді тізіп айтты.
Белгілі тіл жанашыры Мұхтар Шаханов жас ұрпақ бойына ана тілін сіңіруді бесіктен, балабақшадан бастау керектігін, сондықтан елімізде қазақ балабақшаларының санын арттыруды ұсынды
Ал қашанда қазақ мүддесін қорғап жүретін жазушы Смағұл Елубай қазақ халқына ХХ ғасырдың 30-шы жылдары жасалған зұлматты қасіреттің беті бүркемеленіп, шаң басқан тарихтың қойнауында қалып бара жатқанына қамығатынын, осы қасірет жайлы мектеп оқулықтарында басы бүтін жазылмайтынын, бүйте берсе болашақ ұрпақтың қазақ тарихынан мақұрым қалатынын ашып та ашына айтты
Сонымен қатар академик, халықаралық «Қазақ тілі» қоғамының президенті Өмірзақ Айтбайұлы, сенатор Ғарифолла Есім, Қазақ мемлекеттік қыздар педагогикалық университетінің ректоры Шәмша Беркімбаевалар еліміздің ұлттық білім беру саласындағы мемлекеттік тілдің даму жайы, яғни мектепке дейінгі тәрбиеден бастап, жоғары оқу орындарында білім беруге дейінгі деңгейлерде жүргізіліп отырған нақты жұмыстар жөнінде өз пікірлерін білдіріп, министрге ұсыныс, талаптарын жеткізді
Ал жиын соңына қарай «Ұлт тағдыры» қозғалысының жетекшісі Дос Көшім жас буынға ана тілін үйрету үшін ұлттық құндылықтарымызды сіңіру басты назарда болу керек деді
«Бабаларымыз жүріп өткен жолдар мен сан тарау тарихымыз ұрпақ үшін басты құндылық
Ал біздің қазіргі кей жастар кеше болған желтоқсанның жаңғырығынан да хабарсыз
Ең болмағанда 16 желтоқсан күні бірде-бір оқу орнының басшысы шәкіртттерін алаңға алып келіп желтоқсаншылардың рухына арнап гүл шоқтарын да қоймайды
Ұрпағымыз ата-бабалары басынан өткерген тарихтан ада болса, ана тілін насихаттаудың түкке де қажеті жоқ», – деп сөзін түйіндеді
Осындай түрлі пікірлер алмасқан жиын соңында министр Жансейіт Түймебаев мұндай кездесуді жылына екі рет  өткізіп тұруға уәде берді.
Дөңгелек үстел аясында мемлекеттік тіл оқу құралдарының көрмесі ұйымдастырылып, оған еліміздегі «Атамұра», «Алматыкітап», «Білім», «Мектеп», «Аруна», «Арман-ПВ», «Раритет», «Шикула», «Sansam», «8&8» сияқты баспалардың, жоғары оқу орындарының, А.Байтұрсынов атындағы Тіл білімі институтының қазақ тілі мен әдебиеті, орыс тілінде білім беретін ұйымдарда мемлекеттік тіл ретінде оқытылатын қазақ тілі оқулықтары мен оқу-әдістемелік кешендері, электрондық құралдар, КАЗТЕСТ жүйесінің оқу құралдары,  мектепке дейінгі білім беру жүйесіне арналып қазақ тілінде шығарылған отандық анимациялық фильмдер сынды көптеген өнімдері қойылды.
А.ҚАБИ
