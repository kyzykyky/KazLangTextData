Нурлыбек Саматулы
«Ана тілі» дегенде осы газетте алғаш келгенімде екі ай бойы ақысыз-пұлсыз қалай тегін жұмыс істегенім еске түседі
Газеттің бас редакторына жолықпастан, қызметке алуын сұрап өтініш жазбастан жұмысқа баса-көктеп кірісіп кеткенімді қалай ұмытайын
«Әуелі өзімді көрсетейін, тәуір журналист қажет болса, өздері алар жұмысқа» деген ой тұрды
Ақыры солай болды
Оған дейін редакцияның босағасында тұрған бос үстелді иемдендім де кәдімгі штаттағы тілші сияқты таңертең келіп, кешке кетіп жүрдім
Обалы не керек, сол кездегі газет қызметкерлері еш жатырқамай, бауырына тартты
Осы күндері редакция жағалап жұмыс іздеген жас журналист көрсем, жұмысқа тұрудың осындай төте жолын үйреткім келіп тұрады.
Екі мыңыншы жылдардың басында, неге екенін қайдам, газетіміз қаржы жағынан аса қиын жағдайға душар болды, әбден жұтады
Екі аптада бір шығатын болып қалды
Беті қысқарды
Журналистердің жалақысы 4800 теңгеге дейін құлдырады
Соның кесірінен тілшілердің кейбіреуі басқа жұмысқа ауысуға мәжбүр болды
Имандай шыным, мен 1994 жылдан былай қарай журналистиканың ақшасына күнелткен адам емеспін
Содан ба екен, қанша қиын жағдай болса да, газеттен кетуді ойламаппын
Сол қиын жылдары жығылғанға жұдырық дегендей, мақалада кездесіп қалған «кезбе» деген жалғыз сөз үшін «Ана тілін» сотқа сүйрелеп, моральдық шығынға 80 мың теңге ақша өндіріп алғандар да болған
Естуімше, жеңген жақ сол ақшаға базардан семіз қой сатып алып, оны тұтастай асып, «Ана тілін» «тырапай асырған жеңісін» тойлапты дейді
Ол ол ма, сол жылдары шымбайына батырыңқырап жазсаң, «жұрттың табасына қалдым, мен туралы ел басқаша ойлап қалатын болды, денсаулығыма кері әсер етті» деп адам сенбейтін желеу айтып, газет бетінде ашық пікірталасқа шығудың орнына, сотқа шағымданғыштар көбейіп кетті
Ондайлар қазір де бар шығар
Сондай бір мақалам үшін он милион теңге моральдық шығын талап еткен бір филология ғылымының докторын да көзіміз көрді
«Ау, айналайын, бауырым, он миллионың не, қоя қал, одан да қарсы мақала жаз, өзіңді өзің ақтап ал, ол аз десең айыбымызды мойындап, газет бетінде кешірім сұрайық, бүлінген түк те жоқ» деген бас редактордың сөзін тыңдамай қойды-ау әлгі сабаз
Біздің бұнымыз әлдекіммен соттасып, алтын уақытымызды текке кетірмеудің амалы ғой
Содан ол болмағасын біз де шындап кірісіп, ЖАК-тың жұмысын тексеріп кеп қалғанымызда, түбі шикілігі әшкере бола жаздаған әлгі доктор сотты да, он миллион теңгені де тастай салып, біз айтқан ұсынысқа жылап көріскен тұғын
Он миллионмен газетті шоңқитпақшы болған арызын соттан алған соң, ол туралы тың деректері бар, жазып қойған дайын мақаламызды жылы жауып қоя тұруға біз де мәжбүр болдық
Ал, онымен бірге сыналған екінші бір доктор анау сияқты сот жағаламай-ақ, өз пікірін айтып мақала ұсынды
Жарияладық
Түсіністік
Есесіне ол боп, біз боп қоғамда қордаланған мәселенің бетін аштық
Сүйтіп жүріп ол ағамыз газеттің құрметті авторына айналды.
Газеттің мақсаты – қоғамдағы келеңсіздікпен күрес, биліктің жұмысын қадағалап отыру
«Ана тілі» газетіндегі журналист іні-қарындастарымның осы күресте мерейі үстем бола берсін!
Нұрлыбек САМАТҰЛЫ,
«Таң-Шолпан» журналының бас редакторы
«Ана тілінің» 1998-2005 ж.ж  бөлім редакторы
