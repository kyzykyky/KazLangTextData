Фаузия ОРАЗБАЕВА,
ҚР ҰҒА корреспондент-мүшесі, 
педагогика ғылымының докторы, 
профессор 
Ана тілі – ардағымыз.
Ана тілінің өмір сүру кеңістігінің кеңеюі – ұлт мәңгілігін қалыптастырудың бірден-бір шарты
Бұл туралы ұлт көшін бастаған ұлыларымыз бен даналарымыз аз айтпаған
Тілді сақтау – ел тұтастығын сақтаудың басты жолы екенін Елбасымыз Нұрсұлтан Әбішұлы Назарбаев та әркез айтып, бағыт-бағдар сілтеп келеді

Жаһандану дәуірі қалыптастырып отырған әр алуан қиындықтар мен еларалық, ұлтаралық, конфессияаралық қатынастардың қазіргідей күрделеніп тұрған кезеңінде тіл үшін күрес табандылықты, ыждаһаттылықты қажет етеді
Бұл тұста ұлттың басты құралы – сабыр мен салауаттылық, намыс пен жігер, парасат пен білім, біліктілік пен ізденімпаздық деп ойлаймыз
Ол үшін өмірдің бар саласында мемлекеттік тілдің мәртебесін бекітіп, беделін үстем етер шаралар үздіксіз атқарылуы тиіс
Осы ретте кең қолданыс аясына қол жеткізудің нақты жолдары қандай деген сауалға жауап іздеу барысында тіл ұшына оралар алғашқы мәселенің бірі – мектептерде, яғни білім беру мекемелерінде тілді үйретуге арналған оқулықтар мәселесі.
Өткен ғасырда өмір сүрген Алаш ардақ­тыларының бірі – Халел ­Досмұха­мед­ұлы: «Мектептің тілі бола алмаған тіл мемлекеттің тілі бола алмайды» деген
Еліміз тәуелсіздік алған ширек ғасыр ішінде мемлекеттік тілді меңгертудің жайы күн тәртібінен түскен емес
Осы мерзім аралығында бұл бағытта сан түрлі ізденістер мен зерттеулер жүргізіліп, мемлекеттік деңгейдегі түрлі құжаттар даярланды, әртүрлі деңгейдегі оқулықтар, оқу құралдары жарық көрді.
Қазақстандағы өзге тілді мектептерде «Қазақ тілін» оқыту, жаңарту, жетілдіру бағытында көп жұмыстар атқарылып жатыр
Соның бір дәлелі – «Қазақстан Рес­публикасында білім беруді дамытудың 2010-2020 жылдарға арналған мемлекеттік бағдарламасының» «Өмір бойы оқу» бөліміне және аталған бағдарламаларды іске асырудың 2011-2015 жылдарға арналған іс-шаралар жоспарының 178-тармағына сәйкес тілдерді меңгертудің халықаралық стандарты негізінде отандық білім беру жүйесінің барлық ерекшеліктерін ескере отырып жасалған «Балабақша – мектеп – колледж – жоғары оқу орындарында» мемлекеттік тілді деңгейлік негізде үздіксіз оқыту жүйесін құру міндетінің қойылуы.
Айтулы міндетті жүзеге асыру мақсатында Қазақстан Республикасы Білім және ғылым министрі А.Сәрінжіповтің бұйрығымен авторлық топ құрылып, мемлекеттік тілді үздіксіз білім беру жүйесінде оқытудың тұжырымдамасы әзірленді
Бұл құжат 2014 жылдың 26 мамырында ҚР Премьер-ми­нистрі К.Мәсімовтің төрағалығымен өт­кізілген Мемлекеттік тіл саясатын одан әрі жетілдіру жөніндегі комиссия отырысында талқыланып, мақұлданды
Осы құжат не­гізінде Тіл стандарты дайындалып, қазақ тілін деңгейлік оқытудың оқу бағдарламасы жетілдірілді.
Қазақ тілінен басқа тілде оқытатын мектептердің 1-11-сыныптарына арналған «Қазақ тілі» пәнін деңгейлік оқыту бағдарламасы жалпы білім беретін мектептерге 2010-2011 оқу жылында енгізілген болатын
2014 жылы аталған оқу бағдарламасы жетілдіріліп, осы құжат негізінде қазақ тілінен басқа тілде оқытатын мектептердің 1-11-сыныптарына арналған 67 аталымнан тұратын «Қазақ тілі» оқулықтары мен оқу-әдістемелік кешендер әзірленді
Деңгейлік оқулықтар ҚР Білім және ғылым министрі А.Сәрінжіповтің бастамасымен «ҚР Тілдерді дамытудың 2011-2020 жылдарға арналған мемлекеттік бағдарламасына» негізделіп дайындалды
Ұсынылып отырған деңгейлік оқулықтар Қазақстан мектептерінде мемлекеттік тілді деңгейлік оқыту бойынша тұңғыш рет біртұтас жүйеде жасалды.
1-11-сыныптарға арналған қазақ тілін деңгейлеп оқытуға арналған осы оқулықтар мен оқу құралдары білім беру ұйымдарында пайдалануға ұсынылды (№10-9/79
19.01.2016).
Осы орайда талқылаудан өтіп, оқу про­цесіне ұсынылып отырған «Қазақ тілі» кешендік жүйесінің төмендегідей қадау-қадау ерекше­ліктерін баса айтқымыз келеді:
біріншіден, бұл оқулықтар екінші тілді меңгертудің Халықаралық және еуропалық стандарттары талаптарына сәйкес, Қазақ­станның білім беру жүйесінің өзіндік ерекшеліктерін ескере отырып дайындалды;
екіншіден, Қарапайым, Негізгі, Орта, Ортадан жоғары деңгей бойынша тілдік білім мен қатысымдық біліктің үздіксіздігі ұстаным ретінде басшылыққа алынды;
үшіншіден, барлық оқу материалдары коммуникативтік мақсатқа жұмылдырылды, сөйлесім әрекетінің – тыңдалым, оқылым, айтылым, жазылым, тілдесім түрлері кешенді қамтылды;
төртіншіден,оқу тапсырмалары бір-бірімен логикалық, мазмұндық, деңгейлік тұрғыдан кешенді әрі өзара тығыз сабақ­тастықта берілді;
бесіншіден,тапсырмаларда жұптық, топтық, ұжымдық жұмыстарды орындатуға айрықша көңіл бөлінді
Олар оқушының креативтік ойлау қабілетін арттыру үшін берілді;
алтыншыдан, білім мазмұны да, жаттығу тапсырмалары да деңгейден деңгейге өсіп, күрделеніп, дамытылып отырылды;
жетіншіден, оқулық құрылымдары тұрақты, жүйелі, танымдық тұрғыдан ұсынылды, безендіруге көп көңіл бөлінді;
сегізіншіден, әр деңгей бойынша лексикалық минимум нақтыланды;
тоғызыншыдан, барлық тапсырмалар лексикалық минимумды саналы меңгертуге бағытталды;
оныншыдан, тапсырмалардың қызықты­лығы мен оқу мотивациясының дамытылуы басты назарға алынды;
он біріншіден, тіл дамыту, тіл ұстарту бағытындағы шығармашылық жұмыс­тардың бір-бірімен сабақтастығы қам­тамасыз етілді;
он екіншіден, оқулық материалдары нақты сабақ жүйесі бойынша түзілді;
он үшіншіден, бір лексикалық тақырып барлық кешендерде: оқулықта, дидактика­лық материалда, лексикалық минимумда өзара бірлікте ұсынылды;
он төртіншіден, «Мұғалім кітабында» әрбір тақырыпты оқыту әдістемесі нақты берілді;
он бесіншіден, жаңа, заманауи әдістер мен инновациялық технологиялар барынша мол қамтылды;
он алтыншыдан,әдістемелік нұсқау орта және қысқа мерзімді жоспар түрінде берілді және т.б.
Міне, оқулықтарды әзірлеу барысында авторлар тобының өз еңбектерінде тірек еткен ұстанымдарының басты тізбесі осылар.
Оқулықтар мен оқу-әдістемелік кешендер бірнеше дүркін талқылаулардан, ресми, бейресми сараптамалардан өткізілді
Өткен пікірлесу мен кәсіби талқылаулардың барысында авторлар мен ұсыныс айтушылар тиімді мәмілелік тоқтамға келіп отырды
Жаңа нәрсе, ортақ мақсат, әрі-беріден соң ұлттың ұлы мүддесі – тілін өрістетуге арналған бұл игілікті қадамның қоғам тарапынан да, билік тұтқаларын ұстаған азаматтар тарапынан да қолдау тауып отырғаны іргелі де күрделі жұмыстың мәреге жетуін жақындатады деп ойлаймыз.
Ретті жерінде айту парыз
Осы құрал­дар­дың жетілдірілуіне үлес қосқан әріп­тес­теріміздің қатарында жауапты редактор­лыққа бекітілген А.Байтұрсынұлы атындағы Тіл білімі институты ғалымдарына, жұмыс тобы құрамында бірнеше рет сараптау жұмыс­тарын жүргізген Астана, Алматы қалалары мен әр облыстан келіп қатысқан мектеп мұғалімдеріне, министрліктің бұй­ры­ғымен тайғайындалған ғалым-сарапшыларға, «Оқулық» орталығының сарапшыларына алғыс білдіреміз.
Алматы, Астана қалаларында, Көкшетау­дың «Балдәурен» демалыс орнында аталмыш топ мүшелері бірнеше рет бас қосып, қоян-қолтық жұмыс жасады.
Оқулықтардың әрі сапалы, әрі уақыт талабы мен сұранысқа сай болуы үшін ұйымдастырылып отырған мұндай шаралар көпдеңгейлі тіл үйрену мен тіл меңгерудің бүгінгі таңда аса қажет екенін дәйектеді
Бізді қуантқаны – эксперимент барысындағы жер-жерден келген, қазақ тілінің жауапкершілігін арқалаған, тіл тағдырының оң шешілуі үшін мүдделі болған мектеп мұғалімдерінің ұсыныстары мен қолдауларының нақты, тиімді, пайдалы болғаны.
Міне, осындай бағыттарда талқыланған оқулықтар мен оқу-әдістемелік кешендер 2015-2016 оқу жылының басынан бері республиканың әр өңіріндегі 41 мектепте апробациядан өткізіліп жатыр
Апробация барысында оқулық авторлары мен эксперимент жүргізетін мектеп мұғалімдерінің арасында тығыз байланыс орнатылды
Әртүрлі деңгейде семинарлар, семинар-тренингтер ұйымдастырылып келеді
Ұсынылған оқулықтар мен кешендердің мектеп мұғалімдері ғана емес, ата-аналар тарапынан да, тіпті эксперимент қойылмаған мектеп мұғалімдері тарапынан да зор қолдауға, шынайы сұранысқа ие болғаны көңілге қуаныш ұялатады.
Кез келген жаңалықтың оң бағыт алып өмірге қадам басуында білім беру ұйымы­ның, мектеп басшысының рөлі зор
Осы орайда мен Астана қаласындағы жаңа оқу­лықтар бойынша эксперимент өткізу тізіміне енген №31 мектептің директоры Ирина Константиновна Самсонованың таным тереңдігін айрықша атап айтқым келеді
Басында министрдің бұйрығымен тізімге енген мектептің барлық сыныптары осы оқулықтармен оқуға тиіс болатын
Өкінішке орай, нақты себебі белгісіз, эксперимент мектептің 1-11-сыныптарының барлық параллельдерінде емес, тек біреуінде ғана жүргізілсін деген қосымша нұсқау берілген
Сол нұсқауға қарамастан, Ирина Константиновна оқу жылының басында қолдарына тиген жаңа тұрпатты оқулықтарды алып, пән мұғалімдерімен талқылау ұйымдастырған
Мәселенің анық-қанығына көз жеткізген басшы осы жаңашылдықты бөлісу мақса­тында мектепте ата-аналар жиналысын өткізген
Жиналыста оқулықты таныстырып, егер ата-аналар арасында қолдау тапса, экспериментті бір сыныпта емес, барлық сы­ныпта бірге жүргізуге болатыны жайлы ой тастаған
Нәтижесінде оқулықты көрген ата-аналар бірден ортақ келісімге келген
Оқулықтың көшірме нұсқасын жасап, оны бала­ның қолдануына ыңғайлы етіп түптетіп алған
Міне, нағыз білікті басшының әрекеті! Бұл – тілді тез арада игеруге үлгі болар мысал!
Жауапкершіліктің молдығына қарамас­тан, эксперимент жүргізуге өз бастамаларымен ықылас білдірген мектептердің болуы да біздің педагог жұртшылықтың білім жүйесінде, оның ішінде мемлекеттік тілді меңгертуде инновациялық серпілістер жасауға мүдделі екендігін көрсетті.
Қазір оқу жылының бірінші жарты­жылдығы аяқталды
Осы кезеңде өткізілген сабақтар бойынша еліміздің түкпір-түкпіріндегі эксперимент мектептерінен оң пікірлер көптеп келіп жатыр
Сол пікірлердің кейбіріне тоқтала кетуді жөн санаймын
Мысалы, Астана қаласындағы №53 мектептің мұғалімі Шынар Медеубаева: «Жаңа оқулықтарға қызығушылығым артып, 2015 жылдың қыркүйек айынан бастап 1,5,11-сыныптарда эксперимент жұмыстарын бастадым
Бастауыш, орта, жоғары буынды алған себебім: Әр деңгейдегі оқулықтар қандай нәтиже береді екен? Біздің барлығымыз күткен нәтижелерге қол жеткізуге бола ма деген сұраққа жауап іздедім
Сабақ барысында байқағаным: қайталанып отыратын сөйлесім әрекетінің түрлері арқылы оқушылардың интербелсенділігі артты
Бір-бірімен қарым-қатынас жасау нәтижесінде оқушылардың сөздік қорлары дамыды
Бұл балалардың тілді еркін қолдану дағдыларын қалыптастырды, пәнге қызығушылықтарын оятты
Әсіресе, 1-сынып оқушыларының ата-аналары: «После уроков казахского языка дети приходят возбужденные», «если уроки проходят так, то и мы тоже научимся казахкому языку», «так и должно быть», «жаль, что эти уроки проводятся только два раза в недели» деген ата-аналардың сөздері өзімізге, оқулыққа деген сенімімізді арттырды
Дәл осы оқулықтардың оқушылардың тілді өз бетімен игеруге құлшыныстарын оятқанын айтқым келеді» деп жазады.
Алматы облысы, Еңбекшіқазақ ауданының тәжірибелі мұғалімі, көп жылдан бері осы салада еңбек етіп келе жатқан ұстаз Күлай Зукар: «Тәуелсіздік алғаннан бері өзіміз күтіп жүрген, барлық сараптамалардан өткен, тілді игертуде тиімді, бар ғұмырын мектепте өткізіп келе жатқан ұстаздардың көңілінен шыққан «Қазақ тілінің» осы деңгейлік оқулықтары бізге ауадай қажет екенін аудан мұғалімдерінің атынан жеткізгім келеді
Өзге ұлт балаларының қазақ тілін еркін игеруіне, мемлекеттік тілдің мәртебесінің көтерілуіне бұл оқулықтардың үлесінің мол екендігіне кәміл сенемін» деп өз пікірін ашық айтқан.
Алматы қаласындағы №52 мектептің мұғалімі Сәуле Баржықбаеваның: «Бұл оқулықтар оқушының да, оның ата-анасының да алдында біздің, қазақ тілі мұғалімдерінің және мемлекеттік тіліміздің мәртебесін бір-ақ көтергенін айтқым келеді
Оқулықтың безендірілуінен бастап, оның ішіндегі әрбір тапсырманың бала өміріне жақындығы оларды сөйлеуге еріксіз түрде «мәжбүрлейді», ойнай жүріп ойлауға, сөйлеуге үйретеді
«Кел, жаттығайық!» айдарымен берілген шағын шумақтарды олар қандай ынтамен жаттап айтады! «Дұрыс айт!» айдарында балалар сауатты, дұрыс сөйлеуге үйренеді
Соның қажеттігін түсінеді
Бұл – оқулықтардың баланы баурап алуының басты көрсеткіші
Оқулықтар сабақ ретімен жүйелі жазылған
Ол, әсіресе, еңбек жолын жаңадан бастаған мұғалімдерге үлкен көмек! Әр тақырып сайын берілетін «Нәтиже сабақтар» баланың өз білімін өзі бақылауына мүмкіндік береді
Бүкіл кешен бір тақырыпты меңгертуге қызмет етеді: «Мұғалім кітабы» сабақтың әр тапсырмасын қалай орындау қажеттігіне бағыт берсе, «Лексикалық минимум» сабақта үйренетін тірек сөзді дұрыс меңгертуге жол ашады
Ал «Дидактикалық материалдар» сол тақырып бойынша қосымша жұмыс жасауға мүмкіндікті молайтады
«Жазу дәптері» – баланың нағыз досы! Менің бастауыш сыныптарым осы дәптермен жұмыс жасау­ды қалай ұнатады десеңізші!» деп ағынан ақтарыла жазыпты.
Атырау облысы, Құрманғазы ­ауданы М.В.Ломоно­сов атындағы мектеп мұға­лімдерінің атынан пікір жазған мектеп директорының инновация жөніндегі орынбасары М.Г.Тілеуғалиева жаңа оқулықтардың көрнекі, эстетикалық талғамға сай безендірілгенін, оқу материалдарының мазмұны оқушының сөйлеу тілін дамытатындай алуан түрлі жаттығулар мен мол тапсырмалардан тұратындығын атап көрсеткен.
Ақмола облысы, Көкшетау қаласы №13 «Экос» мектеп-гимназиясының қазақ тілі пәнінің мұғалімі, озық тәжірибелі маман, ізденімпаз әріптесіміз Асылжан Көкешқызы Исабаева оқулықтардың жетістіктерін санамалап келіп, өз ой-тұжырымын: «Қазақ тілінің» қолымызға тиген деңгейлік оқулықтары – қазіргі таңда баламасы жоқ, жаңа тұрпатты оқулықтар
Бүкіл оқу-әдістемелік кешен – біздің қазақ тілі мұғалімдері жылдар бойы күткен, орыс мектептерінің оқушыларына қазақ тілін сапалы меңгертуге, саналы қолдануға барынша тиімділігімен ерекшеленетін еңбектер» деп түйіндеген
Білікті маман өз пікірін: «Дәл осы оқулықтар арқылы білім алған мектеп оқушысының сөйлеп шығатынына кепілдік беремін» деп сеніммен қорытқан.
Бұл келтіріліп отырған мысалдар – қазақ тілін көп деңгейлі жүйемен игертуге толық мүмкіндік беретін өзгетілді мектептердің 1-11 сыныптарына арналған қазақ тілі оқулықтары мен оқу-әдістемелік кешен жайындағы ойлы пікірлердің бір парасы.
Елбасымыз Қазақстан жұртшылығына мемлекеттік тілді игерудің кезеңдерін белгілеп берді
Қазақстан Үкіметі де, тиісті орындар мен қоғамдық ұйымдар да осы бағытта жұмыла бірігіп, жұмыс жүргізіп келеді
Ұлт көшбасшысының «Тіл – тәуелсіздік тұғырын бекітудің кепілі» деген қанатты ойын жүзеге асыруда ондаған шаралардың атқарылып отыр­ғаны көпшілікке мәлім
Тіл үйрену орта­лық­тарының молайып, әрқилы сөздіктер мен тілашар құралдарының жарық көріп жат­қаны жалпақ жұртқа аян
Бұл, сөз жоқ, мемлекеттік тілдің мәртебесін бекіту бағы­тында атқарылып жатқан игілікті шаралар.
Мақаламыздың жазылуына арқау болған «Қазақ тілі» оқулығы – осы бағыттағы кернеуі кең, тамыры терең шаралардың бірі
Олай дейтініміз, тілді үйрену мен үйретудің нақты, тиімді, өркенді жолы – мектеп қабырғасындағы сапалы сабақ
Бала санасы – кез келген жаңа нәрсені тез қабылдайтын ғажайып таза кеңістік
Сол таза кеңістікке алғаш түскен тілге деген құрметтің айшықты белгісі – тілді үйрену
Бұл кезеңде, яғни 1-11 сыныптарда тілді жүйелі түрде игертуге ықпал етер деңгейлік оқудың берері мол
Бұл кезеңде игерілген сатылы білім бала санасынан өшпейді, тіл мен қоғам арасындағы байланыс орнығып, бірте-бірте дұрыс жолға қойылады
Осы процесті жеделдету – бәрімізге ортақ парыз
Бала кезде жатталған тақпақтың адам санасынан өшпейтіні сияқты, бала санасына орныққан қазақ тіліне деген құрмет оның өмір бойғы сұранысы мен мәдениетін анықтар қажеттілігіне айналады.
Бала санасы нәзік жаратылыс
Оның кілтін тауып, есігін ашу, жан төріне жол табу оңай емес
Біздің осы саладағы көпжылдық кәсіби еңбегіміздің нәтижесін танытар 67 оқу құралы қоғам талқысынан өтіп, уақыт қажетіне айналу қарсаңында тұр
Әрине, іргелі жұмыстың әділ төрешісі – уақыт пен қоғам, ұлт қажеттілігі мен сұранысы.
Талқылаулар барысында айтылған ұсыныс-тілектердің дені ескерілді
Оқулықтар неше дүркін сараптан өтті
Сондықтан оқулықтардың өмірге жолдама алғаны, Ел Президенті тапсырмаларына сәйкес, жалпы білім беретін мектептерге жеткені оң болар еді
Кез келген жаңа бастаманың сыншысы – Уақыт пен Қоғам! Ендеше, дамуымыздың қазіргі кезеңінде «Қазақ тілінің» деңгейлік оқулықтары қазақстандық білім жүйесіне де, қазақ тілінің қолданылу аясының кеңеюіне де оң ықпал етеріне сеніммен қарағанымыз жөн.


