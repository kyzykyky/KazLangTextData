Баязи ӘБДЕШЕВ,
Атырау облысы Тілдерді дамыту
жөніндегі басқармасының басшысы,
филология ғылымының кандидаты
Тіл күрделі де терең ұғым
Бұл – әрбір адамның болмысының, қоғамдық сананың ажырамас және аса маңызды бөлігі
Содан шығар, ана тілін қамқорлыққа алу, оның қолданыс аясын кеңейту көптеген елдерде мемлекеттік саясатқа айналған.
Мәселен, әлемдегі ең дамыған, өркениеті жоғары елдің бірі саналатын Францияда тіл тазалығын сақтау үшін, тілге қатысты белгіленген ереже, нормаларды бұзушыларға санкциялар қолдану қаралған
Кейбір Балтық өңірі мемлекеттерінде, тіпті, кең өкілеттіліктері бар тіл полициялары қызмет етеді.
Осындай құбылыс басқа да жерлерде, соның ішінде, ірі елдерде байқалады
Бұның салмақты себебі бар
Тіл жай ғана байланыс құралы емес
Бұл – ұлттық сананың, болмыстың негізі, халықтың рухани қуатының темірқазығы, патриоттық тәрбиенің аса маңызды құралы
Ұлттық рухын жоғалтқан ел – өзін де жоғалтады.
Сондықтан жаһандану заманында да тілдің маңызы арта түспек.
Ендеше, оңтайлы тілдік орта қалыптастыру, қазақ тілінің қоғамды біріктіруші күш ретіндегі рөлін арттыру бағытындағы Қазақстан мемлекетінің саясаты әлемдік үдеріспен үндесіп жатыр деп айтуға болады.
Осы бағытта Атырауда не істеліп жатыр десек, ауыз толтыра айтатындай жұмыс бар.
Тіл – тонналап өлшейтін мұнай, метр­леп өлшейтін жол емес
Десек те, тілді дамыту, қолдану жұмыстары белгілі бір жүйемен жүргізіліп келеді.
Тіл саясатын жүзеге асыратын құрылымдардың басшылыққа алатын негізгі құжаттары – Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасы
Аталмыш бағдарламаның 2-ші кезеңі – 2014-2016 жылдар
Осы кезеңді қам­титын, тілдерді дамыту мен қолданудың облыстық іс-шаралар жос­пары облыс әкімдігінің қаулысымен бекітіліп, бүгінде рет-ретімен іске асырылуда.
Осы жоспар аясында, жалпы, мем­лекеттік бағдарламаны жүзеге асыру бағытында атқарылып жатқан жұмыстармен газет оқырмандарын таныс­тыра кетейін.
Алдымен, облыстың жергілікті басқару жүйесінде мемлекеттік тіл толық көлемде қолданылып отыр.
Жергілікті басқару жүйесінде құжат алмасу — толықтай мемлекеттік тілде
Соның ішінде, ішкі құжат айналымы да осы тілде жүреді
Кеңес, мәжіліс, басқа да ресми шаралар мемлекеттік тілде өткізіліп, хаттамалары, басқа да құжаттары қазақ тілінде ресімделеді
Жергілікті атқарушы органдардың нормативтік-құқықтық құжаттары мемлекеттік тілде дайындалып, қажет болған жағдайда ғана орыс тіліне аударылады
Мәселен, облыс әкімінің өкімдері, облыс әкімдігінің кейбір қаулылары тек мемлекеттік тілде шығарылып келеді.
Өз басым бұндай көрсеткішті жетістік емес, қалыпты жағдай деп есептеймін
Мемлекеттік қызметте жүрген адамның мемлекеттік тілді білуі, қолдануы – міндет
Оның үстіне, қазақ қазақша білмейді деген мәселе Атырау өңіріне тән емес.
Дегенмен, азаматтардың, әсіресе, мемлекеттік қызметшілердің, бюджет саласы қызметкерлерінің мемлекеттік тіл білігін объективті бағалайтын өлшемдер болуы керек
Осыған орай, тілдерді дамыту мен қолданудың 2011-2020 жылдарға арналған мемлекеттік бағдарламасына сәйкес «Қазтест» жүйесін қолданысқа енгізу жұмыстары жүргізілуде
2013 жылдан бастап ҚР Білім және ғылым министрлігінің Ұлттық тестілеу орталығымен бірлесіп, азаматтардың мемлекеттік тілді білу деңгейіне «Қазтест» жүйесі бойынша сынақ өткізіліп келеді
Күні бүгінге 6700-ге жуық адам қамтылды
Олардың ішінде мемлекеттік қызметшілер, ұлттық қауіпсіздік органдарының, құқық қорғау органдарының қызмет­керлері, әскери қызметшілер, дәрі­герлер, мұғалімдер, халыққа қызмет көрсету орталықтарының қыз­меткерлері бар.
Мемлекеттік тіл тек мемлекеттік органдармен шектелмейді
Талап қойып, түсінік беріп, нәтижесінде халыққа қызмет көрсету орталықтары, меншік түріне қарамастан халықпен жұмыс істейтін барлық нысандардың мемлекеттік тілде қызмет көрсетуіне қол жеткіздік
Сонымен қатар, олар орыс тілінде, бірқатары тіпті ағылшын тілінде де қызмет көрсете алады.
Тілді насихатттап, тіл саясатын жүзеге асыру үшін түрлі шаралар өткізілуде
Мәселен, тек 2015 жылы 845 мәдени-бұқаралық, танымдық, әдістемелік шаралар ұйымдастырылды.
Бұл жерде, тілдік шаралар Тіл басқармасы, тіл бөлімдерімен шектелмей, басқа да мемлекеттік органдар, жетекші оқу орындары, құқық қорғау органдары, әскери құрылымдар, өндіріс саласы қамтылып, ірі отандық және шетелдік компаниялар тартылып отырғанын айта кеткім келеді
Мәселен, өткен жылы «Қазақтелеком» АҚ-ы филиалы – Атырау облыстық телекоммуникация дирекциясы, «Атырау мұнай өңдеу зауыты» ЖШС, «Интергаз Орталық Азия» АҚ-ы «Атырау» магистралды газ құбырлары басқармасы, «Теңізшевройл» ЖШС біріккен кәсіпорны, «Аджип Қазақстан Норт Каспиан Оперейтинг Компани Н.В.» (Аджип ҚКО) компаниясы сияқты ұйым, мекеме, кәсіпорындар мемлекеттік тілді дамыту бойынша арнайы іс-шаралар жоспарын жасақтап, іске асырды
Биыл да осы бағытта жұмыстар жүргізіліп жатыр.
Оқу орындарының, мәдениет мекемелерінің тіл саласына қатысты оқу-әдістемелік құралдарға сұранысын ескере отырып, 2014 жылы НКОК ком­паниясының көмегімен шыға­рылған, мамандар зәру болып жүрген бірқатар салалық сөздіктер, оқу-әдістемелік құралдар, анықтамалықтар, басқа да кітаптар кітапханаларға, оқу орындарына таратылды
2015 жылы облыстық бюджеттен арнайы қаражат бөлініп, 15 томдық «Қазақ әдеби тілінің сөздігі» сатып алынды, облыстың кітапханаларына таратылды
Бұдан басқа, Тіл комитетінің тапсырысымен шығарылған түрлі сөздіктер, оқу-әдістемелік құралдар, дискілер ұйым, мекеме, кәсіпорындарға жыл сайын таратылып келеді
Бұларға сұраныс жақсы және ересек адамдарға тілдерді оқытуда, тіл мәдениетін дамытуда осындай құралдардың пайдасы мол.
Атқарылып жатқан жұмыстардың нәтижесін келесідей мәліметтерден көруге болады: әлеуметтік зерттеу қорытындысымен облыс халқының 96,9%-ы түрлі деңгейде (еркін, жақсы, орташа деңгейде) қазақ тілін, 92,0%-ы орыс тілін, 10,1%-ы ағылшын тілін меңгерген деген мәлімет алынып отыр
Қазақ тілін меңгергендердің үлесінің жоғары болуы табиғи нәрсе – Атырау баяғыдан қазағы қалың жер
Ал ағылшын тілін білетіндер бір қарағанда аз көрінер
Бірақ салыстырмалы түрде қарасақ, 2013 жыл мен 2015 жыл аралығында бұл көрсеткіш 6,3%-дан 10,1%-ға дейін өскен екен, яғни, оң динамика бар
Сондықтан қазақ тілі жетекші рөл атқаратын үш тілді ортаны қалыптастыруға Атырауда жақсы мүмкіндік бар.
Соңғы жылдары түрлі объективті себептерге байланысты ономастика саласындағы жұмыстар толастап қалған болатын (мораторий болды, заңнамаға өзгерістер енгізілді, жаңа қаулылар қабылданды)
Тек өткен жылы ғана Ұлы Отан соғысындағы Жеңістің 70 жылдығы, Қазақ хандығының 550 жылдығы сияқты атаулы даталарға орай 56 көшеге Ұлы Отан соғысы ардагерлерінің және қазақ хандарының есімдері берілді
Биыл бұл үдеріс жалғасын табады – ат беру, қайта атау жөніндегі ұсыныстар көптеп түсіп, олар белгіленген тәртіппен қаралуда.
Тіл заңнамасының орындалуын қадағалау, көрнекі ақпарат саласын реттеу жұмыстарына да көңіл бөлініп келеді
Мораторийге, тексеру тәртібіне өзгерістер енгізілуіне байланысты ресми тексерулер болған жоқ
Бірақ, жағдай солай екен деп қол қусырып отыруға болмас
Сондықтан халыққа қызмет көрсететін орындарға барып, көрнекі ақпаратта «Тіл туралы» Заңның талаптары туралы түсінік беру акцияларын тұрақты өткіземіз
Өткен жылы Атырау қаласында, аудандарда 334 көрнекі ақпарат құралы қамтылып, анықтаған олқылықтар бойынша ұсынымдар беріліп, түзетілді
Акцияларға қоғамдық бірлестіктердің өкілдері тартылып келеді және бұндай жұмыстар жалғаса бермек
Сондай-ақ мұнай-газ саласындағы «Теңізшевройл» ЖШС, «ҚазМұнайГазБұрғылау» ЖШС, «Сазанқұрақ» ЖШС, «Қожан» АҚ сияқты ірі отандық және шетелдік кәсіпорындарда ҚР «Тіл туралы» Заңының орындалуы зерттелді.
Жалпы, бүкіл еліміздегі сияқты, Атырау облысында тіл саясаты ешкімге қысым жасалмай, байыппен жүргізіліп келеді
Бұл – біздің бірлігіміздің, жарасымды тірлігіміздің кепілі
Сондықтан,мемлекеттік тіл – қазақ тіліне басымдық бере отырып, тілдік ортаны жетілдіру қызметіміздегі басты ұстаным болмақ.


