Әрбір мемлекет үшін төл әліпбиінің болуы қашанда маңызды мәселе
Елбасының «Болашаққа бағдар: рухани жаңғыру» атты бағдарламалық мақаласында айтылғандай, 2025 жылдан бас­тап латын әліпбиіне көшуге кірісуіміз керек және болашақта барлық саладағы іс-қағаздар мен оқулықтар да осы қаріппен жазылуы тиіс
Бүгінгі таңда латын әліпбиін ендіру бойынша жұмыс топтары құрылғанынан БАҚ арқылы хабардар болып отырмыз
Үкіметтік деңгейде осы мәселеге үлкен көңіл бөлініп отырғаны қуантады
Өйткені ұйымдастыру шараларының өзі жеңіл емес
Қаншама қажырлы еңбек пен ауқымды шараларды қажет етеді.
Менің ойымша, жаңа әліпби – елдігіміз бен егемендігімізді айқындайтын, халық үшін тарихи маңызы зор факторға айналып отыр
Латын әліпбиі бұрын тіліміздің тарихында 10 жылдай уақыт салтанат құрды
Ал бүгінгідей қуатты мемлекетте өмір сүріп жатқан кезде біз осы жазуды қолдап, оны алып кетпесек, өркениетті елдердің қатарына ілесе алмаймыз
Себебі латын әліпбиі – әлемдегі ең танымал жазулардың бірі
Сондықтан оның болашағы зор.
«Болашаққа бағдар: рухани жаңғыру» атты бағдарламалық мақалада Президентіміз латын әліпбиінің мәселесіне егжей-тегжейлі тоқталып, біраз мәселелерді ортаға салғаны белгілі
Әліпби ауыстыру бір сәтте шешіле салатын мәселе емес екенін де меңзеді
Демек, барлық шаралар әбден ойластырылып жүзеге асырылғаны жөн
Бұл кеше ғана қозғалған мәселе емес, бірнеше жылдар бойы көтеріліп келе жатқан ұсыныс.Біз ендігі кезекте осы мақсатқа жету үшін еңбектенуіміз керек
Себебі латын жазуына көшеміз деп айта салу оңай, ал оны жүзеге асыру үшін үлкен шараларды қолға алуымыз қажет
Әрине, бұл жолда түрлі кедергілер кездесетіні түсінікті жайт
­Дегенмен, алға ұмтылғандар үшін алынбайтын қамал жоқ.
Біле білсек, қазақ тілі түркі тілдерінің ішіндегі ең негізгісі әрі сөздік қоры бай тілдердің қатарынан саналады
Өзіміздің бауырлас елдермен түсінісіп қана қоймай, бір-біріміздің жазғанымызды да оқуға мүмкіндік аламыз
Елбасының жуырда отандық БАҚ өкілдеріне берген сұхбатында да латын әліпбиінің мәселесі кеңінен сөз болғаны мәлім.
Бүгінгі халықаралық коммунникация саласындағы ерекшеліктерді ескере отырып, қазақ тілін жаңа кезеңге, өз мән-мазмұнынан ажыратпай биікке көтеретініне сенімді
Қазіргі Қазақстанның экономикалық, тілдік, мәдени, демографиялық жағдайы оңалып, халық сапалық тұрғыдан жоғары өрлеуге бет алған осындай орайлы кезеңде жаңа әліпбиге көшу дейтін үлкен мақсатты орындап алу әсте қиындық тудырмайды деп ойлаймын.
Гүлайым АЯПОВА,
Ақтөбе облыстық тілдерді 
дамыту басқармасы
жанындағы тілдерді оқыту 
орталығының әдіскері
