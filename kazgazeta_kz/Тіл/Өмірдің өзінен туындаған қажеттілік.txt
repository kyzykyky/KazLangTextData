Сәуле БЕКТЕМІРОВА, 
филология ғылымының 
кандидаты, доцент
Кез келген ғылымның мүмкіндіктерін пайдаланудың шеберлігі мен дағдыларын, ақпараттық-коммуникациялық технологияларды меңгерген дербес әрі шығармашылық тұрғыдан ойлайтын тұлға – жарқын болашақты құруға, ұлттық және қоғамдық дамудың жолдарын айқындауға қабілеті бар.
Осы тұрғыдан, қазіргі дүниежүзі елдері үшін жаһандану басты үрдіс танылып отыр
Бұл орайда, түрлі ұлттардың мәдениаралық үнқатысымынан бөлек, ең алдымен, бір ел тарапынан қол жеткізілген ғылыми-техникалық прогресс жетістіктерінің, нақты айтқанда, техникалық өнімдерінің басқа кез келген елдің күнделікті өмірінде қолданысқа түсіп, тұрмысты жеңілдетудегі игілікке айналуы жаһандануға түрткі факторлардың бірі десек қателеспейміз.
«Жаңа ақпараттық технологиялар ғасыры» деген атты иеленген ХХІ ғасыр электронды есептеуіш машина, электрондық оқулықтар, интерактивті құралдар, сондай-ақ ғылым мен қоғамының барлық салаларын қамтитын IT технологиялар мен ақпараттық Ғаламтор коммуникациясы әлем елдерінің көптеген мәселелерде еріксіз я амалсыз тоғысуына (интеграциясына) алып келді
Өйткені кез келген елге, мемлекетке «қазіргі жаңа ақпараттық технологиялар жаңалықтарынан сырт қалу, оған ілесе алмау – ғылыми-техникалық және экономикалық жағынан құлдырау» екені түсінікті
Осы тұрғыдан алғанда, бүгінгі күні тілдің «адамдар арасындағы басты қарым-қатынас құралы» болу қызметінен бөлек «адам – машина» қарым-қатынасының құралы болу мүмкіндігі алға шықты.
Елбасы Н.Ә.Назарбаев бұдан бөлек латын әліпбиінің ұлттық тіл мүдде үдесінен шығудағы орны туралы алғаш рет 1996 жылы Халықтар Ассамблеясының ІІІ сессиясында: «Латын қарпіне көшу қазақ тілін басқа этностар өкілдерінің игеруіне, Қазақстанның әлемдік ақпарат кеңістігіне, технологиялық тұрғыдан бейнелеуге, сондай-ақ түркі тілді дүниемен мәдени тұрғыдан бірігуіне неғұрлым тиімді көмек көрсетер еді» деген ойы осыдан он бір жыл өткен соң, 2006 жылдың ХІІ сессиясында: «Бір кездерде туындаған латынға көшу мәселесіне қайта оралуымыз қажет
Бүгінгі күні коммуникативтік кеңістікте латын графикасы басымдылық танытып отыр
Көптеген елдердің, оның ішінде, бұрынғы Кеңес Одағы құрамындағы кейбір елдердің латынға көшуі тегін емес» деп осы мәселенің ғылыми жағын зерттеп көруге нақты тапсырма берді
Ақырында латын әліпбиіне көшуге байланысты Елбасы Жарлығы шықты
Қоғам бұл шешімге қолдау білдіруде.
Қазіргі заманға сай қоғамды ақпарат­тандыруда оқытушылардың біліктілігі ақпараттық-коммуникациялық технологияны қолдануынан көрінеді
Бүгінгі таңда ақпараттық-технология кез келген мамандандырылған қызмет аясының, соның ішінде, лингвистиканың да бөлінбес бөлшегіне айналды.
Лингвистика мен ақпараттық-коммуникациялық технологиялардың тоғысы нәтижесінде пайда болған қолданбалы лингвистика (ағыл
Apply Linguistics) – машиналық аударма жасау, автоматты түрде ақпарат іздеу, жазуды ойлап табу және жетілдіру, ауызша сөйлеудің транскрипциялық жүйесі мен бөгде тілден кірген сөздердің транслитерациялық жүйесін құру, көзінде ақауы бар адамдарға арналған жазу жүйесін жасау, жаңа бұйымдар мен зат атауларының даму үдерістерін зерттеу және қалыптасу ережелерін үйрету, арнайы лингвистикалық анықтамаларды құру тәрізді қазіргі заманғы практикалық міндеттерді шешу үшін оның мүмкіндік­те­рін пайдалану негізінде тіл теориясы мәселелерін қалыптастырудағы тіл білімінің бағыты.
Компьютерлік лингвистика/Computational Linguistics (ағыл
computer < лат
computare санау, есептеу) – қолданбалы лингвистиканың құрам­дас бір бөлігі
Арнаулы және басқа компьютерлердің әртүрлі интеллектуалды қызметтерде кең түрде қолданылуына орай дүниеге келуі және дамуы
Компьютерлік лингвистиканың негізгі зерттеу мақсаты – компьютерлендіру­дің лингвистикалық мәселелерін шешу, яғни ЭЕМ-мен жұмыс істеуге ар­налған жасанды тілдер құрылымын анықтау, ақпараттық банктерді құру, қалыптастыру
Мәтіндерді өңдеу үшін машинамен сөздіктерді, алгоритмдерді құрастыру, әртүрлі тілдік үдерістерді моделдеу және басқа мәселелерді табиғи тілдің семантикалық заңдарын ескере отырып шешу.
Лингвистикадағы ақпараттық техноло­гиялардың қолданылу мүмкін­діктерін оқу аталмыш ғылым саласына сәйкес негізгі ұғымдарды білуді бағамдайды
Олардың арасынан лингвис­тика (тіл, лингвистика, компьютерлік лингвистика және т.б.) мен информатика (ақпарат, алгоритм, модель және т.б.) саласына жататын ұғымдарды бөліп қарастыруға болады
Бұл ұғымдармен танысуды лингвистер, шет тілдерінің оқытушылары және аудармашылардың тікелей қызметтерінің кәсіби жағын сипаттайтын лингвистикалық терминдерден бастаған жөн.
Лингвистика немесе тіл білімі дәстүрлі түрде адамзат тілін зерттейтін ғылым
Лингвистер тілдің қалыптасуы (одан фонетикалық, лексикалық, грамматикалық деңгейін және мәтін деңгейін ерекшелеу), тілдің әлеуметтік түрленуі, тілдік айтылымдардың туындауы және түсіну сұрақтары, әртүрлі типті қоғамдағы тіл қызметінің принциптері, тілдің пайда болуы мен дамуы және оның басқа аспектілеріне қатысты мәселелермен жұмыс істейді.
Тілдің зерттелу аспектісіне, ұлттық салт-дәстүрі мен ғылыми әдістемесіне сәйкес лингвистиканың әртүрлі салалары жеке-жеке қарастырылады, мысалы, құрылымдық лингвистика, әлеуметтік лингвистика, психолингвистика және т.б.
Ақпараттық технологияларды қолда­нумен тығыз байланыстағы лингвис­ти­каның бөлімін анықтау үшін теориялық және қолданбалы лингвистиканың ара­сын­дағы айырмашылықтарды білген жөн.
Қолданбалы лингвистиканың жазуды құру және жетілдіру ауызша тілдің транскрипциялық жүйелерін құру шет тілдік сөздердің транслитерациялық жүйелерін құру; стенография жүйелерін құру; зағиптарға арналған жазу жүйелерін құру; ғылыми-техникалық терминология­ны бірыңғайлау, біріздендіру және стандарттау; мәтіндерді шет тілдік формаға (аударма) дұрыс аудару әдістемесін құру; машиналық аударманың лингвистикалық негіздерін жасау; құжаттарды автоматты индекстеу және аннотациялау; мәтіннің автоматты анализі; мәтіннің автоматты синтезі; ақпаратты автоматты іздеуге арналған сөздік-тезаурустарды жасау сияқты дәстүрлі бағыттары мен міндеттері шешімінде латын тілі әліпбиінің аса оңтайлы екені дау тудырмайды.
Компьютерлік лингвистика компью­терлік құралдар – бағдарлама­ларды, кез келген жағдайдағы тіл қолданысын моделдеуге арналған мәліметтерді ұйымдастыру және өңдеу технологияларын, сондай-ақ лингвистика мен онымен шектес пәндерде тілдің компьютерлік моделін қолдану саласы.
Компьютерлік лингвистикада тілдің күрделі құрылымына сәйкес тілдің жеке деңгейлерімен қатар қойылатын, тілдік хабарламалардың туындауы мен қабылдану үдерістері немесе тілге байланысты басқа да адамзаттық қызмет түрлеріне қатысты түрлі бағыттар қалыптасып, дамуда
Компьютерлік лингвистиканың бағыттары:
• мәтіннің автоматты анализі;
• мәтіннің автоматты синтезі;
• автоматты сөздіктерді құру және қолдау;
• автоматтандырылған ақпараттық-іздеу жүйелерін құру;
• машиналық аударма;
• тілді оқытудағы автоматты жүйе­лерді құру;
• анонимді мәтіндерді автоматты атрибуциялау мен дешифрлеу;
• лингвистикалық деректер қорын құру;
• теориялық және қолданбалы лин­гвистиканың мәселелерін шешуге байланысты бағдарламалық құралдарды дайындау және т.б.
Жалпы лингвистика, сондай-ақ жекелей алғанда компьютерлік лингвистика да әртүрлі типтегі тілдермен, олардың жеке деңгейлерімен жұмыс жасайды
Тіл, жалпы түрде, кейбір социумда қарым-қатынас үшін қолданылатын таңбалар жүйесі ретінде анықталады.
Латын әліпбиіне көшудің тиімділігін жасанды тілдер тұрғысынан да түсіндіруге болады
Яғни жасанды тілдер табиғи тілді қолдану тиімсіз немесе мүмкін емес салаларда жасанды түзілетін таңбалар жүйесін білдіреді
Жасанды тілдер өз ішінде мамандандырылмаған немесе халықаралық және мамандандырылған эсперанто, волапюк және т.б
тілдер болып бөлінеді
Соңғысына XVI ғасырда қалыптаса бастаған математика, логика, химия және т.б
ғылым тілдері және 1940 жылдардан бастап адам мен компьютер арасындағы диалогты жеңілдетуге байланысты адамзат қызметінің арнайы салаларында таралған адам-машиналық қарым-қатынас тілдері жатады.
Адам-машиналық қарым-қатынас тілдеріне мысал ретінде қарапайым символикалық кодтау жүйесінен бастап (ассемблерлер) мамандандырылған бағдарламалау тілдері С++, Java, Python, ErLang және т.б
алынады
1980 жылдарға қарай әлемде 500-ге жуық бағдарламалау тілдері бар болған
Бағдарламалау тілдерінің жалпы саны бірнеше мыңға жетсе де, қазіргі кезде бастапқы мөлшері белсенді қолданыста жүр
Бұл фактілер адам-машиналық қарым-қатынас мәселелерінің өзектілігі мен оны шешудің көптеген жолдарының бар екендігін көрсетіп отыр.
Сондықтан әлемдік электрондық жүйеге латын әліпбиі арқылы көшудің негізгі қажеттіліктері анықталды:
1) Лингвистикалық қажеттілік: Қазақ әліпбиіндегі дыбыстар құрамын қайта қарап, оның табиғи заңдылықтарын сақтау
Бұған латын әліпбиіне көшу арқылы жетуге болады.
2) Техникалық қажеттілік: жүздеген бағдарламалау тілдерін, деректер базасын басқару жүйесі, мәтін редакторлары, тоғыз төл әрпіміздің кодтау кестесінде жоқтығы компьютерде жұмыс істеуде қиындықтар туғызады
Бұл мәселені латынға көшу арқылы реттеуге болады.
3) Саяси қажеттілік: Латынға көшсек, батыс елдеріндегі қазақтардың елге келуге деген ниеттері пайда болып, сәл де болса қазақ ұлтының санын көбейтуге септігі болады және түркі тілдес елдермен белгілі бір дәрежеде қарым-қатынас жасалады.
4) Жаһандану тұрғысындағы қажеттілік: ұлттық құндылықтарды сақтай отырып, өркениетті ел қатарына қосылуда тілді сақтап, дамыту, кез келген ел мамандарымен бәсекеге қабілетті, әлемдік білім, ғылым, техниканы меңгеруіне жол ашуға мүмкіндік жасайды
Интернетке латын әліпбиімен енсек, әлем қазақтарымен байланыса аламыз.
5) Экономикалық қажеттілік: Қазіргі кирилл-қазақ әліпбиіне қарағанда, жаңа әліпби қай жағынан болса да тиімді болмақ, біріншіден, таңба саны аз болғандықтан, оқу-жазуда уақыт үнемделеді; екіншіден, бастыруға материал аз шығындалады; үшіншіден, қаржы жағынан әлдеқайда тиімді.
Демек, табиғи адамзаттық тілдің пайда болуы, қалыптасуы мен қызметінің заңдылықтарын қарастыратын лингвистика ғылымы латын тілі әліпбиінің қазіргі ақпараттық-коммуникациялық технологиядағы орнын жоғарыдағы ғылыми мәселелермен байланысы жағы­нан дәйектейді.


