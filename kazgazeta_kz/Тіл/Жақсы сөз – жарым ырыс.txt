Батыс Қазақстан облыстық тілдерді дамыту басқармасының әлеуметтік жобаларды жүзеге асыру тапсырысы негізінде «Еуразия әлеуметтік-гуманитарлық зерттеу орталығы» қоғамдық бірлестігі «Жақсы сөз – жанның тынысы» атты мекемелер мен кәсіпорындар арасында облыстық сөз сайысы байқауын ұйымдастырды
Бұл шараға облыс аудандарынан  және Орал қаласы бойынша 7 топ қатысты. 
Байқаудың мақсаты: қоғамның әр саласында қызмет етіп жүрген мамандарды ынталандыру, тілдерді жетік меңгерген қабілетті мамандарды анықтау және қолдау
Мемлекеттік тіл­дің қолданылу аясын кеңейту, мемлекеттік тілдің мәртебесі мен маңызын кеңінен насихаттау, мекемелер мен кәсіпорындар арасын­дағы мемлекеттік тілді меңгерген қыз­меткер­лердің санын арттыру, қазақстандық патриотизмді дамыту, рухани құнды­лық­тарымызды насихаттау.
Байқау төрт бағыт бойынша топтық түрде өтті:
«Менің Отаным – Қазақстан» – таныстыру бөлімі
Аталған бөлімде қатысушы үміткер өзін ауызша (қара сөз не өлең түрінде) таныстырып, тіл білу шеберлігін көрсетеді, өз мекемесін таныстырып, тұсаукесерін қорғады.
«Мемлекеттік тілді білу – ­парызым» – жазбаша эссе, сауатты жазу мен мазмұны ескерілді
Эссе тақырыбында Қазақстандағы қазіргі саяси-әлеуметтік өзекті мәселелер қамтылып, әсіресе рухани жаңғыру мәселесі сөз болды.
«Өнерліге өріс кең» – әрбір қатысу­шы топ өз өнерлерін ортаға салды
Ән, күй, би, көркем сөз оқу, т.б.
«Жүйріктен жүйрік озар жарыс­қан­да» – жағдаяттық мәселе бойын­ша топтар арасында пікір алмасу, сұраққа жауап беру.
Байқауда филология ғылымының докторы, Батыс Қазақстан инновация­лық-технологиялық университетінің профессоры Мұрат Сабыр төрағалық етіп, Қазақ драма театрының артисі Эльмира Мақашева, ақын, жұбантанушы Үзілдік ­Елеубаева, Назарбаев Зияткерлік мектебінің оқытушысы Әлима Дүйісмағанбетова, Құрманғазы атындағы Саз колледжінің оқыту­шысы Ербол Ғұбайдуллин қазылар алқасының мүшесі ретінде үміткерлердің тіл біліктілігін, тіл мәдениетін, білімдері мен өнерлерін бағалады.
Байқау қорытындысы бойын­ша облыстық БҚО ішкі істер департа­мен­тінің «Парасатты полицей» тобы бас жүлде иеленсе, облыстық клиникалық аурухананың «Жан дауа» тобы бірінші орынды, «Қазақтелекомның» «Qazaqtili.com» тобы екінші орынды, БҚО денсаулық сақтау басқармасының «Денсаулық» тобы үшінші орынды иеленіп, бағалы сыйлықтармен марапатталды.
Смайыл БАЗАРБАЙ
Орал
