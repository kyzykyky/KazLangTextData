Бүгінде бір мәселені қозғай қалсақ, арғы жағынан қаз-қатар тізбектеліп тағы да бес-алты мәселе шыға келеді-ау
Солардың қайсысын алсаңыз да бір-бірімен тығыз байланысып, бір-біріне сүйеніп тұрған сияқты көрінеді
Айтпайын дегеніңізбен, мұның бәрі де қоғамның өзекті тақырыбы, бүгінгінің дерті
Халқымыз «Ауруын жасырған өледі» деп те бекер айтпаған ғой
Сондықтан кемшін тұстарымыз ретке келгенше айта беру керек
«Ана тілі» газетінің осы жылы 10-қаңтар күні №2 (1156) санында жарық көрген журналист Исатай Қорғанбаевтың «Тепсе темір үзетін жігіттер көше бойында неге тұр?» атты мақаласы көпшілікке ой салды
Мақалада журналист Алматы қаласы, Сейфуллин көшесі бойында күннің шыңылтыр аязына қарамай, нәпақа табу жолында жан алысып, жан берісіп жүрген атпалдай азаматтардың күнкөрісі туралы айтып, олардың тағдырына алаңдаушылық білдіреді.
Расында да бүгінгі таңда жұмыссыздар саны көбейіп, екі қолына бір күрек ұстай алғандары әлгі айтқан атақты көшеге қарай шұбырып бара жатады
Шыны керек, қазір бұл көше қалаға жан-жақтан бас сауғалап келгендердің жайлы мекеніне айналды.
Кейде осындай жұмыссыздар туралы ста­тистикалық мәліметтер бір-біріне сәйкес келмей жатады
«Әнебір жылдармен салыстырғанда жұмыссыздық деңгейі пәлен пайызға төмендеді» деп келетін жаттанды мәліметтерге көзіміз үйреніп болған
Мұны естіген бір жолдасым «Кеше ғана біздің мекеме жұмысшыларының 30 пайызын әлдебір себеппен қысқартып тастады
Сонда жұмыссыздықтың азайғаны қалай? Қысқарғандардың ішінде мен де бармын
Араға ағайын салып жүріп осы жұмысымды әрең тауып едім
Жағдайыңды айтып, жұмыссыз ретінде тіркелсең, жұмыспен қамтитын орталықтар міндетті түрде жұмыс тауып береді дегесін сол жанашыр мекемеге бірер жыл бұрын бас сұғып көргенмін
«Алдағы уақытта міндетті түрде жұмыс тауып береміз» деген оларды үш айдан артық күтіп, ақыр соңында күдер үздім» деген еді.
Кеңестік дәуірде колхоз, совхоз деген болды
Біреу сол совхоздың малын бақса, бірі шөбін жинап, егінін өсірді
Әйтеуір қаладан шалғайда жатқан ауылдарда өз несібесін тапты
Сол кездерді еске алсам, бүгінгідей сабылып жүрмеппіз
Бала-шағаны қалай асыраймын, табыс көзін қайдан табамын деп түк алаңдамаған екенбіз-ау
Енді бүгінгі ұрпаққа сапырылысқан тіршілік, аласапыран уақытты көруге жазыпты
Жосықсыз қысқартулардың кесірінен бүгінде қызметтен қызметке секіріп жүргенді көресің
Осы мәселе көтерілгенде бір жас жігіт «Университет бітіріп, табақтай диплом алған соң, бір жерде алты айдан артық жұмыс істеп көрмеппін
Бір мекемеге жұмысқа алынсам, арадан аз уақыт өткенде ісімнен кінәрат іздеп, тезірек құтылуға тырысады
Бүгінге дейін ауыстырған қызметімнің саны оннан асып кетті» деген еді
Бірінен қалса, біріне ілігіп жүрген бұл жігіттің ептілігіне таңғалғанмын.
Енді «жаппай жұмыспен қамтылып» жат­қандардың тізімін біздің кішігірім отбасымен «дәлелдеп» көрейік
Әйел, бала-шағамды қосқанда үйде сегіз адамбыз
Өзім жеке кәсіпкер ретінде тіркелмесем де осы күнге дейін кішігірім саудамен жан бағып келемін
Әйелім үй шаруасында
Жанұяда үлкен ұлым ғана тұрақты қызметте, келінім жұмыссыз
Отбасының қалған мүшелері біреуге жалданып жүріп, әйтеуір әупіріммен табыс табады
Айналамызға көз тастасақ, бізге ұқсас отбасылар аз емес
Демек, жұмыспен қамтуды жолға қою үшін жергілікті әкімшілік, басқару органдары ойлауы тиіс.
Қырғызбай ЖАЙҒАЛИҰЛЫ
АЛМАТЫ
