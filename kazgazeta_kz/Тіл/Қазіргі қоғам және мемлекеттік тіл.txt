
Газетіміздің өткен нөмірінде Қазақстан Республикасы Мәдениет және ақпарат министрлігі Тіл комитетінің ұйымдастыруымен Астанада Қазақстан халқы тілдерінің ХІ фестивалі аясында тұңғыш «Тіл туралы» Заңның қабылданғанына және Халықаралық «Қазақ тілі» қоғамының құрылғанына 20 жыл толуына арналған республикалық ғылыми-практикалық конференция өткені туралы оқырманды хабардар еткен болатынбыз
Сол жолы конференцияны ашқан Мәдениет және ақпарат министрлігі Тіл комитетінің төрағасы Ербол Шаймерденов, Елбасының конференцияға арнайы құттықтауын оқып берген Президент Әкімшілігі Ішкі саясат бөлімінің меңгерушісі Дархан Мыңбай аталған кезең ішінде тілімізге байланысты атқарылған істерге, оның дамуы мен келешегіне қатысты өз ойларын ортаға салып, бұл алқалы басқосуда тілжанашырлары тарапынан келелі әңгіме қозғалатындығына тоқталған болатын
Иә, күткендегідей мемлекеттік тілге қатысты елдің көкейінде жүрген көп мәселе көтерілді
Осыған орай Халықаралық «Қазақ тілі» қоғамының президенті, академик Өмірзақ Айтбайұлының «Мемлекеттік тіл және Халықаралық «Қазақ тілі» қоғамы» тақырыбында жасаған баяндамасы мен күн тәртібіндегі осы аса маңызды мәселеге қатысты сөз алғандардың пікірлерін оқырман назарына ұсынып отырмыз.
Өткен жиырма жыл ішінде тілімізге қатысты не істелді, жетістігіміз қайсы, кемшілігіміз неде, алда қандай міндеттер тұр деген сауалдар осы басқосуда жан-жақты қозғалды
Бұл орайда жетістігіміз бар, кемшілік те аз емес
Кеңес дәуірінің кезінде қазақ тілі деп халықтың жанайқайын айтқан аға толқын өкілдерінің, сол кезеңнің куәгерлері ғана емес, тіл үшін күрестің нақ ортасында жүрген, қиындықтарға мойымай, талай қыспақтарға қарсы тұра білген ағалардың осы конференцияда айтқан сөздерін естігенде ана тіліміздің кешегі жағдайы мен бүгінгі ахуалының арасында айтарлықтай ілгерілеушілік бар екендігін мойындайтыныңыз сөзсіз
Оған мына төменде жарияланып отырған баяндама мен сөйленген сөздердегі пікірлер, деректер мен дәйектер куә.
 
 
 
Ө
Айтбайұлы,
Халықаралық «Қазақ тілі» қоғамының президенті, академик
 
 Қадірмен тілсүйер қауым! 
Бүгінгі бас қосуымыздың орны ерекше деп білемін
Биыл Қоғамның құрылғанына 20 жыл толып отыр
Қазақ тілінің мемлекеттік мәртебе алғанына да 20 жыл толды
Тарих үшін бұл аталған уақыт қас-қағым ғана сәт болғанымен, еліміз үшін бұл 20 жылдың салмағы орасан зор, көтерген жүгі ауыр
Ғасырға барабар десек қателесе қоймаспыз

Басқа бір ұйымдар үшін мұның соншалықты маңызы да болмауы мүмкін
Бірақ “Қазақ тілі” қоғамының 20 жылдығы еліміз тарихындағы елеулі оқиға деп білемін

Сондықтан да бүгінгі жиынды Қоғамның 20 жылдығын атап өту деп қана емес, Халықаралық «Қазақ тілі» қоғамының ел алдында өткенін саралап, бағыт-бағдарын бағамдап алуы деп қабылдаған да орынды болатын шығар
Осыны ескере отырып, мен сіздердің алдарыңызда мынадай мәселелерге тоқталсам деймін
Қоғам құрарда нені көздеп едік? Қандай нәтижеге қол жеткіздік және неге қолымыз жетпеді? Қоғамның бұдан былайғы ұстанымы мен бағыт-бағдары қандай болуы керек? 
 
 Біз нені көздедік?
 
 Бұл сауалға жауап беру үшін біздің Қоғамның Жарғысына және бастапқы программа-платформасына көз салған жөн
Бағдарламамызда: «Қоғамның басты мақсаты – қоғамдық сана мен ұлттық сананы ояту, Қазақстан Республикасының «Тіл туралы» заңы мен мемлекеттік бағдарламасын жүзеге асыруға, мемлекеттік тіл ретінде республикада қазақ тілінің толыққанды қызмет етуіне қажетті жағдайлар жасалуына ықпал ету» деп белгіленген болатын
Осыған орай Қоғамның жарғылық міндеттері ретінде бірнеше бағыттар атап көрсетілген еді
Солардың бәрін қайталап ежіктеудің қажеті бола қоймас
Жарғымызға назар салған жан мұны толық аңғарады

Міне, Қоғамды құрғанда осындай мақсаттарға қол жеткізуді көздеп едік
Осында көрсетілген бағыттарға қарап, мұндағы негізгі ойлардың тілдерді дамытуға арналған мемлекеттік бағдарламалар мен басқа да ресми құжаттардан көрініс тапқанын байқауға болады
Жалпы, қоғам еліміздегі мемлекеттік тіл саясатының бағытын айқындап бергені көзі қарақты жандарға түсінікті болар деп білеміз.
 
Неге қол жеткіздік?
Жалпы бұл кезеңді қазақ халқының өзін-өзі тану, жоғын түгендеу, ұлттық санасын жаңғырту, ана тілін түлету, ұлттың рухын асқақтату кезеңі десек, артық айтқандық болмас
Бүгінгі күннің биігінен қарағанда біраз нәрсе атқарылды деуге болады
Осы орайда Қоғамның ІІ құрылтайында сөз сөйлеген белгілі түрколог-ғалым, профессор Кеңесбай Мұсаевтың мына бір пікірін келтіргенді жөн көріп отырмын
Ол: «Осы уақыт ішінде Қоғамның тындырған ең үлкен жетістіктері не дегенде Қоғам қазақтың қазақтығын дамытатын қоғам екенін дәлелдеуі дер едім
Екіншіден, қоғам қазақтардың ертеңге сенімін арттырды
Үшіншіден ұлтшылдық қорқынышынан құтқарды, соны әлсіретуге көп көмектесті» деп пікір білдірген еді
Бұл пікірдің орындылығын уақыттың өзі көрсетіп отыр

Елдің санасын оятуда, ұлттық рухты көтеруде баспасөздің ерекше маңызға ие екендігі белгілі
Осыған байланысты біздің де әуелгі қолға алғанымыз баспасөз болды
1990 жылғы наурыздың 22-інде республикалық «Қазақ тілі» қоғамының үні ретінде өмірге келген «Ана тілі» атты үнқағазымыз содан бергі аралықта республикамыздағы таралу мөлшері көп беделді басылымдардың қатарына шықты
Бүгінде «Ана тілі» мемлекеттік басылымға айналғанынан баршаңыз хабардарсыздар, газеттің құрылтайшыларының қатарында Халықаралық «Қазақ тілі» қоғамымен қатар Қазақстан Республикасының Мәдениет және ақпарат министрлігі бар
Құрылтайшылар қатары өзгергенімен «Ана тілі» өзінің өзекті тақырыбы, негізгі нысаны – тіл мәселесі деп танып, бұл бағытта елеулі дүниелер жариялаудан танбай келеді
Тіл тағдырын ту етіп отырған бұл басылымды кешегі Ахмет Байтұрсынов шығарған «Қазақ» газетінің рухани жалғасы деп айтуға әбден болады
Бұдан бөлек «Қазақ тілі» қоғамының жер-жердегі ұйымдары мен бөлімшелері шығарған мерзімдік ақпарат құралдарының саны 30-дан асып кетеді
Бұлардың бәрі де қоғамдық пікір қалыптастыруда, ұлттық жадымызды жаңғыртуда елеулі қызметтер атқаруда.
Сонымен қатар «Қазақ елі», «Кітап жаршысы» газеттері, «Білім және ғылым», «Денсаулық» жорналдары, «Арыс» баспасының кітаптары да қоғам көздеген мәселелерді қаузап отырған басылымдар
Министрлік тарапынан қолдау күтеміз
«Арыс» баспасында 50 мың өнімі оқырманға жете алмай іркіліп тұр
Бұған да жәрдем керек

Сондай-ақ қоғамдық сананы оятуда да бірқатар жұмыстар атқарылды
Мәселен, бір кездері құрылған саяси ұйымдар мен түрлі ұжымдардың бағдарламаларында мемлекеттік тіл жөнінде бірде-бір сөз айтылмайтын
Қазіргі кезде олар да мемлекеттік тілге бет бұрып, өздерінің құжаттарында бұл маңызды мәселе жөнінде қарастырып, өздерінің ұстанымдарын да айта бастады
Мұның өзі қоғамдық сананың аз да болса өзгеруіне ықпал еткенін айқын білдіретін көрсеткіш деп есептейміз
Бірақ қоғам тарапынан әлі де қарымды қозғалыс, табанды пікір, тұрақты ұстанымдар қажет

Елімізде ұзақ жылдар бойы тіл ахуалына жете көңіл бөлінбеді
Тіл тек қарым-қатынас құралы ғана деп түсіну етек алды
Ал ана тілі жас ұрпаққа тәрбие берудің, тарихи деректердің көзі, ұлтымыздың бойындағы ізгі салт жақсы дәстүрді ұрпақтан-ұрпаққа жеткізетін рухани қазына мен ұлттың өзегі, халықтың зердесі екендігі тым аз айтылып келеді
Сөйтіп мұның өзі өте келе қайсыбіріміздің тіл туралы таным-біліміміздің біржақтылау, таяздау болып шығуына өз әсерін тигізбей қойған жоқ
Осындай жайттарды ескере отырып, «Тіл тағылымы» атты халық университетін аштық
Ол тыңдаушылардың тіл жөніндегі таным білігін көтеруді мақсат тұтты
Университет сабағында республика жұртшылығына танымал ғалымдар, жазушылар, журналистер қазақ тілінің көкейкесті күрделі мәселелері мен бүгінгі таңдағы толғақты жайларын сөз етіп, тыңдаушыларына ой салатындай, өз тұжырымдарын айтты
Бұны да туған тіліміздің өрісін кеңейтуге қосқан айтулы үлес деп бағалауға болар
Мұнда көтерілетін мәселелер баспасөз беттерінде жарияланып жататын әр алуан мақалалар арқылы жалғасын табуда

Қоғам ұлттық мүдде мен мемлекеттік тіл мәселесіне байланысты мемлекеттік органдармен және түрлі қоғамдық ұйымдармен бірлесіп түрлі шаралар атқарып, жұмыс жүргізіп келеді
Қоғамның тынбай 20 жыл бойы еліміздегі тұрақтылық пен келісімді сақтай отырып, атқарған жұмыстары мен әрекеттерінің арқасында, тікелей оның ықпалымен мынандай нәтижелерге қол жеткізді деп есептейміз
Мәселен, Қазақстан Республикасының Тіл туралы заңының, 2001-2010 жылдарға арналған мемлекеттік бағдарламасының әзірленіп қабылдануына, Тіл мәселесімен тікелей айналысатын ресми мекеме – Тіл комитетінің құрылуына, Мемлекеттік қызметке қызметкерлер қабылдағанда тестке мемлекеттік тілге және тіл туралы заңға қатысты сұрақтардың енгізілуіне, Ел президенттігіне кандидаттардың мемлекеттік тілден емтихан тапсыру талаптарының қойылуына, Жоғары лауазымды мемлекеттік қызметшілердің көпшілік алдында Елбасының қатысуымен «Ант» қабылдауына, Елбасының 2006 жылғы жарлығымен бекітілген облыстар мен Алматы және Астана қалаларында іс қағаздарын мемлекеттік тілге кезең-кезеңмен көшіру туралы кестесінің жасалуына, бұрынғы жабылып қалған қазақ мектептерінің қайта ашылып, олардың санының едәуір арта түсуіне қол жеткіздік
Оған Тәуелсіздік жылдары ашылған қазақ мектептерінің көрсеткіштері оның айқын дәлелі деп білеміз
Сонымен қатар Үкімет жанынан Премьер-министрдің өзі төрағалық ететін Мемлекеттік тіл мәселесі жөнінде арнайы комиссия құрылғанын өздеріңіз жақсы білесіздер
Ол комиссия жұмысына тұрақты түрде қатысып, Халықаралық «Қазақ тілі қоғамының» үні мен ұстаным-пікірлерін ашық та айқын білдіріп отырамыз.
Жалпы мемлекеттік тілге қатысты қандай мәселелер туындаса, Қоғамның сол жерден табылмай қалған кезі жоқ
Естеріңізде болса, бірер жыл бұрын Байқоңыр қаласындағы орта мектептердің Ресей оқулықтары негізінде білім алып жүргені туралы үлкен шу шықты
Бұрынғы жауапты адамдардың салғырттығынан орын алған осынау келеңсіздікті дер кезінде көтеріп, тиісті органдардың назарын аударған «Қазақ тілі» қоғамының Байқоңыр қаласындағы бөлімшесі болатын
Байқоңыр қаласында 2009 жылдың маусым айында өткен бас қосуымызға да осы мәселе арқау болды.
Ресейге Қазақстан азаматтары емес, қала мен ұшыру алаңдары ғана жалға берілгенін ескергеніміз жөн
Қаладағы мектептердің оқу бағдарламасына байланысты Қазақстанның Мемлекеттік хатшысына, Білім және ғылым министріне арнайы хат жолдадық
Сондай-ақ бұл мәселені Премъер-министр Кәрім Мәсімов төрағалық ететін Үкімет жанындағы мемлекеттік тілді одан әрі жетілдіру жөніндегі мемлекеттік комиссияның отырысында да көтердім
Олар алдағы уақытта екі елдің уәкілетті органдары арасында өтетін ресми келіссөздер барысында бұл мәселелердің оң шешімін табуына қол жеткізетінін айтып, жауап берді
Сіздер де белсенділік танытқандарыңыз жөн
Өз елімізде мұндай жағдайдың орын алуының өзі іс басындағы кейбір азаматтарымыздың ұлттық намысының кемшіндігінің, өз елінің мүддесіне ат үсті қарауының салдары емес пе? Сондықтан, бұдан былайғы уақытта отаршылдық кезеңнің санамызға сіңірген өз ұлтымызға қатысты теріс пікірлерінен барынша арылуға тырысуымыз қажет
Өзімізді өзіміз қорсынатын, ұлттық құндылықтарымызды қомсынатын құлдық мінезден құтылуға тиіспіз
Мәселені білік пен білім, парасат пен пайым, талап пен талғам шешеді
Жоғарыда айтылған сөздің бәрі сарқып келгенде намысқа келіп тіреледі
Егер әрбір адам намысын жанымаса, намысқа шаппаса, одан үлкен тұлға тұрмақ, толыққанды адамның өзінің шығуы қиын.
Сол секілді 2007 жылғы ақпан айында қазіргі Үкімет тарапынан министрліктер мен әкімдіктерге Үкімет кеңсесіне беретін ақпараттарын алдағы уақытта қос тілде, орыс және мемлекеттік тілде беру туралы нұсқауының орынсыздығын дәлелдеп, бұған тосқауыл қоя алдық

Бұл мәселе жөнінде Мемлекеттік хатшыға арнайы хат жолдаумен бірге өзім мүшесі болып саналатын Үкімет жанындағы мемлекеттік тіл саясаты жөніндегі тұрақты кеңесте де бұл әрекетінің заңға қайшы, қазақ тілінің тынысын тарылтуға бағытталған зиянды әрекет екендігін К
Мәсімовтің өзіне де айтуға тура келді
Сөйтіп, мәселенің дұрыс арнаға түсуіне қол жеткіздік.
Алматы қаласының орта білім беру жүйесіне кеңінен талдау жүргізіп, қазақ мектептерінің санын арттыру туралы Ғылым және білім министрлігінің алдына мәселе қойып, ол министрлік тарапынан түсіністік тапты

Сол секілді Елбасына, Мемлекеттік хатшыға, Премьер-министрге, салалық министрліктер мен облыстық әкімдіктерге қазақ халқының толғақты мәселелері, қазақ тілі туралы ұсыныстарымызды тұрақты түрде жолдап отырамыз
Олардың көпшілігі назарға алынып, ретімен шешімін табуда
Бір ғана мысал
Былтырғы мамыр айында Президент әкімшілігіне қазақ тілінің ауқымын кеңейту бойынша ұтымды ұсыныстар мен тиімді қоғамдық бастамаларды қаржыландыратын арнайы қор құру қажеттігі пісіп жетілді деген ұсыныс берген болатынбыз
Бұл ұсынысымыз Елбасы тарапынан қолдауға ие болып, оның қандай нәтиже беріп жатқанын өздеріңіз көріп отырсыздар

Тіл мәселесін жан-жақты таразылап, ой елегінен өткізе отырып, сараланған, сарабдал шешімін табу қажет
Жуырда ғана еліміздің мемелекеттік органдарында іс жүргізудегі мемлекеттік тілдің үлес салмағы алдын ала белгіленгендей 70 пайыз емес, 60 пайызға жүзеге асырылатын болып, 10 пайызға төмендетілді
Бұған бірқатар министрліктерде, атап айтқанда Қаржы министрлігі мен Экономика және бюджеттік жоспарлау министрліктерінде қаржы және бухгалтерлік іс-қағаздардың, сондай-ақ Сыртқы істер министрлігінде қатынас құжаттарының әлі де екі тілде жүргізіліп отырғандығы себеп болған
Бес саусақтың бәрі бірдей еместігі сияқты, министрліктердің қызмет ерекшеліктері де әрқилы
Мәселен, қам-қарекеті қазақ тұрмысына, менталитетіне бір табан жақын Ауыл шаруашылығы министрлігі биылғы, 2009 жылды «Қазақ тілі жылы» деп жариялап, мемлекеттік тілге біржола бет қойды
Сондықтан да жалпыхалықтық құжаттар қабылдағанда мәселенің байыбына терең үңіліп, деректер мен дәйектерге жүгінген орынды
«Ала қойды бөлек қырықпау қажет»
Қоғам бұл проблеманың өз шешімін табуды талап етеді

Сондай-ақ, Оңтүстік Қазақстан облысында шет елден келген отандастарымыздың бір жерде шоғырлана отырып тіршілік етіп, тілдік орта құруға да Қоғам тарапынан Елбасының алдына мәселе қойдық
Бұл мәселе де өз шешімін тапты
Сондықтан да, біздің көтерген мәселелердің барлығына дерлік Қоғамның құрметті мүшесі ретінде оң көзбен қарап, олардың дұрыс шешімін табуына ықпал еткені үшін де осы бүгінгі мүмкіндікті пайдалана отырып, қоғам басқармасы мен мүшелері атынан Елбасына шынайы алғысымызды білдіреміз

Біздің барлығымыз да кеңестік кезеңнің шекпенінен шықтық
Нарықтық экономика бізге жат болды
Соған қарамастан, Қоғамның өзін-өзі қаржыландыру мәселесін шешудің түрлі жолдарын қарастырдық
Қарап қалмадық
Әрекет еттік
Көркейіп кетпесек те, Қоғамды тарап кетуден сақтап, намысқа тырыса отырып жоғарыда айтылған бірқатар табыстармен ілгері басып келеміз

Өткен ғасырдың басында Алаш ардагерлерін тарих сахнасына шығарған да осы ұлттық намыс болатын
Қазақтың мүддесі болатын
Олардың арманы толық орындалмаса да, көздеген мұраттары мен ұстанған жолдары бізге мұра болып қалды
Аманатқа адалдық таныту, алаш ардагерлерінің жолын жалғау бізге парыз

 
Неге қол жеткізе алмадық?
 
 Объективті, субъективті себептерге байланысты Қоғамның қол жеткізе алмаған мәселелері де жоқ емес
Солардың қайсыбірін атап айтсақ:
 — 20 жыл өткеніне қарамастан қазақ тілінің қоғам өмірінің бар саласында кеңінен қолданылуына, көп жағдайда басымдыққа ие болуына қол жеткізе алмай келеміз
Ең аяғы елімізде тек қана қазақ тілінде хабар тарататын бір телеарна аша алмай отырмыз
Бұл Қоғамның да, мемлекеттің де ортақ кемшілігі;
 — мемлекеттік тіл туралы заң, яғни тек қана мемлекеттік тілдің мүддесін қорғайтын нормативтік-құқықтық құжаттар қабылдай алмай келеміз;
 — ҚР заңдарын мемлекеттік тілде әзірлеуге, қазақ ғылымын қазақша сөйлету жөнінде де ілгерілей қойған жоқпыз; 
 — өзге ұлт өкілдерін былай қойғанда, қазақ балаларының әлі күнге орыс тіліндегі балабақшалар мен мектептерді толтырып отыруына толық тосқауыл қоя алмадық;
 — Қоғамның мақсат мұраттарына тілеулес жастар легін қалыптастыра алмай отырмыз, әрине бүгінгідей нарық заманында оның түрлі себептері де бар;
 — ақпараттық кеңістігіміздің 80 пайызынан астамын Ресей иелігіне беріп қойдық
Осы қуысты қазақ тіліндегі ақпараттық өнімдермен толықтыруда қауқарсыздық танытып келеміз;
 — аты-жөніміздегі –ов, -ев, — ович, -евич деген жат қосымшалардан арыла алмай, қазақы аты-жөніміздің орыс тілінің ережесіне сай түрліше бұрмалануына әлі күнге жол беріп келеміз ;
 — жер-су, елді-мекен, көше, кәсіпорын атауларының қазақ тілінің емле ережесіне сай болуын толықтай қалпына келтіре алмай келеміз;
 — қазақ тілінің жазу, емле ережесі, терминқоры секілді мәселелеріне қатысты реформа жүргізуге, ғылыми негізделген сапалы тілдік саясатқа қол жеткізе алмай келеміз;
 — латын әліпбиіне көшу мәселесі де аяқсыз қалып қойды
Бұл жөнінде Қоғам мүшесі баяндама жасайды

 — Қоғамның қаржылық тәуелсіздігіне қол жеткізе алмадық;
 — Іскерлік қарым-қатынас жасау, кәсіпқойлық жағынан ақсап жатырмыз.
 Міне, көңіл аударуды қажет ететін мәселелердің бір қатары осылар деп білемін

 
Алдағы күнімізді қалай елестетемін?
 
Біздің бұдан былайғы бағытымыз жоғарыда аталған мәселелерді ескере отырып, өз ұстанымдарымыз бен іс-әрекеттерімізді басқаша құрудан тұруы тиіс деп білемін
Қоғамның ісіне қосалқы жұмыс деп қарамай, басты мақсатты анықтап, соған сай нақты міндеттер қойып заман талабына үндесе жұмыс жүргізбесек, айтарлықтай нәтижеге қол жеткізу қиын
Қазақ тіліне қатысты атқарып жүрген іс-әрекетіміз орыс мысалында айтылатындай, «аюдың қамқорлығы» болмауы керек

Осы кезге дейін біз, Қоғамның сан мыңдаған мүшелері, ұлтшылдық сезімнен қуат алып, энтузиазммен еңбек етіп келдік
Әлі де сол ісімізді жалғастырудамыз
Бірақ жан-жағымызға қарасақ, елімізде қаншама өзгерістер орын алды, сана өзгерді, қоғам түледі
Нарықтық қатынастар нық орнықты
Осыған орай біз де жұмысымызды жаңаша ұйымдастыруымыз қажет
Ондай әрекеттер болғанымен, жеткіліксіз

 Қазір біз өз шамамызды салмақтай отырып, біз кімбіз, қайда барамыз, не үшін? деген сұрақтарды зерделеу үстіндеміз
Өйткені еліміздің қалыптасу кезеңі барысындағы алмағайып тұста осылайша әрекет етуге болғанымен, ендігі тұста бұндай қарым-қатынас жарамайды
Сондықтан бізге ендігі кезекте нақты мұратымызды айқындап, соның негізінде ұзақ мерзімді стратегиямызды түзуіміз қажет
Өзіміздің нені қалайтынымызды, оны қалай іске асыратынымызды нақты анықтамай және оны мұраттас, тілектес жандардың жетесіне жеткізбей, айтарлықтай нәтижеге қол жеткізе алуымыз неғайбыл

 Сондықтан да біз мемлекеттік органдармен бірлесіп, жоғарыда айтылған Неге қол жеткізе алмадық? деген мәселені зерделеп, мемлекеттік тілдің қолданыс аясына әлеуметтік зерттеу жүргізе отырып, 2011-2020 жылдарға арналған мемлекеттік бағдарламаның қабылдануына және мемлекеттік тілді қорғайтын нормативтік-құқықтық актілердің жетілдірілуіне атсалысуымыз қажет деп есептейміз

Ашығын айтсақ, өзгенің алдында бүгежектейтіндей қазақтың өзі де, тілі де ешкімнен кем емес
Қайта көп жағынан артықшылықтарымыз бар
Өз басым біраз елдерде болдым
Шығысты да, Батыс да көрдім
Азуын айға білеген Американың Конгресіне де қатыстым
Сондағы байқағаным адамшылық, мәдениеттілік, білімділік, пайымдылық, парасаттылық, қабілеттілік жағынан алғанда қазақтар ешкімге дес бере қоймайтынын байқадым
Біз тек барымызды бағалай алмай жүрміз
Егер қазақтың ұлттық рухы көтеріліп, ешкімге еліктеп солықтамай өз жолымен даму арнасына түссе, оны тоқтататын ешбір күш болмайды
Солай болып та келеді

Елбасымыз айтқандай, қазақтың өз тарихында ұялатындай ешқандай ісі жоқ
Керісінше, мақтанатын, рухтанатын жайларымыз көп
Әлемде жер көлемі жағынан тоғызыншы орынды алып отырмыз
Өздеріңіз ойлап қараңыздаршы, осындай жерді ұстап тұру үшін қандай қажырдың, қандай рухтың, қандай намыстың қажет екендігін
Дүниедегі қандай халық болсын, дербес дамуы үшін өз ана тілінің маңына ұйысып, өз ұлттық құндылықтарына арқа сүйейді
Өзгеге еліктеп, солықтаудан аулақ болады
Өзгенің тілін, өзгенің мәдениетін, өзгенің құндылығын өз ұлттық дүниесінен артық санау, өзгеге еліктеу, өзгенің тілінде сөйлеу өзіндік мені жоқ әлсіздердің, құлдық санадан арылмаған болымсыз жандардың әдеті
Мұны қазақ «Жаман үйді қонағы билейді», «Жақыныңды жаттай сыйла, жат жанынан түңілсін» деп тұжырған
Сондықтан біз өз Отанымызды, Қазақ елін жаман үйге айналдырмайық деймін
Бұл әрқайсысымызға қатысты
Әр қазақ өз тіліне, өз дініне, өз отбасына берік болса, бізді дау да, жау да алмайды.
 Қазақ тілінің қамын ойлап алаңдап отырған ағайын баз біреулердің көңіл түкіпірлерінде ащы әңгімеге неге бармаймыз деген түйткілдің де бар екенін байқаймын
Айқай мен ұранның заманы өткен, қазір саналы әрекет пен салмақты сабырдың уақыты
Құдайға шүкір бұрынғыдай жалтақтап, өзге елге тәуелді болып отырған жәйіміз жоқ
Өз мәселелерімізді өзіміз-ақ шеше алатын халдеміз
Бар мәселені санаға салып, сауатты жетектеп отырған Елбасымыз бар
Қазіргі жағдайдың бұрынғыдан әлдеқайда өзгергенін көзіқарақты жандардың кез-келгені көріп отыр
Есерліктің тізгінін ұстағаннан гөрі, есті әрекеттің соңына ерген әлдеқайда тиімді екенін өмір көрсетті
Елбасы дәлелдеді

 Сондықтан ойымды түйіндей келіп, қанша жүгінсең де жалықтырмайтын дана Абай сөзін тағы да таяныш етемін
Бүгінгі саналы қауымның ақыл-зердесіне саламын, сүйенемін

 Талай сөз бұдан бұрын көп айтқанмын, 
 Түбін ойлап, уайым жеп айтқанмын

Ақылдылар арланып ұялған соң, 
Ойланып түзеле ме деп айтқанмын

 Абай 
 
  ТҮЙІН
 
Конференция мінберінен тілімізге қатысты құнды пікірлер, орынды ұсыныстар айтылды
Кезінде қазақ тілінің тағдыры үшін басын қатерге тігіп, табандылықпен күрескен академик, Халықаралық «Қазақ тілі» қоғамының алғашқы төрағасы, қазір оның құрметті президенті Әбдуәли Қайдар жиырма жыл ішінде тіліміздің біраз мәселесі шешімін тапқанын, бірақ әлі де толық жөнге салына қоймағанын атап өтті
Кеңестік кезеңде небір теперіш көрген ана тіліміз бүгінде осыдан жиырма жыл бұрынғымен салыстырғанда, Мырзатай ағамыздың сөзімен айтсақ, Құдайға тәуба дейсіз
Парламент Сенаты Әлеуметтік-мәдени даму комитетінің төрағасы Ақан Бижанов Елбасы Нұрсұлтан Назарбаевтың тілдерді дамытуға ерекше көңіл бөліп келе жатқанын айтты
Бірақ тілге қамқорлық, оны өркендетіп, өрісін кеңейту тек мемлекеттің ғана ісі емес, оған бүкіл халықтың, әр азаматтың, әр шенеуніктің қолдауы керек
Бұдан бұрын айтқанымыздай, Берік Әбдіғалиев елімізде тілге деген серпіліс бар болғанымен осыдан 20 жыл бұрынғы белсенділік төмендеп кеткенін, тіл мәселесі қоғамдық мәселе екендігін бекерден бекер айтқан жоқ
Қалалық жердегі қарттардың немерелерімен орысша сөйлесуі әдеті қалмағаны, Парламент, Үкімет қазақша сөйлемей іс ілгері баспайтындығы, жоғары лауазымдағы қазақ тілін білмейтін басшылардың өздері балаларын орысша оқытуға, отбасының қамын ойлап, елдік мәселеге көңіл бөлмейтіндігі, кандидаттық минимумдардың қазақ тілінде тапсырылмайтындығы, Ұлттық холдинг, бизнес, банк басшыларының көбі қазақ тілін білмейтіндігі және т.б
сынға алынды

Осы алқалы басқосуда жас ұрпақ тәрбиесіне, балаға жастайынан қазақ тілін үйретуге қатысты орынды мәселе көтерді
Астана қаласы әкімінің орынбасары Әмірхан Рахымжановтың айтуынша, 1997 жылы бұл қалада тек жалғыз ғана қазақ мектебі болса, қазір оның саны жиырмаға жетіпті
Қазақ қыздар педагогикалық университетінің ректоры Шәмша Беркімбаева ұрпақ тәрбиесіне орай жұртшылықты елең еткізетіндей мәліметтер келтірді: қазақтың 84 пайыз ұл-қызы қазақ мектебіне барады, бірақ қазақ балаларының 17 пайызы ғана бала бақшамен қамтылған, 86 пайыз қазақ тілді мектеп ауылдық жерде орналасқан, орыс тілді студенттің әрқайсысына 60 кітаптан келсе, қазақ тілді студентке 10 кітап ғана тиесілі
Ол үстіміздегі жылы 4 мыңнан астам педагог мамандардың жоғары оқу орындарын бітіргенін айта келіп, ал олар ауылдық жерге бара ма деген сауал қойды
А.Байтұрсынов атындағы Тіл білімі институтының директоры Шерубай Құрманбайұлы ғылым-білім саласындағы тіл мәселесіне жан-жақты тоқтала келіп, ғылымдағы кадрлардың сапасын, диссертациялардың 70-80 пайызы орыс тілінде қорғалатындығын, мектеп, ғылым мен білім саласында мониторинг жасау, лингвистикалық орта қалыптастыру және т.б
мәселелерді қозғады
Шығыс Қазақстан облыстық «Қазақ тілі» қоғамының төрағасы О.Шәріпбаев жас ұрпақ тәрбиесіне орай ендігі жерде бала бақша мен мектеп кешенді түрде бірге салынуы керек деген ой айтты

Осы басқосуда Тіл комитеті мен «Қазақ тілі» қоғамының беделін күшейтіп, құзыретін арттыру жөнінде мәселе қойылды
Парламент Мәжілісінің дептутаты Алдан Смайыл, жазушы-публицист Сұлтан Оразалинов және тағы басқа сөз алушылар аталған құрылымдардың мәртебесін көтермей, тіл мәртебесін көтере алмаймыз деген пікір білдірді, «Тіл туралы» Заңға өзгерістер енгізу, не оны жаңадан қабылдау, онамастика туралы заңның керектігі туралы ұсыныстарды алға тартты
Тіл жанашырлары «Тіл туралы» Заңды орындауға кедергі жасайтын, орындағысы келмейтін қызметкерлерді жауапкершілікке тарту, сондай-ақ «Қазақ тілі» қоғамын бюджетпен қаржыландыру жөнінде ұсыныстар жасады
Конференцияға қатысушылар күн тәртібіндегі мәселелер бойынша қарар қабылдады

 
 
Мырзатай Жолдасбеков, Қазақстан Республикасы Президенттік мәдениет орталығының директоры:
Осыдан жиырма жыл бұрын «Тіл туралы» Заң қабылданғанда, Халықаралық «Қазақ тілі» қоғамы құрылғанда қандай қиындықтар болғанын жақсы білемін
Мен ол кезде Қазақстан Компартиясы Орталық Комситетінің бөлім меңгерушісі едім
Алғашқыда құрамында тоғыз адам бар тіл жөніндегі комиссия құрылды
Басқаны былай қойғанда, тіпті комиссия мүшелері ішінен «мен қазақпын» дейтін кейбір азаматтардың өзі екі мемлекеттік тіл болсын деп бұра тартты
Бірақ біз ана тіліміз мемлекеттік мәртебе алсын деген пікірді табанды түрде жақтадық, соның көшбасшылары бүгін арамызда отыр
Сол кезде халқымыздың өз тілінің болашағына деген алаңдаушылығы ерекше болды
Бір күні Орталық Комитетте жалпы бөлім меңгерушісі Қайыржан Тақуов: «Мырзеке, елден түскен мына хаттардың көптігін қараңызшы» деп нөпір болып түскен хаттарды көрсетті
Колбинге жазған хаттарында қандастарымыз ана тіліміздің болашағына алаңдайтындықтарын айтып, оны сақтап қалуға, туған тілімізге қамқорлық жасауға көмектесуді сұраған, хаттарды тебіренбей оқу мүмкін емес еді
Мен Бірінші хатшыға ОК-нің бөлім меңгерушісі ретінде тіл мәселесіне орай хат жаздым
Бөлім меңгерушісінің мұндай хат жазуы бұрын болмаған
Мұның өзі ол кезде оңай қадам емес еді, Колбин мені қабылдады, өтірік күлгенсиді, бірақ хаттың соңына жеткенде үнсіз қалды, көп ойланды… Көп кешікпей екінші хатшы Ануфриев (бұрын Талдықорғанда бірінші хатшы болған кезінен білетінмін) мені шақырып алып «не істеп жүрсіңдер, сені ұлтшыл дейді ғой» деді
Мен оған ұлтшыл деп ұлтын сүйетін адамды айтатындығын, ұлтын сүйген адамды қалай кінәлауға болады дедім

Сонымен көп қиындықтан кейін Халықаралық «Қазақ тілі» қоғамын құрдық
М.Әуезов атындағы театрда жұрт орнынан тұрып қол шапалақтағанда ғимарат ішін қуаныш пен шаттық кернеп кетті
Ең бастысы халықтың дегені болды
Бұл орайда Орталық Комитеттің идеология жөніндегі хатшысы болған марқұм Өзбекәлі Жәнібеков көп еңбек сіңірді
Әбдуәли Қайдар ағамызды бұрын тек көрнекті ғалым ретінде ғана білсем, тіл жөніндегі күресте енді оны табанды қайраткерлік қырынан таныдым
Ол қазақ тілінің тағдырына келгенде қайсарлық көрсетті
Ал оның үзеңгілесі Өмірзақ Айтбайұлы сол қиын-қыстау кезінде тіл тағдырына батыл араласып, ел үшін күрескерлік үлгісін көрсетті
Күні кеше ғана дүниеден өткен, қазақтың маңдайын сыймай кеткен Алаштың арыс ұлы Ақселеу Сейдімбектің мынадай сөзі бар: «Жансақтау бөлімінде жатқан қазақ тілін академиктер Ә.Қайдаров пен Ө.Айтбаев сүйреп шығып емдеді»
Осындай азаматтардың көзсіз батырлығы үшін бүгінде біз халық атынан оларға алғыс айтуымыз керек
Бір ақиқатты айта кеткен жөн, сол жылдары Нұрсұлтан Әбішұлы Назарбаев Орталық Комитетке бірінші хатшы болып келгеннен кейін көзіміз ашылды, содан соң ғана еркін тыныстап, еркін қимылдай бастадық
Осыдан жиырма жыл бұрынғы жағдаймен салыстырғанда Құдайға тәуба дейсің
Қазақты да, қазақтың тілін де көгертетін байлық үшін келіп жатқан шетелдіктер емес, қазақ қана, ендеше елдік істе халық пен билік біртұтас жүріп жұмыс істейік.
 
Мұхамбет Көпеев, Қазақстан Республикасы Парламенті Сенаты Төрағасының орынбасары:
Мемлекеттік тілімізге байланысты жиырма жыл ішінде қандай жетістіктерге жеттік, алда қандай міндеттер тұр деген сауал бәрімізді ойландырады, сондықтан осы басқосуда айтылған пікірлердің орны тіптен ерекше болса керек
Мырзекең айтқандай, еліміз үшін айтулы оқиға болған 1989 жылы мен Жезқазғанда партия комитетінің хатшысы едім
Жастығым болар, сол кезде елдік қозғалысқа орай ештеңеге қарамай батыл қимылдайық деген болатынмын
Мүмкін, сол кезде өзгеге ұнасын, ұнамасын қатаң талаптар қойып, халқымыз үшін маңызды мәселелерді шешуді бірден алға қойғанда қазіргі орын алған кемшіліктер аз болар еді-ау деп те ойлайсың
Дейтұрғанмен ілгерілеушілік бар
Меніңше, тілге орта керек, оған деген қажеттілік қажет
Тілді оқытып, үйірмелер арқылы мәселені шеше қою қиын
Сондықтан ортаға нақты талап қою керек
Мен кезінде қазақ мектебін бітіріп, Қазақ политехникалық институтына оқуға түстім
Орыс тілін білмейтіндіктен қатты қиналдым, ал қазақша сынақ алатын оқытушы жоқ
Сонымен екінші семестр бойында стипендия ала алған жоқпын
Сабақтан тыс кезде жеміс базасында жүкші болып, күнкөріске қаражат таптым
Кейін орысша үйреніп, сынақтарды жақсы тапсыра бастадым
Өзім осындай қиындықтарды көріп өскендіктен кезінде балаларымды орысша оқыттым
Қазір заман өзгерді
Бүгінде жеті немерем бар, бәрінің тілі ана тілінде шығып, қазақша сөйлейді
Зайыбым екеуміз олармен тек қазақ тілінде сөйлесеміз
Бұрынғы кездері орысша оқыған балаларым да қазір қазақша әжептәуір үйреніп қалды
Өйткені, олар және замандастары қазақ тілін білмесе, ертеңгі күні қиын боалтындығын түсінді
Түп-тамырдан қол үзген, ана тілін білмеген адам сол тілдің, сол ұлттың өкілі еместігін түсінгендер өз тілін үйренуде
Егер менімен тұстас әр азамат немерелеріне қазақ тілін үйрететін болса, ертеңгі күні олар нағыз қазақ болып шығады
Мықты мемлекет болатынымызға, ең биіктерден көрінетімізге кәміл сенеміз
Міне, көзді ашып-жұмғанша жиырма жыл да зымырап өте шықты
Алғаш «Тіл туралы» Заң қабылданып, «Қазақ тілі» қоғамы құрылғанда бөркімізді аспанға атып қуандық
Жетістік жоқ деуге болмайды, жетістік бар, сол тырнақтап жинаған абыройымызды арттыра түсуіміз керек.
 
Максим Рожин «ЭраТВ» телеарнасының тілшісі:
Өзім қазақ тіліндегі редакцияның тілшісі болғандықтан мемлекеттік органдарда өтетін жиналыста сұхбат алуда қиындыққа кезігемін
Өйткені, ана тілін білмейтін азаматтар әлгіндей жиналыс туралы сұхбат беруден ат-тонын ала қашады
Сондықтан мемлекеттік тілде сөйлеуді Отанымыздың әр азаматы өзінен, отбасынан бастауы тиіс
Сонда ғана Алаш арыстарының арманы орындалып, олардың аруағының алдындағы қарызымыз бен парызымыз өтеліп, сауапты іс атқарған болар едік
Шетелдерде қазақ тілін тану орталықтары ашылды, өзіміз мемлекеттік тілге қандай көзқараспен қарасақ, олар да сол бағытпен жүретіндігін еске салғым келеді
Дүкендерден кейбір тауарларда жазылған нұсқаулықтардың дұрыс аударылмайтындығын, өрескел қателіктерге жол беретіндігін көріп жүрміз
Мұның өзі тілді сыйламаудың бір көрінісі дей аламын
Тілде үлкен не кіші мәселе жоқ, бәрі маңызды
Ендеше бәрі өз қолымызда, сондықтан мемлекеттік тілге бәріміз де құрметпен қарауға тиістіміз.
 
Нұрлан Оразалин, Қазақстан Жазушылар одағының төрағасы:
— Осыдан 20 жыл бұрын мектепке барған бала қазір 20 жасар жігіт болды
Сол балалар қазақша сөйлеп кіріп келсе мынадай тіл мәселесін қаузаған жиындар болмас еді
Бұл проблема, уақыттың проблемасы
Мұны көзжұмбайлыққа салып қоюға болмайды

Жұбан Молдағалиев «Мен қазақпын мың өліп, мың тірілген, Жөргегімде таныстым мұң тіліммен», — деп сонау 60-шы жылдары айтып кетті
Ал 1986 жылдары бәріміз інімізге кіріп кеттік
«Қазақпын» деген сөзді айтқан жігіттерді қалай қудаланып, тағдыры қалай тәлкекке түскенін білесіздер
Тіл сол кезде бірге қудалауға түсті
Бірақ Н.Назарбаев орталық комитетке бірінші хатшы болып келген кезден бастап 1989 жылы Тіл туралы заң қабылданып, жүзеге асты
Сол жылы үлкен оқиға болған еді
Әуелі Алаш арыстарының ақталуы, екінші Тіл туралы заңның дүниеге келуі, үшінші «Қазақ тілі» қоғамының құрылуы
Осының бәрі кешегі 1979 жылғы Ақмолада болған үлкен күрес, 1986 жылы Алматыда болған қанды қырғын, Ұлт азаттық қозғалыс соның жемісі
Президент мемлекеттік тілде емтихан тапсырды ма? Дұрыс, ол тілді сыйлағанының белгісі
Ал енді біз неге басқа билік басында отырғандардың бәрінен емтихан алмаймыз?! Ағылшын тілін үйрену керек пе? Оны екі-үш күнде үйреніп аламыз
Шындық сол, ақиқат солай
Ал қазақтың тіліне қазақ елінде қазақ жерінде сондай қажеттілік болатын болса оны өздері үшін үйренер еді

Назарбек Айжігітов, Қырғыз Республикалық «Қырғыз туы» газетінің жауапты хатшысы: 
— Біздің сіздерден сәл айырмашылығымыз, мемлекеттік тілмен айналысатын «Қырғыз Республикасының президентіне қарасты мемлекеттік тіл комиссиясы» деп аталатын мемлекеттік орган бар
Осы орган мемлекеттік тілдің қолдану, тарату, іс-қағаздарын мемлекеттік тілде жүргізу мәселелерін қадағалап отырады
Барлық құзырлы органдар аталған комиссияның шеңберінде жұмыс істейді
Тура осыдан жиырма жыл бұрын біздің елде де қырғыз тілі туралы заң қабылданған болатын
Кезінде елімізде тілге қатысты қатты талас-тартыстар болған
Бірақ Конституциялық заңға 3-4 рет енгізілген түзетулерден кейін орыс тілін ресми тіл ретінде қосып қойды
Қазір Қырғызстанда мемлекеттік тілмен ресми тіл қатар жүреді
Біздің заңнамаларымызда Мемлекет басшысынан бастап барлық министрлік басшылары қырғыз тілін білуі міндетті
Алайда ол орындалмай отыр
Себебі, 2-3 жылдан бері тіл мәселесі кейін шегініп кетті де қолға алынбай қалды
Бұның барлығы елдегі орын алған саяси жағдайларға байланысты.

Газетіміздің өткен нөмірінде Қазақстан Республикасы Мәдениет және ақпарат министрлігі Тіл комитетінің ұйымдастыруымен Астанада Қазақстан халқы тілдерінің ХІ фестивалі аясында тұңғыш «Тіл туралы» Заңның қабылданғанына және Халықаралық «Қазақ тілі» қоғамының құрылғанына 20 жыл толуына арналған республикалық ғылыми-практикалық конференция өткені туралы оқырманды хабардар еткен болатынбыз
Сол жолы конференцияны ашқан Мәдениет және ақпарат министрлігі Тіл комитетінің төрағасы Ербол Шаймерденов, Елбасының конференцияға арнайы құттықтауын оқып берген Президент Әкімшілігі Ішкі саясат бөлімінің меңгерушісі Дархан Мыңбай аталған кезең ішінде тілімізге байланысты атқарылған істерге, оның дамуы мен келешегіне қатысты өз ойларын ортаға салып, бұл алқалы басқосуда тілжанашырлары тарапынан келелі әңгіме қозғалатындығына тоқталған болатын
Иә, күткендегідей мемлекеттік тілге қатысты елдің көкейінде жүрген көп мәселе көтерілді
Осыған орай Халықаралық «Қазақ тілі» қоғамының президенті, академик Өмірзақ Айтбайұлының «Мемлекеттік тіл және Халықаралық «Қазақ тілі» қоғамы» тақырыбында жасаған баяндамасы мен күн тәртібіндегі осы аса маңызды мәселеге қатысты сөз алғандардың пікірлерін оқырман назарына ұсынып отырмыз.
Өткен жиырма жыл ішінде тілімізге қатысты не істелді, жетістігіміз қайсы, кемшілігіміз неде, алда қандай міндеттер тұр деген сауалдар осы басқосуда жан-жақты қозғалды
Бұл орайда жетістігіміз бар, кемшілік те аз емес
Кеңес дәуірінің кезінде қазақ тілі деп халықтың жанайқайын айтқан аға толқын өкілдерінің, сол кезеңнің куәгерлері ғана емес, тіл үшін күрестің нақ ортасында жүрген, қиындықтарға мойымай, талай қыспақтарға қарсы тұра білген ағалардың осы конференцияда айтқан сөздерін естігенде ана тіліміздің кешегі жағдайы мен бүгінгі ахуалының арасында айтарлықтай ілгерілеушілік бар екендігін мойындайтыныңыз сөзсіз
Оған мына төменде жарияланып отырған баяндама мен сөйленген сөздердегі пікірлер, деректер мен дәйектер куә.
 
 
 
Ө
Айтбайұлы,
Халықаралық «Қазақ тілі» қоғамының президенті, академик
 
 Қадірмен тілсүйер қауым! 
Бүгінгі бас қосуымыздың орны ерекше деп білемін
Биыл Қоғамның құрылғанына 20 жыл толып отыр
Қазақ тілінің мемлекеттік мәртебе алғанына да 20 жыл толды
Тарих үшін бұл аталған уақыт қас-қағым ғана сәт болғанымен, еліміз үшін бұл 20 жылдың салмағы орасан зор, көтерген жүгі ауыр
Ғасырға барабар десек қателесе қоймаспыз

Басқа бір ұйымдар үшін мұның соншалықты маңызы да болмауы мүмкін
Бірақ “Қазақ тілі” қоғамының 20 жылдығы еліміз тарихындағы елеулі оқиға деп білемін

Сондықтан да бүгінгі жиынды Қоғамның 20 жылдығын атап өту деп қана емес, Халықаралық «Қазақ тілі» қоғамының ел алдында өткенін саралап, бағыт-бағдарын бағамдап алуы деп қабылдаған да орынды болатын шығар
Осыны ескере отырып, мен сіздердің алдарыңызда мынадай мәселелерге тоқталсам деймін
Қоғам құрарда нені көздеп едік? Қандай нәтижеге қол жеткіздік және неге қолымыз жетпеді? Қоғамның бұдан былайғы ұстанымы мен бағыт-бағдары қандай болуы керек? 
 
 Біз нені көздедік?
 
 Бұл сауалға жауап беру үшін біздің Қоғамның Жарғысына және бастапқы программа-платформасына көз салған жөн
Бағдарламамызда: «Қоғамның басты мақсаты – қоғамдық сана мен ұлттық сананы ояту, Қазақстан Республикасының «Тіл туралы» заңы мен мемлекеттік бағдарламасын жүзеге асыруға, мемлекеттік тіл ретінде республикада қазақ тілінің толыққанды қызмет етуіне қажетті жағдайлар жасалуына ықпал ету» деп белгіленген болатын
Осыған орай Қоғамның жарғылық міндеттері ретінде бірнеше бағыттар атап көрсетілген еді
Солардың бәрін қайталап ежіктеудің қажеті бола қоймас
Жарғымызға назар салған жан мұны толық аңғарады

Міне, Қоғамды құрғанда осындай мақсаттарға қол жеткізуді көздеп едік
Осында көрсетілген бағыттарға қарап, мұндағы негізгі ойлардың тілдерді дамытуға арналған мемлекеттік бағдарламалар мен басқа да ресми құжаттардан көрініс тапқанын байқауға болады
Жалпы, қоғам еліміздегі мемлекеттік тіл саясатының бағытын айқындап бергені көзі қарақты жандарға түсінікті болар деп білеміз.
 
Неге қол жеткіздік?
Жалпы бұл кезеңді қазақ халқының өзін-өзі тану, жоғын түгендеу, ұлттық санасын жаңғырту, ана тілін түлету, ұлттың рухын асқақтату кезеңі десек, артық айтқандық болмас
Бүгінгі күннің биігінен қарағанда біраз нәрсе атқарылды деуге болады
Осы орайда Қоғамның ІІ құрылтайында сөз сөйлеген белгілі түрколог-ғалым, профессор Кеңесбай Мұсаевтың мына бір пікірін келтіргенді жөн көріп отырмын
Ол: «Осы уақыт ішінде Қоғамның тындырған ең үлкен жетістіктері не дегенде Қоғам қазақтың қазақтығын дамытатын қоғам екенін дәлелдеуі дер едім
Екіншіден, қоғам қазақтардың ертеңге сенімін арттырды
Үшіншіден ұлтшылдық қорқынышынан құтқарды, соны әлсіретуге көп көмектесті» деп пікір білдірген еді
Бұл пікірдің орындылығын уақыттың өзі көрсетіп отыр

Елдің санасын оятуда, ұлттық рухты көтеруде баспасөздің ерекше маңызға ие екендігі белгілі
Осыған байланысты біздің де әуелгі қолға алғанымыз баспасөз болды
1990 жылғы наурыздың 22-інде республикалық «Қазақ тілі» қоғамының үні ретінде өмірге келген «Ана тілі» атты үнқағазымыз содан бергі аралықта республикамыздағы таралу мөлшері көп беделді басылымдардың қатарына шықты
Бүгінде «Ана тілі» мемлекеттік басылымға айналғанынан баршаңыз хабардарсыздар, газеттің құрылтайшыларының қатарында Халықаралық «Қазақ тілі» қоғамымен қатар Қазақстан Республикасының Мәдениет және ақпарат министрлігі бар
Құрылтайшылар қатары өзгергенімен «Ана тілі» өзінің өзекті тақырыбы, негізгі нысаны – тіл мәселесі деп танып, бұл бағытта елеулі дүниелер жариялаудан танбай келеді
Тіл тағдырын ту етіп отырған бұл басылымды кешегі Ахмет Байтұрсынов шығарған «Қазақ» газетінің рухани жалғасы деп айтуға әбден болады
Бұдан бөлек «Қазақ тілі» қоғамының жер-жердегі ұйымдары мен бөлімшелері шығарған мерзімдік ақпарат құралдарының саны 30-дан асып кетеді
Бұлардың бәрі де қоғамдық пікір қалыптастыруда, ұлттық жадымызды жаңғыртуда елеулі қызметтер атқаруда.
Сонымен қатар «Қазақ елі», «Кітап жаршысы» газеттері, «Білім және ғылым», «Денсаулық» жорналдары, «Арыс» баспасының кітаптары да қоғам көздеген мәселелерді қаузап отырған басылымдар
Министрлік тарапынан қолдау күтеміз
«Арыс» баспасында 50 мың өнімі оқырманға жете алмай іркіліп тұр
Бұған да жәрдем керек

Сондай-ақ қоғамдық сананы оятуда да бірқатар жұмыстар атқарылды
Мәселен, бір кездері құрылған саяси ұйымдар мен түрлі ұжымдардың бағдарламаларында мемлекеттік тіл жөнінде бірде-бір сөз айтылмайтын
Қазіргі кезде олар да мемлекеттік тілге бет бұрып, өздерінің құжаттарында бұл маңызды мәселе жөнінде қарастырып, өздерінің ұстанымдарын да айта бастады
Мұның өзі қоғамдық сананың аз да болса өзгеруіне ықпал еткенін айқын білдіретін көрсеткіш деп есептейміз
Бірақ қоғам тарапынан әлі де қарымды қозғалыс, табанды пікір, тұрақты ұстанымдар қажет

Елімізде ұзақ жылдар бойы тіл ахуалына жете көңіл бөлінбеді
Тіл тек қарым-қатынас құралы ғана деп түсіну етек алды
Ал ана тілі жас ұрпаққа тәрбие берудің, тарихи деректердің көзі, ұлтымыздың бойындағы ізгі салт жақсы дәстүрді ұрпақтан-ұрпаққа жеткізетін рухани қазына мен ұлттың өзегі, халықтың зердесі екендігі тым аз айтылып келеді
Сөйтіп мұның өзі өте келе қайсыбіріміздің тіл туралы таным-біліміміздің біржақтылау, таяздау болып шығуына өз әсерін тигізбей қойған жоқ
Осындай жайттарды ескере отырып, «Тіл тағылымы» атты халық университетін аштық
Ол тыңдаушылардың тіл жөніндегі таным білігін көтеруді мақсат тұтты
Университет сабағында республика жұртшылығына танымал ғалымдар, жазушылар, журналистер қазақ тілінің көкейкесті күрделі мәселелері мен бүгінгі таңдағы толғақты жайларын сөз етіп, тыңдаушыларына ой салатындай, өз тұжырымдарын айтты
Бұны да туған тіліміздің өрісін кеңейтуге қосқан айтулы үлес деп бағалауға болар
Мұнда көтерілетін мәселелер баспасөз беттерінде жарияланып жататын әр алуан мақалалар арқылы жалғасын табуда

Қоғам ұлттық мүдде мен мемлекеттік тіл мәселесіне байланысты мемлекеттік органдармен және түрлі қоғамдық ұйымдармен бірлесіп түрлі шаралар атқарып, жұмыс жүргізіп келеді
Қоғамның тынбай 20 жыл бойы еліміздегі тұрақтылық пен келісімді сақтай отырып, атқарған жұмыстары мен әрекеттерінің арқасында, тікелей оның ықпалымен мынандай нәтижелерге қол жеткізді деп есептейміз
Мәселен, Қазақстан Республикасының Тіл туралы заңының, 2001-2010 жылдарға арналған мемлекеттік бағдарламасының әзірленіп қабылдануына, Тіл мәселесімен тікелей айналысатын ресми мекеме – Тіл комитетінің құрылуына, Мемлекеттік қызметке қызметкерлер қабылдағанда тестке мемлекеттік тілге және тіл туралы заңға қатысты сұрақтардың енгізілуіне, Ел президенттігіне кандидаттардың мемлекеттік тілден емтихан тапсыру талаптарының қойылуына, Жоғары лауазымды мемлекеттік қызметшілердің көпшілік алдында Елбасының қатысуымен «Ант» қабылдауына, Елбасының 2006 жылғы жарлығымен бекітілген облыстар мен Алматы және Астана қалаларында іс қағаздарын мемлекеттік тілге кезең-кезеңмен көшіру туралы кестесінің жасалуына, бұрынғы жабылып қалған қазақ мектептерінің қайта ашылып, олардың санының едәуір арта түсуіне қол жеткіздік
Оған Тәуелсіздік жылдары ашылған қазақ мектептерінің көрсеткіштері оның айқын дәлелі деп білеміз
Сонымен қатар Үкімет жанынан Премьер-министрдің өзі төрағалық ететін Мемлекеттік тіл мәселесі жөнінде арнайы комиссия құрылғанын өздеріңіз жақсы білесіздер
Ол комиссия жұмысына тұрақты түрде қатысып, Халықаралық «Қазақ тілі қоғамының» үні мен ұстаным-пікірлерін ашық та айқын білдіріп отырамыз.
Жалпы мемлекеттік тілге қатысты қандай мәселелер туындаса, Қоғамның сол жерден табылмай қалған кезі жоқ
Естеріңізде болса, бірер жыл бұрын Байқоңыр қаласындағы орта мектептердің Ресей оқулықтары негізінде білім алып жүргені туралы үлкен шу шықты
Бұрынғы жауапты адамдардың салғырттығынан орын алған осынау келеңсіздікті дер кезінде көтеріп, тиісті органдардың назарын аударған «Қазақ тілі» қоғамының Байқоңыр қаласындағы бөлімшесі болатын
Байқоңыр қаласында 2009 жылдың маусым айында өткен бас қосуымызға да осы мәселе арқау болды.
Ресейге Қазақстан азаматтары емес, қала мен ұшыру алаңдары ғана жалға берілгенін ескергеніміз жөн
Қаладағы мектептердің оқу бағдарламасына байланысты Қазақстанның Мемлекеттік хатшысына, Білім және ғылым министріне арнайы хат жолдадық
Сондай-ақ бұл мәселені Премъер-министр Кәрім Мәсімов төрағалық ететін Үкімет жанындағы мемлекеттік тілді одан әрі жетілдіру жөніндегі мемлекеттік комиссияның отырысында да көтердім
Олар алдағы уақытта екі елдің уәкілетті органдары арасында өтетін ресми келіссөздер барысында бұл мәселелердің оң шешімін табуына қол жеткізетінін айтып, жауап берді
Сіздер де белсенділік танытқандарыңыз жөн
Өз елімізде мұндай жағдайдың орын алуының өзі іс басындағы кейбір азаматтарымыздың ұлттық намысының кемшіндігінің, өз елінің мүддесіне ат үсті қарауының салдары емес пе? Сондықтан, бұдан былайғы уақытта отаршылдық кезеңнің санамызға сіңірген өз ұлтымызға қатысты теріс пікірлерінен барынша арылуға тырысуымыз қажет
Өзімізді өзіміз қорсынатын, ұлттық құндылықтарымызды қомсынатын құлдық мінезден құтылуға тиіспіз
Мәселені білік пен білім, парасат пен пайым, талап пен талғам шешеді
Жоғарыда айтылған сөздің бәрі сарқып келгенде намысқа келіп тіреледі
Егер әрбір адам намысын жанымаса, намысқа шаппаса, одан үлкен тұлға тұрмақ, толыққанды адамның өзінің шығуы қиын.
Сол секілді 2007 жылғы ақпан айында қазіргі Үкімет тарапынан министрліктер мен әкімдіктерге Үкімет кеңсесіне беретін ақпараттарын алдағы уақытта қос тілде, орыс және мемлекеттік тілде беру туралы нұсқауының орынсыздығын дәлелдеп, бұған тосқауыл қоя алдық

Бұл мәселе жөнінде Мемлекеттік хатшыға арнайы хат жолдаумен бірге өзім мүшесі болып саналатын Үкімет жанындағы мемлекеттік тіл саясаты жөніндегі тұрақты кеңесте де бұл әрекетінің заңға қайшы, қазақ тілінің тынысын тарылтуға бағытталған зиянды әрекет екендігін К
Мәсімовтің өзіне де айтуға тура келді
Сөйтіп, мәселенің дұрыс арнаға түсуіне қол жеткіздік.
Алматы қаласының орта білім беру жүйесіне кеңінен талдау жүргізіп, қазақ мектептерінің санын арттыру туралы Ғылым және білім министрлігінің алдына мәселе қойып, ол министрлік тарапынан түсіністік тапты

Сол секілді Елбасына, Мемлекеттік хатшыға, Премьер-министрге, салалық министрліктер мен облыстық әкімдіктерге қазақ халқының толғақты мәселелері, қазақ тілі туралы ұсыныстарымызды тұрақты түрде жолдап отырамыз
Олардың көпшілігі назарға алынып, ретімен шешімін табуда
Бір ғана мысал
Былтырғы мамыр айында Президент әкімшілігіне қазақ тілінің ауқымын кеңейту бойынша ұтымды ұсыныстар мен тиімді қоғамдық бастамаларды қаржыландыратын арнайы қор құру қажеттігі пісіп жетілді деген ұсыныс берген болатынбыз
Бұл ұсынысымыз Елбасы тарапынан қолдауға ие болып, оның қандай нәтиже беріп жатқанын өздеріңіз көріп отырсыздар

Тіл мәселесін жан-жақты таразылап, ой елегінен өткізе отырып, сараланған, сарабдал шешімін табу қажет
Жуырда ғана еліміздің мемелекеттік органдарында іс жүргізудегі мемлекеттік тілдің үлес салмағы алдын ала белгіленгендей 70 пайыз емес, 60 пайызға жүзеге асырылатын болып, 10 пайызға төмендетілді
Бұған бірқатар министрліктерде, атап айтқанда Қаржы министрлігі мен Экономика және бюджеттік жоспарлау министрліктерінде қаржы және бухгалтерлік іс-қағаздардың, сондай-ақ Сыртқы істер министрлігінде қатынас құжаттарының әлі де екі тілде жүргізіліп отырғандығы себеп болған
Бес саусақтың бәрі бірдей еместігі сияқты, министрліктердің қызмет ерекшеліктері де әрқилы
Мәселен, қам-қарекеті қазақ тұрмысына, менталитетіне бір табан жақын Ауыл шаруашылығы министрлігі биылғы, 2009 жылды «Қазақ тілі жылы» деп жариялап, мемлекеттік тілге біржола бет қойды
Сондықтан да жалпыхалықтық құжаттар қабылдағанда мәселенің байыбына терең үңіліп, деректер мен дәйектерге жүгінген орынды
«Ала қойды бөлек қырықпау қажет»
Қоғам бұл проблеманың өз шешімін табуды талап етеді

Сондай-ақ, Оңтүстік Қазақстан облысында шет елден келген отандастарымыздың бір жерде шоғырлана отырып тіршілік етіп, тілдік орта құруға да Қоғам тарапынан Елбасының алдына мәселе қойдық
Бұл мәселе де өз шешімін тапты
Сондықтан да, біздің көтерген мәселелердің барлығына дерлік Қоғамның құрметті мүшесі ретінде оң көзбен қарап, олардың дұрыс шешімін табуына ықпал еткені үшін де осы бүгінгі мүмкіндікті пайдалана отырып, қоғам басқармасы мен мүшелері атынан Елбасына шынайы алғысымызды білдіреміз

Біздің барлығымыз да кеңестік кезеңнің шекпенінен шықтық
Нарықтық экономика бізге жат болды
Соған қарамастан, Қоғамның өзін-өзі қаржыландыру мәселесін шешудің түрлі жолдарын қарастырдық
Қарап қалмадық
Әрекет еттік
Көркейіп кетпесек те, Қоғамды тарап кетуден сақтап, намысқа тырыса отырып жоғарыда айтылған бірқатар табыстармен ілгері басып келеміз

Өткен ғасырдың басында Алаш ардагерлерін тарих сахнасына шығарған да осы ұлттық намыс болатын
Қазақтың мүддесі болатын
Олардың арманы толық орындалмаса да, көздеген мұраттары мен ұстанған жолдары бізге мұра болып қалды
Аманатқа адалдық таныту, алаш ардагерлерінің жолын жалғау бізге парыз

 
Неге қол жеткізе алмадық?
 
 Объективті, субъективті себептерге байланысты Қоғамның қол жеткізе алмаған мәселелері де жоқ емес
Солардың қайсыбірін атап айтсақ:
 — 20 жыл өткеніне қарамастан қазақ тілінің қоғам өмірінің бар саласында кеңінен қолданылуына, көп жағдайда басымдыққа ие болуына қол жеткізе алмай келеміз
Ең аяғы елімізде тек қана қазақ тілінде хабар тарататын бір телеарна аша алмай отырмыз
Бұл Қоғамның да, мемлекеттің де ортақ кемшілігі;
 — мемлекеттік тіл туралы заң, яғни тек қана мемлекеттік тілдің мүддесін қорғайтын нормативтік-құқықтық құжаттар қабылдай алмай келеміз;
 — ҚР заңдарын мемлекеттік тілде әзірлеуге, қазақ ғылымын қазақша сөйлету жөнінде де ілгерілей қойған жоқпыз; 
 — өзге ұлт өкілдерін былай қойғанда, қазақ балаларының әлі күнге орыс тіліндегі балабақшалар мен мектептерді толтырып отыруына толық тосқауыл қоя алмадық;
 — Қоғамның мақсат мұраттарына тілеулес жастар легін қалыптастыра алмай отырмыз, әрине бүгінгідей нарық заманында оның түрлі себептері де бар;
 — ақпараттық кеңістігіміздің 80 пайызынан астамын Ресей иелігіне беріп қойдық
Осы қуысты қазақ тіліндегі ақпараттық өнімдермен толықтыруда қауқарсыздық танытып келеміз;
 — аты-жөніміздегі –ов, -ев, — ович, -евич деген жат қосымшалардан арыла алмай, қазақы аты-жөніміздің орыс тілінің ережесіне сай түрліше бұрмалануына әлі күнге жол беріп келеміз ;
 — жер-су, елді-мекен, көше, кәсіпорын атауларының қазақ тілінің емле ережесіне сай болуын толықтай қалпына келтіре алмай келеміз;
 — қазақ тілінің жазу, емле ережесі, терминқоры секілді мәселелеріне қатысты реформа жүргізуге, ғылыми негізделген сапалы тілдік саясатқа қол жеткізе алмай келеміз;
 — латын әліпбиіне көшу мәселесі де аяқсыз қалып қойды
Бұл жөнінде Қоғам мүшесі баяндама жасайды

 — Қоғамның қаржылық тәуелсіздігіне қол жеткізе алмадық;
 — Іскерлік қарым-қатынас жасау, кәсіпқойлық жағынан ақсап жатырмыз.
 Міне, көңіл аударуды қажет ететін мәселелердің бір қатары осылар деп білемін

 
Алдағы күнімізді қалай елестетемін?
 
Біздің бұдан былайғы бағытымыз жоғарыда аталған мәселелерді ескере отырып, өз ұстанымдарымыз бен іс-әрекеттерімізді басқаша құрудан тұруы тиіс деп білемін
Қоғамның ісіне қосалқы жұмыс деп қарамай, басты мақсатты анықтап, соған сай нақты міндеттер қойып заман талабына үндесе жұмыс жүргізбесек, айтарлықтай нәтижеге қол жеткізу қиын
Қазақ тіліне қатысты атқарып жүрген іс-әрекетіміз орыс мысалында айтылатындай, «аюдың қамқорлығы» болмауы керек

Осы кезге дейін біз, Қоғамның сан мыңдаған мүшелері, ұлтшылдық сезімнен қуат алып, энтузиазммен еңбек етіп келдік
Әлі де сол ісімізді жалғастырудамыз
Бірақ жан-жағымызға қарасақ, елімізде қаншама өзгерістер орын алды, сана өзгерді, қоғам түледі
Нарықтық қатынастар нық орнықты
Осыған орай біз де жұмысымызды жаңаша ұйымдастыруымыз қажет
Ондай әрекеттер болғанымен, жеткіліксіз

 Қазір біз өз шамамызды салмақтай отырып, біз кімбіз, қайда барамыз, не үшін? деген сұрақтарды зерделеу үстіндеміз
Өйткені еліміздің қалыптасу кезеңі барысындағы алмағайып тұста осылайша әрекет етуге болғанымен, ендігі тұста бұндай қарым-қатынас жарамайды
Сондықтан бізге ендігі кезекте нақты мұратымызды айқындап, соның негізінде ұзақ мерзімді стратегиямызды түзуіміз қажет
Өзіміздің нені қалайтынымызды, оны қалай іске асыратынымызды нақты анықтамай және оны мұраттас, тілектес жандардың жетесіне жеткізбей, айтарлықтай нәтижеге қол жеткізе алуымыз неғайбыл

 Сондықтан да біз мемлекеттік органдармен бірлесіп, жоғарыда айтылған Неге қол жеткізе алмадық? деген мәселені зерделеп, мемлекеттік тілдің қолданыс аясына әлеуметтік зерттеу жүргізе отырып, 2011-2020 жылдарға арналған мемлекеттік бағдарламаның қабылдануына және мемлекеттік тілді қорғайтын нормативтік-құқықтық актілердің жетілдірілуіне атсалысуымыз қажет деп есептейміз

Ашығын айтсақ, өзгенің алдында бүгежектейтіндей қазақтың өзі де, тілі де ешкімнен кем емес
Қайта көп жағынан артықшылықтарымыз бар
Өз басым біраз елдерде болдым
Шығысты да, Батыс да көрдім
Азуын айға білеген Американың Конгресіне де қатыстым
Сондағы байқағаным адамшылық, мәдениеттілік, білімділік, пайымдылық, парасаттылық, қабілеттілік жағынан алғанда қазақтар ешкімге дес бере қоймайтынын байқадым
Біз тек барымызды бағалай алмай жүрміз
Егер қазақтың ұлттық рухы көтеріліп, ешкімге еліктеп солықтамай өз жолымен даму арнасына түссе, оны тоқтататын ешбір күш болмайды
Солай болып та келеді

Елбасымыз айтқандай, қазақтың өз тарихында ұялатындай ешқандай ісі жоқ
Керісінше, мақтанатын, рухтанатын жайларымыз көп
Әлемде жер көлемі жағынан тоғызыншы орынды алып отырмыз
Өздеріңіз ойлап қараңыздаршы, осындай жерді ұстап тұру үшін қандай қажырдың, қандай рухтың, қандай намыстың қажет екендігін
Дүниедегі қандай халық болсын, дербес дамуы үшін өз ана тілінің маңына ұйысып, өз ұлттық құндылықтарына арқа сүйейді
Өзгеге еліктеп, солықтаудан аулақ болады
Өзгенің тілін, өзгенің мәдениетін, өзгенің құндылығын өз ұлттық дүниесінен артық санау, өзгеге еліктеу, өзгенің тілінде сөйлеу өзіндік мені жоқ әлсіздердің, құлдық санадан арылмаған болымсыз жандардың әдеті
Мұны қазақ «Жаман үйді қонағы билейді», «Жақыныңды жаттай сыйла, жат жанынан түңілсін» деп тұжырған
Сондықтан біз өз Отанымызды, Қазақ елін жаман үйге айналдырмайық деймін
Бұл әрқайсысымызға қатысты
Әр қазақ өз тіліне, өз дініне, өз отбасына берік болса, бізді дау да, жау да алмайды.
 Қазақ тілінің қамын ойлап алаңдап отырған ағайын баз біреулердің көңіл түкіпірлерінде ащы әңгімеге неге бармаймыз деген түйткілдің де бар екенін байқаймын
Айқай мен ұранның заманы өткен, қазір саналы әрекет пен салмақты сабырдың уақыты
Құдайға шүкір бұрынғыдай жалтақтап, өзге елге тәуелді болып отырған жәйіміз жоқ
Өз мәселелерімізді өзіміз-ақ шеше алатын халдеміз
Бар мәселені санаға салып, сауатты жетектеп отырған Елбасымыз бар
Қазіргі жағдайдың бұрынғыдан әлдеқайда өзгергенін көзіқарақты жандардың кез-келгені көріп отыр
Есерліктің тізгінін ұстағаннан гөрі, есті әрекеттің соңына ерген әлдеқайда тиімді екенін өмір көрсетті
Елбасы дәлелдеді

 Сондықтан ойымды түйіндей келіп, қанша жүгінсең де жалықтырмайтын дана Абай сөзін тағы да таяныш етемін
Бүгінгі саналы қауымның ақыл-зердесіне саламын, сүйенемін

 Талай сөз бұдан бұрын көп айтқанмын, 
 Түбін ойлап, уайым жеп айтқанмын

Ақылдылар арланып ұялған соң, 
Ойланып түзеле ме деп айтқанмын

 Абай 
 
  ТҮЙІН
 
Конференция мінберінен тілімізге қатысты құнды пікірлер, орынды ұсыныстар айтылды
Кезінде қазақ тілінің тағдыры үшін басын қатерге тігіп, табандылықпен күрескен академик, Халықаралық «Қазақ тілі» қоғамының алғашқы төрағасы, қазір оның құрметті президенті Әбдуәли Қайдар жиырма жыл ішінде тіліміздің біраз мәселесі шешімін тапқанын, бірақ әлі де толық жөнге салына қоймағанын атап өтті
Кеңестік кезеңде небір теперіш көрген ана тіліміз бүгінде осыдан жиырма жыл бұрынғымен салыстырғанда, Мырзатай ағамыздың сөзімен айтсақ, Құдайға тәуба дейсіз
Парламент Сенаты Әлеуметтік-мәдени даму комитетінің төрағасы Ақан Бижанов Елбасы Нұрсұлтан Назарбаевтың тілдерді дамытуға ерекше көңіл бөліп келе жатқанын айтты
Бірақ тілге қамқорлық, оны өркендетіп, өрісін кеңейту тек мемлекеттің ғана ісі емес, оған бүкіл халықтың, әр азаматтың, әр шенеуніктің қолдауы керек
Бұдан бұрын айтқанымыздай, Берік Әбдіғалиев елімізде тілге деген серпіліс бар болғанымен осыдан 20 жыл бұрынғы белсенділік төмендеп кеткенін, тіл мәселесі қоғамдық мәселе екендігін бекерден бекер айтқан жоқ
Қалалық жердегі қарттардың немерелерімен орысша сөйлесуі әдеті қалмағаны, Парламент, Үкімет қазақша сөйлемей іс ілгері баспайтындығы, жоғары лауазымдағы қазақ тілін білмейтін басшылардың өздері балаларын орысша оқытуға, отбасының қамын ойлап, елдік мәселеге көңіл бөлмейтіндігі, кандидаттық минимумдардың қазақ тілінде тапсырылмайтындығы, Ұлттық холдинг, бизнес, банк басшыларының көбі қазақ тілін білмейтіндігі және т.б
сынға алынды

Осы алқалы басқосуда жас ұрпақ тәрбиесіне, балаға жастайынан қазақ тілін үйретуге қатысты орынды мәселе көтерді
Астана қаласы әкімінің орынбасары Әмірхан Рахымжановтың айтуынша, 1997 жылы бұл қалада тек жалғыз ғана қазақ мектебі болса, қазір оның саны жиырмаға жетіпті
Қазақ қыздар педагогикалық университетінің ректоры Шәмша Беркімбаева ұрпақ тәрбиесіне орай жұртшылықты елең еткізетіндей мәліметтер келтірді: қазақтың 84 пайыз ұл-қызы қазақ мектебіне барады, бірақ қазақ балаларының 17 пайызы ғана бала бақшамен қамтылған, 86 пайыз қазақ тілді мектеп ауылдық жерде орналасқан, орыс тілді студенттің әрқайсысына 60 кітаптан келсе, қазақ тілді студентке 10 кітап ғана тиесілі
Ол үстіміздегі жылы 4 мыңнан астам педагог мамандардың жоғары оқу орындарын бітіргенін айта келіп, ал олар ауылдық жерге бара ма деген сауал қойды
А.Байтұрсынов атындағы Тіл білімі институтының директоры Шерубай Құрманбайұлы ғылым-білім саласындағы тіл мәселесіне жан-жақты тоқтала келіп, ғылымдағы кадрлардың сапасын, диссертациялардың 70-80 пайызы орыс тілінде қорғалатындығын, мектеп, ғылым мен білім саласында мониторинг жасау, лингвистикалық орта қалыптастыру және т.б
мәселелерді қозғады
Шығыс Қазақстан облыстық «Қазақ тілі» қоғамының төрағасы О.Шәріпбаев жас ұрпақ тәрбиесіне орай ендігі жерде бала бақша мен мектеп кешенді түрде бірге салынуы керек деген ой айтты

Осы басқосуда Тіл комитеті мен «Қазақ тілі» қоғамының беделін күшейтіп, құзыретін арттыру жөнінде мәселе қойылды
Парламент Мәжілісінің дептутаты Алдан Смайыл, жазушы-публицист Сұлтан Оразалинов және тағы басқа сөз алушылар аталған құрылымдардың мәртебесін көтермей, тіл мәртебесін көтере алмаймыз деген пікір білдірді, «Тіл туралы» Заңға өзгерістер енгізу, не оны жаңадан қабылдау, онамастика туралы заңның керектігі туралы ұсыныстарды алға тартты
Тіл жанашырлары «Тіл туралы» Заңды орындауға кедергі жасайтын, орындағысы келмейтін қызметкерлерді жауапкершілікке тарту, сондай-ақ «Қазақ тілі» қоғамын бюджетпен қаржыландыру жөнінде ұсыныстар жасады
Конференцияға қатысушылар күн тәртібіндегі мәселелер бойынша қарар қабылдады

 
 
Мырзатай Жолдасбеков, Қазақстан Республикасы Президенттік мәдениет орталығының директоры:
Осыдан жиырма жыл бұрын «Тіл туралы» Заң қабылданғанда, Халықаралық «Қазақ тілі» қоғамы құрылғанда қандай қиындықтар болғанын жақсы білемін
Мен ол кезде Қазақстан Компартиясы Орталық Комситетінің бөлім меңгерушісі едім
Алғашқыда құрамында тоғыз адам бар тіл жөніндегі комиссия құрылды
Басқаны былай қойғанда, тіпті комиссия мүшелері ішінен «мен қазақпын» дейтін кейбір азаматтардың өзі екі мемлекеттік тіл болсын деп бұра тартты
Бірақ біз ана тіліміз мемлекеттік мәртебе алсын деген пікірді табанды түрде жақтадық, соның көшбасшылары бүгін арамызда отыр
Сол кезде халқымыздың өз тілінің болашағына деген алаңдаушылығы ерекше болды
Бір күні Орталық Комитетте жалпы бөлім меңгерушісі Қайыржан Тақуов: «Мырзеке, елден түскен мына хаттардың көптігін қараңызшы» деп нөпір болып түскен хаттарды көрсетті
Колбинге жазған хаттарында қандастарымыз ана тіліміздің болашағына алаңдайтындықтарын айтып, оны сақтап қалуға, туған тілімізге қамқорлық жасауға көмектесуді сұраған, хаттарды тебіренбей оқу мүмкін емес еді
Мен Бірінші хатшыға ОК-нің бөлім меңгерушісі ретінде тіл мәселесіне орай хат жаздым
Бөлім меңгерушісінің мұндай хат жазуы бұрын болмаған
Мұның өзі ол кезде оңай қадам емес еді, Колбин мені қабылдады, өтірік күлгенсиді, бірақ хаттың соңына жеткенде үнсіз қалды, көп ойланды… Көп кешікпей екінші хатшы Ануфриев (бұрын Талдықорғанда бірінші хатшы болған кезінен білетінмін) мені шақырып алып «не істеп жүрсіңдер, сені ұлтшыл дейді ғой» деді
Мен оған ұлтшыл деп ұлтын сүйетін адамды айтатындығын, ұлтын сүйген адамды қалай кінәлауға болады дедім

Сонымен көп қиындықтан кейін Халықаралық «Қазақ тілі» қоғамын құрдық
М.Әуезов атындағы театрда жұрт орнынан тұрып қол шапалақтағанда ғимарат ішін қуаныш пен шаттық кернеп кетті
Ең бастысы халықтың дегені болды
Бұл орайда Орталық Комитеттің идеология жөніндегі хатшысы болған марқұм Өзбекәлі Жәнібеков көп еңбек сіңірді
Әбдуәли Қайдар ағамызды бұрын тек көрнекті ғалым ретінде ғана білсем, тіл жөніндегі күресте енді оны табанды қайраткерлік қырынан таныдым
Ол қазақ тілінің тағдырына келгенде қайсарлық көрсетті
Ал оның үзеңгілесі Өмірзақ Айтбайұлы сол қиын-қыстау кезінде тіл тағдырына батыл араласып, ел үшін күрескерлік үлгісін көрсетті
Күні кеше ғана дүниеден өткен, қазақтың маңдайын сыймай кеткен Алаштың арыс ұлы Ақселеу Сейдімбектің мынадай сөзі бар: «Жансақтау бөлімінде жатқан қазақ тілін академиктер Ә.Қайдаров пен Ө.Айтбаев сүйреп шығып емдеді»
Осындай азаматтардың көзсіз батырлығы үшін бүгінде біз халық атынан оларға алғыс айтуымыз керек
Бір ақиқатты айта кеткен жөн, сол жылдары Нұрсұлтан Әбішұлы Назарбаев Орталық Комитетке бірінші хатшы болып келгеннен кейін көзіміз ашылды, содан соң ғана еркін тыныстап, еркін қимылдай бастадық
Осыдан жиырма жыл бұрынғы жағдаймен салыстырғанда Құдайға тәуба дейсің
Қазақты да, қазақтың тілін де көгертетін байлық үшін келіп жатқан шетелдіктер емес, қазақ қана, ендеше елдік істе халық пен билік біртұтас жүріп жұмыс істейік.
 
Мұхамбет Көпеев, Қазақстан Республикасы Парламенті Сенаты Төрағасының орынбасары:
Мемлекеттік тілімізге байланысты жиырма жыл ішінде қандай жетістіктерге жеттік, алда қандай міндеттер тұр деген сауал бәрімізді ойландырады, сондықтан осы басқосуда айтылған пікірлердің орны тіптен ерекше болса керек
Мырзекең айтқандай, еліміз үшін айтулы оқиға болған 1989 жылы мен Жезқазғанда партия комитетінің хатшысы едім
Жастығым болар, сол кезде елдік қозғалысқа орай ештеңеге қарамай батыл қимылдайық деген болатынмын
Мүмкін, сол кезде өзгеге ұнасын, ұнамасын қатаң талаптар қойып, халқымыз үшін маңызды мәселелерді шешуді бірден алға қойғанда қазіргі орын алған кемшіліктер аз болар еді-ау деп те ойлайсың
Дейтұрғанмен ілгерілеушілік бар
Меніңше, тілге орта керек, оған деген қажеттілік қажет
Тілді оқытып, үйірмелер арқылы мәселені шеше қою қиын
Сондықтан ортаға нақты талап қою керек
Мен кезінде қазақ мектебін бітіріп, Қазақ политехникалық институтына оқуға түстім
Орыс тілін білмейтіндіктен қатты қиналдым, ал қазақша сынақ алатын оқытушы жоқ
Сонымен екінші семестр бойында стипендия ала алған жоқпын
Сабақтан тыс кезде жеміс базасында жүкші болып, күнкөріске қаражат таптым
Кейін орысша үйреніп, сынақтарды жақсы тапсыра бастадым
Өзім осындай қиындықтарды көріп өскендіктен кезінде балаларымды орысша оқыттым
Қазір заман өзгерді
Бүгінде жеті немерем бар, бәрінің тілі ана тілінде шығып, қазақша сөйлейді
Зайыбым екеуміз олармен тек қазақ тілінде сөйлесеміз
Бұрынғы кездері орысша оқыған балаларым да қазір қазақша әжептәуір үйреніп қалды
Өйткені, олар және замандастары қазақ тілін білмесе, ертеңгі күні қиын боалтындығын түсінді
Түп-тамырдан қол үзген, ана тілін білмеген адам сол тілдің, сол ұлттың өкілі еместігін түсінгендер өз тілін үйренуде
Егер менімен тұстас әр азамат немерелеріне қазақ тілін үйрететін болса, ертеңгі күні олар нағыз қазақ болып шығады
Мықты мемлекет болатынымызға, ең биіктерден көрінетімізге кәміл сенеміз
Міне, көзді ашып-жұмғанша жиырма жыл да зымырап өте шықты
Алғаш «Тіл туралы» Заң қабылданып, «Қазақ тілі» қоғамы құрылғанда бөркімізді аспанға атып қуандық
Жетістік жоқ деуге болмайды, жетістік бар, сол тырнақтап жинаған абыройымызды арттыра түсуіміз керек.
 
Максим Рожин «ЭраТВ» телеарнасының тілшісі:
Өзім қазақ тіліндегі редакцияның тілшісі болғандықтан мемлекеттік органдарда өтетін жиналыста сұхбат алуда қиындыққа кезігемін
Өйткені, ана тілін білмейтін азаматтар әлгіндей жиналыс туралы сұхбат беруден ат-тонын ала қашады
Сондықтан мемлекеттік тілде сөйлеуді Отанымыздың әр азаматы өзінен, отбасынан бастауы тиіс
Сонда ғана Алаш арыстарының арманы орындалып, олардың аруағының алдындағы қарызымыз бен парызымыз өтеліп, сауапты іс атқарған болар едік
Шетелдерде қазақ тілін тану орталықтары ашылды, өзіміз мемлекеттік тілге қандай көзқараспен қарасақ, олар да сол бағытпен жүретіндігін еске салғым келеді
Дүкендерден кейбір тауарларда жазылған нұсқаулықтардың дұрыс аударылмайтындығын, өрескел қателіктерге жол беретіндігін көріп жүрміз
Мұның өзі тілді сыйламаудың бір көрінісі дей аламын
Тілде үлкен не кіші мәселе жоқ, бәрі маңызды
Ендеше бәрі өз қолымызда, сондықтан мемлекеттік тілге бәріміз де құрметпен қарауға тиістіміз.
 
Нұрлан Оразалин, Қазақстан Жазушылар одағының төрағасы:
— Осыдан 20 жыл бұрын мектепке барған бала қазір 20 жасар жігіт болды
Сол балалар қазақша сөйлеп кіріп келсе мынадай тіл мәселесін қаузаған жиындар болмас еді
Бұл проблема, уақыттың проблемасы
Мұны көзжұмбайлыққа салып қоюға болмайды

Жұбан Молдағалиев «Мен қазақпын мың өліп, мың тірілген, Жөргегімде таныстым мұң тіліммен», — деп сонау 60-шы жылдары айтып кетті
Ал 1986 жылдары бәріміз інімізге кіріп кеттік
«Қазақпын» деген сөзді айтқан жігіттерді қалай қудаланып, тағдыры қалай тәлкекке түскенін білесіздер
Тіл сол кезде бірге қудалауға түсті
Бірақ Н.Назарбаев орталық комитетке бірінші хатшы болып келген кезден бастап 1989 жылы Тіл туралы заң қабылданып, жүзеге асты
Сол жылы үлкен оқиға болған еді
Әуелі Алаш арыстарының ақталуы, екінші Тіл туралы заңның дүниеге келуі, үшінші «Қазақ тілі» қоғамының құрылуы
Осының бәрі кешегі 1979 жылғы Ақмолада болған үлкен күрес, 1986 жылы Алматыда болған қанды қырғын, Ұлт азаттық қозғалыс соның жемісі
Президент мемлекеттік тілде емтихан тапсырды ма? Дұрыс, ол тілді сыйлағанының белгісі
Ал енді біз неге басқа билік басында отырғандардың бәрінен емтихан алмаймыз?! Ағылшын тілін үйрену керек пе? Оны екі-үш күнде үйреніп аламыз
Шындық сол, ақиқат солай
Ал қазақтың тіліне қазақ елінде қазақ жерінде сондай қажеттілік болатын болса оны өздері үшін үйренер еді

Назарбек Айжігітов, Қырғыз Республикалық «Қырғыз туы» газетінің жауапты хатшысы: 
— Біздің сіздерден сәл айырмашылығымыз, мемлекеттік тілмен айналысатын «Қырғыз Республикасының президентіне қарасты мемлекеттік тіл комиссиясы» деп аталатын мемлекеттік орган бар
Осы орган мемлекеттік тілдің қолдану, тарату, іс-қағаздарын мемлекеттік тілде жүргізу мәселелерін қадағалап отырады
Барлық құзырлы органдар аталған комиссияның шеңберінде жұмыс істейді
Тура осыдан жиырма жыл бұрын біздің елде де қырғыз тілі туралы заң қабылданған болатын
Кезінде елімізде тілге қатысты қатты талас-тартыстар болған
Бірақ Конституциялық заңға 3-4 рет енгізілген түзетулерден кейін орыс тілін ресми тіл ретінде қосып қойды
Қазір Қырғызстанда мемлекеттік тілмен ресми тіл қатар жүреді
Біздің заңнамаларымызда Мемлекет басшысынан бастап барлық министрлік басшылары қырғыз тілін білуі міндетті
Алайда ол орындалмай отыр
Себебі, 2-3 жылдан бері тіл мәселесі кейін шегініп кетті де қолға алынбай қалды
Бұның барлығы елдегі орын алған саяси жағдайларға байланысты.
