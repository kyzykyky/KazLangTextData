«Тіл – адамзат ойлауы мен дүниетанымының айнасы» деп ғылыми әдебиеттер мен күнделікті қолданыста жиі айтылады
Бірақ қазіргі ғылым осы бір ақиқаттың түп негізін ашып айта алмай келеді
Бір жағынан, тіл мен ойлау бірімен-бірі тығыз байланысты десе, екінші жағынан, іле-шала, «тіл – еліктеу арқылы пайда болған құбылыс» дегенді нығарлай түседі
Ал еліктеудің саналы ойлаумен бірдей емес екені бесенеден белгілі
Енді өзі де осылардың қайсысына сенерін білмей, екі ортада далбаса күй кешкен қазіргі тіл ғылымының жағдайы, шынымен де, адам аярлықтай. 
Тілдің пайда болуы туралы осы кезге дейінгі еңбектерде сан мәрте қайталанып жазылып жүрген, тыңдаушысын әбден мезі қылған, бұдан пәленбай жыл бұрынғы ғылым ақсақалдарының долбарлап айтып кеткен болжамдарына малданған бүгінгі ұрпақтың халі нешік? Тіпті сол долбарларға тек жас ұрпақ қана емес, белгілі ғылым докторлары мен профессорларымыз, мүйізі қарағайдай академиктеріміздің өзі баладай сеніп жүрсе ше?
Кешегі кеңестік кезеңде мұның бар кінәсін «сол дәуірдің темір қыспағының кесірінен болды, еркін зерттеп, еркін ойлауға мүмкіндік бермеді» дедік
Бірақ мынау егемендік алған еркін заманда да сол қорқыныштың көлеңкесі ме, әлде қалай да өз тамыры болғандықтан балта шабуға шара таппай ма, сол із, сол сүрлеуден шыққысы келмей, табандап тұрып алған бүгінгі тіл ғылымының түйткілдері бір басына жетіп-артылады.
Осындайда еліміздің жоғары оқу орындарын былай қойғанда, кезінде аты дардай болған Ғылым академиясындағы Тіл білімі институтының өзінде жалпы тіл білімінің теориялық мәселелерімен айналысатын ғылыми бөлім болмағаны да «орыстан озып қайда барамыз» деген заманауи әуеннің салқыны екенін аңғарасың
Тіл философиясы зерделенбей, тілдік жүйені тану мүмкін еместігі көпе-көрнеу көлеңкеге ысырылып, «айдалада – ақ отау…» деген жұмбақтың кебін киіп қала бергені ғой, сірә…
Тіл дыбысының табиғатын танимыз ба?
Айта берсе, жыр көп: қазіргі ғылым, басқаны былай қой­ған­да, «тіл дыбысы» деген­нің жаратылыс табиғаты қандай екені туралы да толық түсінік бере алмайтынына сеніп көріңіз
Кезінде дараланған тіл дыбыстарын ғана танып, ал олардың ежелгі тілдік бинарлық сипатын түсіне алмаған батыстық тіл білімінің сонарымен «тіл дыбыстарын сөз жасайтын кірпіштер» ретінде түсіндірген тіл білімі ғылымы сол бағытынан танар емес
Сондықтан да кез келген мектеп оқулығынан бас­тап, жоғары оқу орындарының оқулық­тарына дейін, тіпті ғылыми еңбектерде де тіл дыбыстарының бинарлық табиға­тын (ГС / СГ) тану мүлде ескерілмей келеді.
Қалыптасқан түсініктегі «дауыс­ты», «дауыссыз» деп ажыратылатын дыбыстардың осы терминдік атаулары тек шартты түрде ғана алынғаны, бұлардың әлгі дыбыстардың шынайы тілдік табиғатына сай келмейтіндігі мүлде қаперде жоқ
Қарап тұрсаңыз, әлгі «дауыссыз» деп аталатын дыбыстың құрамында, шынымен де, «дауыс» жоқ деп біреуді сендіру, былай қарағанда, мүмкін емес сияқты көрінгенімен, осыған біздің ғылым баланы ғана емес, талай марқасқа мықтымын деген ғалымдарды да алаңсыз сендіріп келе жатқанын қайтерсің… Біздіңше, «дауыс­сыз» деп аталып жүрген дыбыстың құрамында да міндетті түрде дауыс болады, онсыз дыбыстың таралуы, екінші коммуникантқа (адресатқа) жетуі мүмкін болмас еді, яғни дауыс дегеніңіз әуелде (ең ежелгі ілкі тілде) дыбысты жеткізетін өткізгіш қызметін атқарған
Вакуумда дыбыстың естілу, таралу мүмкіндігі жоқ екенін ескерсек, дауыс әзелде дыбыс үшін ауа қызметін атқарғанын түсінуге болады
Ауасыз кеңістікте тіршілік болмайтыны тәрізді дыбыс үшін де, яки тілдің өмір-тіршілігі үшін де ауа «ауадай қажет» екен
Демек, тіл дыбыстарының бір тобын «дауыссыз» деп бөлу ақиқатқа толық сай емес
Тіл дыбыстарының қай-қайсысын да тек бинарлық жүйеде ғана таныған жөн болмақ
Ал біздің еліктеп жүрген небір білгір деген орыстық, батыстық ғалымдарымыз жаратылысынан ГС/СГ түріндегі бүтін, тұтас, яки бинар­лық жүйедегі тіл дыбыстарын дараланған тіл дыбыс­тары етіп ажыратып алып, яки олар­ды қақ ортасынан екіге бөліп тас­тап, сол бөліктердің әрқайсысы­нан ма­ғына (жан) іздеу ісімен де ұзақ жылдар бойы ай­на­лысып, бірімен-бірі қырықпышақ болып дауласып келді
Сондағысы «дыбыста мағына бар ма, жоқ па, болса ол мағына әуелде дауыстыда ма, әлде, дауыссыз дыбыста болған ба немесе дауыссыз бұрын пайда болған ба, әлде дауысты ма…» деген тәрізділер болып келеді
Осындай кісі күлетін сан сауалдар талай мықтылардың басын ауыртып, жүйкесін жұқартқаны ғылым тарихында ұзақ уақытты алып жатыр және бұл ара-тұра әлі де айтылып қалады
Осылай болғандықтан, яки дараланған тіл дыбыстарын ғана танитын болғандықтан, қазіргі қалыптасқан көзқарас бойынша, тіл дыбысында мағына жоқ екен де, ал сол дыбыстардан құралып тұрған сөздерде мағына бар екен
Сонда сөздегі мағына қайдан шықты, әлде жоқтан бар пайда болғаны ма? Жауабы жоқ бұл сұрақты да бүгінгі ғылым байқамаған болып, айналып өтеді.
Түбір ме, әлде негіз бе? Мектептің бастауыш сыныптарынан бастап сөз құрамын түбір мен қосымшаға ажырата оқытатын тәжірибеміз жоғары мектепте де сол бағытынан бір танбайды
Әлгі «түбір» ұғымының жетегіне енді «негіз» деген терминді қосарлап қоятынымыз тағы бар
Атынан ат үркетін небір танымал ғалымдарымыздың еңбектерінде «түбір» терминімен қоса-қабат келіп, «негіз» ұғымы да бірін-бірі алмастырып қолданыла беретіні таңғалдырады
«Бақсақ, бақа екен» дегендей, бұл да кеңестік кезеңнің тіл білімінен қалған саяси шоқынудың жұрнағы екен
Орыс тіл біліміндегі «основа = корень+суфикс» формуласын айнытпай көшіріп алған қазақ тілі мамандары ның да сол әдістен бір жаңылмай келе жатқанын көреміз
Бірақ біздің қазақы түсінікте де, жалпыадамзаттық танымда да «негіз» ұғымы «әр нәрсенің де арғы түбі, шыққан тегі» дегенді білдіреді.
Демек, негіз түбірден кейін емес, оның алдында тұруы керек
Ал қа­зір­гі ғылым мәселеге керісінше келіп отыр
Тілдік негіздер туралы мәселе­нің құрылымдық тіл білімі тұрғысы­нан түсіндірілу мүмкіндігі шектеулі болғандығы да белгілі, дегенмен терминдік жүйедегі мағыналық сәйкессіздік ойландыруға тиіс емес пе еді? Алманың дәнінен – алма, алмұрт­тың дәнінен алмұрт қана шығатыны тәрізді тілдік құбылыстың жаратылыс табиғаты да оның арғы негіздерімен тікелей байланысты.
Тарихи тіл білімі белгілі бір тарихи кезеңдегі нақты тілдік материалға сүйене отырып қана зерттеулер жүргізе алады
Ал одан әріге аттап басуға оның шамасы жоқ
Солай екен деп, тілдің ғұмыр-тіршілігін тарихи кезеңдермен шектеп қою да мүлде ақылға қонбайды
Сондықтан да мұнда тарихқа дейінгі есте жоқ ескі замандардың тілдік табиғатына ес-сана арқылы, яки тіл философиясы арқылы баруға тура келеді
Сонда ғана біз тілдің ішкі табиғатын тап басып тани аламыз
Шынында да, тілдік негіздер табиғатын тек тіл генетикасы ғана танып-түсіндіре алады
Біздің назар аудармағымыз да – міне, осы мәселелер.
Таңба ма, әлде белгі ме?
Ақылға қона қоймайтын келесі бір келеңсіздік – тілдік таңба мәселесіне қатысты
Қазіргі тіл білімі тілді «таңбалық жүйе» деп таниды да, бірақ «тілдік таңба» дегеннің не екенін өзі де түсінбей келеді
Орыс тіл біліміндегі – «знак», ағылшын тіліндегі «sign» терминдерін кезінде қазақшаға «таңба» деп аударып алып, енді таңба табиғатын тануда сол мағыналық жақтан барынша жадағай, жалаң көрінетін «знак» сөзінің ауқымынан асып, таңба ұғымының қасиетті құпиясы мен киелі сырын ұға алмай тағы адасудамыз
Содан да қазіргі ғылымда сөз де – таңба, сөйлем де – таңба, мәтін де – таңба, яғни «шөп те – өлең, шөңге де – өлең» дегеннің кері келіп отыр
Әрине, таңба ұғымының тілге тікелей қатысы бар, бірақ ол бүгінгі түсініктен мүлде басқаша, ерекше сипатта көрінеді, яғни тілдік таңбалар дегеніміз, қазіргі ғылымда айтылып жүргендей, бүгінгі тілдегі сөздер мен сөйлемдер емес
Тілдік таңбалар – адамзаттың ең ежелгі тілжасам дәуіріндегі дүниетанымдық (ғаламтанымдық) ойлауының нәти­жесінде пайда болып, тілдің арғы тегінде тұрған, яки тіл (сөз) жасалуына негіз болып тұрған және бүгінгі тілімізден де айқын көріне алатын, базистік сипаттағы логикалық ұғымдар жүйесімен тікелей байланысты болып келетін таңба-нышандық бейнелердің ерекше жүйесі.
Біз бұл туралы бірқатар мақала­ла­рымызда, арнайы монографиямызда (Тілдік таным негіздері және тілдік символдар
А., 1999) айтып та жүрміз
Жалпы алғанда, адамзат ойлауы, тілі, жазуы бір жүйеге – жоғарыда айтылғандай, базистік сипаттағы логикалық ұғымдар­ды бейнелейтін тілдік таңбалар жүйе­сіне негізделген
Әдетте, жиырма мың жылқысы бар қазақ байы оның әрқайсы­сы­на бір-бір таңба емес, бәріне бір ғана таңба басқаны белгілі
Егер әрқайсысына бір таңбадан басқан болса, өз малын өзі танымай қалатын халге түсер еді
Қанша мың халқы бар рулардың да бір ғана рулық таңбасы болады
Олай болса, тілдегі әр сөздің бір таңба болуына жол болсын!
Тілдік құбылысты тереңдей зерттеу арқылы ең негізгі тілдік таңбаны – ғаламдық қоршау ұғымын бейнелейтін «шар қоршау» түріндегі нышандық (символдық) бейнені және оның біз [УП] түрінде қалпына келтірген дыбыстық бейнесін көрер едік
Осы бейне-нышан адамзат ойлауының да, адамзат тілінің де, жазу жүйесінің де бастау көзінде тұрған ең негізгі таңба екендігі жалпы адамзат тілінің табиғатынан айқын көрінеді.
«Қытай қорғаны»
және одан шығу
Тіл ғылымында өткен ғасырларда қалыптасқан тілдерді генеа­логиялық тұрғыдан жіктеу (классификация) өз кезінде оларды шағын топтар бойынша жүйелеп зерттеуде пайдалы болған шығар, бірақ қазіргі кезде осы жүйелеудің тіл табиғатын тануда пайдасынан гөрі зияны көп болып отырғанын көрмеуге болмайды
Қалыптасқан түсінік бойынша, түркі тілдері үнді-еуропа, роман-герман, тағы басқа топтағы тілдермен туыс емес, сондықтан бұл тілдерді салыстыра зерттеу қажетсіз деп есептеледі
Осыдан келіп, бірқатар ғалымдар ол тілдердің арасындағы генетикалық туыстықты емес, кейбір «тілдік тарихи-мәдени ауысуларды, алмасуларды» ғана көреді
Ке­йін­гі кезде айтыла бастаған еуразиялық сипаттағы түркіславяндық идея, негізі­нен, осы ауқымда ғана көрінетіні байқа­ла­ды
Жалпы, адамзат ойлауының гене­тикалық бірнегізділігі (бірдейлігі) ғылымда мойындалғанымен, бұл тіл білімі саласында әлі күнге тек болжам түрінде ғана қалып отыр
Жоғарыдағы тәрізді «қытай қорғанын» орнатудың заманы өткенін, енді тіл ғылымында да «ашық қоғам» кезеңі келгендігін мойындамау таза консерватизмнің өзі болып шығар еді.
Қазірде алуан түрлі тілдердің деректерін қатар алып зерттеудің кейбір бастамалары әр жерден тиіп-қашып көрініп жүргенімен, солардың теориялық негіздері жасалмаған
Сондықтан көбіне сөздердің сыртқы ұқсастықтарына жалаң еліктеу ғана бар да, оның ішкі табиғатына тереңдей ену жоқ
Табан тірер теориялық негізі болмағандықтан, жалаң салыстырулар көбіне қателіктерге ұрындыруы да түсінікті.
Мәдениеттер «тоғысуы» туралы айтылып жүрген әр алуан пікірлердің шеті мен шегіне жетіп шығу мүмкін емес екендігі қазірде белгілі болып-ақ қалды
Мұны бірер ғана мысал арқылы көрсетіп өтелік
Қазіргі тіл ғылымының мойындауы бо­йынша, қазақтың «кітап» сөзі араб тілінен енген екен
Бұған сенсек, арабтарға қосылғанға дейін қазақ емес, жалпы түркі жұртында кітап та, жазу да болмаған болып шығар еді
Шынында да, қазіргі ғылым осыған мойынсұнып келе жатыр
Ал тілдік деректер олай демейді
Көне түркі жазуларында бұл сөз бар, ол бітіг түрінде айтылады
Осы сөздің құрылымын тереңдей зерттеу әдісімен ажыратар болсақ, БТК (бі + іт + ік) түріндегі тілдік негіздерді көрер едік
Ал біз арабтан енген деп жүрген сөзіміздің құрамына аңғара зер салсаңыз, осы тілдік негіздер онда да тұр: КТБ (кі + іт + ап
Бұлардың арасындағы айырмашылық – тілдік символдардың (негіздердің) орын ауыстыруында ғана
Ал әрірек барсақ, БТК (бітіг) сөзіндегі бі «жазу» + іт «ет/ету-етістік» + ік «ұқ/оқу», яки «жазуды оқу» деген ұғым шығады
КТБ сөзі де дәл осы мағынада
Сонда бізге ІХ ғасырда келген араб сөзі ежелгі ме, әлде жыл санауымыздан да әріден белгілі түрік сөзі ежелгі бола ма? Ал «мектеп» сөзіндегі «ме» элементінің «бе/еб/ев» түріндегі нұсқаларын ескерсек, бұдан көне түркілік, сондай-ақ қазіргі түрік тіліндегі «үй» ұғымы шығады да, ол «кітап оқитын үй» мағынасын береді
Біз бұл жерде сөздердің бір тілден екінші тілге «тілдік тоғысулар» нәтижесінде ауысуын, өтуін жоққа шығарғалы отырған жоқпыз, бірақ тоғысудан да бұрын жалпы адамзат тілінің ортақ негіздері болғандығын, ал «тоғысу» дегеніміз халықтардың алғашқы негізден бөлінуінен кейін көп замандар өткен соң, қайта араласуы кезеңінде болған кейінгі құбылыс екендігін айтпақпыз
Жоғарыдағы секілді құбылыс қазақтың «гүл» сөзінің тағдырына да қатысты көрініп жүр
Егер бұл тараптағы пікірлерге сенсек, «қазақтың кең даласында гүл өспеген бе» деп те қалуға болар еді, өйткені гүл сөзі парсыдан еніпті-міс
Ал оның орнына «шешек» сөзін түркілік қып меншіктеп жүрміз
Әлгі пікірдегілердің басты уәжі бойынша, қазақ сөзінің басы «г» дыбысынан басталмауы керек екен
Қазіргі тіл тұрғысынан бұл солай-ақ болсын, бірақ біздің тіліміз бүгін пайда болған жоқ қой
Тіпті орта ғасыр дәуірінің өзінде «г» дыбысымен келетін қаншама сөздер тілімізде болған
Енді жаңаша уәжге тоқталайық
Қазақтың «құлпыру» деген әдемі сөзі бар
Осы сөздің ежелгі «құл» түбіріндегі «қ» дыбысы көне тілдік «һу» дыбыс-сөзі екенін танысақ, «һул / ул / үлбіреу» сөзінің нәзіктікті, яки гүл ұғымын білдіретіндігін түсіну қиын болмас еді
Ал осы «құлпыру» сөзіндегі «пы» тілдік негізін біз «пы / ып / оп» түріндегі, яки «ашылу» ұғымындағы ежелгі сөз деп білеміз
Бұл қазіргі ағылшын тіліндегі «open» сөзінің құрамында тұр
Осы сөз қазақ тілінде өзге де сөздер құрамында кездеседі
Мұндағы мәселе біздің тілдік негіздер туралы ілімді тани алмай отырғанымызда болып отыр
Біз бірді-екілі мысалдың төңірегінде ғана сөз қозғап отырғанымызбен, аталмыш фактіні тіл-тілдің мысалдарынан мыңдап келтіруге болады.
Жоғарыда шет жағалап айтып өткен УП тілдік негізінің 30-ға жуық логикалық ұғым­дары бар
Солардың басты бірі – «қор­шау» ұғымы дедік
Бұл ұғым­ның арғы шы­ғу негізінде «ғалам» (космос) түсінігі тұр
Осы ұғым арқылы тіл-тілде сан мың­­да­ған сөздер жасалған
Соның бірлі-жарымына тоқталып өтелік
Аталған ЕВ «үй» сөзіне ұқсас орыс тіліндегі «мир» (ғалам) сөзі­нің этимологиясы ешбір сөздікте айқын айтылмайды
Айтылғандарына түсінемін деп ашық күнде адасып кету оп-оңай
Мысалы, Н.М.Шанский, Т.А.Бобровалар­дың этимологиялық сөздігінде (М, 2001):
МИР
Славянобалтийск
(ср
латышск
meirs «мир», лит
mieras «мир, тишина»)
Суф
Производное (суф.-р-, ср
пир, жир и.т.п.) от той же основы, что и милый (см.)
– деп, қисынсыздан қисын іздеп, буынсыз жерге пышақ ұрады.
Ал тілдік негіздер теориясы бойынша келсек, «МИР» сөзінде де (ондағы МИ эле­ментінде) «үй» сөзіндегі тәрізді «қор­шау» ұғымы тұрғаны айқын
Мұндағы м және б, и және е дыбыс­тарының генетикалық туыстығы белгілі
Демек, еб/ев және ми тілдік элементтерінің бірнегізділігі, яки УП негізінен екендігі айқын
Ғаламдық қоршау мен үй қоршаудың түркілік, жалпы адамзаттық дүниетанымдағы жақындығы туралы мәселе ғылымда аз қаузалып жүрген жоқ
Яғни, ҒАЛАМ да –ҮЙ, ол – жал­пы адамзаттың ортақ ҮЙІ (қор­­шауы, ұясы)
ҒАЛАМ (әлем) сөзінде бұл ҰЛЫ­­ҒОМ (ұлы қоршау) түрінде көрінеді.
Орыс-қазақ тілдеріндегі мына сөздердің ерекшеліктері тек құрамындағы ежелгітілдік сөздердің (ежелгі түбірлердің) орын ауыстыруында ғана: икра <> ұрық, креп (кий)<>берік, густо<>тығыз және мұндай сөздер аз да емес
Ал мыналарға келсек, бәрі орын-орынында тұр: йод<> ұйы+ет (ұйыт), Угол (бұрыш)<> күл (үшкіл, төрткүл), Игла <> игне (көне түркі), тағы басқа.
Қытай тілінде: dan — непарный, нечетный, одинарный, одиночный < дана — (бір) один, одно; Яғни, орыстың один сөзі де дана (бір, дара) екені күмәнсыз
Dan — покрывало, простыня < тон «қоршау»; dan — рассвет, утро < таң (… ату); dan — 1
шарик; 2
пуля, снаряд, бомба
< дөңгелек
paodan – артилерийский снаряд – pao – пушка
dan — яйцо < дән (тұқым); danhuang — (яичный) желток < huang – желтый < қуаң; danke — яичная скорлупа < ке — қабық «қоршау» (Китайско-русский словарь
Минимум
А.В.Котов, М., 1990)
Жапон тілінде: Кожа – кава < қабық, снимать кожу – кава-о муку; колючка – тогэ, тікен; Косточка – санэ (сүйек – көне түркіде де сүнек), 2
танэ (семячко) < ДӘН; Мавзолей – тамая < там «үй» + ая / аба «үлкен», яғни «үлкен там» деген болады
.(Русско-японский словарь, А.Е.Глускина, С.Ф
Зарубин
под ред
Н.И.Конрада
М., 1950).
Әрине, біз тіл-тілдегі өте ұқсас кейбір сөздерді ғана келтіріп отырмыз
Тілдегі сөздердің бәрі бірдей осылай ашық-айқын болып тұра бермейтіні белгілі
Міне, осы кезде тілдік негіздер теориясы, яки тіл генетикасы ілімі мұндай қиындықтарды еркін шешіп бере алады
Яғни, бұл мысалдарда тілдік негіздердің көрініп тұрған бергі беттері ғана тұр, ал тілдік құбылыстың арғы түкпіріне енетін болсаңыз, «жай көзбен» көруге еш мүмкін болмайтын, тек микроскопиялық жолмен ғана біле алатын сан түрлі тілдік құбылыстардың қалың құпиясын ашудағы тілдік негіздердің құдіретіне айқын куә боласыз.
Қорыта келгенде, бұдан 80 жылдай бұрын, 1933 жылы «Политехникалық мектеп» деген журналдың 7-8 сандарында жарияланған лекцияларында ғұлама ғалым Қ.Жұбанов сол кездегі қазақ тіл ғылымы дамуының дәреже-деңгейіне жаны удай ашып отырып: «… Әрине, бұл – таңданарлық күй емес, сүйегі бос көңілшектер қамығып, жігері жанған қайраттылардың жыны қозғандай хал
Бұл тіл ғылымы сондай артта қалған, ол әлі ескі грек мәдениеті кезіндегі дүниетанудан асып, мандып ұзап кете алмаған деген болады» деп жазса, осы пікірді тіл туралы ғылымның қазіргі дамуына қатысты қайталап айтудың да ағаттығы жоқ деп білеміз
Мақсат – бүгінгіні мансұқтау емес, келешек көкжиегіне көз салу деп ұқса игі мәртебелі оқырман.
Шанжархан Бекмағамбетов,
Қорқыт ата атындағы Қызылорда
мемлекеттік университетінің доценті, филология ғылымдарының кандидаты
