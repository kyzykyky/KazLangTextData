Елордадағы Л.Н.Гумилев атындағы Еуразия ұлттық университетінде журналистика және саясаттану факультетінің ұйымдастыруымен «Қазақ» газетінің 100 жылдығына арналған «Қа­зақ­стан – 2050» Стратегиясы: қазақ журналис­­­ти­касының тарихы, бүгіні мен даму болашағы» атты республика­лық ғылыми-теориялық конференция өтті
Конференцияға тарихшы ғалымдар М.Қойгелді, Х.Әбжанов, Д.Қамзабекұлы, Қ.Сақ, Б.Жақып, Т.Жұртбай, А.Қырықбай, Қ.Атабаев, Ө.Әбдиманұлы, А.Шәріп, Б.Омаров қатысып, келелі, тұжырымды ойларымен бөлісті
Атап айтқанда, ғалымдар «Қазақ» газетінің өз заманындағы ағартушылық рөлі, басылымның халқымыздың қоғамдық-саяси және мәдени өмірін дамытудағы қызметі, дәстүр сабақтастығы жөнінде пікір алмасты
Жиын барысында бүгінгі қазақ журналистикасының тарихи тәжірибесін талдай отырып, сапалық деңгейін биік дәрежеге көтеру, бәсекеге қабілеттілігін арттыру мәселелері де әңгіме өзегіне айналды
Ш.Уәлиханов атындағы тарих және этнология институтының директоры Ханкелді Әбжанов ХХ ғасыр басындағы қоғамдық кезеңдерге, қазақ зиялыларының қалыптасу дәуіріне тоқтала келіп, қазақ баспасөзінің айнасы болған «Қазақ» газетінің шығу тарихы туралы баяндады
Ол Алаш қозғалысының көшбасшылары – Әлихан Бөкейханов, Ахмет Байтұрсынұлы, Міржақып Дулатов «Қазақ» газеті арқылы ұлттық идеологияны жүргізгенін тілге тиек етті.
Әл-Фараби атындағы Қазақ ұлттық университеті журналистика факультетінің деканы Өмірхан Әбдиманұлы «Қазақ» газеті тәуелсіздікті жақындата түскен бірден-бір басылым екенін, оның бүкіл болмысы Ахмет Байтұрсынұлының есімімен тығыз байланысты болғанын атап өтті
Осы ретте бір айта кетерлігі, біз осыған дейін «Қазақ» газетінің 265 саны шыққан деп санап келіп едік
Сол себепті де Тәуелсіздік жылдарында тарихи басылымды қайта жарыққа шығаруды жалғастырғандар газеттің нөмірін 266-саннан бастаған болатын
Ал кешегі жиында журналистика және саясаттану факультетінің деканы Қайрат Сақ жиналғандарға «Қазақтың» сол кезеңде жарық көрген 266-санының көшірмесін көрсетті
Демек, бұл басылымның 265 санымен тоқтап қалмағанын айғақтайды.
Жібек ҚУАНЫШҚЫЗЫ
