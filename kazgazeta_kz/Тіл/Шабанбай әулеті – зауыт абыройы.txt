Металлургия өнеркәсібі ынжық, табансыз мамандарды таңдамайды
Бұл сала жігерлі, төзімді, қазақша айтқанда, мінезді азаматтарды талап етеді
Ондай қасиеттерге ие болмаса, анау-мынаудың күйіп тұрған қазандықтың маңына да жолай алмасы анық
Біздің кейіпкеріміз – Еркін Кәрібозұлы Шабанбай 20 жылдай осы салада маңдай терін төгіп келеді
2011 жылы 3-інші дәрежелі «Еңбек даңқы» белгісімен марапатталған жан
Қазіргі уақытта ол Ақсу ферроқорытпа зауытының үлгілі жұмысшысы қатарында.
Шабанбай деген тегіне зер салғанда, көпшіліктің бірден елең ете қалуы заңды
Иә, Еркін Шабанбай – 2010 жылы Лондон Олимпиадасында намысты қолдан бермеген жерлес балуан Дәулет Шабанбайдың әкесі
Айта кетелік, осы бір аламан додадан абыроймен оралған (Дәулет бауырымыз Олимпиадада 5-орынды иеленгенін көпшілік біледі) уақытта, Дәулет әкесі Еркін Кәрібозұлымен облыстық «Сарыарқа самалы» газетінің редакциясында журналистермен кездесіп, әңгімелескен еді
Сол жолы батырдың әкесінің қарапайымдылығын, сабырлылығын аңғарған болатынбыз.
Еркін Шабанбайдың өзі де жастайынан спортқа құмар болған
Ақсу қаласында денешынықтыру техникумының екінші курсында оқып жүргенінде оны әскерге шақыртады
Борышын өтегеннен кейін оқуын жалғастырып, сәтті тәмамдаған               соң Ақсу ферроқорытпа зауыты жанындағы Балалар мен жасөспірімдердің спорт мектебінде еркін күрестен жаттықтырушы болып еңбек етеді
Өзі де спортпен белсенді айналысып, 1989 жылы Қазақстан чемпионатының күміс жүлдегері атанып, КСРО спорт шебері атағын иеленген.
Кейіпкеріміз ешқашан балқытушы металлург боламын деп ойламаған екен
Бірақ 11 балалы отбасының үлкеніне үздіксіз еңбек етіп, кейінгілерге қарайласу міндеті жүктелген болатын
Ата-анаға қолғабыс таныту керек
Бұл қиындығы мол тоқсаныншы жылдардың бел ортасы еді
1996 жылы Еркін Шабанбай Ақсу ферроқорытпа зауытының №2 балқыту цехына жұмысқа орналасады
Алғашқы ұстаздарының бірі Ерік Әлиев жас маманның еңбекке ештеңеден тайсалмай, бірден кірісіп кететін мінезін жиі айтады
Дәл осы жігерлі қалпымен ол аз уақытта ұжым ортасында абыройға ие болады
Көңілі кең, қолы ашық, елгезек жанның дос-жарандары да көбейеді.
Ол өзінен кейінгі туған-туыстарына да өмірден өз орнын табуына көмектеседі
Зауытқа інілері Қайрат, Талғат, ұлы Дәурен жұмысқа келеді
Жөндеу цехында жұмыс істейтін Талғаттан басқасының бәрі балқытушы болып, ыстық қазандықтың жанында шыңдалады
Олардың еңбектері елеусіз емес
Мысалға, осыдан біраз уақыт бұрын Қайрат Шабанбайға зауыттан бас­пана берілді
Мұндай әлеуметтік жағдай Шабанбай әулетінен металлургтердің көптеп шығуына себепші болуда
Қазірде әулеттің екінші буыны – Талғаттың ұлы Азат осы кәсіпорында көрікші болып істейді
Айтпақшы, үйдегі жеңгей – Еркін ағаның жұбайы Күмісхан да – зауытта шикізат тазалаушы болып 20 жыл еңбек еткен адам
Бір сөзбен айтқанда, тұтас бір еңбекшілер әулеті қазақстандық ферроқорытпа өндірісін өрлетуге өз үлестерін қосуда.
Нұрбол ЖАЙЫҚБАЕВ
Павлодар
